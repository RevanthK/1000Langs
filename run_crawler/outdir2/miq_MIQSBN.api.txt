40001001	Naha sika Jisas Kraist damika sturka ulban ba, witin ba Debit bara Ebraham kyamka ba.
40001002	Ebraham ba Aisak aisika kan, Aisak ba Jekob aisika, Jekob ba Juda ai muihni nani sut aisika.
40001003	Juda lika Timar wina Pires bara Sira sakan. Bara Pires Hisron aisika, Hesron lika Ram aisika.
40001004	Ram ba Aminadab aisika, Aminadab ba Nehson aisika, Nehson lika Salman aisika.
40001005	Buas aisika ba Salmun, bara yaptika lika Rahab. Obed aisika ba Buas, bara yaptika lika Rut. Obed ba Jese aisika.
40001006	Jese lika king Debit aisika, king Debit lika Salaman aisika kata, Juraya maîa wal brih baikan ba.
40001007	Salaman ba Rihubuam aisika, Rihubuam ba Abaia aisika, Abaia lika Asa aisika.
40001008	Asa ba Jusapat aisika, Jusapat ba Juram aisika Juram lika Usia aisika.
40001009	Usia ba Jutam aisika, Jutam ba Ehas aisika, Ehas lika Hesekaia aisika.
40001010	Hesekaia ba Manase aisika, Manase ba Amun aisika, Amun lika Jusaia aisika.
40001011	Jusaia ba Jekunaia aisika kata, ai muihni nani aikuki, Israel nani Babilun ra alki alba lakara bri wan pyua ra.
40001012	Babilun ra kan pyua ningkara Jekunaia ba Sîaltîl aisika kata, Sîaltîl lika Serubabel aisika.
40001013	Serubabel ba Abaihud aisika, Abaihud ba Ilaiakim aisika, Ilaiakim lika Asor aisika.
40001014	Asor ba Saduk aisika, Saduk ba Akim aisika, Akim lika Eliud aisika.
40001015	Eliud ba Iliasar aisika, Iliasar ba Matan aisika, Matan lika Jekob aisika.
40001016	Jekob sika Meri maîa Josep ba aisika. Meri sika Jisas yaptika, witinka nina Misaia maki ba.
40001017	Baku bamna, Ebraham wina Debit kat kyamka 14 luan, bara Debit wina Israel nani Babilun ra bri wan ba kat kyamka 14 luata, bara baha pyua wina Misaia ba aisubi takan kat sin baku kyamka 14 luan.
40001018	Jisas Kraist aisubanka tanka naku sa: ai yaptika Meri ba Josep wal marit takaia lâ daukan kan; bara kau wal briras kan pyua, Meri ba Spirit Hulikira karnika mita kwihra tiwan.
40001019	Ai maîa Josep ba waitna kasakkira kan ba mita witin Meri nina sauhkaia want apia; bamna witin lukan yukuwan ra sap swiaia.
40001020	Naha luki kan bara, Dawan insalka kum yaprisauhkan ra latan taki, naku win: "Josep, Debit kyamka sma ba, man Meri ba maîam briaia si bripara, ai luhpia bribia ba lika Spirit Hulikira karnika wina sa bamna.
40001021	Witin luhpa waitna kum bribia, bara ai nina ba Jisas makma. Baku ai nina makbia, kan witin bui ai uplika nani ai saurka nani wina swaki sakbia bamna."
40001022	Naha sut na takan, Dawan mita ai dahra aisasara bak aisin ba aiska daukaia dukyara:
40001023	"Tyara aingwa ba kwihra tiwbia, bamna ai luhpia waitna kum sakbia, ai nina ba Imanyuel makbia" (baha tanka lika: "Gâd yawan wal sa").
40001024	Josep yapi ai kupia krauan bara, Dawan insalka win ba kat daukan, bara Meri ba ai maîa brin.
40001025	Sakuna witin nani lika wal ai maîa baku briras kan, Meri ai luhpia sakan ba kat. Bara ai nina ba Jisas makan.
40002001	Jisas ba Judia tasbaia ra taun kum nina Betlehem wi bara aisubi takan. Baha pyua ra Herad lika baha kuntri kingka aimaki kan. Bamna lai lalma wina Jerusalem taunka ra waitna sinskira nani balan,
40002002	bara makabi walan: --Anira sa Ju nani kingka aisubi takan ba? Yang nani ai slilmika lai lalma ra kaikri, bara nahara balri witinra luli kriki mayunaia.
40002003	King Herad naha walan, witin bara Jerusalem uplika nani aiska kira sin sibrin takan.
40002004	Bara king mita paiwan prîst wihtka nani, lâ smasmalkra nani, bamna baha nani ra makabi walan Misaia ba anira aisubi takaia kan sapa.
40002005	Witin nani bila: --Judia tasbaia ra, Betlehem taunka ra; kan dahra aisasara bui naku ulban sa:
40002006	"Bamna man, Betlehem, Juda tasbaia ra, Juda wihtka nani tilara man ba kau sirpi pali apia sma, kan man wina wihtka tara kum takbia, bara witin mita upliki Israel nani ba ta bri kabia."
40002007	Bara Herad mita sinskira nani ba sap paiwi, makabi walan slilma ba ahkia pali pyua takan sapa.
40002008	Bara witin nani ba Betlehem ra blikan wan, bara nan win: --Man nani baha ra was, bara tukta ba tanka pain pali makabi wals, sakma bara, bal maisipahks, bara yang sin wih mayunamna.
40002009	King aisin ba wali, sinskira nani ba mahka wan. Bamna kais, lalma ra slilma kaikan ba witin nani taura auya kan, bara ban tukta bara kan ba pura kat wih takaskan.
40002010	Sinskira nani slilma ba kaikan bara, uya ai lilia takan.
40002011	Witin nani utla bilara diman bara, tukta ba ai yaptika Meri wal kan kaikan. Bara tukta ba mawan ra ai lula kriki, mayunan. Bara ai lalahka watla nani ba bukutbi, lalah pauni, dus nani mâka, bara mûr painkira sin tuktika lupia ra prisant yan.
40002012	Bara yaprisauhkan ra witin nani ra maisapahkan kan Herad ra kli waia apia, bara yabal walak ai tasbaia ra taui wan.
40002013	Sinskira nani mahka wan ba ningkara, Dawan insalka kum yaprisauhkan ra Josep ra latan taki, naku win: "Man bus, bara tukta ba ai yaptika wal brih Idsipt ra plaps. Baha ra takas yang maisampahkamna ba kat. Kan Herad tukta ba ikaia wisi plikbia bamna."
40002014	Bara Josep bui, tihmia pali tukta ba ai yaptika wal brih, aikuki Idsipt ra impakan.
40002015	Witin nani baha ra ban takaskan Herad pruan ba kat. Baha ba baku takan, Dawan bui dahra aisasara aisin ba aimakaia kan ba mita: "Yang Idsipt wina Luhpi winri."
40002016	Herad kaikan sinskira nani witinra kunin munan, bara ai kupia baiwan. Bara adar yaban Betlehem ra bara baha taunka lamara iwi tuktika waitna sirpi 2 mani bri ba wina ai mayara ba sut ikaia, sinskira nani bal witinra win ba pyua pali ba kat.
40002017	Baku sika dahra aisasara Jirimaia ulbanka ba aimakan:
40002018	"Rema ra bila baikra kum walata, inanka nani bara sarka tara nani ba sin; baha ba Retsel ai luhpia nani pura mata ini kan, upla bui ai maisanihkaia want apia kan, kan pât sut pruan kan bamna."
40002019	Sakuna Herad pruan ba ningkara, Idsipt tasbaia ra Dawan insalka kum yaprisauhkan ra Josep ra latan taki, win:
40002020	"Man bus, bara tukta ba ai yaptika sin brih, Israel tasbaia ra kli was, tukta ra ikaia pliki kan nani ba sut pât pruan bamna."
40002021	Bara Josep buan bara, tukta ba ai yaptika wal brih, Israel tasbaia ra wan.
40002022	Sakuna Josep walan Herad luhpia waitna Arkileus ba Judia ra ai aisika watlika ra king aimaki kan, bara baha ra waia sibrin daukan. Bara yaprisauhkan ra maisapahkan bara, witin Galili tasbaia ra wan.
40002023	Baha ra wan bara, Nasaret taunka ra wih iwan. Baha ba ban takan, Gâd dahra aisasara nani aisin ba aimakaia ba mata: "Jisas ba Nasaret uplika makan kabia."
40003001	Baha pyua ra, Jan Tatahbra Judia ra upla iwras tasbaia ra balan bara upla ra smalki,
40003002	ai smalkanka ra aisi kan: "Man nani kupiam laks, kan Gâd king aimaki laka ba pât baila sa bamna!"
40003003	Naha sin Jan tanka sika dahra aisasara Aiseya naku ulban kan ba: "Upla iwras tasbaia upla kum bila baikra wini ba naku walisa: 'Dawan yabalka ba ridi dauki bangws; yabalka kum wapni dauks.' "
40003004	Jan praka ba kyamil tawa ni daukan kan, ai maisawila ba lika daîwan taya ni paskan kan, ai pata ba lika tristrisya nani bara unta wina nasma laya.
40003005	Jerusalem taunka uplika nani, Judia tasbaia wina, bara Jordan awala lamara taun nani ba sut wina ai smalkanka walaia aidrubi balan kan;
40003006	bara ai saurka nani dahra saki bangwi kan nani ba, Jan mita Jordan awalara tahbi dauki kan.
40003007	Sakuna Jan kaikan Parisi nani, Sadyusi nani sin ailal tahbi daukbia wisi balan, bara witin bila: "Pyuta kyamka nani! Ya mita man nani ra maisampahkan pât tara wan lamara aula ba wina plapi swakwaia?
40003008	Man nani daukankam ni mariks nahki saurkam nani wina kasak pali kupiam lakram ba,
40003009	bamna pana, pana aimayuni naku aisapara: 'Yang nani na Ebraham kyamka'; kan yang man nani ra mai wisna: Gâd sip sa naha walpaia nani na wina Ebraham kyamka daukaia.
40003010	Asa ba dus nani klaki batakaia pât ridi sa, bara ani dusa ma pain sakras ba, klaki pauta ra lalka ambia.
40003011	Kasak pali mai wisna: yang lika li ni baman tahbi mai daukisna, saurkam nani wina kupiam laki Gâd ra balaia; sakuna yang nini ra wala kum aula ba lika Spirit Hulikira ni bara pauta ni sin tahbi mai daukbia. Witin ba yang purki ra kau karnika brisa; ban tara bamna, yang witin ai suska nani twilkaia sin ai tani apia sna.
40003012	Witin ai mihta ra singbaia dukya pât ridi brisa, bamna plauar ma ba klin dauki, taya ba sait ra sakbia. Plauar ma ba ai pata watla ra auhbia, sakuna taya ba pauta kum ban kaiara daswras bara angkan kabia."
40003013	Bamna Jisas Galili tasbaia wina aula kan, bara Jordan awalara Jan bara kan ba kat wan, tahbi daukan kabia wisi.
40003014	Jan witinra tahbi daukan daukras kan, bara Jisas ra win: --Yang lika brinki sa man mita tahbi ai daukaia, bara man yang ra aulma ki?
40003015	Sakuna Jisas bila: --Nana ra lika baku ban swis; kan dia Gâd wi ba kat yawan daukaia sa. Baku lika Jan aitani lukan.
40003016	Jisas ra tahbi daukan bara, Jisas li wina mahka takan. Tisku kan, kasbrika purara ba kwawan, bara Jisas kaikan Gâd Spiritka ba butku baku ai purara aula kan.
40003017	Bara kasbrika purara ba wina bila baikra kum walan, naku aisisata: "Naha sika Luhpi laitwankira; witin sika bak saki briri ba."
40004001	Naha ningkara, Spirit ba mita Jisas ba upla iwras tasbaia ra brihwan, debil mita traika kaikbia.
40004002	Witin baha ra kakna 40 bara tihmia sin 40 plun piras kan, bara plun dauki kan.
40004003	Bara debil balan Jisas traika kaikaia, bamna naku win: --Man ba Gâd Luhpia kaka, naha walpaia nani ra adar yas brit takbia.
40004004	Sakuna Jisas bila: --Ulbankara wisa: 'Upla ba brit mita man raya kabia apia, sakuna Gâd aisi bila ba wal sin.'
40004005	Ningkara, debil Jerusalem taunka hulikira brihwan, bara tempel bahnara suni,
40004006	naku win: --Kasak man ba Gâd Luhpia sma kaka, naha wina kauhws; kan Ulbankara wisa: 'Gâd ai insalka blikbia main mai kaikaia; ai mihta nani ni mai alki mai bukbia, minam ba walpa ra kra pruki latwan brimara sia.'
40004007	Jisua bila witinra: --Ulbankara sin wisa: 'Man Dawan Gâdkam ra traika kaikma apia.'
40004008	Kli debil mita il kum purara pali suni, naha tasbaia kuntrika nani sut marikan, ai prana nani sin.
40004009	Bara witin bila: --Lulam kriki bara yang ra mayunma kaka, naha sut yang maikamna.
40004010	Bara Jisas bila: --Setan, na wina taki was, kan Ulbankara wisa: 'Man Dawan Gâdkam ra lulam kriki puram suni mayunma, bara witin dukya baman sin daukma.'
40004011	Bara debil ba Jisas ra mahka swin, bara insal nani bal ai dukya dauki kan.
40004012	Jisas walan Jan ba silak ra mangkan, bara witin Galili tasbaia ra wan.
40004013	Sakuna Nasaret ra takaskras, ban Kapernaum taunka ra wih iwan; baha lika lagun un ra kan, Sebyulon bara Naptilai tasbaia.
40004014	Baha baku takan, dahra aisasara Aiseya ulban ba kat aimakaia:
40004015	"Sebyulon bara Naptilai tasbaia, kabu lamara yabalka ra, Jordan lalma tanira: Galili, baha ra Ju apia nani iwi ba.
40004016	Tihmu tara ra iwi uplika nani ba ingni tara kum kaikan; bara prura tihmuka tasbaia ra iwi nani ra ingni tara kum ingwan."
40004017	Baha pyua wina Jisas mahka aisi smalkan, naku aisi: "Man nani saurkam nani wina kupiam laks, Gâd Kingka aimaki ba laka pât baila sa bamna."
40004018	Jisas Galili lagunka unku wapi kan bara waitna wal kaikan baha nani ai muihni kan; kum nina ba Saiman, ai nina wala Pita, bara wala ba lika Andru. Witin nani inska aiâlkra kan, bara ai tan liura ba lulki kan.
40004019	Bara Jisas bila: --Man nani nini bliks, bara yang mita upla aiâlkra nani mai daukamna.
40004020	Baha sin pyua ra ai tanka nani swisi, Jisas wal wan.
40004021	Kau wiria wapan bara, Jisas kau waitna wal kaikan, baha nani sin ai muihni atia: Jems bara Jan, Sebedi luhpia nani. Witin nani ai aisa wal duri kum ra ai tanka nani kalwan ba mami kan. Jisas winan,
40004022	bara baha sin pyua ra ai dwarka bara ai aisika ba sin swisi, Jisas nina blikan.
40004023	Jisas Galili tasbaia kir taukan, priaska watla nani ra smalki kan Gâd king aimaki sturka yamni ba; bara siknis sat, sat upla nani brikan ba sut sin raki kan.
40004024	Siria tasbaia sutra Jisas sturka walan, bara siknis sat, sat bri nani, spirit saura bri nani, wîna tatatwi nani bara wakia laui pruan nani ba sin sut witinra brih balan. Jisas mita sut rakan.
40004025	Bara upla ailal ai nina blikan Galili wina, Dikapulis wina Jerusalem wina, Judia taunka nani wina, bara Jordan awala lalma taunka nani wina sin.
40005001	Jisas upla ailal ba kaiki, il kum purara uli bara iwan. Bara ai disaipelka nani ai lamara kir bal asla taki,
40005002	bara witin mahka naku aisi smalkan:
40005003	"Lilia pali sa wan solka dukya brin dauki nani ba, kan king laka kasbrika purara ba wina witin nani ai dukya bamna.
40005004	"Lilia pali sa sari bri bangwi nani ba, kan Gâd mita maisanihkan kabia bamna.
40005005	"Lilia pali sa kupia bauikira nani ba, Gâd witin nani tasba yabaia pramis munan ba bribia bamna.
40005006	"Lilia pali sa baha nani plun dauki baku bara diran dauki baku Gâd lui daukaia wi ba, kan daukbia witin nani ai dauki ba sut daukan kabia.
40005007	"Lilia pali sa upla walara umpira kaiki nani ba, Gâd sin witin nani ra umpira kaikbia bamna.
40005008	"Lilia pali sa baha nani ai kupia taski apu bri nani ba, kan witin nani Gâd kaikbia bamna.
40005009	"Lilia pali sa kupia kumi laka daukra nani ba, kan witin nani Gâd luhpia nani wibia bamna.
40005010	"Lilia pali sa baha nani pât wauhwi ba Gâd mita dia daukaia win ba dauki ba, kan king laka kasbrika purara ba wina witin nani ai dukia bribia bamna.
40005011	"Lilia pali bas man nani, man nani mamwanra upla mita saura mai wibia, rau sin mai sauhkbia bara yang taiwan saura mai munbia kunin lakara.
40005012	Liliam pali bas, man nani ra amyapah sin bas, kan kasbrika purara mamna tara kum bara sa bamna, kan baku sin upla saura nani mita dahra aisasara nani ra rausauhkan baha nani kainamra bara kan nani bara.
40005013	"Man nani sika naha tasbaia salka sma. Sakuna sâl ba ai damnika tikbia kaka, nahki kli damni takbia? Baha ba bahki takan sa, lulkaia upla mita ai mina ni taibia baman lika.
40005014	"Man nani sika naha tasbaia ingnika sma. Taun kum il purara ba yukwaia sip apia sa.
40005015	Baku sin, upla kumi sin lamp kum angki baks kum munhtara mangkras; sakuna lamp kahbaika purara kahbisa, upla nani utla bilara ba sutra ingni yabaia.
40005016	Baku sin, man nani yarka ingnikam upla sut mawan ra ingwbia, bara diara yamni dauki bangwisma ba kaiki, witin nani mita kasbrika purara bara ba mayunbia.
40005017	"Man nani lukpara yang na Moses lâka bara dahra aisasara nani smalkanka ba apu tikaia balri. Yang baku daukaia balras, sakuna ai tanka aiska kat daukaia.
40005018	Kan kasak man nani ra mai wisna, kasbrika purara bara tasba na kau ban kabia pyua ra, mark lupia kumi, bila sainka lupia kumi sin lâ ba wina sakbia apia, dia, dia takaia ba takbia kat.
40005019	Baha mita, ya, ya lâ bila kum kau sirpi ba kra bila walras kaka, bara upla walara sin baku daukbia wisi smalkbia kaka, Gâd king aimaki ba lakara witin ba kau mayara kulkan kabia. Sakuna ya mita la bila nani ba bila wali ai uplika ra sin baku daukbia wisi smalkbia kaka, Gâd king aimaki ba lakara witin ba tara kulkan kabia.
40005020	Kan yang man nani ra mai wisna: kasakkam laka ba lâ smasmalkra nani bara Parisi nani daukanka ba wal kau purara apia kaka, Gâd Kingka Lakara ban kaiara dimma apia.
40005021	"Man nani walram nahki damikam nani ra win ba: 'Upla ikpara, kan ya, ya upla ikbia kaka, ai laka daukan kabia.'
40005022	Sakuna yang man nani ra mai wisna: Ya, ya ai muihni mapara ai kupia baikbia kaka, lâ pâtka dimbia. Ya ai muihni ra bila saura wibia ba, lâ wihta nani mita ai laka daukbia; bara ya ai muihni ra kunin laka daukbia ba, hel pauta pâtka briaia pât baila sa.
40005023	"Bamna man prisantkam altar ra brihwama pyua, bara baha kat kupiam kraubia muihkam kum wal pât brisma,
40005024	altar ba mawan kat prisantkam ba swisi, muihkam wal wih kupiam kumi taks. Baha kat lika sip sma kli altar ra bal prisantkam ba Dawan ra yabaia.
40005025	"Upla kum mita lâ mai dingki lâ watla ra mai brih wabia kaka, yabal ra wal kupiam kumi taks, wihta mihta ra mai mangkbia apia dukyara. Kan baha daukras kaka, wihta ba mita pât suldawa nani mihta ra mai mangki silak ra mai mangbia.
40005026	Kasak pali mai wisna, man baha wina takma apia mamna ba sut aibapma kat lika.
40005027	"Man nani pât kainamra aisin ba walram si: 'Marit laka sauhkpara.'
40005028	Sakuna nana ra yang mai wisna: Ya, ya mairin kum kaiki, brin pali daukbia kaka, pât witin wal ai kupia ra marit laka sauhkan sa.
40005029	"Bamna, namkra aihkika ba bui saura ra mai batakisa kaka, daiki muni laihwra lulks; kan kau aitani sa wînam tara taka kum ban tiwbia, bara wînam aiska hel pauta ra mai lulkan kaia lika apia.
40005030	Mihtam aihkika ba saura ra mai batakisa kaka, klaki laihwra lulks; kan kau aitani sa wînam tara taka kumi baman tiwbia, kuna wînam tara aiska hel pauta ra mai lulkan kaia lika apia.
40005031	"Kan pyua ra sin naku wisata: 'Ya, ya ai maîa mairin wal dakwi taki ba, dakwi takuya wauhkataya kum yabaia sa.'
40005032	Sakuna nana ra yang mai wisna: Waitna kum ai maîa swisa rug laka daukras kan sakuna, waitnika ba mairin ba marit laka sauhkisa; bara ya ya mairin swin ba bribia ba, witin sin marit laka sauhkisa.
40005033	"Man nani sin pât walram damikam nani ra win ba: 'Swir taki Dawan mawan ra aisaram ba kat daukaia sma.'
40005034	Sakuna nana ra yang mai wisna: Swir takpara pali. Kasbrika purara ba nina maki apia, kan baha ba Gâd king iwaika bri bamna;
40005035	tasba nina maki sin apia, kan baha purara sika Gâd ai mina kahbi ba; Jerusalem nina maki sin apia, baha ba King tara taunka sa bamna.
40005036	Lamla nina maki sin swir takpara, kan man mita tamwa mina kumi sin pihni, siksa pan sip daukras.
40005037	Witin nani wisa 'au', aisin ba baku au kabia; witin nani wisa 'apia', aisin ba baku apia kabia, baha wina kau wala aisabia, baha saura.
40005038	"Man nani pât walram kainamra aisin ba: 'Nakra pana nakra, bara napa pana napa.'
40005039	Sakuna yang mai wisna: Upla saura mapara bupara; sakuna, ya mita mamwan tani kum ra prukbia kaka, tani wala ba sin laki yas.
40005040	Bara ani uplika la mai dingki pramka dakbaia lukisa kaka, puram praka ba sin yas brih wabia.
40005041	Ya mita taibi mai muni mail kumi brih wama mai wibia kaka mail wal ban brih was.
40005042	Ya dia mai makabia ba yas; bara ya, ya diara len mai takka, ninam tawi wapara.
40005043	"Man nani sin pât walram kainamra aisin ba: 'Uplikam ra latwan kaiks bara waihlam ra lika misbara kaiks.'
40005044	Sakuna nana ra yang mai wisna: Waihlam nani ra latwan kaiki bas bara rau mai sauhki nani dukyara sin puram suns.
40005045	Baku mika kasbrika purara ba luhpia nani kama. Kan witin bui yu lapta ba yan ingwisa, saura nani bara pain nani purara; li sin yan auhwisa, kasakkira nani ra bara watauikira nani dukyara sin.
40005046	Man nani ra latwan mai kaiki nani ra baman latwan kaikisma kaka, baha mana dia prisantka brima ki? Lal mana sasakra nani sin baku daukisa.
40005047	Bara muihkam nani ra baman lakula wisma kaka, dia pain daukisma? Kan Gâd ra kakaira apia nani ba sin baku daukisa.
40005048	Man nani upla kasakkira bangwi bas, kasbrika purara ba kasakkira sa baku.
40006001	"Aman kais, kasakkam laka ba upla nani mawan ra man nani daukpara mai kaikbia dukyara baman. Baku daukma kaka, kasbrika purara ba mita prisant kumi sin maikbia apia.
40006002	"Baha mita, upla umpira nani ra help yabisma bara, upla sutra wini wipara, kuninkira nani prias watla nani ra bara taun bilara aisi nani ba baku. Witin nani lika baku daukisa upla mita witin nani ba pain sa wibia wisi; sakuna yang kasak mai wisna, baha dauki ba wal pât ai prisantka brisa.
40006003	Sakuna man upla umpira nani ra help kum yabisma kaka, yukuwan ra dauks, bara uplikam wal kau pain sma ba sin yarka upla kaikbia ra.
40006004	Man yukuwi pali dauks, bamna, diara yukuwi daukisma ba kaiki ba, prisantkam maikbia.
40006005	"Man nani puram sunma bara, kuninkira nani baku daukpara. Witin nani lihkisa prias watla nani ra bara taun bila unyukwika nani ra mita ai pura sunaia, upla nani mita kaikbia wisi. Kasak pali man nani ra mai wisna, witin nani baku dauki ba mana pât ai prisantka brisa.
40006006	Sakuna man puram sunma bara, rûmkam bilara dimi, durkam praks, bara ra puram suns, witinka baha ra man wal sa. Baku, yukuwi dauki sma ba kaiki, prisantkam maikbia.
40006007	"Puram suni sma bara, bila bahki nani kli, kli aisapara, Gâd kakaira apia nani dauki ba baku, witin nani luki sa baku aisi kabia bara Gâd witin nani ra kau wali kabia.
40006008	Bara, witin nani dauki baku daukpara, kan ra kau makabras kapram, pât witin kaikisa dia man nani want sma ba.
40006009	Baha mita, man nani naku puram suns: 'Yawan Aisa kasbrika purara sma ba, ninam ba hulikira kulkan kabia.
40006010	Man king aimakaia ba yarka balbia. Man kupiam laka tasba ra daukan kabia, kasbrika purara dauki ba baku.
40006011	Naiwa wan yua pâta ba wankma.
40006012	Wan saurka ban swi tiks, yang nani maipara saura daukan kan ban swih tikisna ba baku.
40006013	Traika kaikan tilara ban wan swipara, sakuna saura ba wina dakbi wan saks.'
40006014	"Man nani saura mai munan uplika nani ra ban swih tikisma kaka, kasbrika purara ba sin man nani ra ban mai swih tikbia.
40006015	Sakuna upla wala nani pâtka ban swih tikras sma kaka, sin man nani saurkam nani sip swih tikbia apia.
40006016	"Man nani plun piras sma bara, kuninkira nani ai mawan sari bri ba baku daukpara; kan witin nani baku daukisa plun piras ba upla nani kaikbia dukyara. Kasak pali mai wisna, baha wal pât ai prisantka brisa.
40006017	Sakuna man, plun piras sma bara, tamwa pain aubi bara mamwan sin siks,
40006018	man plun piras sma ba upla mai kaikaia apia dukyara. baman, witinka baha ra man wal yakan ba mai kaikbia bara witin prisantkam maikbia.
40006019	"Man nani naha tasba ra yuya nani suni bripara, kan yula nani mita sauhkisa, diara nani ba sut aisauisa, bara aîmplikra nani implikaia dimisa.
40006020	Sakuna, man nani diara brisma ba kasbrika purara suni bas; baha ra lika yula nani mita sauhkras, diara nani ba sin aisauras, aîmplikra nani sin sip dimi implikras.
40006021	Kan ani pliskara dukyam nani suni bri kama bara, kupiam sin baha ra kabia.
40006022	"Namkra nani ba lika wînam tara mapara lamp kum baku sa; baku bamna, namkra nani ba pain kaka, wînam aiska ba sin ingnika bri kabia;
40006023	sakuna namkra nani ba saura kaka, wînam aiska ba tihmu ra kabia. Bamna ingnikam ba tihmu takbia kaka, baha tihmuka ba nahki prais tihmu pali kabia!
40006024	"Upla kumi sin dawan wal dukya sip daukras, kan kumira misbara kaikbia, bara walara latwan kaikbia; kumira kasak kulkbia, walara bahki kulkbia. Man nani sip apia sma Gâd bara lalah wal dukia daukaia.
40006025	"Bamna yang man nani ra mai wisna: Uya trabil taki luki bangwpara raya kaia ba dukyara, diara piaia bara diaia sma ba, kwala dimaia sma ba. Rayakam ba plun purkara kau tara apia, bara wînam tara ba sin kwala wal kau tara sa apia?
40006026	Daîwan tnawira nani purara pâli bara kais; witin nani plun ma mangkras bara dakras, pata ma ba sin plun auhbaika watla ra sunras; sakuna man nani kasbrika purara ba mita plun dakakisa. Man nani ba daîwan tnawira nani ba wal kau tara apia?
40006027	Bamna ani uplika man nani tilam wina sip sa trabil taki luki ba mita kau awar kum raya kaia?
40006028	"Bara man nani kwala dukyara dia muni uya lukisma ki? Tangni nani twiura pawi bara kais, witin nani wark takras bara sin kwala sipi dimras.
40006029	Sakuna man nani ra mai wisna: King Salaman pali sin ai prana wal, naha tangni nani baku kwala painkira apu kan.
40006030	Bamna inma naiwa twiura ba, bara yauhka pauta ra angki ba, Gâd baku skahkisa kaka, man nani ra kau kwala pain mai dingkbia apia, kasak lukras uplika nani sma ba?
40006031	Baha mita, man nani uya trabil taki luki, naku aisapara: 'Yawan dia pibia? Yawan dia dibia? Yawan ani wina kwala dimbia?'
40006032	Gâd kakaira apia nani ba baha diara nani ba dukiara trabil taki luki sa, sakuna man nani kum kasbrika purara brisma, bara witin kaikisa man nani naha dukya nani sut apu sma ba.
40006033	Bahamna man nani, lukankam aiska ba Gâd King aimaki ba lakara dia daukaia mai aisi bara luks, bara baha diara nani ba sin sut brima.
40006034	Bamna, yauhka yua ba dukyara trabil taki lukpara, kan yauhka ba pyua bara kabia trabil taki lukaia. Yua bani ba ai trabilka nani brisa bamna.
40007001	"Uplikam laka aisi daukpara, baku mika Gâd mita man nani lamka aisi daukbia apia.
40007002	Man nani upla wala nani laka aisi daukisma ba baku, witin lamka aisi daukbia, bara uplikam ra dia kulkaika ni kulkisma ba, baha sin kulkaika ba ni Gâd mita mai kulkan kabia.
40007003	Muihkam nakra ra taski lupia ba kaikaia sip sma ba, dia kan man namkra ra dus playa kum bara ba sip kaikras sma?
40007004	Bara man namkra pali ra dus playa kum brisma ba, nahki man muihkam ra wiaia sip kama: 'Aik namkra wina taski lupia ba sakamna.'
40007005	Man kuninkira! Man namkra ra yuya tara ba pas saks, bara baku lika sip kama pain kaiki, muihkam nakra ra taski yuya ba sakaia.
40007006	"Diara huli nani ba man nani yul nani ra yapara, kan witin nani kli taui bal man nani ra mai sami pis, pis ra mai daukbia. Baku sin kwirku nani mawan ra walpaya manakira nani ba lulkpara, kan baha witin nani ai mina ni taibia.
40007007	"Man nani makas, bara Gâd mita maikbia; pliks, bara sakma; dur ra kingks, bara man nani ra kwakan kabia.
40007008	Kan ya, ya makabi ba brisa; ya pliki ba sakisa; bara ya dur ra kingbi ba witin ra kwakan sa.
40007009	"Man nani tilamra upla kum sip sa ki ai luhpia kum mita brit makabia kaka, walpa kum yabaia?
40007010	Apia kaka inska makabia kaka, pyuta kum ni yabaia?
40007011	Kan man nani ba saurakira sma sakuna luhpiam nani ra diara yamni nani yabaia ba kaikisma, kau pali kasbrika purara ba diara yamni nani yabia, ya, ya witinra makabia bara!
40007012	"Baku bamna, upla wala nani man nani ra dia mai daukaia brin mai dauki ba baku man nani sin dauks; kan baha daukaia sika lâ ra wan aisi ba dahra aisasara nani ulbankara sin.
40007013	"Man nani dur bila sirpi bak dims. Hel pauta ra auya durka ba bila tara sa bara yabalka ba sin tara pali sa, bamna upla ailal bahak impakisa;
40007014	sakuna raya kaiara auya durka ba yabalka ba bila sirpi karna pali sa bahara waia, bara upla tila nani baman baha saki sa.
40007015	"Aman kais, witinka nani Gâd dahra aisasara wisi kuninkira nani ba. Witin nani syîp baku man nani ra aula, sakuna ai kupia bila lika yul wail nani baku sa.
40007016	Ai daukanka nani ba mita man nani bui tanka ba kaikma; kan kyaya dusa wina upla wain ma wahbras, rahra kyaya wina sin kwah ma wahbras sa.
40007017	Baku bamna, dus yamni bani ma yamni sakisa, bara dus saura bani ma saura baman sakisa.
40007018	Dus yamni ba sip ma saura sakras, dus saura ba sin sip ma pain sakras.
40007019	Ani dus ma pain sakras ba, klaki dakbi pauta ra angkisa.
40007020	Baku bara, man nani ai daukanka nani bak witin nani tanka kaikma.
40007021	"Baha nani yang ra 'Dawan, Dawan', ai wi nani ba baman lika Kasbrika purara Kingka tasbaia ra dimbia apia, sakuna ya, ya Aisiki kasbrika purara ba kupia laka dauki ba, baha nani lika.
40007022	Baha yua balbia bara, upla ailal ai wibia: 'Dawan, Dawan, yang nani man ninam maki sturi yamni aisi bangwri, ninam maki spirit saura nani kangbi sakri, bara ninam maki sin sain tara ailal dauki bangwri.'
40007023	Sakuna yang mita pana witin nani ra wimna: 'Yang man nani ra mai kaikras pali katna; diara saura baman dadaukra nani! Maiwan wina taki was!'
40007024	"Bamna ya, ya yang bili nani wali yang dia wisna ba kat dauki kaka, upla sinskira kum ai watla walpa purara makan ba baku sa.
40007025	Li ba auhwan, awala nani ra lisamra dingkan bara pasa nani ba watla ra karna prukan; sakuna sip batakras kan, ai playa ba walpa purara bapan kan bamna.
40007026	Sakuna ya yang bili wali baman, dia wisna ba kat daukras ba lika, upla sinskas kum ai watla auhya purara makan ba baku sa.
40007027	Li ba auhwan, awala nani ra lisamra dingkan, pasa nani sin watla ra prukan; bara aiska pali kauhwi aisauan!"
40007028	Jisua aisi prakan bara, ai smalkanka dukyara upla nani ta iwi kan;
40007029	kan witin karnika tara ni smalki kan, lâ smasmalkra nani baku lika apia.
40008001	Jisas il pura wina bal iwan bara, upla ailal ai nina blikan.
40008002	Bara lepar sikniska bri waitnika kum Jisas lamara bal, mawan ra ai lula kriki, nan win: --Dawan, wilin sma kaka, ai rakaia sip sma.
40008003	Bamna Jisas ai mihta ni kangbi, win: --Yang wilin sna, bamna mai rakisna. Naha aisin wal baku, waitnika ba ai lepar sikniska wina rawan.
40008004	Bara Jisas mita witinra win: --Kais, upla kumira sin wipara, sakuna wih prîst ra wînam mariks, bara Moses win ba baku prisantkam yas; baku mika upla nani kaikbia pât rawram ba.
40008005	Jisas Kapernaum taunka ra diman bara, Rom suldawa kaptenka kum ai lamara bal, makabi kan,
40008006	naku win: --Dawan, albiki waitna kum waitla ra krikrira prawisa, wakia lawan sikniska brisa, bara latwan pali wauhwisa.
40008007	Jisas bila: --Yang rakaia wamna.
40008008	Kapten ba bila: --Dawan, yang aitani apia sna man yang waitla ra wih dimaia; adar baman yas, bara albiki ba rawbia.
40008009	Kan yang pali sin wihtki nani purira sa, bara baku sin suldawa nani mihti ra brisna. Witin nani kum ra wabia wimna kaka, witin auya; walara balbia wimna kaka, witin aula; bamna albiki ra diara kum daukaia wisna, witin daukisa.
40008010	Jisas naha walan bara, ta iwan, bara ai nina bliki nani ra win: --Kasak pali man nani ra mai wisna, Israel uplika nani tilara naha waitnika kasak lukanka uya bri na sat kau yang sakras.
40008011	Man nani ra sin mai wisni: Upla ailal lalma wina bara muna wina sin balbia, bara Gâd king aimaki ba lakara plun piaia iwi bangwbia, Ebraham, Aisak bara Jekob wal aikuki;
40008012	sakuna Gâd king aimaki ba lakara kaia nani ba lata tihmuka ra lulkan kabia; bara baha ra sika ini bangwbia, ai napa nani sin arkbi kabia.
40008013	Bara Jisas mita kapten bara win: --Wamtlara was, bara dia lukram ba kat daukan kabia. Bamna alba ba baha sin pyua ra rawan kan.
40008014	Jisas Pita watla ra wan, bara Pita maîa yaptika ba kaikan krikrira prawi kan, rih karna pali dauki kan.
40008015	Jisas, mairin ba mihta ra kangban bara, rihka ba swin; bara witin mahka, witin nani dukya daukan.
40008016	Tihmia iwan kan, Jisas ra spirit saura bri uplika nani ailal brih balan; bara ai bila kumi ni baman spirit saura nani ba kangbi sakan, sikniskira nani sut sin rakan.
40008017	Naha ba baku takan, dahra aisasara Aiseya aisin ba baku aimakaia: "Witin wan swapnika nani brin, bara wan sikniska nani sin twilkan."
40008018	Upla ailal ai tnayara kir kutbi bri kan kaiki, Jisas adar yan lagun baila walara luaia.
40008019	Bara lâ smasmalkra kum Jisas lamara bal, naku win: --Smasmalkra, anira wama ba, ninam blikaia brinki sa.
40008020	Jisas bila pana win: --Sikiski nani ba ai dimaika nani brisa, daîwan tnawira nani ba sin ai watla nani brisa; sakuna Upla Luhpika ba lika ai lal kahbaika sin apu sa.
40008021	Wala kum, ai disaipelka kan ba, naku win: --Dawan, ai swis pas aisiki wih bikaia.
40008022	Bara Jisas bila: --Nini bliks; swis pruan nani ba ai pruanka nani ba bikbia.
40008023	Bara Jisas duri ra aimakan, ai disaipelka nani sin ai yula kahban.
40008024	Bamna pasa tara kum krauan, rip nani ba sin ban duri bilara aimaki kan. Sakuna Jisas lika yapi kan.
40008025	Bara ai disaipelka nani wih tatukbi muni, nan win: --Dawan, swaki wan saks! Yawan pât rungwisa!
40008026	Jisas bila: --Diakan man nani sîbri sma ki? Man nani kasak lukan laka uya briras sma! Bara witin buan, pasa ra kabu ra sin laui daukan; bamna baha nani sut lamni tara takan.
40008027	Disaipel nani ba ta iwi, nan aisi bangwan: --Naha na dia sat waitnika ki, pasa nani bara kabu sut ai bila wali na?
40008028	Jisas lagun baila walara wan Gadara tasbaia ra. Baha ra waitna wal raiti nani wina taki, ai lamara balan. Wal sut spirit saura nani brikan, bara ba kras bangwi kan bamna, upla kumi sin baha yabalkak impakras kan.
40008029	Bara ai bila baikra tara wini bangwan: --Jisas, Gâd Luhpia, dia kan yang nani tilira dimisma ki? Kau pyua aimakras kan, yang nani ra rau ai sauhkaia balram ki?
40008030	Baha lamara kwirku ailal pî tauki kan;
40008031	bara spirit saura nani ba mita Jisas ra naku makaban: --Yang nani ra kangbi ai sakma kaka, aikrika baha kwirku nani ra wih dimi bangwamna.
40008032	Jisas witin nani ra win: --Bamna was. Bara spirit saura nani ba waitnika nani wina taki, kwirku nani ra wih dimi bangwan. Baha ningkara, kwirku nani ba sut albangkia kum bak kauhwi lakun ra dimi wan, bara sut kwapi pruan.
40008033	Kwirku nani main kaiki nani ba sirang iwi plapan, bara taun ra wih naha dukya na sut aisi bangwan, waitna nani spirit saura nani bri katara dia takan ba sin.
40008034	Bamna taun uplika nani sut Jisas bara kan bara balan; bara baha diara ba kaikan ningkara, witinra win ai tasbaia ba wina mahka wabia.
40009001	Bara Jisas baha ningkara duri kum ra aimaki, lagun baila walara lui, ai taunka palira wan.
40009002	Bara wakia lawi waitnika kum krikrira tniki witinra brih balan. Jisas baha uplika nani kasak lukanka ba kaiki, siknis waitnika ra win: --Luhpi, karnikam bris; saurkam nani ba ban swih tikan sa bamna.
40009003	Bara lâ smasmalkra kum, kum nani naku lukan: "Naha waitnika Gâd mapara saura aisisa."
40009004	Sakuna nahki Jisas pât kaikan, baha nani lukanka ba, bara makabi walan: -- Diakan man nani ban lukanka saura bri bangwisma ki?
40009005	Bamna, nahki aisaia ba kau isi sa: 'Saurkam nani ba swih tikan sa', apia kaka wiaia: 'Bus, bara mahka waps'?
40009006	Bamna, yang man nani ra mamrikamna Upla Luhpika waitna naha tasba ra upla saurka nani swih tikaia karnika brisa. Baku bara wakia lawan waitnika ra win: --Bus, krikrikam bris, bara wamtlara mahka was.
40009007	Wakia lawan waitnika ba mahka, ai watla ra wan.
40009008	Upla nani naha kaikan bara, sirang iwi bangwan, bara Gâd ra mayunan upla nani ba baku karnika yaban ba dukyara.
40009009	Jisas baha wina mahka wan, bara waitna kum wal prawan, ai nina Matyu. Witin ba lal mana wawahbra kan, Rom ra yaia baha ra iwi kata. Jisas mita win: --Nini bliks. Bara Matyu mahka mita, ai nina blikan.
40009010	Bara baku takan, Jisas ai disaipelka nani aikuki utla kum ra tebil ra plun pî kan, bara Rom ra yaia lal mana wawahbra nani ba, kulkanka saura bri uplika nani ba sin ailal bahara balan. Bara witin nani sin Jisas lamara asla bahara iwan.
40009011	Sakuna Parisi nani baha kaiki disaipel nani ra makabi walan: --Nahki kan smasmalkrikam ba, lal mana wawahbra nani bara saura dadaukra nani aikuki sin plun pisa?
40009012	Jisas baha wali, witin nani ra win: --Upla nani ai wîna pain ba daktar want apia sa, siknis uplika nani lika.
40009013	Man nani was, bara Ulbankara naha tanka na lan taks: 'Yang want sna man nani uplikam ra umpira kaikma, daîwan nani sakripais daukanka ba lika apia.' Kan yang upla kasakkira nani ba paiwaia balras, sakuna saura dadaukra nani lika.
40009014	Jan Tatahbra disaipelka nani ba Jisas lamara balan, bara makabi walan: --Nahki kan yang nani bara Parisi nani kira plun piras bangwisna, sakuna man disaipelkam nani lika baku daukras?
40009015	Jisas bila: --Marit patara paiwan uplika nani ba sip saki sari briaia, marit takan waitnika ba kau witin nani aikuki bara? Sakuna pyua kum balbia, bara marit takan waitnika ba witin nani wina dakbi sakan kabia; bara mika witin nani plun pibia apia.
40009016	"Upla kumi sin kwala almuk kum ra kwala raya ra sip mangkras, kan raya ba mita kwala almuk ba aubi kalkisa, bara kalwanka ba kau tara takisa.
40009017	Baku sin, wain raya ba daîwan taya batilka almuk nani ra laikras sa; kan baku daukbia kaka, daîwan taya nani ba kalwisa, bara wain ba bara daîwan taya nani ba sin sut tiwbia. Baha mita, wain raya ba daîwan taya batilka raya nani ra mangkaia sa; baku lika wal sut pain bri kabia.
40009018	Jisas witin nani ra kan naha dukya nani aisi kan bara, Ju wihtka kum bal ai mawan kat ai lula kriki win: --Luhpi mairin bisiura pali pruan; sakuna man bal, ai purara mihtam kahma kaka, kli raya takbia.
40009019	Jisas mahka bui, ai disaipelka nani kira, witin wal wan.
40009020	Bara kais, mairin sikniskira kum balan. Pât witin mani 12 tala plapan sikniska brikan, bara Jisas ninak bal, ai praka ta kangban;
40009021	kan witin naku luki kan: "Ai praka ta pan kangbamna kaka, rawamna."
40009022	Sakuna Jisas ai nina ra taui, mairka ra kaikan, nan win: --Luhpi mairin, man karnikam bris; kasak lukram bamna, man rawram sa. Bara baha pali pyua ra witin rawan.
40009023	Ju nani wihtka watla ra Jisas wan bara, kaikan myusik uplika nani ba pât ridi kan bikaia ridi kan, bara upla nani sin bin dauki kan.
40009024	Bara baha nani ra Jisas mita win: --Man nani naha wina taki was; kan tuktika mairin na pruras, sakuna yapisa. Bara sut ai lawaska kiki kan.
40009025	Upla nani ba latara yan takan bara, Jisas dimi, tuktika mairin mihta ra alkan, bara witin tit buan.
40009026	Naha sturka na baha tasbaia aiskara aisaram.
40009027	Jisas baha wina takan bara, blain wal ai nina bliki, ai bila baikra naku winan: --Debit luhpia, yang nani ra umpira ai kaiks!
40009028	Jisas utla ra diman bara blain nani ba ai lamara balan, bara witin bui makabi walan: --Man nani kasak lukisma ki yang naha na daukaia sip sna? Witin nani bila: --Au, Dawan.
40009029	Bara Jisas mita blain nakra nani ra kangbi, naku win: --Man nani kasak lukisma ba kat takan kabia.
40009030	Bara ai nakra kli diara kaikan. Jisas mita karna smalki, nan wisata: --Man nani naha na upla kumira sin wipara.
40009031	Sakuna witin nani takan wal baku, Jisas diara daukan ba baha tasbaia aiskara aisi taukan.
40009032	Blain nani taki auya kan bara, upla kum, kum mita sturi aisaras kum brih balan; witin ba spirit saura sin brikan.
40009033	Jisas mita spirit saura ba latara kangbi sakan wal baku, bilas ba mahka sturi aisin. Bamna upla nani ba ta iwi, naku aisan: --Yawan Israel tasbaia ra nahmuna dukya kau kaikras!
40009034	Sakuna Parisi nani aisi kan: --Spirit saura nani wihtka mita baha nani kangbi sakaia karnika yabisa.
40009035	Jisas lika taun tara nani bara taun sirpi nani ra sin tauki kan, bara taun bani priaska watla nani ra smalki kan. Witin Gâd king aimaki ba laka sturka yamni ba smalki kan, bara siknis sat, sat, wan wîna latwanka nani sin raki kan.
40009036	Upla nani ra kaiki, umpira pali kaikan, kan witin nani sarikira bara helpkas bangwi kan, syîp nani sepadkas baku.
40009037	Bara disaipel nani ra win: --Kasak pali, insla dakaia ma ba manis sa, sakuna wark uplika nani ba wiria sa.
40009038	Baha mita, insla dawanka ra makas, ai nasla dakaia wark uplika nani blikbia.
40010001	Bara Jisas ai disaipelka 12 ba paiwan bara karnika yan spirit saura nani kangbi sakaia, siknis sat, sat bara wîna latwanka nani sin rakaia.
40010002	Naha sika apastil 12 ba nina: Pas ba Saiman, ai nina wala Pita, bara ai muihni Andru; Jems ai muihnika Jan wal, witinka nani Sebedi luhpia;
40010003	Pilip, Bartolomyu, Tamas, Matyu lal mana wawahbra Rom nani dukia; Jems, Alpius luhpia ba, bara Tadius;
40010004	Saiman, Karna Mamunra ba; bara Judas Iskariat wina ba, kau naika Jisas ra waihla mihta ra mangkan ba.
40010005	Naha 12 na Jisas mita blikan wan, naku smalki: "Gâdkas nani tasbaia ra wapara, Sameria taunka nani ra sin dimpara;
40010006	sakuna Israel nisanka syîpka tiwan nani bara was.
40010007	Naku smalki was: Gâd king aimaki ba laka pât baila sa.
40010008	Siknis nani ba râks, pruan nani ba kli buks, lepar bri nani ba klin saks, bara lasa nani ba sin kangbi saks. Naha karnika na man nani prisant briram; bamna warkka daukma bara mana bripara.
40010009	"Lalah pauni lalah pihni bara bras sin brih wapara,
40010010	sakbat yabalkam dukya sin apia. Prak kumi bamna brihwas, bara sus bara kîn sin brih wapara; kan wark uplika ra ai pata ba yabaia sa.
40010011	"Taun tara kum ra apia kaka taun sirpi kum ra dimma bara, man nani ra pain mai briaia uplika kum pliks, bara ai watla ra takas, mahka impakma ba kat.
40010012	Utla kum ra dimi ma bara, lakula yas dimi nani ra: Kupia kumi laka ba man wal kabia.
40010013	Baha watla uplika nani pain mai brisa kaka, kupia kumi lakula ba witin nani wal ban swis; sakuna pain mai briras kaka, baku daukan kabia apia.
40010014	Bara utla kum ra apia kaka taun kum ra pain mai briras bara mai walras kaka, baha taunka wina taks, bara tasba yuya minam ra ba syauhbi saks.
40010015	Kasak pali mai wisna: La daukanka tara yuara, Sadam bara Gomora taunka wal baha uplika nani kau pât tara bribia.
40010016	"Kais! Yang man nani syîp baku mai blikisna yul wail nani tilara. Baku bamna, pyuta nani baku sinskam ba bri bas, sakuna upla ra saura munras butku nani baku.
40010017	Aman kaiki bas, kan upla nani mita mai alki wihta nani mihta ra mai mangkbia, bara prias watla nani ra mai wipbia.
40010018	Wihta tara nani bara king nani mawan ra mai brih wabia, yang taiwan; baku man nani sturi yamni ba aisaia sip kama witin nani mawan ra, bara Ju apia nani mawan ra sin.
40010019	Sakuna wihta nani mihta ra mai mangkbia bara, dia aisaia bara nahki aisaia sma ba dukyara lika uya lukpara; kan aisaia pyua aimakbia bara, Gâd mita maikbia diara aisaia sma ba.
40010020	Kan man nani lika aisama apia, kuna Spiritka sika man nani bak aisabia ba.
40010021	"Upla nani ai muihnika nani ra kunin muni prura pâtka ra dingkbia, aisa nani mita sin ai luhpia nani ra baku munbia; luhpia nani ba ai aisika nani mapara bubia, bara prura mihta ra mangkbia.
40010022	Upla sut mita yang taiwan misbara mai kaikbia, sakuna ya, ya tnata kat ban bapi bubia ba, baha lika swaki sakan kabia.
40010023	Taun kum ra man nani ra ninam bliki rau mai sauhkbia kaka, walara plaps; kan kasak pali mai wisna, Upla Luhpika waitna ba balbia kau man nani Israel taunka aiskara waras bara.
40010024	"Disaipel lika ai smasmalkra ba purara apia sa, bara alba kumi sin ai kaptenka purara apia.
40010025	Sip sa sika disaipel ba ai smasmalkra wal baku takaia, aitani lukaia sa, bara alba ba sin ai dawanka wal baku kaia. Utla dawanka ba Bîlsibub makisa kaka, witin ai watla uplika nani ra lika kau nina sauhkbia apia ki?
40010026	"Baha mita, man nani upla nani ra sia bripara. Kan dia, dia pura prakan ba param sakan kabia, bara dia, dia yukuwan ra ba sin pain kaikan kabia.
40010027	Dia tihmu tilara mai wisna na, man nani yu ingnikara aisas; bara dia wan manka man mai wisna na, man nani utla bahna nani wina bilam baikra tara ni aisas.
40010028	Man nani ra mai ikaia sip nani bara sibrin lukpara, witin nani karnika apu sa rayakam ban kaiara man nani ra mai ikaia bara hel ra mai sauhkaia ban kaiara, bahara sibrin luks.
40010029	"Witin nani daîwan tnawira lupia wal lalah ma sirpi kum mana isa apia? Ban sakuna, baku wiras sa kaka, baha nani kumi sin tasba ra kauhwbia apia.
40010030	Kan man nani lamla ra tamwa mina bani ba kulkan sa.
40010031	Baku bamna sîbripara; man nani lika daîwan tnawira lupia ailal purkara sma.
40010032	"Upla kum kra yang daihra upla nani mawan ra latan aisabia kaka, yang sin Aisiki kasbrika purara ba mawan ra ai dahra latan aisamna.
40010033	Sakuna ya ai kulkras wibia kaka upla mawan ra, yang sin Aisiki kasbrika purara ba mawan ra kulkamna apia.
40010034	"Man nani lukpara yang na naha tasba ra kupia kumi laka yabaia balri; apia, yang lika aiklabanka bribalri, kupia kumi laka lika apia.
40010035	Yang balri na lika naha dukyara: Luhpia waitna ba ai aisa mapara kaia, luhpia mairin ba ai yapti mapara, bara mairin ba ai mula yapti mapara;
40010036	baku bamna, baha nani ai taya watla ra ba ai waihla nani kabia.
40010037	"Ya, ya ai aisika ra apia kaka ai yaptika ra yang purki ra latwan kaikisa kaka, yang upliki kaia sip apia sa; baku sin, ya ai luhpia waitna apia kaka ai luhpia mairin ra yang purki ra latwan kaikisa kaka, yang upliki kaia sip apia sa.
40010038	Ya, ya ai dusa prihni brih, nini blikras kaka, yang upliki kaia sip apia sa.
40010039	Ya ai rayaka swaki sakaia lukbia ba, witin lika baha ba tikbia; sakuna ya yang taiwan ai rayaka tikbia ba, witin baha ba swaki sakan kabia.
40010040	"Ya, ya man nani ra pain mai bri ba, yang ra ai brisa; ya yang ra ai bri ba, witinka ai blikan bara brisa.
40010041	Ya, ya dahra aisasara kum ra Gâd wina aula wisi pain bribia kaka, dahra aisasara bribia prisantka ba witin nani sin bribia; bara ya upla kasakkira kum ra pain bara wisi pain bribia kaka, waitna kasakkira ai prisantka bribia baku witin sin bribia.
40010042	Bara ya, ya baha sirpika nani kum ra, nini bliki ba dukyara, li kauhwla kap kum pan yabia kaka, ai prisantka briaia kabia."
40011001	Jisas ai disaipelka 12 ra smalki luan ningkara, witin mahka wan baha tasbaia taunka nani ra smalkaia.
40011002	Jan silak watla ra kan bara, dia, dia Kraist dauki kan ba walan. Bara ai disaipelka tila saki blikan wan baha kaikaia,
40011003	bara makabi walaia: "Kraist balaia ba man sma, apia kaka yang nani wala bila kaikaia sna ki?"
40011004	Jisas mita pana baha nani ra win: "Man nani was, dia, dia kaikisma bara walisma ba sut Jan ra wis.
40011005	Wis nahki kaikras nani kaiki ba, skahwa nani wapi ba, leparka ra nani rakan sa, kyama prawan nani ba walaia sip sa, pruan nani ba kli bukan sa, bara umpira nani ra sturi yamni ba smalkan sa.
40011006	Yamni pali sa ya yang dukyara aihka lukras ba!"
40011007	Baha uplika nani mahka wan, Jisas Jan dukyara upla nani ra mahka aisi, win: "Man nani dia kaikaia upla iwras tasbaia waram ki? Yauhrus kum pasa mita wauhwi ba kaikaia waram?
40011008	Apia kaka, man nani dia kaikaia waram? Waitna kum kwala pain dimi kan kaikaia watma? Man nani pain kaikisma kwala pain dimi uplika nani ba lika king nani watla ra iwisa.
40011009	Bamna, dia kaikaia watma? Dahra aisasara kum? Au, kasak, bara dahra aisasara ba wal witin kau purara sa.
40011010	Jan dukyara sika Ulbankara naku wi ba: 'Yang naipakan kainamra blikuna, yabalkam ridi daukaia dukyara.'
40011011	Kasak pali mai wisna, upla ailal naha tasba ra iwan ba tilara Jan ba kau tara sa; sakuna kasbrika purara Kingka lakara kau mayara ba Jan purkara sa.
40011012	"Jan Tatahbra balan wina naiwa yua kat, kasbrika purara ba King aimaki laka ba pât wauhwisa, bara upla nani mita ai karnika ni pura lui ai mihta ra briaia lukisa.
40011013	Dahra aisasara nani sut bara Moses lâka sin kasbrika purara ba King aimaki ba laka dukyara aisin, Jan balan ba kat;
40011014	bara man nani baha ra kasak lukaia wilin sma kaka, Jan sika Ilaidya dahra aisasara balaia kan ba.
40011015	Ya ai kyama bri ba, walbia.
40011016	"Naha pyua uplika nani na dia wal prakaia sip kamna ki? Witin nani lika tuktan lupia nani pulaia pliska nani ra iwi ai panika lupia nani ra naku winbia:
40011017	'Yang nani bra puhbi maikri, kuna man nani lilia pulras; yang nani sari lawana aiwani maikri, sakuna man nani inras.'
40011018	Kan Jan balan, bara diara diras, plun sin uya piras, bara witin nani wisma witin ba spirit saura kum brisa.
40011019	Baha ningkara, upla luhpia waitna ba balan, witin plun pisa diara sin disa, bara witin nani aisisa bila maihsi ra diara dadira, Rom ra yaia lal mana wawahbra nani ba, kulkanka saura bri uplika nani ba uplika. Sakuna Gâdka sinska laka ba ai daukanka nani bak latan marikisa."
40011020	Bara Jisas sain aihka ailal daukata taunka nani ra laui daukan, baha uplika nani kau ai kupia lakras kan bamna. Witin bila:
40011021	"Koresin taunka, man mampara alai pali kabia! Bitsaida taunka, man mampara sin alai pali kabia! Kan man nani tilamra sain aihka nani daukan baku Tairus bara Saidon taunka ra sin baku daukan kaka, baha uplika nani pât ai kupia lakan kaia kan, bara latan marikaia kan sari kwalka dimi bara yahmpus sin aimaki.
40011022	Sakuna yang man nani ra mai wisna, lâ daukbia yuara, Tairus bara Saidon uplika nani wal, man nani kau pât saura brima.
40011023	Bara man, Kapernaum taunka, kasbrika purara ba kat mai sunan kabia lukisma? Man lika hel tihuka kat mai lulkan kabia. Kan man nani tilamra sain aihka nani daukan baku Sadam taunka ra daukan kaka, baha taunka naiwa kat ban bara kaia kan.
40011024	Sakuna mai wisna, lâ daukaia yuara, Sadam taunka wal man nani kau pât tara brima."
40011025	Baha pyua ra, Jisas naku win: "Aisa, kasbrika purara ba bara tasba Dawanka, yang tingki mai wisna, kan sinskira nani ra bara diara lan nani ra naha dukya nani na yukukram, sakuna tuktan nani ra latan marikram.
40011026	Au, Aisa, kan man baku want kapram.
40011027	"Yang Aisiki mita diara nani sut mihti ra mangkan sa. Upla kumi sin Luhpia ba pain pali kaikras, Aisa ba baman; bara Aisa ra upla kumi sin pain pali kaikras, Luhpia baman, bara ya, ya Luhpia mita marikaia luki nani ba sin.
40011028	Warkkam bara karbankam mita mai swapkan nani ba, sut yang ra bal, bara yang mita maikamna wingka puhbaia.
40011029	Twilkaika puramra sunisna ba man nani bris, bara yang wina lan taks, kan yang lika praut apu, kupi sin bauikira sna, bara man nani wingkam puhbra ba brima.
40011030	Twilkaiki ba swap sa bamna, bara karbanki maikisna ba sin ingni sa."
40012001	Baha pyua ra, wingka puhbaia yua kumira, Jisas insla mangkan nani bak wapi kan. Ai disaipel nani plun pin daukan, bara plauar ma wihta nani dakbi ma ba saki pî bangwi kan.
40012002	Parisi nani baha kaikan bara, Jisas ra win: --Kais, wingka puhbaia yuara wark daukaia lâ apia ba, disaipelkam nani lika daukisa.
40012003	Sakuna witin bila: --Debit ai uplika aikuki plun dauki kan bara diara daukan ba, man nani kau aisi kaikras ki?
40012004	Witin Gâd watla ra dimi, brit yamni munan nani ba brih pin; baha lika witin bara ai uplika nani kumi sin piaia adar apu kan, prîst nani baman lika.
40012005	Bara man nani Moses lâka ra sin aisi kaikras ki, prîst nani ba tempel ra wingka puhbaia yua nani ra wingka puhbras, kabia sin sakuna baha ba saurka kum apia sa?
40012006	Bamna, yang man nani ra mai wisna: nahara diara kum sa, tempel purkara kau tara ba.
40012007	Man nani Ulbankara naha tanka na kau pain briras: 'Yang want sna ba lika umpira kaikan laka brima, daîwan nani sakripais daukaia lika apia.' Man nani baha tanka bri katma kaka, upla nani pât kumi sin daukras ba pâtki ra daukaima apia.
40012008	Bamna pain Upla Luhpika waitna ba wingka puhbaia yua purara sin karnika brisa.
40012009	Bara Jisas baha tanka wina taki, prias watla ra diman.
40012010	Baha ra mihta lawan kum kan. Bara sin upla kum, kum Jisas ra aihwaki kan, diara kum aisabia bara dahra kwahkaia. Bara witin nani bila: --Lâ sa ki sikniskira kum wingka puhbaia yuara rakaia?
40012011	Jisas pana win: --Ya man nani tilamra syîp kum brisa, bara baha syîpka wingka puhbaia yuara liwahnta kum ra dimi wabia kaka, wih sakbia apia ki?
40012012	Bamna, upla ba lika syîp purkara kau tara sa. Baku bamna, wingka puhbaia yua nani ra diara yamni daukaia lâ sa.
40012013	Bara Jisas mita siknis waitna bara win: --Mihtam sakbi bris. Bara sakban bara rawan, sin ai mihta wala kata ba baku.
40012014	Bara Parisi nani latara taki, mahka ai laka dauki bangwan Jisas ra ikaia dukyara.
40012015	Jisas naha walan bara, baha wina mahka wan, bara upla ailal ai nina blikan. Jisas sikniskira nani sut raki kan,
40012016	bara adar sin yan witin ba ya sapa upla nani ra wiaia apia.
40012017	Naha na naku takan, dahra aisasara Aiseya aisan ba aimakaia dukyara:
40012018	"Naha sika yang duki dadaukra bak sakri ba, witinra latwan kaikisna, bara witin dukyara sin lilia sna. Spiritki ba witin purara mangkamna, bara witin kuntri nani sutra laika tanka kasak ba aisabia.
40012019	Witin unsabia apia, ai pura sin winbia apia; upla kumi sin yabal nani ra ai bila baikra ba walbia apia.
40012020	Yauhrus bulwan kum pan witin krikbia apia, lamp wîkka kyasma saki ba sin daskbia apia, wihta kaia lâka karnika alki bribia ba kat.
40012021	Bara nisan nani sut ai bila kaikanka ba witinra kat bri kabia."
40012022	Bara Jisas ra waitna kum bribalan; witin ba blain bara sturi sin aisaras, spirit saura kum brikan ba mita. Jisas mita rakan, bara waitna ba diara kaikaia bara aisaia sin sip kan.
40012023	Upla sut ta iwi, naku aisan: "Naha na Debit luhpia ba apia?"
40012024	Parisi nani naha walan bara, naku aisi bangwan: "Naha waitnika lika Bîlsibub karnika ba mita spirit saura, Bîlsibub mita naha waitnika ra karnika yabisa lasa nani ba kangbi sakaia."
40012025	Jisas pât kaikan baha nani luki kan ba, bara witin nani ra win: "King tasbaia bani dakwi taki, pana, pana aiklabia kaka, tanis aisaui tiwbia. Bara taun kum apia kaka utla uplika kum unsaban tawan dakwi takan kaka, baha ba ban kabia apia.
40012026	Baku sin, Setan mita Setan palira kangbi sakisa kaka, witin yaban dakwi takan sa; bara baku kaka, ai karnika ba nahki ban kabia?
40012027	Man nani wisma yang na Bîlsibub karnika mita spirit saura nani kangbi sakisna; bamna baku kaka, ninam blablikra nani ra ya mita karnika yabisa baha nani kangbi sakaia? Baha mita, witin nani pali mita latan marikisa man nani na mistik aisisma.
40012028	Sakuna yang lika Gâd Spiritka karnika mita spirit saura nani kangbi sakisna, bara baha mita latan sa Gâd king aimaki laka ba pât man nani ra balan sa.
40012029	"Baku sin nahki sip kabia ki upla kum waitna karnakira kum watla ra dimi, witin ba pas priskras kaka, ai dukya nani dakbia? Baku baman sip sa diara bri nani ba dakbaia.
40012030	"Ya yang helpkira apia ba, yang maipara sa; bara ya yang wal wahbras ba, yakabisa.
40012031	"Baha mita, man nani ra mai wisna: Upla nani watauan nani bara diara saura nani aisabia ba, sut swih tikaia sip sa; sakuna Spirit Hulikira mapara bila saurakira nani aisabia kaka, sip swih tikras kabia.
40012032	Bara ya, ya Upla Luhpika Waitna mapara diara kum aisabia ba, Gâd baha uplika pâtka ban swih tikan kabia; sakuna ya Spirit Hulikira mapara bila saurakira nani aisabia ba, naha tasba ra bara tasba wala aula bara sin swih tikan kabia apia.
40012033	"Dus yamni ba, ma sin yamni sakisa; bara dus saura ba, ma sin saura sakisa. Kan dus ba ma wina ai tanka marikisa.
40012034	Pyuta kyamka nani! Nahki sip sma ki diara pain nani aisaia, kan man nani pali saurakira sma ba? Kan wan bila ni aisi ba lika wan kupia aibangwan ba wina aula.
40012035	Upla yamni ba diara yamni nani aisisa, ai kupia ra diara yamni baman sa bamna, upla saura ba diara saura nani aisisa, saurka ba ai kupia ra sa bamna.
40012036	Bamna yang mita naha mai wisna: Lâ daukan kabia yuara, upla sut ai bila swak taki aisin nani ba dukyara ai dahra sakaia kabia.
40012037	Kan man bilam aisaram nani taka wina lâmka daukan kabia, bara pâtkas apia kaka pâtki ra mai kulkan kabia."
40012038	Bara Parisi kum, kum lâ smasmalkrika nani aikuki Jisas ra naku win: --Smasmalkra, sain aihka kum man mita daukrika yang nani kaikan ai daukisa.
40012039	Jisas pana witin nani ra win: --Upla watauikira nani kasakka laka briras nani ba sain aihka kum makabisa, sakuna witin nani ra sain kumi sin marikras kabia, dahra aisasara Jona sainka baman lika.
40012040	Inska tara byara ra Jona yu yuhmpa bara tihmia yuhmpa kan ba baku, upla luhpika waitna ba sin yu yuhmpa bara tihmia yuhmpa tasba byara ra kabia.
40012041	Ninibi taunka ra iwan uplika nani ba lâ daukaia yuara, naha pyua uplika nani lâka daukbia bara, witin nani mita, naha uplika nani ra pâtra lakbia, kan Jona mita Gâd sturka Ninibi uplika nani ra smalkan bamna, witin nani ai kupia lakan; sakuna man nani ra mai wisna, nahara diara kum sa Jona purkara kau tara ba.
40012042	Waupasa kwinka ba sin lâ daukaia yuara, naha uplika nani laka daukbia bamna, witin bubia, naha uplika nani ra pâtra lakbia, kan witin lika tasba laih wina balan Salaman sinska tara bri ba walaia, bara yang man nani ra mai wisna, nahara diara kum sa Salaman purkara kau tara ba.
40012043	"Spirit saura kum upla kum wina takuya bara, tasba lawan nani bak wingka puhbaia briaia pliki taukisa; bara sip sakras, pyua ra witin naku wisa:
40012044	'Waitla wina taki balri bara kli waisma.' Kli taui aula bara, kaikuya bila baman, pain pahban, prana sin daukan.
40012045	Bara witin auya bara spirit kau 7 brih aula witin purkara kau saura nani, bara sut uplika ra dimi, baha ra iwi bangwisa bara kanra kata uplika ba nana ra kau saura takisa. Naha sin baku takbia naha uplika saura nani ra."
40012046	Jisas kau upla nani ra aisi kan bara, ai yaptika, ai muihnika nani balan. Witin nani latara takaskan, bara witin wal aisaia wan.
40012047	Upla kum mita Jisas ra maisapahkan: --Yaptikam bara muihkam nani latara sa, bara man wal aisin daukisa.
40012048	Sakuna bal win uplika ra naku wisata: --Ya ba yang yaptiki bara ya ba yang muihki nani sa ki?
40012049	Bara ai disaipelka nani ra kulki mariki, nan win: --Naha nani sika yaptiki bara muihki nani ba.
40012050	Kan ya, ya Aisiki kasbrika purara ba kupia laka daukisa kaka, baha lika muihki, laikra bara yaptiki sa.
40013001	Baha yua Jisas utla ba wina taki, lagun un ra iwan.
40013002	Witin bara kan ba tasbaia ra upla ailal asla takan bamna, Jisas duri kum ra aimaki iwan, bara uplika sut ba lika sauhkara takaski bangwan.
40013003	Bara baha nani ra diara ailal maprika lilka nani wal smalki, naku wisata: "Mamangkra kum mangkaia taki wan;
40013004	bara mangki auya kan, ma kum, kum yabal ra kauhwan, bamna daîwan tnawira nani bal, sut pin.
40013005	Saumuk kum, kum walpa nani tilara kauhwan, baha ra tasba uya apu kan; tasbaia ba tihu apia kan bamna, saumuk nani ba pât pali baiwi takan.
40013006	Sakuna lapta ba takan, sut aman, bara plamaika apu kan bara, sut srawi luan.
40013007	Ma wala nani kyaya nani tilara kauhwan, bara kyaya nani ba pawi, baha sut blaki ikan.
40013008	Sakuna wala nani lika tasba yamnira kauhwan, ma sin pain sakan; kum, kum ma kum wina 100 ma sakan, wala nani 60, bara wala nani 30.
40013009	Man nani kyama walaia brisma kaka, wali bas."
40013010	Bara disaipel nani Jisas lamara wih, naku makabi walan: "Diakan upla nani ra maprika lilka nani ra man aisisma?"
40013011	Witin bila: "Man nani ra lika Gâd mita kasbrika purara ba Kingka Laka dahra yukukan nani ba param mamrikisa; sakuna witin nani lika apia.
40013012	Kan ya diara bri ba, bara kau yaban kabia, bara witin kau ailal bribia; sakuna ya diara apu ba lika, wiria lupia bri ba sut dakbi brin kabia.
40013013	Baha mita sika yang maprika lilka nani wal witin nani ra aisisna; kan witin nani kaikisa, bara kaikras baku sa; wali sa, sakuna tanka briras sa, bara walras kan baku sa.
40013014	Baku, witin nani bak dahra aisasara Aiseya aisin ba tanka aimakisa: 'Dia nahki prais walma sin tanka sip brisa apia; dia nahki prais kaikma sin sip kaikma apia.
40013015	Kan naha uplika nani lukanka na warwansa ai kyama ba praki bri sa, bara ai nakra nani sin prakan sa, baku lika kaikbia apia bara walbia sin apia, bara sin tanka bribia apia baku sin yang ra taui balbiara bara yang sin rakamna apia.'
40013016	"Sakuna yamni pali sma man nani, kan namkra ni kaikisma, kyama ni sin walisma bamna.
40013017	Kasak pali man nani ra mai wisna, man nani naha kaikisma na dahra aisasara ailal bara upla kasakkira sin ailal kaikan daukan, sakuna kaikras kata; naha wali nani na walan daukan, sakuna walras kata.
40013018	"Wali bangns kan dia pali aisaia want sa ma mangkisa maprika lilka tanka ba.
40013019	Yabal ra saumuk nani kauhwan ba lika, Gâd king aimaki ba laka sturka yamni walan sakuna tanka briras nani ba baku sa; debil ba aula, bara ai kupia ra sturi yamni mangkan kata ba, mihta dakbisa.
40013020	Walpa nani tilara saumuk nani kauhwan ba lika, upla nani sturi yamni ba wali, liliakira bri bangwi ba baku sa,
40013021	sakuna plamaika aitani tihu apia bamna, aihwa sip ban takaskras; bara sturi yamni ba tawan trabil nani bara rausauhkan nani brisa pyua ra, witin nani ba batakan sa.
40013022	Kyaya nani tilara saumuk mangkan ba lika, sturi yamni ba walan, sakuna naha tasbaia dukya nani ra lukan man, bara yuyaka nani mita kunin munisa. Naha sut mita sturi yamni ba blaki ikisa, bara naha uplika nani ra sip yan ma sakras.
40013023	Sakuna saumuk nani tasba yamnira mangkan ba lika, sturi yamni walan bara tanka ba brisa, ba mita ma sin pain sakisa, kum, kum ba ma kumi wina 100 sakan ba baku, wala nani 60 sakan ba baku, apia kaka 30 sakan ba baku."
40013024	Naha maprika lilka wala na sin Jisas mita baha nani ra wisata: "Gâd king aimaki laka ba waitna kum ai nasla ra saumuk yamni mangkan ba baku sa;
40013025	sakuna sut yapi sakan bara, insla dawanka waihla kum inslara dimi, plauar ma tilara inma saura mangkisi, mahka wan.
40013026	Plauar ma ba pawi ai wihta sin sakan bara, baha ra inma saura ba sin pawi takan.
40013027	Bara wark tatakra nani ba ai kaptenka ra wih win: 'Dawan, namsla ra saumuk yamni mangkram apia? Bara inma saura ba ani wina takan?'
40013028	Dawanka ba bila: 'Wan waihla kum naha na daukan.' Bara wark uplika nani ba mita makabi walan: 'Man want sma yang nani wih inma saura nani ba daikamna?'
40013029	Sakuna witin bila: 'Apia, kan inma saura ba daikma bara, ban kra plauar ma ba sin daikma.
40013030	Swis wal sut pawbia dakaia pyua kat; bara baha bara, wark uplika nani blikrika inma saura ba pas daiki, karban nani dauki, angkrika, bara baha ningkara, plauar ma ba lika pati watla ra sunbia.' "
40013031	Jisas mita maprika lilka wala na sin witin nani ra aisin: "Gâd king aimaki laka ba waitna kum ai nasla ra mostard ma kum mangki ba baku sa.
40013032	Naha ma lika ma nani sut tilara kau sirpi sa; sakuna pawuya bara, dus nani sut tilara kau tara takisa. Dus tara bamna, daîwan tnawira nani pâli ba bal, dus tnawa nani ra ai watla nani makisa."
40013033	Naha maprika lilka wala na sin baha nani ra win: "Gâd king aimaki laka ba lebin wal baku sa. Baha ba mairin kum mita brih plauar paund yuhmpa ra mangkisa, plauarka miks munan ba sut puskuya kat."
40013034	Naha sut Jisas mita upla nani ra maprika lilka nani baman aisin, bara maprika lilka apu baha nani ra diara kumi sin aisaras kan.
40013035	Naha na baku dahra aisasara aisan ba bila kat aimakbia dukiara sa: "Maprika lilka bak mai aisamna; diara nani yukwan ra ba mai wimna Gâd tasba na paskan pyua wina."
40013036	Bamna Jisas mita upla nani mahka blikan wan, bara witin utla ra diman bara, ai disaipelka nani ai lamara bal, naku win: "Inslara inma saura maprika lilka tanka ba wan wis."
40013037	Bara Jisas bila: "Saumuk yamni mamangkra lika Upla Luhpika waitna ba,
40013038	nasla ba lika naha tasbaia. Saumuk yamni ba king tasbaia uplika nani sa; inma saura ba debil uplika nani,
40013039	bara waihla inma saura mangkan ba lika debil pali. Dakaia pyua ba lika tasba tnata, bara daki uplika nani ba lika insal nani.
40013040	Inma saura ba wahbi pauta ra lulki angki ba baku, tasba tnatara sin baku kabia.
40013041	Upla Luhpika waitna mita insal nani blikamna bara witin nani mita Gâd king aimaki tasbaia ba wina, upla wala nani ra saura lakara bataki nani ba, bara saura dadaukra nani ba sut asla wahbia.
40013042	Baha nani pauta klauhwi watla ra lulkbia, bara baha ra sika inan man kabia, ai napa nani sin arkbi kabia.
40013043	Bara Gâd bila wali dauki nani ba, ai Aisa king aimaki tasbaia ra lapta baku ingwan kabia. Man nani kyama brisma kaka, wali bangws.
40013044	"Gâd king aimaki laka ba tasba kum ra diara manira yukukan ba baku sa. Baha ba upla kum sakisa, bara baha sin tasbaia ra yukukisa. Ai lilia bamna, ai dukya nani bri ba sut wauhwi atki muni, baha tasbaia atkisa.
40013045	"Gâd king aimaki laka ba diara aiâtkra nani walpa manakira nani pliki ba baku sa,
40013046	bara kumi kan mana pali ba witin sakuya bara, witin auya diara bri ba sut wauhwi atki bara, baha walpaia kau manakira ba atki brisa.
40013047	"Gâd king aimaki laka ba tan kum kabu ra lulki, inska sat, sat alki ba baku sa.
40013048	Sin ba bangki takan bara, inska aiâlkra nani ba sauhkara uli, baha ra iwi inska nani ba wahbisa; pain nani ba baskit nani ra auhbisa, saura nani ba lika lulkisa.
40013049	Tasba tnatara sin sat baku kabia; insal nani ba taki wih, upla saura nani ba pain nani wina sait ra sakbia,
40013050	bara saura nani ba pauta klauhwi watla ra lulkbia, bara baha ra sika inan kabia, ai napa nani sin arkbi kabia."
40013051	Bara Jisas mita witin nani ra makabi walan: --Man nani naha sut tanka brisma ki? Witin nani bila: --Au, Dawan.
40013052	Baku bamna Jisas bila: --Lâ smasmalkra kum kasbrika purara ba kingka aimaki ba laka tanka ba pain lan takuya bara, kapten kum baku sa; witinka ai yuyaka nani wina diara raya nani bara almuk nani sin sakaia ba pain kaikisa.
40013053	Naha maprika lilka nani na aisi takaskan bara, Jisas baha wina mahka wan,
40013054	bara witin ai tasbaia palira wata. Baha ra prias watla ra mahka smalkan, bara upla nani ta iwi, naku aisi kan: --Waitnika na sins laka tara bri na, anira lan takan? Sain aihka nani na, witin nahki daukisa ki?
40013055	Kan naha lika karpinta ba luhpia, ai yaptika ba Meri. Jems, Josep, Saiman bara Judas kat witin muihnika nani sa,
40013056	bara ai lakra nani sin nahara yawan tilara iwisa. Bamna, ani wina naha tanka sut lan takan saki?
40013057	Baha mita witin ra bila walras munan. Sakuna Jisas witin nani ra win: --Plis sut ra dahra aisasara kum ra kulkisa, sakuna ai tasbaia palira bara ai watla uplika nani mita lika kulkras.
40013058	Bamna baha ra sain tara uya sip daukras kan, uplika nani ba witinra kasak lukras kan bamna.
40014001	Baha pyua ra Herad Galili tasbaia ra wihta tara aimaki kan, bara witin Jisas sturka walan,
40014002	bamna witin wal kan uplika nani ra win: "Baha lika Jan Tatahbra pruan wina kli buan sa. Baha mita sika sain tara nani daukaia karnika bri ba."
40014003	Kan Herad mita sika Jan ba alki silak ra mangki, priski bri kan, Herodias tawan; witinka ba ai muihnika Pilip maîa kan.
40014004	Jan mita Herad ra naku win kan: "Man witin na maîam baku briaia sip apia."
40014005	Herad Jan ra ikaia want pali kan, sakuna upla nani ra sibrin brikan, upla sut mita Jan ba Gâd dahra aisasara kulki kan bamna.
40014006	Sakuna Herad aisubanka yuara, Herodias luhpia mairin ba taki, paiwan uplika nani mawan ra dans pulan. Baha ba Herad lilia takan,
40014007	bara swir taki pramis munan, dia, dia makabia ba witinra yabaia.
40014008	Bara yaptika mita smalki munan bara, Herad ra win: --Jan Tatahbra lal ba plit kum ra mangki aik.
40014009	Naha walan bara, king ba sari pali takan; sakuna swir taki aisin kan, bara paiwan uplika nani ba sin baha aisan ba walan kan bamna, adar yan witinra baha yabia.
40014010	Bamna blikan wan silak watla ra Jan lal ba dakbaia.
40014011	Baha ningkara plit kum ra brih balan, bara tuktika mairin ra yaban, bara tukta mairin ba ai yaptika ra brisi yan.
40014012	Bara Jan disaipelka nani bal, ai wîna tara ba brisi, biki bangwan; ningkara, witin nani wih, Jisas ra maisapahkan.
40014013	Jisas baha walan bara, duri kum ra aimaki plis kum ra waia witin yakan bara kaia, tasba kum bin apu ra wan. Sakuna upla nani baha kaikan, bara ai taunka nani swih, sauhkak ai nina blikan.
40014014	Jisas duri wina takan bara, upla ailal baha ra kan kaikan, bara witin nani ra umpira kaikan, bara sikniskira nani bribalan ba sut rakan.
40014015	Pât yu diman bara, Jisas disaipelka nani bal, witinra win: --Pât tutni sa, bara upla kumi sin naha tasbaia ra iwras. Upla nani ba mahka bliks wabia, bara taun sirpi nani ra wih, dia pan atki pî bangwbia.
40014016	Jisas mita pana win: --Witin nani waia apia sa; man nani mita plun yas pibia.
40014017	Witin nani bila: --Yawan nahara brit 5 bara inska 2 baman brisa.
40014018	Jisas witin nani ra win: --Man nani baha nani nara yang ra bribal.
40014019	Bara adar yan uplika nani ba twi purara iwbia. Baha ningkara, brit 5 bara inska 2 ba ai mihta ra brih, kasbrika purara kaiki, Gâd ra tingki win, britka nani ba kriki, ai disaipelka nani ra yaban, bara witin nani upla nani ra yuan.
40014020	Sut pin bara ai byara sin bangwan. Baha wina disaipel nani ba mita yuika nani kau taun ba wahbi, kau pataki 12 bangkan.
40014021	Pî bangwan ba lika, mairin nani bara tuktan nani sin kulkras, waitna baman 5,000 kata.
40014022	Baha ningkara, Jisas ai disaipelka nani ra win duri ra aimaki ai kainara lagun baila walara lubia, kau witin upla nani mahka bliki kan bara.
40014023	Upla sut mahka blikan wan bara, il purara uli wan yakan ai pura sunaia. Saiwi iwan bara, Jisas baha ra yakan kan,
40014024	bara duri ba lika pât lagun lilapasra kata. Witin nani mapara pasa ba kraui kan bamna, rip nani dwarka ra pruki kan.
40014025	Pât ingwaia baila kan bara, Jisas li purak wapi, witin nani lamara wan.
40014026	Disaipel nani witin li purara wapi kan kaiki, sirang iwi, ai bila baikra tara ni ini bangwan: --Baha ba lika spirit kum sa!
40014027	Sakuna Jisas aisi, naku win: --Kupiam karna bris; yang sna, sîbripara!
40014028	Bara Pita mita pana aisi, naku win: --Dawan, man sma kaka, aikrika man bara sma ba kat li purak wamna.
40014029	Bara Jisas mita win: --Bamna, bal. Bara Pita duri ba wina iwi, li purak mahka wapan Jisas bara kan ba kat waia dukyara.
40014030	Sakuna ai dara walan pasa ba karna kraui kan, bara sibrin daukan; bamna mahka rungwi kan kaiki, naku ai pura winan: --Dawan, swaki ai saks!
40014031	Baha pali pyua, Jisas mita mihta ra alki, win: --Man kasak lukan laka uya apu sma! Diakan nahmpa, nahmpa lukram?
40014032	Witin nani duri ra ulan bara, pasa ba laman.
40014033	Bara duri bilara kan ba Jisas mawan ra ai lula kriki, naku aisi bangwan: --Kasak pali man na Gâd Luhpia sma!
40014034	Witin nani lagun ba lui, bara Genesaret tasbaia wan.
40014035	Baha tasbaia uplika nani ba pât kaikan baha ba Jisas, bara tasbaia ba aiskara sturka ba aisan, bara sikniskira nani ba sut witin bara kan ba kat brihbalan.
40014036	Witinra makabi ai praka ta pan yarka kangbaia; bara baha kangban ba sut rawi bangwan.
40015001	Bara Parisi kum, kum, lâ smasmalkra nani sin Jerusalem taunka wina bal witinra makabi walan:
40015002	Diakan man disaipelkam nani wan damika nani lâka ba bila kat wali daukras ba? Witin nani ai mihta sikbi plun piaia lâka ba kulkras sa.
40015003	Sakuna Jisas mita makabi walan: --Bamna man nani diakan Gâd lâka bila ba lulki si, man lâmka nani ni nina blikisma?
40015004	Kan Gâd pali naku win: 'Aisikam, yaptikam wal kulks', bamna 'Ya mita ai aisika ra ai yaptika ra latubia kaka, mahka prubia.'
40015005	Sakuna man nani aisisma upla kum mita sip sa ai aisika ra, ai yaptika ra naku wiaia: 'Yang sip help mai munras, diara brisma ba sut Gâd ra yabri bamna';
40015006	bara ya, ya baku aisabia ba, ai aisika ra ai yaptika ra help munaia apia. Baku man nani Gâd lâka ba bahki kulkram, man lâmka nani nina blikaia dukyara.
40015007	Kuninkira nani! Dahra aisasara Aiseya man nani tankam pain aisin, witin nan ulban:
40015008	'Naha uplika nani ai bila ni baman ai kulkisa, sakuna ai kupia nani lika yang wina laihwra sa.
40015009	Yang ra mayunra aikbia ba bahki kabia, ai smalkanka nani ba upla lâka atia sa bamna.'
40015010	Bara Jisas upla nani ra wini, naku win: --Man nani wals bara tanka sin bris:
40015011	Upla bilara dimi dukya ba lika witinra taski daukras. Sakuna upla bila wina taki ba baha sika witinra taski dauki ba.
40015012	Bamna disaipel nani Jisas lamara bal makabi walan: --Kaiki sma ki Parisi nani man aisaram ba wali, ai kupia baikan ba?
40015013	Sakuna witin bila: --Ani dusa Aisiki kasbrika purara ba mita mangkras ba, ai plamaika wina daikan kabia.
40015014	Baha nani ba swis, witin nani ba nakras, nakras wala nani ba ta brisa. Bara nakras kum nakras wala ta brisa kaka, wal sut unta kum ra kauhwbia.
40015015	Bara Pita mita Jisas ra makabi walan: --Naha maprika lilka tanka na wan wis.
40015016	Jisas bila: --Man nani sin tanka briras sma ki?
40015017	Kaikras sma ki dia, dia wan bilara dimi ba wan byara ra auya, baha ningkara wan wîna tara ba wina takisa?
40015018	Sakuna wan bila wina taki ba, baha ba wan kupia wina aula; naha sika upla ra taski dauki ba.
40015019	Kan wan kupia wina aula ba lika naha nani: lukanka saura nani, upla ikaia laka, marit laka sauhkaia, taski laka nani, implikan laka nani, kunin laka nani, upla nina ra kunin aisaia laka nani sin.
40015020	Naha dukya nani lika upla ra taski daukisa; sakuna wan mihta sikbras plun piaia laka ba lika, upla ra taski daukras sa.
40015021	Jisas baha wina taki, Tairus bara Saidon tasbaia ra wan.
40015022	Baha tasbaia ra Kenan wina mairka kum kan. Witin ai bila baikra tara wini, Jisas ra bal win: --Dawan, Debit Luhpia, yang ra umpira ai kaiks! Kais, luhpi mairin spirit saura kum brisa, bara saura pali pât wauhwisa.
40015023	Sakuna Jisas pana diara kumi sin wiras. Bara ai disaipelka nani bal, makabi, naku win: --Mahka bliks wabia, wan nina ra ban wini aula bamna.
40015024	Jisas bila: --Gâd ai blikan sa Israel ra, syîp aimawahkan nani ra baman.
40015025	Sakuna mairka ba kau Jisas lamara bal, ai lula kriki, wisata: --Dawan, dupali help ai muns!
40015026	Jisas pana taui win: --Wan luhpia nani pata dakbi yul nani ra yabaia ba lika pain apia sa.
40015027	Sakuna mairin ba pana win: --Au, Dawan; sakuna yul nani sin ai dawanka nani pata yuya tebil wina kauhwi ba, wahbi pisa.
40015028	Bara Jisas bila: --Mairin, kasak lukankam ba tara brisma bamna! Dia lukisma ba kat daukan kabia. Baha sin pali pyua ra luhpia mairin kata ba rawan.
40015029	Baha wina taki, Jisas Galili lagunka unku wan. Ningkara il kum purara uli, tasba kum ra iwan.
40015030	Upla ailal witinra balan ai sikniskira nani brih, mina skahwa nani, kaikras nani, bilas nani, mihta bara klahkla skahwa nani, bara siknis wala bri nani sin. Baha nani Jisas mina ra mangkan bara, witin mita sut ra rakan.
40015031	Upla sut ta iwan, kan bilas nani sturi aisi kan, mihtas nani bara klahklas nani ba rawan kan, mina skahwa nani ba wapi kan, bara blain nani diara kaiki kan. Upla sut mita Israel Gâdka ra mahka mayunan.
40015032	Jisas ai disaipelka nani ra wini, naku win: --Naha uplika nani pât yu yuhmpa yang wal sa. Witin nani diara piaia apu sa, bara sari lukisna; ai watla nani ra plun piras blikamna kaka, yabal ra ban plun bla prubia.
40015033	Ai disaipelka nani mita pana win: --Naha pliska ra upla kumi sin iwras, bara yawan nahki plun ailal sakbia ki witin nani ra dakakaia?
40015034	Jisas witin nani ra makabi walan: --Man nani brit bara brisma ki? Witin nani bila: --Brit 7 baman, bara inska lupia sin wiria.
40015035	Jisas adar yaban uplika nani ba tasba ra iwbia.
40015036	Bara brit ba, inska nani ba sin brih, Gâd ra tingki yaban. Ningkara bak kriki, disaipel nani ra yan upla nani ra yuaia. Witin nani baku daukan.
40015037	Upla sut pî, ai byara sin aitani kat bangkan. Bara yuika nani ba wahban bara, kau pataki 7 takan.
40015038	Pin uplika nani ba lika, waitna baman 4,000 kata. Mairin nani, tuktan nani lika kulkras.
40015039	Bara Jisas uplika nani ba mahka blikan wan. Witin lika ai dwarka ra aimaki, Magadan taunka ra wan.
40016001	Parisi nani bara Sadyusi nani sin Jisas ra kaikaia wan; bara traika kaiki muni, witinra makaban kasbrika purara ba wina sain aihka kum witin nani ra marikbia.
40016002	Sakuna baha nani ra win: "Tutni pyua, man nani naku wisma: 'Kasbrika ba pauni sa bamna, yawan pyu pain bri kabia';
40016003	bara titan pyua, man nani wisma: 'Naiwa pyu saura kabia, kan kasbrika ba pauni bara tihmu bri bamna.' Kasbrika ra tanka bara ba! Man nani ba kasbrika nani wina tanka lika kaiki lan man nani kaiki wiaia sip sma, sakuna nahki naha pyua sainka nani ba tanka pliki saki wiras sma ba?
40016004	Naha uplika watauikira nani kasakka laka briras ba, sain aihka kum makabisa; sakuna witin nani ra sain kumi sin marikbia apia, sakuna Jona sainka ba baman lika." Bara Jisas baha nani swisi, mahka wan.
40016005	Disaipel nani lagun baila walara luan bara, brit brihwaia kan ba auya tiwan.
40016006	Bara Jisas mita witin nani ra win: --Aman kais; Parisi nani bara Sadyusi nani bara lebinka ba dukyara pain damra wali bas.
40016007	Bamna disaipel nani ba ai manka pana, pana aisi kaiki kan: --Witin baha wisa yawan brit bri balras kan ba mita.
40016008	Jisas baha walan, bara witin nani ra win: --Diakan man nani brit apu wisma? Man nani kasak lukan laka sirpi bri sma.
40016009	Man nani kau tanka briras, kupiam sin kraukras ki upla 5,000 ra brit 5 yuatna ba, bara kau pataki nani nahki wahbatma ba sin?
40016010	Bara brit 7 ni waitna 4,000 tilara yuatna ba, bara kau pataki nani nahki wahbatma ba sin kupiam kraukras ki?
40016011	Nahki kan man nani tanka briras kapram, yang man nani ra brit dukyara lika mai aisaras kapri ba? Parisi nani bara Sadyusi nani lebinka ba dukyara pain damra wali bas.
40016012	Ba kat lika disaipel nani tanka brin, Jisas bui brit ra lebin mangki ba dukyara lika aisaras kan, sakuna Parisi nani bara Sadyusi nani smalkanka dukyara aisi kan.
40016013	Jisas ba Sesaria Pilipai tasbaia ra balan bara, ai disaipelka nani ra makabi walan: --Yang, Upla Luhpika waitna na, upla nani ya sna ai wisa?
40016014	Witin nani bila: --Kum, kum bila man ba Jan Tatahbra, wala nani bila Ilaidya, wala nani bila lika man ba Jirimaia apia kaka dahra aisasara wala kum.
40016015	Bara Jisas mita win: --Bara man nani, yang na ya sna ai wisma ki?
40016016	Saiman Pita bila: --Man ba Misaia, Gâd rayakira ba Luhpia.
40016017	Bara Jisas witinra win: --Man ba yamni pali sma, Saiman, Jona luhpia, kan naha na Aisiki kasbrika purara ba mamrikan sa, upla kumi mita lika apia.
40016018	Bara yang mai wisna: Man ba Pita, baha tanka lika "walpa", bara naha walpaia purara sertski makamna, bara prura karnika pali mita sin pura lubia apia.
40016019	Kasbrika purara ba Kingka laka ki mihta ba maikamna; dia, dia naha tasba ra wilkma ba, kasbrika purara ba sin wilkan kabia; bara dia naha tasba ra langkan ba, kasbrika purara ba sin langkan kabia.
40016020	Bara Jisas ai disaipelka nani ra adar yan upla kumira sin wibia apia witin ba Kraist sa.
40016021	Baha pyua wina Jisas ai disaipelka nani ra mahka smalkan, witin ba Jerusalem ra waia kabia, bara wihta almuk nani, prîst wihtka nani bara lâ smasmalkra nani sut mita munka kasak pât wauhwbia. Bara sin win witinra ikbia, sakuna yu yuhmpa ra kli bukan kabia.
40016022	Bara Pita mita Jisas ba tnayara saki, laui dauki, win: --Dawan, Gâd baku lika sip daukbia apia! Mampara sip baku takbia apia!
40016023	Sakuna Jisas kir taui, Pita ra win: --Setan, yang wina taki was, kan yang maipara mini batakaika pali sma! Man ba upla nani baku lukisma, Gâd luki baku lika apia.
40016024	Bara Jisas ai disaipelka nani ra win: --Ya yang nini blikan dauki kaka, witin ai wîna ba kulkaia apia sa, bara ai dusa prihni ba brih, nini blikbia.
40016025	Bamna ya, ya ai rayaka swaki sakaia lukbia ba, witin lika baha ba tikbia; sakuna ya yang taiwan ai rayaka tikbia kaka, baha ba kli bribia.
40016026	Bamna upla mapara dia help kabia ki tasba aiska na bribia, sakuna ai solka ba tikbia kaka? Upla ba ai solka mana nahki aibapaia sip saki?
40016027	Kan Upla Luhpika waitna ba ai Aisika prana ra ai insalka nani kira balbia bara, upla banira dia daukan ba mana aibapbia.
40016028	Kasak pali man nani ra mai wisna, nahara upla kum, kum na lika prubia apia, Upla Luhpika waitna ai prana wal balbia ba witin nani kaiki bangwbia kat.
40017001	Yu matlalkahbi luan ningkara Jisas bal Pita, Jems bara muihnika Jan kat brih, witin nani ai manka il purara pali kum ra wan.
40017002	Baha ra Jisas wîna tara ba aihka takan witin nani mawan kat. Ai mawan ba ingni pali kan sin lapta baku, bara ai praka ba pihni pali sin ingni baku.
40017003	Tisku baku kan, witin nani Moses bara Ilaidya wal kaikan Jisas wal sturi aisi kan.
40017004	Bara Pita mita Jisas ra win: --Dawan, pain kabia apia yawan nahara takaskaia. Man want sma kaka, yang utla yuhmpa makamna, man wamtla kum, Moses watla kum bara wala lika Ilaidya watla.
40017005	Kau Pita aisi kan bara, kasbrika ingni kum witin nani ra madiskan; bara kasbrika ba wina bila baikra kum aisin, naku walata: "Naha sika Luhpi laitwankira. Witin sika yang bak saki briri ba. Man nani witin ra wals."
40017006	Disaipel nani baha walan bara, tasba kat ai mawan ra kauhwan bara sibrin sin takan.
40017007	Bara Jisas witin nani lamara wih, kangbi muni, naku win: --Man nani bui bangws; si bripara.
40017008	Witin nani ai nakra bukan bara, upla kumi sin kaikras kan, Jisas baman bara kata.
40017009	Il ba wina witin nani iwi auya kan bara, Jisas mita naku adar yan: --Naha dukya aihka kaikram na upla kumira sin man nani aisapara, Upla Luhpika waitna ba pruan wina kli bubia ba kat.
40017010	Bara disaipel nani ba mita Jisas ra makabi walan: --Baku kaka, diakan lâ smasmalkra nani aisisa Ilaidya pas taura balaia sa?
40017011	Jisas mita pana win: --Kasak sa, Ilaidya pas aula, bara diara nani sut wapni daukbia.
40017012	Sakuna yang man nani ra mai wisna: Ilaidya lika pât balan bara upla nani mita witin ba kaikras, kuna dia daukaia luki kan ba kat witin ra munan. Baku sin, Upla Luhpika waitna witin nani mihta ra pât ailal wauhbia.
40017013	Bara disaipel nani ai dara walan Jisas mita witin nani ra Jan Tatahbra dukyara aisi kan ba.
40017014	Witin nani upla nani bara kan ba kata balan, waitna kum Jisas lamara bal, ai mawan kat ai lula kriki, naku win:
40017015	Dawan, luhpi ra umpira kaiks. Witin lasa prukisa bara pât kasak wauhwisa; aima ailal pauta klauhwanra apia kaka liura kauhwisa.
40017016	Disaipelkam nani ra bri balri, sakuna witin nani sip rakras kan.
40017017	Bara Jisas naku aisan: --Man nani, kasak lukras kyamka kmulwan nani sma ba! Ahkia kat yang man nani wal kamna? Ahkia kat yang kupi man nani wal ban alki takaski bri kamna ki? Tuktika waitna ba nahara bri bal.
40017018	Bara Jisas mita lasa ra laui daukan; bara witin mahka taki wan tukta waitna ba wina. Bara tuktika ba yamni takan baha pyua wina.
40017019	Baha ningkara, disaipel nani Jisas wal tnayara taki aisi, makabi walan: --Nahki kan yang nani spirit saura ba sip kangbi sakras kapri?
40017020	Jisas bila: --Baha ba man nani kasak lukan laka uya apu sma ba mita. Kasak pali mai wisna, mostard ma praiska lupia baku pan kasak lukan laka ba bri bangwma kaka, sip sma naha ilka ra wiaia: 'Naha wina taki, plis walara was'; bara ilka ba wabia. Kasak pali man nani kasak lukisma kaka, diara sut daukaia sip sma.
40017021	[Sakuna nahmuna spiritka na pura sunra bara Gâd ra luki plun wauhwi wal lika kangbi sakaia sip sa.]
40017022	Galili tasbaia ra asla taki bara, Jisas witin nani ra win: --Upla Luhpika waitna ba upla nani mihta ra mangkan kabia,
40017023	bara witinra ikan kabia, sakuna yu yuhmpa ningkara, kli bukan kabia. Naha sturka na disaipel nani walan bara sari pali takan.
40017024	Jisas ai disaipelka nani kira Kapernaum taunka ra wan, tempel lal mana saki kan nani ba Pita ra wih, makabi walan: --Man nani smasmalkrikam ba tempel lal mana aibapisa ki?
40017025	Pita bila: --Au. Bara Pita utla ra diman pyua, Jisas pas witinra aisi muni, win: --Nahki lukisma, Saiman? Naha tasba kingka nani na ani sat uplika nani wina lal mana nani saki sa? Ai uplika nani wina, apia kaka trengsar nani wina?
40017026	Pita mita pana wisata: --Trengsar nani wina. Bara Jisas mita win: --Ban kaka, ai uplika nani lika aibapaia apia sa.
40017027	Sakuna yawan upla kumira sin kupia sauhkaia want apia, baku bamna, man lagun ra was, kyul ba lulki, bara pas inska pibia ba bris. Baha inskika bilara lalah ma kum sakma, bara baha ba aitani kabia tempel lal mana yang aibapaia sna ba bara man mamna sin; brisi baha nani ra aibaps.
40018001	Baha sin pyua ra, disaipel nani ba Jisas lamara bal, makabi walan: --Kasbrika purara ba Kingka lakara ya ba kau tara sa?
40018002	Bara Jisas tuktan lupia kum wini, witin nani lilapas kat mangki,
40018003	win: --Kasak pali man nani ra mai wisni, man nani kupiam laki, tuktan lupia nani baku takras sma kaka, Gâd king aimaki lakara ra dimma apia.
40018004	Baku bamna, Gâd king aimaki lakara ra kau tara ba, bauikira laka bri kabia ba sin naha tuktika lupia na wal baku.
40018005	Bara ani uplika yang nini ra luki nahmuna tuktika kum brisa kaka, yang ra ai brisa.
40018006	"Ya, ya naha tuktika lupia nani yang ra luki na yarka saura lakara kauhwbia kaka, kau pain kabia ai nana ra akbaia walpaia kum wilki, kabu tihuka ra lulkka dimi wabia.
40018007	Tasba mapara nahki saura pali kabia saura daukaia paiwanka nani ailal pali ba mita! Baha pyua bani bara kabia, sakuna ya mita upla walara saura daukaia munan saura dauki ba uplika mapara alai pali kabia!
40018008	"Baha mita, mihtam apia kaka minam kra mita maikan saura lakara kauhisma kaka, klaki dakbi bara, laihwra lulks; kan kau pain sa raya kaiara mihtam apu apia kaka minam apu wih dimma, sakuna ban kaia pata klauhwanra mihtam wal bara minam wal brih mai lulkka lika apia.
40018009	Bara namkra mita maikan, saura lakara kauhisma kaka, daiki laihwra lulks; kan kau pain sa raya kaiara namkra kum apu dimaia, bara namkra wal brih hel pauta ra mai lulkka lika apia.
40018010	"Aman kais; man nani naha sirpika nani kumira sin bahki kulkpara. Kan yang bui man nani ra mai wisna, ai insalka nani Aisiki kasbrika purara bara pyu banira lamara sa.
40018011	[Kan upla Luhpika waitna ba lika tiwan kan ba swaki sakaia balan.]
40018012	"Nahki lukisma man nani? Upla kum syîp 100 brisa bara baha tila ba wina kum aimawahkbia kaka, wala 99 ba il ra swisi, syîp aimawahkan ba plikaia waras saki?
40018013	Bara wal prawbia kaka, kasak pali man nani ra mai wisna, baha syîpka dukyara kau lilia takbia, 99 aimawahkras kan ba purkara.
40018014	Baku sin, man nani kasbrika purara ba, naha sirpiki nani kumi sin tiwbia ba want apia sa.
40018015	"Muihkam mita mampara saura yabia kaka, wal mankam aisi, ai saurka ba latan mariks. Bilam walbia kaka, muihkam ba pât kupia alkram sa.
40018016	Sakuna bilam walras kaka, kau upla kumi apia kaka wal paiws, bara dahra saki aisabia ba, witnis wal apia kaka yuhmpa kaia sa.
40018017	Baha nani ra witin bila walras kaka, serts ra dahra saks; bara serts ra sin bila walras kaka, baha uplika ba swis Gâd kakaira nani apia ba baku takbia Rom ra lal mana aibapaia saki ba baku kabia.
40018018	"Kasak pali man nani ra mai wisni: Dia, dia naha tasba ra wilkma ba, kasbrika purara ba sin wilkan kabia; bara dia, dia naha tasba ra langkma ba, kasbrika purara ba sin langkan kabia.
40018019	"Bara kau sin mai wisna: Naha tasba ra man nani tilam wina wal ai kupia wilin taki, diara kum ai pura suni makabia kaka, Aisiki kasbrika purara ba mita witin nani ra yabia.
40018020	Kan ani anira upla wal apia kaka yuhmpa yang nini ra asla prawbia kaka, yang sin baha ra witin nani lilapas kat sni.
40018021	Bara Pita wih, Jisas ra makabi walan: --Dawan, aima bara muihki mita maipara saura daukbia kaka, yang mita ban swih tikaia sna? Aima 7 kat?
40018022	Jisas witin ra win: --Yang aima 7 lika mai wiras, sakuna 70 aima 7 prais kat.
40018023	"Baha mita, Gâd king aimaki laka ba sin king kum ai warkka uplika nani wal ai traska nani kulki kaikan ba baku sa.
40018024	Mahka baha dauki kan bara, wark uplika kum witin ra brih balan, bamna witinka ba lalah milyan ailal tras bri kan.
40018025	Wark uplika ba aibapaia lalah apu kan, bara king ba mita adar yan witin ba alba baku upla ra atkbia, ai maîa, ai luhpia nani, dia, dia bri ba sut kira, ai traska brikan ba aibapaia dukyara.
40018026	Bara wark uplika ba ai kingka mawan ra ai lula kriki, naku makaban: 'Dawan, wiria bili kaiks, bara sut mai aibapamni!'
40018027	King ba witin ra umpira kaikan, bara traska ba sut ban swin tiwan, pri sin sakan.
40018028	"Sakuna wark uplika ba baha wina takan wal baku, ai pana wala kum wal prawan, baha ba ai tahkia kan; baha mita witinra lalah wiria baman tras kan. Witin mita nana ra alki, mahka pâtka baiki, win: 'Traski ba aibaps!'
40018029	Bara ai tahkia ba ai mawan ra ai lula kriki, makaban: 'Wiria bili kais, bara sut mai aibapamni!'
40018030	Sakuna wala ba bila apia win, bara kau ni wih silak ra mangkan, traska ba taka aibapbia ba kat.
40018031	Wark uplika wala nani ba naha kaikan bara, sari kasak takan, bara wih kingka ra diara takan ba sut win.
40018032	Bamna king ba mita wark uplika ba paiwan balan, bara naku win: 'Wark uplika saurkira! Yang traskam ba sut swih tikri, baku makabram bamna.
40018033	Baku sin man pamnika ra umpira kaikaia kapram, man ra umpira mai kaikri ba baku.'
40018034	Bara king ba kasak ai kupia baiki, adar yan panis munaia ai traska ba sut aibapbia ba kat."
40018035	Bara Jisas naku aisi tnata alkan: --Baku sin Aisiki kasbrika purara ba man nani ra mai munbia, kumi bani muihkam ra kupiam aiska ni traska ban swih tikras sma kaka.
40019001	Jisas naha diara nani na aisin ningkara, Galili wina taki Judia tasbaia ra wan, Jordan awala lalma tanira.
40019002	Upla ailal ai nina blikan, baha ra sikniskira nani ba sut rakan.
40019003	Bara Parisi tila nani Jisas trabil ra dingkaia wisi, lamara bal, makabi walan: --Lâ saki upla kum ai maîa ra swiaia diara bahki tawan?
40019004	Witin pana baha nani ra win: --Man nani Ulbanka ra aisi kaikras ki? Blasi pali papaskra mita witin nani ba 'waitna bara mairin paskan.'
40019005	Jisas naku sin wisata: 'Baha mita waitna ba ai aisika ai yaptika wal swibia, bara ai maîa wal asla takbia, bamna wal ba ai wîna kumi baku takbia.'
40019006	Baku bamna, yakan apia sa, sakuna wal ai wîna kumi takan sa. Baha mita, Gâd mita asla prakan ba, upla mita dakbi sakaia apia sa.
40019007	Bara Parisika nani makabi walan: --Diakan Moses lâ yaban waitna ai maîa ra swiaia wauhkataya ulbi yabi bara, swiaia?
40019008	Jisas bila: --Baha ba man nani kupiam karnika ba mita Moses lâ maikan maîam maka swiaia; sakuna blasi pali lika baku apia kan.
40019009	Yang man nani ra mai wisna, ya, ya ai maîa mairin ra swiaia ba, mairka ba rug laka daukras kan kaka, bara waitna ba mairin wala wal marit takbia kaka, witin marit laka sauhkisa.
40019010	Bara ai disaipelka nani, witin ra win: --Waitna ai maîa wal tanka ba baku sa kaka, kau pain sa marit takaia apia.
40019011	Jisas mita win: --Upla sut naha tanka sip pain briras, Gâd mita naha tanka briaia yan uplika nani ba baman lika.
40019012	Waitna nani sip marit takras tanka ba ailal sa: kum, kum ba ai yapti byara wina marit takaia sip apia ban balan sa; wala nani ba sip apia sa upla nani mita marit takaia sip apia daukan bamna; bara wala nani marit takras ban sa Gâd king aimaki laka ba tawan. Ya, ya naha smalkanka tanka briaia sip kaka, briaia sa.
40019013	Upla kum, kum Jisas ra tuktan lupia nani brih balan, witin nani ra ai mihta nani kahbia bara witin nani dukyara ai pura sunbia win, sakuna disaipel nani mita uplika nani bara mahka laui daukan.
40019014	Sakuna Jisas bila: --Man nani swis tuktan nani ba yang ra balbia, witin nani ba takaskpara; kan Gâd king aimaki laka ba witin nani baku ba uplika nani dukya sa.
40019015	Bara ai mihta nani tuktika nani ra kahban, bara ningkara baha wina mahka wan.
40019016	Wahma kum Jisas ra balan, bara makabi walan: --Smasmalkra, raya ban kaia ba briaia dia dukya yamni daukaia sna ki?
40019017	Jisas pana witin ra win: --Diakan yang ra yamni ba dukyara makabi wali sma? Yamni ba kumi baman bara sa. Sakuna raya ban kaiara diman mai daukisa kaka, lâ nani ba wali dauks.
40019018	Wahma ba bila: --Ani lâka nani? Bara Jisas bila: --'Upla ikpara; marit laka sauhkpara, implikpara; uplikam nina ra kunin aisapara;
40019019	aisikam, yaptikam wal kulks; bara man wînam ra latwan kaikisma ba baku uplikam ra sin latwan kaiks.'
40019020	Wahma ba bila: --Baha sut yang pât daukri wahma ba pana win: Dia ba kau daukaia sna ki?
40019021	Jisas pana witin ra win: --Man kasak pali takan mai daukisa kaka, was, bara dia, dia brisma ba ats upla umpira nani ra yas, bara baku lika kasbrika purara yuya nani bri kama; baha ningkara bal, bara nini bliks.
40019022	Sakuna wahma ba naha walan, sari pali taki mahka wan, witin lalahkira kata bamna.
40019023	Bara Jisas bui ai disaipelka nani ra win: --Kasak pali man nani ra mai wisna, lalahkira kum mapara karna sa Kasbrika purara ba Kingka lakara dimaia.
40019024	Kau sin mai wisna: Kyamil kum silak nakra bak dimi luaia ba kau isi kabia, lalahkira kum Gâd king aimaki ba lakara dimaia ba wal.
40019025	Disaipel nani baha walan bara, kasak ta iwan, bara pana, pana makabi wali bangwi kan: --Baku bara ya sip swaki sakan kabia ki?
40019026	Jisas witin nani ra kaiki si, win: --Upla nani naha na daukaia sip apia sa, sakuna Gâd lika diara sut daukaia sip sa.
40019027	Bara Pita mita witin ra win: --Dawan, yang nani dia, dia bri kapri ba sut swisi, ninam bliki sna. Baku bamna, yang nani dia brimna ki?
40019028	Jisas witin nani ra win: --Man nani ra kasak pali mai wisna, upla takan ba ai king iwaika pranakira ra iwbia bara, diara nani sut raya daukan kabia pyua ra, upla luhpia waitna ai iwaika pranakira iwbia bara man nani nini blikram ba sin king iwaika 12 nani ra iwma, Israel kyamka 12 ba lâka daukaia dukyara.
40019029	Bara ya, ya ai watla nani, ai muihni nani, ai lakra nani, ai aisa, ai yapti, ai maîa mairin, ai luhpia nani, ai tasbaia nani sut yang taiwan swin nani ba, 100 prais kau bribia bara raya ban kaia ba sin witin nani dukya kabia.
40019030	Sakuna upla ailal nana ra taura aimaki nani ba, nina ra taui bangwbia; bara ailal nana ra nina ra bangwi ba, taura taui bangwbia.
40020001	"Gâd king aimaki laka ba insla dawanka kum baku sa; witinka titan pali taki wan wark tatakra nani ra wark yabaia, ai wainka nasla ra wark takaia.
40020002	Wark tatakra nani ba aikuki aisi daukan yu kum ra nahki aibapaia ba yabaia, bara baha nani ai nasla ra wark takaia blikan wan.
40020003	Baha ningkara, titan 9 aklak kli taki wan, bara diara atkaia pliskara, witin nani bahki baman baha ra kan.
40020004	Witin baha nani ra win: 'Man nani sin naisla ra wark takaia was, bara nahki prais briaia kama ba, yang maikamna.' Bamna witin nani wan.
40020005	Dawanka kli 12 aklak prais taki wan, tutni 3 aklak sin, bara sin sat daukan.
40020006	Bara tutni 5 aklak kli pulaia pliskara baha ra wala nani bahki diara daukras kan aikuki prawan, bamna baha nani ra win: 'Diakan man nani nahara wark takras bahki baman sma?'
40020007	Witin nani pana win: 'Upla kumi sin wark takaia wankras ba mita.' Bara witin baha nani ra win: 'Man nani sin naisla ra wark takaia was.'
40020008	"Tihmia iwan bara, insla dawanka ba wark pura kakaira ra win: 'Wark tatakra nani ba paiwi, ai mana ba yas; las ra balan ba wina aibaps, taura balan ba las ra aibaps.'
40020009	Bara tutni 5 aklak wark takaia diman nani ba balan, bara kumi bani ai mana brin, yu aiska mana dia aibapi kan ba.
40020010	Ningkara, pas pali wark takaia diman nani ba balan, bara luki bangwan kau pura ai mana bribia; sakuna witin nani sin kumi bani dia yu aiskara aibapi kan ba praiska kat brin.
40020011	Witin nani baha brin bara, dawanka ba mapara mahka brukwan,
40020012	nan aisi: 'Naha nani balan na awar kumi baman wark takan; bara yang nani kau wark karna takri yu aiska lapta wal aimaki na wal baku sin mana yabram.'
40020013	Sakuna dawanka ba mita baha nani tila wina kumira pana win: 'Uplika, yang man ra wataui kumi sin mai munras. Man yang wal lâ daukras katma ki yu aiska wark takaia mana ba?
40020014	Mamna brih, mahka was. Yang man ra maikisna ba baku naha waitnika tutnira wark ra diman nara sin yabaia sna.
40020015	Yang lalahki ba wal dia want sna ba kat daukaia sip apia sna ki? Apia kaka yang kupi pain bara, man tumisma ki?'
40020016	"Baku bamna, ya nani nina ra ba, taura taubia, bara taura nani ba nina ra taubia.
40020017	Jisas Jerusalem ra pât impaki kan bara, ai disaipelka 12 ba tnayara saki, win:
40020018	Man nani kaikisma yawan Jerusalem ra auya, baha ra sika Upla Luhpika waitna ba prîst wihtka nani bara lâ smasmalkra nani mihta ra mangkan kabia, bara witin nani mita pruaia pâtka ra dingkbia,
40020019	Ju apia nani mihta ra mangkbia witin swira daukaia mata, prukbia bara dus prihni ra sabia; sakuna yu yuhmpa ra, pruan wina kli bukan kabia.
40020020	Jems bara Jan, Sebedi luhpia nani ba, ai yaptika aikuki balan, bara mairka ba Jisas lamara ai lula krikan diara kum makaban.
40020021	Jisas makabi walan: --Man dia ba pliki sma? Witin bila: -- Man King aimakma bara, bara adar yas luhpi wal na wina kumi ba aihkikam ra iwbia, bara wala ba smihkam ra.
40020022	Jisas witin nani ra win: --Man nani kaikras sma dia makabisma ba. Man nani sip sma ki yang dimna kapka ba wina diaia? Witin nani win: --Sip sna.
40020023	Jisas pana aisin: --Kasak. Man nani kapki wina dima, sakuna aihkiki ra bara smihki ra iwaia ba lika yang mita yabaia sip apia. Baha lika ya, ya dukya wisi Aisiki ridi daukan ba, baha nani ra yaban kabia.
40020024	Disaipel wala nani 10 ba baha walan bara, muihni wal ba mapara lauan.
40020025	Sakuna Jisas baha nani ra paiwi, win: --Man nani kaikisma, kuntri nani wihtka nani ba baha nani purara dawanka takisa, bara witin nani tilara kau tara nani ba baha nani purara karnika alkisa.
40020026	Sakuna man nani tilamra lika baku kabia apia. Bamna man nani tilamra ya tara kaia lukisa kaka, wala nani dukya daukaia sa;
40020027	bara ya, ya man nani tilam taura kaia lukisa kaka, wala nani albika takaia sa.
40020028	Bahamna, baku natkara, upla luhpia waitna ba balras kan upla mita witin ai dukia daukaia dukyara, sakuna witin mita upla dukia daukaia, bara ai rayaka ba upla ailal pri sakaia mana baku yabaia.
40020029	Witin nani Jeriko taunka wina taki auya kan bara, upla ailal Jisas nina blikan.
40020030	Baha ra yabal tnayara blain wal iwi kan; bara Jisas lui auya kan ba walan bara, naku winan: --Dawan, Debit luhpia, yang nani ra umpira ai kaikram!
40020031	Upla nani ba mita laui daukan ai bila ba prakbia wisi, sakuna witin nani kau karna winan: --Dawan, Debit luhpia, yang nani ra umpira ai kaiks!
40020032	Bara Jisas takaski, blain nani ba paiwi, makabi walan: --Man nani dia want sma yang mai daukamna?
40020033	Witin nani bila: --Dawan, yang nani kaikaia want pali sna.
40020034	Bara Jisas mita witin nani ra umpira kaikan, bamna nakra nani ra kangban. Baha sin pali pyua ra blain nani ba kaikaia sip kan, bara Jisas nina blikan.
40021001	Witin nani Jerusalem lamara balan bara, Bitpadsi taunka lamara balan, Alibit ilka lamara. Baha ra Jisas ai disaipelka wal saki blikan wan,
40021002	bara naku win: --Taun lupia mamwan kat bara was. Baha ra beriku mairin kum wilkan bara sakma, bara ai luhpia sin witin wal. Man nani langki, sal aik.
40021003	Bara ya, ya diara kum mai wibia kaka, naku wis: Dawan naha nani na brin daukisa, bara naika bri balbia.
40021004	Naha na ban takan, dahra aisasara ulban ba aimakaia kan:
40021005	"Man nani Saion taunka ra wis: 'Kais, Kingkam ba man ra aula, bauikira pali, beriku kum purara uli, beriku luhpia sin, baha ba wark daîwra luhpia kum.' "
40021006	Bamna disaipel nani wan, bara Jisas win ba baku daukan.
40021007	Beriku ba ai luhpia wal bri balan, bara ai kwalka nani baha purara palkan, Jisas ulan.
40021008	Upla ailal ba ai kwalka nani yabal ra palkan; wala nani dus tnawa nani klaki, yabal ra yakaban.
40021009	Upla nani taura wapi kan ba bara nina ra aula kan ba sin kwara tara kan bara mahka naku winan: --King Debit Luhpia ra Prana Tara Kabia! Yamni pali sa witin Dawan nina maki aula ba! Gâd ra prana kabia lai purara!
40021010	Jisas Jerusalem ra diman bara, taun aiska ba turban pali takan, bara upla ailal makabi walan: --Naha na ya?
40021011	Bara upla nani ba bila: --Naha na dahra aisasara Jisas, Galili tasbaia ra Nasaret taunka ba wina.
40021012	Jisas tempel ra diman bara baha wina upla nani diara atki pana atki ba sut kangbi sakan, upla lalahka sins mamunra nani tebilka nani ba sut makupan, bara butku aiâtkra iwaika nani ba sin;
40021013	bara baha nani ra naku win: --Ulbankara wisa: 'Yang waitla ba pura sunra watla win kabia'; sakuna man nani aîmplikra nani watla daukram sa.
40021014	Bara tempel ra blain nani kum, kum bara skahwa nani sin Jisas lamara balan, bara witin mita sut rakan.
40021015	Sakuna prîst wihtka bara lâ smasmalkra nani lauan sain nani aihka daukan ba kaiki, bara tuktan nani tempelka naku wini kan ba walan: "King Debit Luhpia ra Prana Tara Kabia!"
40021016	Bara witin nani Jisas ra win: --Wali sma ki baha nani aisi ba? Jisas pana win: --Au, yang walisna. Sakuna Ulbankara naha tanka aisi ba man nani aisi kaikras ki? Naku wisa: 'Tukta sirpi swap lupia tyala dî nani lawana ba wal man ra mamyunaia ba yaram sa.'
40021017	Bara Jisas baha nani swisi, taun ba wina taki, Betania ra wih, baha ra tihmia luan.
40021018	Yu wala titan, kli taun ra aula kan bara, Jisas plun pin dauki kan.
40021019	Yabal tnayara witin kwah damni dusa kum kaikan, sakuna dusa ra diara kumi sin sakras, wahya nani baman. Bara Jisas dusa ra win: --Ban kaiara man kli ma brima apia! Baha sin pali pyua ra, kwah damni dusa ba lawan.
40021020	Disaipel nani baha kaikan bara, ta iwan, bara Jisas ra makabi walan: --Nahki kan kwah damni dusa ba baha pali pyua ra lawan?
40021021	Jisas witin nani ra win: --Kasak pali man nani ra mai wisna, kasak lukan laka brih, nahmpa nahmpa lika lukras sma kaka, kwah damni dusa ra daukri na man nani daukma; bara naha baman apia, sakuna naha ilka ra sin wima: 'Naha wina taki, kabu ra wih dims', bara baku takbia.
40021022	Bara man nani kasak luki puram sunra ra makama ba, sut brima.
40021023	Jisas tempel ra diman, bara baha ra smalki kan, prîst wihtka nani bara Ju wihtka almuk nani ai lamara balan, bara witinra makabi walan: --Dia karnika ni naha dukya nani daukisma? Ya mita naha karnika na maikan?
40021024	Jisas witin nani ra win: --Yang sin man nani ra diara kum mamkabi walaisna; baha ba ai wima kaka, yang man nani ra mai wimna dia karnika ni naha dukya nani daukisna ba.
40021025	Ya mita Jan ra upla tahbi daukaia blikan? Gâd, apia kaka, upla nani mita? Sakuna witin nani mahka pana, pana blahwi, aisan: "Yawan na Gâd blikan wibia kaka, witin wan wibia: 'Bara diakan man nani witinra kasak lukras kapram?'
40021026	Bara upla nani mita blikan wibia kaka, yawan upla nani ra sibrin wan daukisa; kan upla sut kasak lukisa Jan ba Gâd dahra aisasara kan."
40021027	Baku bamna, witin nani Jisas ra win: --Yang nani kaikras. Bara Jisas bila: --Baku bara yang sin man nani ra mai wimna apia dia karnika ni naha dukya nani daukisna ba.
40021028	Jisas makabi walan: --Naha na man nani nahki lukisma ki? Waitna kum luhpa waitna wal bri kan, bara kumira naku win: 'Luhpi, man naiwa wainki nasla ra wark takaia was.'
40021029	Luhpia ba bila: 'Yang wamna apia!' Sakuna naika mapara ai lukanka sins munan, bara wark takaia wan.
40021030	Baha ningkara, aisa ba ai luhpia wala bara bal, sin bila wisata. Naha bila lika: 'Au, aisa, yang wamna!' Sakuna witin waras.
40021031	Wal ba wina ani ba ai aisa want kan ba kat daukan? --Witin nani pana win: --Pas ba. Bara Jisas witin nani ra win: --Man nani ra kasak pali mai wisna, lal mana saki Rom ra yabi nani ba, bara rug mairin nani ba sin man nani kainamra Gâd king aimaki tasbaia ra dimbia.
40021032	Kan Jan Tatahbra ba man nani ra mai smalki balan nahki iwaia sma ba, sakuna man nani witinra kasak lukras katma; sakuna lal mana saki nani bara rug mairin nani lika witinra kasak lukan. Man nani naha kaikram, sakuna kupiam laki bangwras witinra kasak lukaia dukyara.
40021033	"Man nani maprika lilka wala na wals: Insla dawanka kum ai nasla ra wain dusa ma nani mangkan; bara klar kum kutban, wain laya taibi sakaia untika kum sahlkan, bara tawar sin kum paskan diara ba sut aihwakaia dukyara. Ningkara, nasla ba wark tatakra nani mihta ra mangki si, witin plis ra impakan.
40021034	Dakaia pyua balan pyua, ai albika kum, kum blikan nasla ma wina ai sirka ba wark tatakra nani ra makabaia dukyara.
40021035	Sakuna wark tatakra nani mita albika nani ba alki, kumira lika prukan, walara ikan, bara walara lika walpa ni saban.
40021036	Dawanka ba kainara blikata purkara kau alba nani blikan; sakuna warkka tatakra nani sut ra sim sat munan.
40021037	"Las pali kat ai luhpia waitna pali ba blikan, naku luki: 'Witin nani luhpi ra kulkanka yabi kabia.'
40021038	Sakuna wark tatakra nani ba luhpia ba kaikan bara, ai manka naku aisan: 'Naha sika diara nani na dawanka kabia; kaisa witin ba ikaia, bara diara nani na yawan briaia.'
40021039	Baku bamna, witin ba alki, nasla ba wina saki, ikan.
40021040	Bara Jisas makabi walan: --Bamna nasla dawanka ba balbia bara, baha warkka tatakra nani ra dia munbia?
40021041	Witin nani bila: --Baha waitnika saura nani ra umpira kaikras pali sut ikbia, bara nasla ba wark tatakra wala nani mihta ra mangkbia, bara baha nani lika dakaia pyua ra ai nasla mana ba witinra yabia.
40021042	Bara Jisas witin nani ra win: --Man nani Ulbanka ra kau aisi kaikras ki? Naku ulban sa: 'Walpa na utla mamakra nani mita walpa lulki swin ya ba, baha pali sika raya wihtka takan ba. Naha na Dawan mita daukan sa, bara yang nani aihka tai iwi bangwri sa.'
40021043	Baha mita, man nani ra mai wisna, Gâd king aimaki laka ba man nani mihtam wina dakbi, upla nani king tasbaia ma saki nani ra yaban kabia.
40021044	Bara ya, ya walpa ba purara kauhwbia kaka, pis, pis ra kriwbia, bara walpaia ba upla kum purara kauhwbia kaka, witinka yuya baman daukbia.
40021045	Prîst wihtka nani bara Parisi nani sin Jisas maprika lilka nani aisi ba walan bara, ai dara walan baha ba witin nani dukyara aisi kan.
40021046	Bamna witin nani Jisas ra alkaia lukan, sakuna upla nani ra sîbri kan, kan upla nani kasak kulkan Jisas ba Gâd dahra aisasara kan.
40022001	Jisas upla nani ra kli maprika lilka nani wala aisi, win:
40022002	"Gâd king aimaki laka ba lika king kum ai luhpia waitna marit takan bara lilia tara kum daukan ba baku sa.
40022003	Ai albika nani blikan, paiwan uplika nani ba marit patara balbia wiaia, sakuna witin nani balaia apia win.
40022004	Alba wala nani blikan, naku wisi: 'Paiwan uplika nani ra wis, plun ba pât ridi sa. Bipki nani bara daîwra batanira nani pât ikri, bara diara sut ridi sa; man nani marit patara bal.'
40022005	Sakuna paiwan uplika nani lika bila walras. Kum ba ai nasla ra wan, wala ba ai bisniska ra,
40022006	wala nani ba lika king albika nani ba alki rausauhki, ikan.
40022007	Bara king ba kasak pali ai kupia baikan, bamna ai suldawa nani blikan baha upla aîkra nani ba iki tikaia, bara ai taunka ba sin angkka luaia.
40022008	Baha ningkara, ai albika nani ra win: 'Marit pata ba pât ridi sa, sakuna paiwri uplika nani ba lika balaia aitani apia kan.
40022009	Bamna man nani yabal tara nani ra was, bara ya, ya wal prawma ba sut marit patara paiws.'
40022010	Alba nani ba yabal nani ra taki wan, bara upla sakan ba sut asla daukan, upla saura nani bara yamni nani sin; bara baku watla ba upla baman bangki takan.
40022011	"King ba paiwan uplika nani kaikaia diman, bara witin waitna kum kaikan marit patara dimaia kwalka ba dimras kan.
40022012	Bara witinra win: 'Uplika, nahki kan man marit kwalka dimras si nara ban bal dimram?' Sakuna wala ba diara kumi sin aisaras.
40022013	Bamna king ba tebil mangki kan nani ra win: 'Mina nani bara mihta nani ba priski, lata tihmu tara ra lulks; baha ra sika witin inbia, bara ai napa nani sin arkbia.'
40022014	Kan upla ailal lika paiwan sa, sakuna kum, kum baman bak sakan sa."
40022015	Parisi nani ba mahka wan, bara ai laka daukan Jisas ra munka diara aisabia bara, dahra sakaia dukyara.
40022016	Bara ai uplika tila nani, Herad uplika nani kira blikan Jisas ra wiaia: --Smasmalkra, yang nani pain kaiki sna man ba kasak kat aisisma, bara upla nani aisi ba kulkras Gâd yabalka ba kat kasak smalkisma, kan man ba upla mawan ka ba man kulkras sma bamna.
40022017	Bamna nahki lukisma ba yang nani ra ai wis: Rom wihtka tara ra lal mana aibapaia ba, aitani sa apia kaka?
40022018	Sakuna Jisas witin nani lukanka saura ba pât kaikan, bara wisata: --Kuninkira nani, dia muni traiki kaikisma?
40022019	Lal mana aibapi lalahka kum sal ai mariks. Bara lalah ma kum sal yaban.
40022020	Baha kaiki, Jisas witin nani ra makabi walan: --Lilka na bara nina ulban na sin ya dukya saki?
40022021	Witin nani bila: --Wihta tara dukya. Bara Jisas bila: --Ban kaka, wihta tara dukya ba wihta tara ra yas, bara Gâd dukya ba Gâd ra yas.
40022022	Naha walan bara, witin nani ta iwan; bamna witin ba swisi, witin nani mahka wan.
40022023	Baha sin yua, Sadyusi kum, kum Jisas ra kaikaia wan. Sadyusi nani wisa pruan nani ba lika kli sip bubia apia; bamna naha tanka na Jisas ra makabi walan:
40022024	Smasmalkra, Moses wan win marit waitna kum luhpa sakras ban prubia kaka, muihnika ba ai pyarkika ba wal brih, luhpa nani sakaia sa ai muihni pruan ba watlika ra.
40022025	Bamna, nahara yang nani tilira waitna 7 kan, sut ai muihni atia. Kau almukka ba marit takan, sakuna pruan. Luhpa sakras ban pruan bamna, ai pyarkika ba ai muihni ai ningkara bara swin.
40022026	Baha ningkara, witin ningka, bara sin baku takan, ba wina wala ba brin bara sin baku takan; bara baku baman, muihnika 7 kat brin.
40022027	Sut pruan ningkara, mairka ba sin pruan.
40022028	Bamna pruan wina kli bubia bara, 7 baha wina ani pali ba maîa kabia, kan sut witin wal marit ba?
40022029	Jisas pana aisin: --Man nani lika tanis mamwaki sma, man nani sin Ulbanka ba tanka briras, Gâd karnika ba sin kaikras sma ba mita.
40022030	Pruan nani kli bubia bara, witin nani marit takbia apia, ai luhpia mairin nani sin marit sakbia apia, kan witin nani ba lika Gâd insalka nani kasbrika purara ba baku kabia.
40022031	Sakuna pruan nani kli buaia tanka ba dukyara lika, Gâd pali mita man nani ra mai win ba kau aisi kaikrasma ki? Naku wisa:
40022032	'Yang sika Ebraham, Aisak bara Jekob Gâdka.' Bara Gâd ba pruan nani Gâdka apia sa, sakuna raya nani Gâdka sa!
40022033	Upla nani naha walan bara, ai smalkanka ba dukyara ta iwan.
40022034	Jisas Sadyusi nani ba bilas daukan ba Parisi nani kyama ra diman bara, sut asla takan;
40022035	bara tila ba wina, lâ smasmalkra kum Jisas ra traika kaikan. Witinra makabi walan:
40022036	Smasmalkra, lâ bila nani ba wina ani ba kau tara saki?
40022037	Jisas bila: --'Dawan Gâdkam ra latwan kaikma, kupiam aiskakira, solkam aiskakira sinskam aiskakira ni sin.'
40022038	Naha sika lâ bila nani wina kau tara bara kau taura ba sin.
40022039	Wala kumi baha wal talya ba lika, naku wisa: 'Uplikam ra latwan kaiki man winam baku uplikam ra sin latwan kaiks.'
40022040	Naha lâ bila wal nara Moses lâka bara dahra aisasara nani smalkanka nani ba asla prawan sa.
40022041	Kau Parisi nani asla kan bara,
40022042	Jisas mita witin nani ra makabi walan: --Misaia dukyara man nani nahki lukisma? Witin ba ya kyamka sa? Witin nani bila: --Debit kyamka.
40022043	Bara Jisas witin nani ra win: --Nahki kan Spirit Hulikira ingnika yan ba mita, Debit mita Dawan makan? Kan Debit naku aisan:
40022044	'Dawan ba yang Dawankira win: Mihti aihkika ra iws, Yang mita man waihlam nani minam munhta ra, mangkamna kat.'
40022045	Nahki Kraist ba Debit kyamka kabia ki, kan Debit pali mita Dawan maki ba?
40022046	Bara upla kumi sin bila kum pan aisaras kan; bamna baha yua wina upla kumi sin diara makabi walaia lukras kata.
40023001	Naha ningkara Jisas upla nani ra bara ai disaipelka nani ra wisata:
40023002	"Lâ smasmalkra nani bara Parisi nani sin Moses lâka tanka pliki marikaia karnika brisa.
40023003	Baku bamna, man nani bila walan, dia daukma mai wibia ba sin dauks; sakuna ai daukanka saura nani ba nina blikpara, kan witin nani dia smalki ba kat daukras, diara wala baman daukisa.
40023004	Witin nani karban wihra nani wilki, upla nani pahpaiara sunisa, bara baha twilkaia ba karna pali sa, sakuna witin nani lika ai mihta sirpi kumi ni sin kangban daukras.
40023005	Diara dauki bani ba upla nani kaikbia wisi daukisa. Witin nani ai wauhkataya watla nani ba tara brisa, ai kwalka un nani ba sin tara daukisa.
40023006	Plun piaia nani ra plis kau pain nani ba plikisa, bara prias watla nani ra sin taura iwaia plikisa,
40023007	Witin nani pliki sa yabal ra upla nani ba mita witin nani ra tara kulki ai lakula daukbia; bara smasmalkra nani wibia.
40023008	"Sakuna man nani lika upla nani yarka smasmalkra mai wibia ra, kan man nani sut muihkam atia, bara Smasmalkra ba kumi baman brisma.
40023009	Man nani upla kumi ra sin naha tasba ra aisa wipara, kan man nani Aisa kumi baman brisma, witinka kasbrika purara sa.
40023010	Ta uplika nani sin mai maki bangbiara, kan Mesaia ba baman sika tam uplika ba. sa.
40023011	Ya ai walka nani dukya dauki ba, baha sika man nani tilamra kau tara ba.
40023012	Kan ya tara puli ba, mayara ikan kabia, sakuna ya mayara baui ba, tara daukan kabia.
40023013	"Lâ smasmalkra nani bara Parisi nani, kuninkira nani, man nani mampara saura pali kabia! Kan man nani Kasbrika purara ba Kingka aimaki laka durka ba prakisma, upla wala nani dimbia apia dukyara. Man nani pali sin dimras, upla wala nani diman dauki ba sin yabram dimras.
40023014	[Lâ smasmalkra nani bara Parisi nani, kuninkira nani, man nani mapara alai pali kabia, kan man nani mita pyarka nani watla mihta dakbisma, bara kunin baman pura sunra nani yari daukisma. Baha mita man nani ba kau pât tara brima.]
40023015	"Lâ smasmalkra nani bara Parisi nani, kuninkira nani, man nani mampara alai pali kabia! Man nani kabu nani bara kuntri nani sin aiska impakisma upla kum Ju lakara lakaia dukiara; bara lakram bara, baha uplika ba aima wal prais man nani purkam ra kau saura daukisma, help pauta ra waia dukiara.
40023016	"Ta uplika diara kaikras nani, man nani mampara saura pali kabia!, kan man nani naku wisma: 'Ya tempel nina maki swir taki pramis kum daukbia kaka, baha ba bahki sa; sakuna tempel lalahka pauni nina maki swir takbia kaka, ai bila aisin ba kat daukaia sa.'
40023017	Sinskas diara kaikras tara nani! Dia ba kau tara sa: lalah pauni ba apia kaka tempel ba, baha mita lalah pauni hulikira dauki ba?
40023018	Man nani naku sin wisma: 'Ya altar nina maki swir taki pramis kum daukbia kaka, baha lika bahki sa; sakuna altar purara prisant ba nina maki swir takbia kaka, dia aisin ba kat daukaia sa.'
40023019	Diara kaikras sinskas tara nani! Dia ba kau tara sa: prisant ba apia kaka altar ba, baha mita prisant ba hulikira dauki ba?
40023020	Kan ya altar nina maki swir taki ba, altar ba dukyara baman swir takras, sakuna purara dia, dia bara ba sut dukyara sin;
40023021	bara ya tempel nina maki swir takisa kaka, tempel ba dukyara baman swir takras, sakuna Gâd dukyara sin, witinka baha ra iwi ba.
40023022	Baku sin, ya kasbrika purara ba nina maki swir takisa kaka, Gâd king iwaika ba dukyara swir takisa bara Gâd pali dukyara sin, witinka baha ra iwi ba.
40023023	"Lâ smasmalkra nani bara Parisi nani, kuninkira nani, man nani mampara saura pali kabia diara 10 bani wina kumi Gâd ra yabaia ba, man nani baha mint wahya, anis bara kumin wina yabisma, sakuna lâ smalkanka tara nani ba lika bila walras, baha nani sika; umpira kaikaia lâka ba, kasak wapni kaia lâka ba. Baha sika man nani daukaia sma ba, bara wala ba sin swiras ban dauki kaia sma.
40023024	Man nani, ta uplika diara kaikras nani!, brabra lupia diaikam wina singbi sakisma, sakuna kyamil tara kum langkisma.
40023025	"Lâ smasmalkra nani bara Parisi nani, kuninkira nani, man nani mampara saura pali kabia!, kan man nani kapkam, plitkam ba nina purak baman klin daukisma, sakuna bilara lika impliki bara gridi taki sakram lalahka ba baman bangki sa.
40023026	Man Parisi diara kaikras: kap bara plit ba bila taui ba pas klin, dauks, bara baku lika pura taui ba sin klin kabia!
40023027	"Lâ smasmalkra nani bara Parisi nani, kuninkira nani, man nani mampara saura pali kabia!, kan man nani lika sin raiti pint pihni dingkan bara pura mapa baman pain ba baku sma, sakuna bila taui lika upla pruan dusa nani, bara diara taski ni bangwan sa.
40023028	Man nani sin baku sma; purak lika upla nani mawan ra pain baku sma, sakuna kupiam bilara lika, kunin bara watauan laka man bangki sa.
40023029	"Lâ smasmalkra nani bara Parisi nani, kuninkira nani, man nani mampara saura pali kabia! Man nani mita dahra aisasara raitika ba paskisma, bara upla pain kan nani raitika sin pain pali skahkisma,
40023030	bara baha ningkara wisma: 'Yawan na wan damika nani pyua ra iwi kan kaka, dahra aisasara nani ikaia dukyara witin nani ra help munaia apia kan.'
40023031	Baha mita, nana ra pain kaikisma man nani ba dahra aisasara ikan nani ra ikan nani kyamka sma.
40023032	Baku bamna, damikam nani ta krikan ba, man nani dauki tnata alks!
40023033	"Pyuta nani! Pyuta saura nani kyamka! Man nani nahki hel pauta pâtka ba wina swak takma ki?
40023034	Baha mita, yang man nani ra dahra aisasara nani, sinskira nani, bara smasmalkra nani sin mai blikamna. Sakuna man nani mita witin nani tila wina tila nani ba ikma, dus prihni ra sama, wala nani ra lika prias watla nani bilara prukma, bara taun kum wina taun walara nina bliki rau sauhkma.
40023035	Bara baku sika man nani puramra pât kauhwbia, upla yamni nani sut upla mita ikan nani talia ba, Ebel kasakkira ba wina Birikaia luhpia Sakaraia ba kat, witin ba man nani mita tempel altar wal lilapas kat ikram.
40023036	Kasak pali man nani ra mai wisna, naha pâtka sut na lika naha pyua uplika nani ra balbia.
40023037	"Jerusalem, Jerusalem, man sika dahra aisasara nani ba ikisma, bara Gâd bila twatwilkra mai bliki nani ra walpa ni sabisma ba! Aima ailal luhpiam nani asla dauki brin ai daukan, sin kalila ai luhpia nani ai tnawa munhtara asla dauki ba baku, sakuna man apia wiram!
40023038	Bamna kais man nani wamtla ba nahki bila man swin ba;
40023039	kan yang man nani ra mai wisni, kli ai kaikma apia, naha bila nani man nani aisama ba pyua kat: 'Yamni pali sa witinka Dawan nina maki aula ba!' "
40024001	Jisas tempel wina taki mahka auya kan pyua, ai disaipelka nani ai lamara bal, tempel paskanka nani ba kulki mariki kan.
40024002	Sakuna Jisas pana witin nani ra win: --Man nani naha sut kaikisma? Kasak pali mai wisna, walpa kum walpa wala purara sin swin kabia apia. Sut kat slingbi sauhkan kabia.
40024003	Ningkara witin nani Alibit ilka ra wan; bara Jisas baha ra iwi kan bara, ai disaipelka nani bal, pusbi win: --Naha na ahkia kabia sapa yang nani ra ai wis. Man balaia sma ba bara tasba tnata sainka ba sin ani kabia ki?
40024004	Bara Jisas bila witin nani ra: --Aman kais, upla kumi sin yarka kunin mai munbiara.
40024005	Kan upla ailal yang nini maki balbia, bara naku aisabia: 'Yang sika Misaia'; bara upla ailal ra kunin munan.
40024006	Man nani sin war nani dukyara, bara war trabilka nani dukyara sin aisi kabia walma, sakuna sirang iwpara, baha ba baku kaia sa bamna; kuna tnata ba lika kau sa.
40024007	Kan kuntri kumi mita wala mapara aiklabia, tasba kum mita wala mapara war aiklabia; plun tiwan sin bara tasba nikban nani sin plis ailal ra kabia.
40024008	Naha sut na lika pât wauhwaia taka ba sika.
40024009	"Bara upla nani mita mai alki rau mai sauhkaia mai mangkbia, bara mai ikbia, bara upla sut mita yang taiwan misbara mai kaikbia.
40024010	Baha pyua ra upla ailal ai kasak lukan laka ba tikbia, bara pana pana ai walkara misbara kaikan kabia, waihla mihta ra sin mangkbia.
40024011	Kuninkira ailal bubia, bara wibia witin nani ba Gâd dahra aisasara sa, bara upla ailal ra kunin munbia.
40024012	Saurka uya kabia bamna, upla nani pana, pana latwan laka bri ba aihkika sut swibia.
40024013	Sakuna ya tnata kat ban bapi bubia ba, swaki sakan kabia.
40024014	Bara naha king laka sturka yamni na tasba aiskara smalkan kabia, kuntri sut baha ba pain kaikbia dukyara; bara lika tnata ba aimakbia.
40024015	"Dahra aisasara Danyal ulban diara taski ban swin tiwi ba dukyara; man nani naha na plis hulikira ra balan sa kaikma bara --ya aisi kaiki ba, tanka pain bri kabia--,
40024016	Bara Judia wina upla nani ba il nani ra plapaia sa.
40024017	Ya baha yuara ai watla bahnara kaka, bal iwi baha bila wina diara sakbiara;
40024018	bara ya ai nasla ra ba, kli taui bal, ai kwalka pan wahbiara.
40024019	Baha yua nani ra mairin kwihra nani bara tuktan kau tyala dakaki nani ba mapara lika Alai pali kabia!
40024020	Man nani Gâd ra makas, kauhwla pyua ra wingka puhbaia yua ra plapaia apia dukyara;
40024021	kan baha pyua ra pât wauhwanka nani manis kabia, bara bahmuna patitara pyua wina apu kan, tasba paskan wina, naika pyua ra sin baku kabia apia.
40024022	Bara Gâd baha pyua prak daukras kaka, upla kumi sin swaki sakan kabia apia; sakuna witin bak sakan nani ba latwanka ra prak daukbia.
40024023	"Bara upla kum mita man nani ra naku mai wibia kaka: 'Kais, Misaia ba nara sa', 'Kais, Misaia ba bara sa', man nani kasak lukpara.
40024024	Kan misaia kuninkira nani dahra aisasara kuninkira balbia; witin nani sain tara nani bara diara aihka nani daukbia upla ra kunin munaia dukyara, bara sip kaka, Gâd mita bak sakan nani bara sin kunin munaia.
40024025	Kais, naha sut man nani ra kaina manis wina mai wiri sa.
40024026	Baha mita, naku mai wibia kaka: 'Kais, witin bukra twi byara ra sa', man nani baha ra waprama; mai wibia kaka: 'Kais, naura rûm bilara sa', man nani kasak lukpara.
40024027	Kan imyula kum kasbrika purara ba lalma wina muna kat lipi ba baku, kabia Upla Luhpika waitna ba balbia bara.
40024028	Wîna tara pruan anira kabia bara, yakal tara nani asla takbia.
40024029	"Baha pât wauhwan yua nani lubia wal baku, yu lapta ba tihmu takbia, kati ba ai ingnika yabia apia, slilma nani ba kasbrika purara ba wina kauhwbia, kasbrika ba purara karnika nani sin nikban kabia.
40024030	Bara mika Upla Luhpia Waitna sainka ba kasbrika purara latan kaikbia, bara naha tasba uplika nani sut inbia, bara Upla Luhpika Waitna kasbrika purara karnika tara bara prana wal aula ba kaikbia bara.
40024031	Bara ai insalka nani blikbia trumpit binka tara ni ai uplika bak sakan nani ba pasa mapa wahlwal ba wina asla daukaia, tasba ta kum wina ta wala kat.
40024032	"Kwah damni dusa maprika lilka na lan taki bangws: Tnawa nani ba kau kura bara wahya nani ba baiwi pyua, man nani kaiki sma mani pyua ba pât baila sa.
40024033	Baku sin, naha sut kaikma pyua ra, kaiki bas tnata ba pât baila, dur palira sa.
40024034	Kasak pali mai wisni, naha pyua uplika nani kau pruras bara, naha dukya nani sut na takbia.
40024035	Kasbrika tasba wal lui wabia, sakuna bili nani lika aimakan kabia.
40024036	"Sakuna yua ba bara awarka ba lika upla kumi sin kaikras, kasbrika purara insal nani ba bara Gâd Luhpia pali sin kaikras. Gâd Aisa baman baha kaikisa.
40024037	"Noa yua nani ra pât takan ba baku takbia, upla Luhpia waitna kli balbia bara.
40024038	Baha yua nani ra, lisamra tara ba kainara, upla nani ba plun baman pî kan, diara dî kan, marit taki kan, ai luhpia mairin nani marit saki kan, Noa ark ra diman yua ba kat;
40024039	bara witin nani ai dara walras kan, lisamra tara ba bal sut brih wan ba kat. Upla Luhpia Waitna balbia pyua sin baku kabia.
40024040	Baha pyua ra waitna wal inslara kabia; kum ba brih wan kabia, wala ba lika swin kabia.
40024041	Mairin wal walpa ra akbi kabia; kum ba brih wan kabia, bara wala ba lika swin kabia.
40024042	"Man nani aihwaki bas, Dawan dia awarka ra balbia ba kaikras sma bamna.
40024043	Sakuna naha na kupiam krauki bas: Utla kum dawanka ba aîmplikra dia awarka ra balaia ba kaiki kaka, witin yapras aihwaki kabia, bara swika ai watla ba kriki dimi ai dukya implikbia apia.
40024044	Baha mita, man nani sin ridi kaia sma; kan bila kaikras kaprika Upla Luhpia Waitna ba balbia.
40024045	"Bamna ya pali ba alba kasak sinskira ba? Baha lika ai dawanka mita ai watla suliarka nani purara mangkan ba, witin nani ra pyua kat plun dakakbia dukyara.
40024046	Lilia pali kabia ani albika ai dawanka balbia pyua ra baku ai warkka dauki kaka sakbia ba.
40024047	Kasak pali man nani ra mai wisni, dawanka ba mita dia, dia bri ba sut ai mihta ra mangkbia.
40024048	Sakuna baha albika ba saura kaka, bara ai kupia ra luki ai dawanka ba wihka takaskisa wisi,
40024049	alba wala nani ra mahka rau sauhkuya, bara laya saura dadira nani aikuki plun pibia bara diara dibia.
40024050	Bara ai dawanka bila kaikras pali yuara balbia, awarka sin kaikras kaka;
40024051	bara kau pât saura pali ba yabia, bamna kuninkira nani pâtka ba aikuki wauhbia. Bara mika witin inbia, ai napa nani sin arkbia.
40025001	"Baha yuara, Gâd king aimaki laka ba lika tyara 10 na wal baku kabia, witinka nani ai lampka laya nani brihwan, waitna marit takuya ba yula kahbaia dukyara.
40025002	Tila ba wina, 5 ba sinskas kan, bara 5 wala ba lika sinskira nani kata.
40025003	Sinskas nani ba ai lampka nani brih wan, sakuna lampka laya ba kli lamp ra laikan kan ba brih waras kan;
40025004	sakuna sinskira nani ba lika ai lampka nani bara ai batilka nani lampka laya kira brihwan.
40025005	Marit taki waitnika ba pât balras kan bamna, sut yapan daukan, bara sut mahka yapan.
40025006	Tihmia wal bakriki baku kan, bila baikra kum naku walata: 'Waitnika marit taki ba pât aula; taki bal, wal prawaia!'
40025007	Baha tyara nani ba sut mahka mita, ai lampka nani ridi daukan.
40025008	Sinskas nani ba mita sinskira nani bara win: 'Lampkam laya ba wina wira aikram, lampki nani na daswuya sa bamna.'
40025009	Sakuna tyara sinskira nani ba mita pana win: 'Apia, baku lika yang nani briaia bara man nani briaia sin lamp laya ra aitani kabia apia. Kau yamni sa atki pliskara wama kaka bara man nani dukyam atki brima.'
40025010	Sakuna tyara sinskas 5 ba lamp laya atkaia auya kan bara, waitnika ba balan. Tyara nani ridi kan ba witin wal marit patara wih diman, bara dur ba prakan.
40025011	Ba ningkara, tyara wala nani ba sin balan, bara naku winan: 'Dawan, dawan, yang nani durki saks!'
40025012	Sakuna witin mita pana win: 'Kasak pali, yang man nani ba mai kaikras!'
40025013	Bara kau pura praki Jisas witin nani ra win: --Man nani aihwaki bas, yang balaia yua, bara awarka ba sin kaikras sma bamna.
40025014	"Gâd king aimaki laka sin waitna kum baku, witinka ba kuntri walara mahka impakaia kan, bara ai albika nani paiwi, ai dukya nani ba witin nani mihta ra mangkan.
40025015	Kumira lalah ma 5,000 yaban, walara 2,000 bara walara 1,000 prais; kumi banira ai sinska prais ba kat yan, bara witin lika mahka impakan.
40025016	Alba lalah 5,000 brin ba, baha lalahka ba wal bisnis dauki kau lalah 5,000 sakan.
40025017	Baku sin, 2,000 brin ba, kau 2,000 pura sakan.
40025018	Sakuna 1,000 brin ba, wih tasba ra sahlki, ai dawanka lalahka ba yukukan.
40025019	"Pyua wihka luan bara, baha albika nani dawanka kata ba balan, bara witin nani wal mahka kulkan.
40025020	Lalah 5,000 brin ba pas balan, bara 5,000 wala win takan ba ai dawanka ra yabi, win: 'Dawan, man mita 5,000 aikram. Kais, nara sa 5,000 wala sakri ba.'
40025021	Dawanka ba bila: 'Pain; man ba alba pain bara yamni sma. Man ba diara wiria wal kasak kapram bamna, diara ailal mihtam ra mangkamna. Bal dimi, yang wal lilia bris.'
40025022	Baha wina, alba lalah 2,000 brin ba balan, bara naku win: 'Dawan, man mita 2,000 aikram. Kais, nara kau 2,000 pura sakri na.'
40025023	Ai dawanka ba mita win: 'Upla pain; man ba alba pain bara yamni sma. Diara wiria lupia wal kasak kapram bamna, yang mita kau diara ailal mihtam ra mangkamna. Bal dimi, yang wal lilia bris.'
40025024	"Sakuna alba 1,000 brin ba balan, ai dawanka ra naku win: 'Dawan, yang kaikri man ba waitna kupiam karna, bara mangkras sma ba wina man dakisma, diara yakabras sma ba wina sin wahbisma.
40025025	Baha mita, yang sîbri kapri, bamna wih lalahkam ba tasba ra yukukri. Sakuna dukyam nara na bris.'
40025026	Dawanka ba bila: 'Alba saura sringwaski ra, man pain kaiki kapram yang mangkras sna ba wina daukisna, bara diara yakabras sna ba wina wahbisna.
40025027	Baha mita, lalahki ba bankra sunaia kapram, yang kli taui balri bara duki ba pura praki briaia kapri.'
40025028	Bamna baha ra kan nani bara win: 'Lalah ma 1,000 ba witin mihta dakbi, 10,000 bri bara yas.
40025029	Kan ya bri bara, kau yaban kabia, bara witin pura lui bri kabia; sakuna ya apu ba wina lika, wiria lupia bri ba sut mihta dakban kabia.
40025030	Bara naha alba bahki saura na, lata tihmuka ra lulki swis; baha ra sika witin inbia, ai napa nani sin arkbia.'
40025031	"Witinka Upla Luhpika waitna ba Gâd insalka sut kira king baku balbia bara, ai king iwaika ingnikira ra iwbia.
40025032	Tasba aiska uplika nani ba ai mawan ra asla takbia, bara witin mita baha nani ba aihka, aihka dakbi sakbia, sepad mita syîp nani ba guts nani wina dakbi saki ba baku.
40025033	Syîp nani ba ai aihkika tanira lakbia, guts nani ba lika ai smihka tanira.
40025034	Bara King ba ai aihkikara nani bara wibia: 'Bal man nani, Aisiki mita yamni mai munan nani sma ba; king tasbaia na man nani dukyam wisi Gâd tasba paskan wina ridi dauki ban bri ba, bri bangs.
40025035	Kan plun ai dauki kan, man nani plun aikram; din ai dauki kan, man nani li aikram; trengsar baku tauki kapri, man nani wamtlara dingki ai briram.
40025036	Kwala apu kapri, man nani mita aikram; siknis kapri, man nani wih ai kaikram; silak ra kapri, man nani ai kaikaia watma.'
40025037	Bara upla kasak wapni nani ba makabi walbia: 'Dawan, ahkia plun mai dauki kan yang nani mai kaikri, bara plun piaia maikri? Apia kaka ahkia diran mai dauki kan mai kaiki. Yang nani li diaia maikri?
40025038	Ahkia yang nani mai kaikri upla trengsar baku tauki kapram bara, yang nani waitla ra mai briri apia kaka kwala apu kapram yang nani mita maikri?
40025039	Ahkia siknis kapram, silak ra kapram, bara yang nani wih mai kaikri?'
40025040	Bara King ba wibia: 'Kasak pali man nani ra mai wisni, dia, dia naha muihki bauikira nani ra diara kumi dukyara daukram ba, yang palira sika man nani ai daukram ba.'
40025041	"Bamna king ba mita ai smihkara nani bara wibia: 'Yang wina taki was, mai latuban nani sma ba; ban kaiara pauta lakni debil ai insalka nani wal dukya wisi ridi daukan bara man nani was.
40025042	Kan plun ai dauki kan, man nani plun ai dakakras, din ai dauki kan, li aikras;
40025043	trengsar baku tauki kapri, man nani wamtlara ai briras kapram. Kwala apu kapri, man nani aikras; siknis kapri, silak ra sin, bara man nani wih ai kaikras.'
40025044	Bara witin nani pana wibia: 'Dawan, ahkia yang nani plun mai dauki kan mai kaiki, apia kaka diran mai dauki kan, apia kaka trengsar baku, apia kaka kwala apu, apia kaka siknis, apia kaka silak ra, bara help mai munras kapri?'
40025045	Bara King ba mita pana wibia: 'Kasak pali man nani ra mai wisna, dia, dia naha uplika nani bauikira kumira daukras kapram kaka, yang dukyara sika man nani daukras.'
40025046	Bamna naha nani na ban kaiara pât wauhwanka ra wabia, sakuna kasakkira nani ba lika raya ban kaiara wabia."
40026001	Jisas naha diara nani na sut aisan ningkara, ai disaipelka nani ra win:
40026002	Man nani kaikisma baku, yu wal lubia ningkara, insal luan yua lilia kabia; bara Upla Luhpika waitna, waihli nani mihta ra ai mangkbia dus prihni ra ai sabaia.
40026003	Bara prîst wihta nani, lâ smasmalkra nani, Ju wihtka almuk nani kira, prîst nani wihta tara Keyapas watla latara asla takan.
40026004	Baha ra lâ daukan, Jisas ba kunin muni alki, ikaia.
40026005	Sakuna witin nani naku aisi kan: --Lilia yua tara ra lika apia, upla nani unsabia ra sia.
40026006	Jisas Betania ra kan, Saiman Leparka ra ba watla ra;
40026007	bara mairin kum alabaster batilka kum ra batana laya kia painkira mana pali kan ba bahngki brih, Jisas lamara balan. Witin tebil ra iwi kan bara, mairka na mita batanka laya bani lal purara laikan.
40026008	Disaipel nani naha kaikan bara, ai kupia baiki, naku aisan: --Dia muni naku bahki tikaia?
40026009	Naha na sip kan mana tara wauhwi atki, upla umpira nani ra help munaia.
40026010	Jisas naha wali, witin nani ra win: --Dia muni naha mairka ra munisma? Witin yang ra ai daukan na lika diara pain pali sa.
40026011	Upla umpira nani ba man nani aikuki ban bri kama, sakuna yang lika tilamra ban ai bri kama apia.
40026012	Naha mairka batana laya kia painkira wîni tara purara laikan na lika, tasba ra ai bikaia dukyara ridi ai daukan sa.
40026013	Kasak pali man nani ra mai wisni, ani anira naha swaki sakan sturka yamni na smalkan kabia bara, tasba aiskara, naha mairka daukan na sin aisin kabia, upla nani witinra ban luki kaia ba dukyara.
40026014	Bara disaipel 12 ba tila wina kumi, nina Judas Iskariat, prîst wihta nani aikuki aisaia wan,
40026015	bara witin nani ra win: -- Nahki aikma ki Jisas ba mihtam ra mangkamna kaka? Witin nani mita praiska marikan: lalah pihni 30 ma.
40026016	Bara baha yua wina, Judas ba sans pain kum pliki kan Jisas ba witin nani mihta ra mangkaia.
40026017	Lilia tara yua pas palira, brit lebin mangkras piaia yua ba, disaipel nani Jisas lamara balan bara makabi walan: --Insal luan tutnika pata ba anira want sma yang nani wih ridi daukamna?
40026018	Witin mita pana win: --Taun ra was, waitna kum watla ra, bara naku wis: 'Smasmalkra bila wisa: Awarki ba pât baila sa, bamna wamtlara disaipelki nani aikuki insal luan yua lilia ba daukaisna.'
40026019	Disaipel nani Jisas win ba baku daukan, bara insal luan tutnika pata ba ridi daukan.
40026020	Tihmia iwan bara, Jisas ai disaipelka nani aikuki tebil ra iwi kata;
40026021	witin nani kau plun pî kan bara Jisas witin nani ra win: --Kasak pali mai wisna, man nani tilam wina kum bui waihli mihta ra ai mangkbia.
40026022	Bara witin nani sari pali taki, kumi kumira witinra makabi walan: --Dawan, yang sna ki?
40026023	Bara Jisas pana win: --Ya yang wal sin plitka ra pi ba, baha sika waihli mihta ra ai mangkbia ba.
40026024	Upla Luhpia Waitna ba, Ulbankara nani ra dia ulban ba yabalka bak waia sa, sakuna waihla mihta ra mangki ba uplika ba mapara lika saura pali kabia! Kau aitani kaia kan baha uplika ba aisubi takras kan kaka.
40026025	Bara Judas, witinka ai waihla mihta ra mangki kan ba aisi, win: --Smasmalkra, baha ba yang sna ki? Jisas bila: --Au, man sika.
40026026	Pi kan bara, Jisas ai mihta ra brit ba brih, tingki wih, kriki muni, ai disaipelka nani ra yabi, win: --Pi bangs; naha sika yang wîni tara ba.
40026027	Baha ningkara, ai mihta ra kap ba brih, tingki wih, witin nani ra laki yabi, win: --Man nani sut naha na wina dî bangs,
40026028	kan naha sika yang tailia, naha mita sika lâ daukan ba karnika yabi ba, bara upla ailal saurka swih tikaia dukyara laiwan sa.
40026029	Sakuna mai wisna, naha wainka laya wina kli dimna apia, man nani aikuki Aisiki king aimaki tasbaia ra wain raya dimna yua ba kat.
40026030	Witin nani lawana nani aiwanan ningkara, Alibit ilka ra wan.
40026031	Bara Jisas witin nani ra win: --Man nani sut naha tihmia yang dukyara aihka lukma; kan ulbankara wisa: 'Sepad ba ikamna, bara syîpka nani ba aihka, aihka yakaban kabia.'
40026032	Sakuna yang pruan wina kli buamna bara, man nani kainamra Galilira wamna.
40026033	Bara Pita Jisas ra win: --Upla man dukyamra aihka lukbia kra, sakuna yang lika apia.
40026034	Bara Jisas witinra win: --Kasak pali mai wisna, naha sin tihmika kau kalila aiwanras bara, man aima yuhmpa ai kaikras wima.
40026035	Pita bila: --Man wal pruaia kamna kra, sakuna mai kaikras lika aisamna apia. Bara disaipel nani sut sin baku aisin.
40026036	Bara Jisas ai disaipelka nani aikuki plis kumira balan, nina Getsemani, bara witin nani ra win: --Nahara iwi bangs, yang naura puri sunaia auna bamna.
40026037	Bara Pita bara Sebedi luhpia wal ba kat brihwan, bara mahka sari tara daukan.
40026038	Bara witin nani ra win: --Solki ra sari pali ai daukisa, pruaia prais. Man nani nahara takas, bara yang wal aihwaki bas.
40026039	Bara Jisas kan mapara kau wiria wih, ai mawan ra tasba kat kauhwi, Gâd ra ai pura suni, win: "Aisiki, sip kaka, yarka yang naha pâtka wauhwamna ra; sakuna yang want sna ba baku lika apia, man kupiam laka kat lika."
40026040	Bara ai disaipelka nani bara kan ba pliskara taui balan bara, yapi kan sakan; bara Pita ra win: --Man nani yang wal awar kum pan sip aihwakras kapram ki?
40026041	Aihwaki puram suni bas, traika kaikanra kauhma ra sia. Kasak pali, spiritkam ba wilin sa, sakuna wînam ba lika swapni sa.
40026042	Kli aima wala wan, bara naku ai pura sunan: "Aisiki, naha pâtka wauhwaia sna na wina sip swaki ai sakras sma kaka, man kupiam laka kat takbia."
40026043	Tisku kan kli taui balan bara, disaipel nani ba kli yapi kan sakan, kan ai nakra nani ba ban prak prawi kan yapan pali dauki kan ba mita.
40026044	Baha nani ba swisi, naha kira aima yuhmpa ai pura sunaia wan, bara sin bila nani aisin.
40026045	Bara disaipel nani bara kan ba kat bal, win: --Nana ra lika, yapi bangs bara wingka puhbaia bris. Upla luhpia waitna, upla saurakira nani mihta ra ai mangkaia awarka ba aimakan sa.
40026046	Bus, kaisa mahka; waihli mihta ra ai mangki uplika ba pât wan lamara aula.
40026047	Kau Jisas aisi kan bara, Judas balan, witinka disaipel 12 ba wina kumi kan ba, bara witin wal upla ailal sord nani bara dus nani brih aula kan. Witin nani ba prîst tara nani bara Ju wihta almuk nani mita blikan kan.
40026048	Judas, witinka bui waihla mihta ra mangki kan ba, baha nani ra sain kum yabi, win kan: "Ani uplika ra yang kyawalamna ba, baha sika; man nani alks."
40026049	Bara witin Jisas lamara bal, win: --Naksa, Smasmalkra! Bara witinra kiawalan.
40026050	Jisas pana witinra win: --Uplika, dia daukaia mata aulma ba dauks. Bara baha nani Jisas lamara bal, alki priskan.
40026051	Baha kat, Jisas uplika nani wina kum ai sordka saki, prîst tara albika kum ra kyama klaki taih dakban.
40026052	Bara Jisas witinra win: --Sordkam ba kli watlika ra dingks. Kan ani uplika nani sordka ni aiklabi ba, sin sordka wal prubia.
40026053	Kaikras sma ki yang sip sna Aisiki ra makabaia, bara witin sip sa naha pali pyua insal dakni 12 pura blikaia?
40026054	Sakuna baku kaka, ulbankara baku takaia wi ba nahki aimakbia ki?
40026055	Bara Jisas uplika nani ra win: --Yang na aîmplikra kapri kan baku, man nani sord bara dus nani brih bal takram ki? Yu bani man nani tilamra tempel ra iwi smalki kapri, bara ai alki ai priskras katma.
40026056	Sakuna naha na naku takisa, dahra aisasara nani Ulbankara win ba aimakaia dukyara. Bara disaipel nani sut Jisas ba yakan swisi, plapan.
40026057	Jisas ra alkan nani ba mita Keyapas ra brih wan; witinka ba sika kau prîst wihta tara kan. Baha ra lâ smasmalkra nani bara wihta almuk nani sut asla takan kan.
40026058	Sakuna Pita lika lai wina nina bliki, ban wihta tara watla lata kat wan, bara baha ra dimi tempel main kakaira nani aikuki iwi kan, diara ba nahki takbia sapa kaikaia.
40026059	Prîst tara nani bara lâ wihta nani ba witnis pliki kan, kunin kabia sin ban, Jisas ba prura pâtka ra dingkaia dukyara.
40026060	Sakuna sip sakan kan, upla ailal bal witin mapara kunin aisin sakuna; bara las kat witnis kuninkira wal bal,
40026061	naku win: --Naha waitnika naku aisin: 'Yang sip sna Gâd tempelka ba sauhki tikaia, bara yu yuhmpa ra kli bapaia.'
40026062	Bara prîst nani wihtka ba tit bui, Jisas ra win: --Pana diara kumi sin aisaras sma ki? Diara mampara aisi bangwi na dia atia ki?
40026063	Sakuna Jisas sap kan. Bara prîst nani wihtka ba mita win: --Gâd rayakira ba nina ra, swir taki mamkabi walisna man ba kasak ba kat aisama. Wan wis man ba Misaia, Gâd Luhpia sma sapa.
40026064	Jisas pana witinra win: --Man baku aisaram. Bara yang sin man nani ra mai wisna, Upla Luhpia Waitna ba Gâd, Karnika sut bri ba mihta aihkikara iwi kasbrika purara wina aula kaikma.
40026065	Bara prîst nani wihtka ba ai kwalka nani bisbi kalki, win: --Naha waitnika Gâd mapara saura aisin! Dia dukyara yawan witnis nani kau aisaia kabia ki? Man nani pali ai bila saura nani ba walram;
40026066	bamna man nani nahki luki sma ki? Witin nani pana win: -- Witin ba pâtki ra sa, bara witin pruaia sa!
40026067	Ai mawan ra yabalaia tuhbi, prukan. Wala nani mita mawan ra pruki,
40026068	naku win: --Man Misaia sma ba, luki saks ya mita mai prukan sapa!
40026069	Bara ban kan, Pita kata utla latara iwi kan, bara alba mairin kum ai lamara bal, naku win: --Man sin Jisas Galili wina ba wal tauki kapram.
40026070	Pita bui apia pali win upla sut mawan ra, nan aisi: --Dia aisisma sapa yang tanka sin briras.
40026071	Pita pât dur lamara auya kan bara, alba mairin wala kum mita kaiki, baha ra kan bara win: --Naha waitnika sin Jisas Nasaret wina ba wal tauki kan.
40026072	Bara Pita kli swir taki pali apia win, naku aisi: --Baha waitnika yang kakaira apia!
40026073	Kau naika mapara, baha ra kan ba Pita lamara aidrubi bal, win: --Kasak pali, man sin baha nani tila wina kum sma, bilam aisisma bara latan sa bamna.
40026074	Baha wina mahka witin swir taki, win: --Yang baha waitnika ba kaikras! Bamna baha sin pali pyua kalila kum aiwanan.
40026075	Bara mika Jisas win ba ai kupia tang krauan: 'Kau kalila aiwanras kaka, aima yuhmpa yang ra ai kaikras wima.' Bara Pita baha wina taki, sari pali inan.
40027001	Titan baiwan ra, prîst wihta nani sut, Ju wihta almuk nani kira, ai laka daukan Jisas ra ikaia.
40027002	Bamna witin nani Jisas ba prîstki Pailet ra brih wan witin Rom wihta tara ba.
40027003	Bara Judas, witinka mita waihla mihta ra mangkan kan ba, waihla nani Jisas pâtra dingkan kan kaiki, ai kupia ra sari lukan, bara lalah pihni ma 30 ba prîst wihta nani ra bara wihta almuk nani ra kli brisi yaban,
40027004	nan win: --Yang saura daukri, waitna pâtkas kum prura pâtka ra mangkri bamna. Sakuna witin nani bila: --Bara baha ba yang nani maipara dia saki? Ba lika man kaikma si!
40027005	Bara Judas lalahka ba tempel ra lulki si, mahka taki wih, ai langki pruan.
40027006	Prîst wihta nani lalahka ba wahbi, naku win: --Lâ apia sa naha lalahka prisant mangkaika watla ra mangkaia, tala mana sa bamna.
40027007	Bara aikuki lâ daukan baha lalahka ni tasba kum atkaia, nina ba Sumi Dadaukra tasbaia, baha ra upla trengsar nani bikaia dukyara.
40027008	Baha mita, baha tasbaia naiwa yua kat, tala tasbaia makisa.
40027009	Bara baku, dahra aisasara Jirimaia aisin kan ba aimakan: "Lalah pihni ma 30 ba bri bangwan, baha ni Israel uplika nani mita ai praiska mangkan kan ba,
40027010	bara baha ni sumi dadaukra tasbaia ba atkan, Dawan mita adar aikan ba baku."
40027011	Jisas ba wihta tara mawan ra brihwan kata, bara baha mita witin ra makabi walan: --Man ba Ju nani kingka sma ki? Jisas bila: --Baku sa, man aisaram ba kat.
40027012	Bara prîst wihta nani bara wihta almuk nani mita ai dahra saki kan bara, Jisas pana diara kumi sin aisaras kan.
40027013	Baha mita Pailat ba makabi walan: --Diara mampara aisan ba walras sma ki?
40027014	Sakuna Jisas pana witinra diara wiras; bara wihta tara ba ta iwan, bamna dia lukaia sapa sin kaikras kan.
40027015	Lilia tara yuara, wihta tara ba ai laka kum brikan, baha ba lika: silak uplika kum upla nani ra pri saki yaia, ani witin nani want wibia ba.
40027016	Baha pyua ra, silak uplika tara pali kum kan, nina ba Jisas Barabas;
40027017	bara witin nani asla prawan kan bara, Pailet baha nani ra makabi walan: --Man nani ya ba want sma pri saki maikamna: Jisas Barabas apia kaka Jisas, witinka nina Kraist maki ba?
40027018	Kan Pailet kaikan Jisas ra tuman brih bangwi kan ba mita sika ai mihta ra mangkan ba.
40027019	Pailet lâ daukaika pliskara iwi kan bara, ai maîa ai bila bliki, nan win: "Baha waitnika kasakkira ba tilara dimpara, witin pâtka mita na tihmia yang yaprisauhkan saura pali kum kaikri baman."
40027020	Sakuna prîst wihta nani bara wihta almuk nani kira, upla nani kupia ba alki, Barabas ba pri sakbia wisi makabaia win, sakuna Jisas ba lika ikbia.
40027021	Pailet witin nani ra kli aisi, makabi walan: --Wal na wina ani ba want sma pri saki maikamna? Bara witin nani bila: --Barabas ba!
40027022	Pailet witin nani ra makabi walan: --Bara Jisas, nina Kraist maki ba wal dia daukamna ki? Sut bila: --Dus prihni ra sas!
40027023	Bara Pailet bila: --Bamna, witin na dia saurka daukan saki? Sakuna witin nani kli ai pura winan: --Dus prihni ra sas!
40027024	Pailet witin sip diara daukras kan kaikan, bara bin lika kau tara taki kan bara, adar yan li brisal yabia, bara upla sut mawan ra ai mihta nani sikbi, win: --Naha waitnika pruaia pâtka na man nani dauki sma; yang baha tilara apu.
40027025	Bara upla sut mita pana win: --Yang nani, bara luhpi nani sin witin pruanka ba dukyara pâtki ra taki bangwisna!
40027026	Bara Pailet mita Barabas ba pri sakan; ningkara, Jisas ba yan wipan, bara baha nani mihta ra mangkan dus prihni ra sabaia.
40027027	Ba wina Pailet suldawaka nani mita Jisas ba wihta tara watla latara brihwan, bara suldawa daknika aiska ba ai tnaya kir asla takan.
40027028	Bamna ai kwalka ba daiki, kwala pauni kum dingkan,
40027029	bara kyaya kraunka kum pitbi ai lal ra mangkan, ai mihta aihkikara sin yauhrus dusa kum. Bara ai mawan ra ai lula krikan, ai lawaska kiki, witinra wi kan: --Raya kabia, Ju nani Kingka ba!
40027030	Yabalaia sin tuhbi kan, bara yauhrus dusa ba brih lal ra pruki kan.
40027031	Baku ai lawaska kiki si, kwalka pauni ba daiki, bara ai kwalka ba kli dingkan. Bara witin nani brih wan dus prihni ra sabaia.
40027032	Witin nani taki auya kan bara, Sairini wina waitnika kum wal prawan, nina ba Saiman; bara witinra taibi munan Jisas dusa prihni ba twilkaia.
40027033	Baku witin nani tasba kum ra balan, nina Golgata, baha tanka ba lika: "Wan lalkahmka tasbaia".
40027034	Baha ra witin nani mita Jisas ra wain sîka maka tahpla wal yan diaia; sakuna Jisas ai bilara wiria dî muni, kau din daukras kan.
40027035	Pât dus prihni ra saban ningkara, suldawa nani ba dais pulan Jisas kwalka ba yui dauki briaia dukyara.
40027036	Ba ningkara, baha ra iwan aihwakaia dukiara.
40027037	Ai pâtka tanka ba dukyara, lal purara bila nani ulbi mangkan. Ulbanka ba naku kata: "Naha sika Jisas, Ju nani Kingka ba."
40027038	Aîmplikra wal sin witin wal dus ra saban kan, kum ba ai aihkikara, wala ba ai smihkara.
40027039	Bahak lui kan nani ba mita swira dauki, ailal wauhwi kan,
40027040	naku aisan kan: --Man, tempel ba slingbi yu yuhmpa ra kli paskisma ba, man wînam kat swaki taks! Gâd luhpia sma kaka, dus prihni ba wina bal iws!
40027041	Baku sin prîst wihta nani, lâ smasmalkra nani, Parisi nani, wihta almuk nani kira ai lawaska kiki kan, bara pana, pana nan aisi kan:
40027042	Witin upla wala nani ra swaki sakan, sakuna ai wîna lika sip swaki sakras. Witin ba Israel Kingka sa kaka, dus prihni ba wina bal iwbia, bara yawan sut witinra kasak lukbia!
40027043	Witin Gâd ra kasak lukan: bamna Gâd mita witinra swaki sakbia nana ra, witin baku want sa kaka; kan witin wan win, witin ba Gâd Luhpia sa.
40027044	Aîmplikra nani witin wal dus ra saban kan ba mita sin ai swira dauki kan.
40027045	Bara tasba aiska ba tihmu tara takan, yu wan lal kat wina tutni 3 aklak kat.
40027046	Bara baha sin awarka lamara, Jisas aitabaiki winan: "Eli, Eli, lama sabaktani?" (Baha tanka lika: "Yang Gâdki, yang Gâdki, diakan lulki ai swiram ki?")
40027047	Tila nani baha ra kan nani ba baha wali, nan aisan: --Waitnika na dahra aisasara Ilaidya ra winisa.
40027048	Sin pyua ra, baha nani wina kum plapi wih kut kum brih balan, bara wain saura wal buski, dus kum ra mangki, ai lamara brihwan dibia wisi.
40027049	Sakuna wala nani ba bila: --Swis; kaikpi Ilaidya ba bal swaki sakbia sapa.
40027050	Jisas kli ai bila baikra tara wini si, pruan.
40027051	Baha sin pyua ra, tempel kwalka paman kan ba lilak kalwan, pura wina munhta kat. Bara tasba ba nikban, walpa nani ba tar baiwan,
40027052	raiti nani ba kwawan, bara Gâd ra kasak luki uplika ailal pruan kan ba kli bukan kan.
40027053	Jisas kli pruan wina buan bara, naha nani raiti wina taki, Jerusalem taunka ra diman, bara upla ailal witin nani ba kaikan.
40027054	Bara suldawa kaptenka bara wala nani Jisas ra aihwaki kan ba kira, tasba nikban bara diara wala nani takan ba kaiki, sibrin tara daukan, bara nan win: --Kasak pali naha waitnika na Gâd Luhpia kan!
40027055	Mairin ailal baha ra kan, bara baha nani lai wina kaikan kan; naha nani na Galili wina Jisas nina blikan kan, bara witinra help sin muni kan.
40027056	Baha nani tilara kan Meri Magdalin, Meri witinka Jems bara Josep yaptika ba, bara Sebedi luhpia nani yaptika ba sin.
40027057	Pât tihmia iwuya kan bara, waitna lalahkira kum balan, nina ba Josep; witinka ba Arimatia taunka wina kan, bara witin sin Jisas disaipelka takan kan.
40027058	Bara witin Pailet ra wih, Jisas wîna tara ba makaban. Bamna Pailet adar yan witinra yabia.
40027059	Josep Jisas wîna tara ba brih, kwalyapa klin kum ra blaki,
40027060	witin raiti raya kum brikan bara brisi tnikan; baha raitika ba lika walpa kan sukutban. Raitika dimaiara walpa tara kum ni praki si, witin mahka wan.
40027061	Bara Meri Magdalin bara Meri wala ba kira baha raitika mawan ba kat iwi kan.
40027062	Yu wala, wiaia kaka, wingka puhbaia yua dukyara ridi daukaia ba ningkara, prîst wihta nani bara Parisi nani kira Pailet ra wan,
40027063	bara witinra naku win: --Wihtki, yang nani kupi krauisna baha kuninkirka ba kau raya kan pyua witin aisin, yu yuhmpa ningkara pruan wina kli bubia.
40027064	Baha mita adar yas raitika ba pain aihwaki bri kabia yu yuhmpa ba kat, bara baku mika ai disaipelka nani ba sip bal witin wîna tara ba impliki, upla nani ra ban kra nan wibia ra: "Witin pruan wina kli buan sa." Baku takbia kaka lika, taura kuninka aisin ba naha kuninka wal, naha las na kau saura kabia.
40027065	Pailet witin nani ra win: --Baha ra man nani suldawa nani brisma aihwakaia dukyara. Bamna man nani was, bara raiti ba kau pain sip kama ba kat dauks.
40027066	Bara witin nani wan, bara raitika ba kasak pali dauki, walpa raiti durka praki swin bara sîl kum prakan, bara aihwakaia suldawaka nani ba swisi, witin nani mahka wan.
40028001	Wingka puhbaia yua luan bara, wîk yua pas ba ingwi takan bara, Meri Magdalin bara Meri wala ba wal raiti ba kaikaia wan.
40028002	Tisku baku kan, tasba nikbanka tara kum takan. Baha ba Dawan insalka kum kasbrika purara ba wina bal iwan, bara raitika ra wih, raiti pura prakan kan walpaia ba karbi saki, baha purara iwan.
40028003	Witin ba ingni kan sin imyula baku, bara ai kwalka ba pihni ais klaswan baku kan.
40028004	Suldawa nani witinra kaikan pyua, sirang iwi tatatwi pruan baku kauhwi bangwan.
40028005	Bara insal ba mita mairka nani ra win: --Man nani sîbripara. Yang kaiki sna man nani ba Jisas dus prihni ra pruan ba plikisma.
40028006	Nara apu sa, witin aisin ba baku pruan wina buan sa. Bamna bal kais witin tnikan pliska ba.
40028007	Man nani aihni pali was, bara ai disaipelka nani ra maisapahks: 'Jisas ba pruan wina buan sa. Witin naha pali pyua Galili mata impakisa, bamna baha ra witinra kaikma.' Naha sika man nani ra aisaia bri kapri na.
40028008	Bara mairka nani aihni pali raiti ba wina wan, sîbrinkira bara lilia pali sin; bara plapan man wih ai disaipelka nani ra sturka ba maisapahkan.
40028009	Tisku baku kan, Jisas witin nani ra latan taki, lakula win. Bara witin nani Jisas lamara wih, ai mina nani ra kyaubi alki, ai lula kriki mayunan.
40028010	Jisas mita mairka nani ra win: --Man nani sîbripara. Muihki nani ra wih maisapahks Galilira wabia, bara baha ra ai kaikbia.
40028011	Mairin nani ba auya kan bara, suldawa kum, kum aihwaki kan ba tila wina, taun ra wih, prîst wihtka nani ra dia, dia takan ba sut maisapahkan.
40028012	Naha wihtka nani, wihta almuk nani aikuki ai laka daukan; bara suldawaka nani ra lalah ailal yaban muni.
40028013	Bara witin nani ra win: --Man nani naku aisas: "Yang nani tihmia yapi kapri, Jisas disaipelka nani bal ai wîna tara ba implikan."
40028014	Bara wihta tara kyama ra naha dimbia kaka, yang nani aisi kupia alkamna, bamna man nani pât brima lika lukpara.
40028015	Bara suldawaka nani lalahka ba brin, bara dia win ba kat wih daukan. Bara naiwa yua kat ban Ju nani baku tanka ba aisisa.
40028016	Baku bamna, disaipel 11 ba Galilira wan, Jisas mita win ilka ba kat.
40028017	Witin nani Jisas ra kaikan bara, ai lula kriki mayunan; sakuna kum, kum lika kau kasak lukras kan.
40028018	Bara Jisas witin nani lamara bal, naku win: --Karnika sut yang ra aikan sa, kasbrika purara bara tasba ra.
40028019	Bamna man nani nisan sut uplika nani ra was, bara yang disaipelki nani dauki bangs; tahbi dauki bangs, Aisa ba nina ra, Luhpia ba nina ra, bara Spirit Hulikira ba nina ra sin.
40028020	Bara smalki bangs dia, dia man nani ra adar maikri ba bila wali kaia. Bamna kaiki bas yang na man nani aikuki yu bani kamna, tasba tnata kat.
41001001	Naku sika, Gâd Luhpia Jisas Kraist sturka yamni ta krikan ba.
41001002	Dahra aisasara Aiseya naku ulban kan: "Yang bili twatwilkra ba, man kainamra blikisna, yabalkam ba ridi daukaia dukiara.
41001003	Upla iwras tasbaia ra, upla kum bila baikra karna winisa: 'Dawan yabalka ba ridi dauks, Yabal wapni kum kwaks.' "
41001004	Diara nani takan ba sika, Jan ba balan upla nani ra tahbi dauki kan upla iwras tasbaia ra. Witin nani ra sin ban naku aisi kan: "Man nani kupiam laks, bara tahbi mai sakbia, baku mika Gâd mita watauanka nani ban swih tikbia."
41001005	Judia bara Jerusalem taunka nani sut, witin ra walaia balan kan, bara ai saurka nani dahra sakan, Jan mita tahbi dauki kan Jordan awala ra.
41001006	Jan praka ba kyamil tawa ni daukan kan, ai maisawila ba bip taya ni paskan kan; bara ai pata ba lika tristrisya nani, nasma laya kan.
41001007	Upla nani ra smalki bara naku aisi kan: "Yang nini ra wala kum aula ba, witin lika yang purki ra kau karnika brisa, yang baui ai suska awa ba pan langkaia aitani apia sna.
41001008	Yang man nani ra li ni baman tahbi mai daukisni, sakuna witin lika, Spirit Hulikira ni tahbi mai daukbia."
41001009	Baha yua nani ra, Nasaret taunka wina Jisas taki wan, baha ba Galili kuntrika ra sa. Bara Jan mita Jordan awala ra tahbi sakan.
41001010	Bara kais, li wina taki aula kan bara, Jisas kaikan kasbrika pura ba kwawan, bara Spirit Hulikira ba, butku baku ai purara bal iwan.
41001011	Bila baikra kum sin kasbrika pura ba wina naku wisata: "Man ba yang Luhpi laitwankira sma; man ba bak saki mai briri."
41001012	Baha ningkara, Spirit mita Jisas ba upla iwras tasbaia ra brihwan.
41001013	Bahara Jisas 40 dis takaskan, daîwan kraskira nani tilara, bahara Setan mita ai traika kaikan; bara insal nani bal ai dukia dauki kan.
41001014	Witin nani Jan tatahbra silak watla ra mangkan ba ningkara, Jisas Galili ra wan, Gâd wina sturi yamni win ba aisi smalkaia.
41001015	Jisas naku aisi kan: "Pat pyua ba aimakan sa, bara Gâd king aimaki ba laka sin pat baila sa. Gâd ra kupiam laks, bara sturi yamni ba bris kasak lukan laka wal."
41001016	Jisas Galili lagunka unku wapi auya kan, kaikan Saiman ai muihni Andru wal bara kan. Naha nani lika inska aiâlkra kan, bara mahka ai tanka liura lulki kan.
41001017	Jisas mita win: --Man nani nini bliks, bara yang upla aiâlkra mai daukamna.
41001018	Baha sin pyua ra ai tanka nani swin bara, witin nani Jisas wal wan.
41001019	Jisas kau wira ai kan ra wan, bara Jems ai muihnika Jan wal bara kaikan, Sebedi luhpia nani ba, duri tara kum bilara, tan nani kalwan ba witin nani mani kan.
41001020	Baha ningkara winan, bara witin nani ai aisika Sebedi ba wark tatakra nani aikuki duri ba kat swin, bara mahka Jisas wal wan.
41001021	Bara witin nani Kapernaum ra diman. Wingka puhbaia yua ra, Jisas prias watla dimi, upla ra mahka smalkan.
41001022	Witin aisi kan ba dukyara upla nani ta iwan, kan smalkaia karnika bri uplika baku smalki kan, lâ smasmalkra nani baku lika apia.
41001023	Sinagog ra waitna kum kan. Witin lika spirit saura bri kan, bara ai bila baikra tara ni winan:
41001024	--Jisas Nasaret wina, dia muni yang nani tilira dimisma? Yang nani ra rau ai sauhkaia balram ki? Yang man ra pain mai kaikisna. Man lika Gâd Hulikira pali sma.
41001025	Jisas spirit saura bara laui dauki, naku win: --Bilam prak praks, bara waitnika na wina mahka taki was!
41001026	Spirit saura ba mita, waitnika ra yan lasa prukan, bara karna pali ai bila baikra wini, witin wina taki wan.
41001027	Upla sut ta iwi, pana, pana witin nani naku makabi wali kan: --Naha na dia ki? Smalkanka raya na dia pali sa ki? Waitnika na, spirit saura nani kangbi sakaia karnika brisa, bara ai bila sin walisa!
41001028	Bara isti pali Galili tasbaia aiska ra Jisas sturka walan.
41001029	Jisas, Jems, Jan wal Sinagog wina taki, Saiman bara Andru watla ra wan.
41001030	Saiman maîa yaptika rih dauki kan, bara witin nani Jisas ra win, witin siknis sa.
41001031	Jisas ai lamara wih, mihta ra alki bukan, bara rihka ba maka swin, bamna mairka ba mahka, witin nani dukia daukan.
41001032	Lapta diman, bara pat tihmia kan, upla sikniskira nani, spirit saura bri nani sut, Jisas ra brih balan.
41001033	Taun uplika sut dur lamara asla takan.
41001034	Jisas mita siknis sat, sat bri nani ba sut rakan, spirit saura nani sin ailal kangbi sakan. Jisas mita baha spiritka saura nani yan sturi sip aisaras, kan baha nani kaikan, witin ba ya kata.
41001035	Titan, yu baiwras, kau tihmia kan, Jisas mahka buan bara taun wina taki yakan ai pura sunaia wan plis kum yakan bara kan bara.
41001036	Saiman, ai uplika nani wala ba wal Jisas ra plikaia wan,
41001037	bara wal prawi muni, naku win: --Sut mai plikisa.
41001038	Sakuna witin bila: --Kaisa taun wala wan lamara nani bara, sturi yamni ba bahara sin smalkaia, kan yang baha dukyara balri.
41001039	Baku Jisas Galili kuntrika aiskara tauki kan, taun bani Sinagog ka ra smalki, bara spirit saura nani sin kangbi saki kan.
41001040	Lepar sikniska bri waitnika kum Jisas ra bal, ai lula kriki, naku aisin: --Man wilin sma kaka, sip sma sikniski na wina ai rakaia.
41001041	Bara Jisas kupia swapni takan, ai mihta ni kangbi, naku win: --Yang wilin sna, bamna mai rakisna!
41001042	Naha aisan wal baku, lepar sikniska ba rawan, bara klin takan.
41001043	Waitnika ba mahka blikan wan, sakuna kasak karna pali, naku win:
41001044	--Kais, upla kumi ra sin wipara. Prîst ra baman was, bara prisantkam sin yas, klin takaia dukyara, Moses win ba baku. Bara upla nani kaikbia man pat rawram ba.
41001045	Sakuna waitna ba wan, upla sut ra win, diara takan ba. Baha mita Jisas sip taun ra param takras kan, bara taun wina laiura baman tauki kan, upla apu tasbaia ra. Sakuna upla tasba ailal wina bal kaiki kan.
41002001	Yu kum luan ningkara, Jisas kli Kapernaum taunka ra diman; upla nani sin walan witin utla ra sa.
41002002	Tisku kan, pat upla ailal asla takan, dur lama ba sin tutukwa pali kan. Jisas mita Gâd sturka yamni ba aisi smalkan.
41002003	Bara waitna wahlwal mita, waitna kum twilki brih balan, witin wakia lawan sikniska bri kan bamna.
41002004	Upla ailal kan bamna, sip Jisas lamara waras, bara utla bahna ba pis kum saki, baha krikanka bak sikniskira ba krikri lupia kum ra mangki alahban.
41002005	Jisas mita upla nani kasak pali lukanka ba kaiki, sikniskira bara win: --Luhpi, man saurkam nani ba sut swih tikan sa.
41002006	Sakuna lâ smasmalkra nani bahara iwi kan ba, naku lukan:
41002007	"Waitnika na diakan baku aisisa ki? Witin Gâd mapara aisisa, kan Gâd baman upla saurka nani swih tikaia sip sa."
41002008	Sakuna Jisas pat kaikan baha nani ai kupia ra luki kan ba, bara makabi walan: --Man nani diakan baku lukisma ki?
41002009	Dia ba kau swapni sa, wakia lawan ra wiaia: 'Saurkam nani ba ban swin tikan sa', apia kaka witin ra wiaia: 'Bus, krikrikam ba brih bara waps'?
41002010	Yang man nani ra param mamrikamna Upla Luhpika waitna ba tasba ra karnika brisa, saurka nani ba ban swih tikaia. Bara wakia lawan waitnika ra win:
41002011	--Yang man ra mai wisni, bus, krikrikam ba brih, wamtla ra mahka was.
41002012	Baha siknis kata ba mahka buan, ai krikrika ba brih, baha wina mahka taki wan upla sut mawanku. Naha mita upla sut ta iwi, Gâd ra mayunan, naku wisi: --Yang nani kau naku pali diara kum kaikras.
41002013	Jisas kli lakun un ra wan. Upla sut ai lamara balan bara, witin aisi smalkan.
41002014	Jisas lui auya kan bara, Libai Alpius luhpia waitna ba kaikan, Rom ra blikaia lal mana saki ba watla ra iwi kan, bara Jisas mita win: --Nini bliks. Bara Libai mita, mahka ai nina blikan.
41002015	Jisas Libai watla ra plun pî kan, lal mana saki uplika nani, upla saurakira nani sin ai tebilka ra pî kan, Jisas ai disaipelka nani wal lamara, manas ai nina bliki kan bamna.
41002016	Sakuna lâ smasmalkra nani, Parisi nani sin kaikan Jisas baha nani wal plun pî kan, bara disaipel nani ra makabi walan: --Nahki kan lal mana saki nani, upla saurakira nani wal sin iwi plun pî sa?
41002017	Jisas naha wali, witin nani ra win: --Upla wîna dutki nani ba lika, daktar briaia apia sa, sikniskira nani ba lika. Yang upla kasakkira nani paiwaia balras, upla saurakira nani ra lika.
41002018	Aima kum, Jan disaipelka nani, Parisi nina blablikra nani sin plun wauhwi kan, upla tila nani bal Jisas ra makabi walan: --Diakan Jan disaipelka nani bara Parisi nina blablikra nani plun wauhwi sa, sakuna man disaipelkam nani lika baku daukras?
41002019	Jisas pana win: --Marit pata ra upla nani ba, marit takan waitnika ba witin nani wal sa kaka, aitani kabia ki baha nani plun wauhwaia? Marit takan waitnika ba kau ai tilara sa kaka, witin nani sip plun wauhwbia apia.
41002020	Sakuna pyu kum balbia bara, marit waitna ba witin nani wina sakan kabia. Ba kat lika witin nani plun wauhwbia.
41002021	"Upla kumi sin prak raya ra kwala almuk praki sipras, kan raya ba mita almuk ba aubi kalkisa, bara kalwanka kata ba kau tara takisa.
41002022	Upla kumi sin wain raya ba daiwan taya batilka almukka laikras, kan wain raya ba mita daîwra taya batilka ba sauhkisa, bara wain kata ba daîwra taya wal sut tiwisa. Baha mita wain raya ba daiwan taya raya ra laikaia sa.
41002023	Wingka puhbaia yua kum ra, Jisas insla mangkan tilak wapi kan, ai disaipelka nani plauar ma wahbi auya kan,
41002024	bara Parisi nani Jisas ra makabi walan: --Kaiks, dia muni disaipelkam nani wingka puhbaia yua ra wark daukaia apia ba, daukisa ki?
41002025	Sakuna Jisas bila: --Man nani kau Debit sturka ba aisi kaikras ki, witin ai sulyarka nani wal plun apu kan, plun pali sin dauki kan ba?
41002026	Debit Gâd watla ra diman, Abyatar prîst nani wihtka kan ba pyua ra, bara brit hulikira nani pin. Naha britka nani prîst nani wihtka baman piaia sip kan, sakuna Debit pih ai uplika nani ra sin yaban pin.
41002027	Jisas naku sin win: --Wingka puhbaia yua ba, upla dukyara daukan sa, sakuna upla ba wingka puhbaia yua dukyara lika apia.
41002028	Baha mita, Upla Luhpika waitna ba, wingka puhbaia yua purara sin karnika brisa.
41003001	Jisas kli Sinagog kum ra diman. Bahara mihta lawan waitnika kum kan.
41003002	Bara upla nani Jisas ra aihwaki kaiki kan wingka puhbaia yua ra upla rakbia sapa, bara baku dahra sakaia sip kaia.
41003003	Bara Jisas bila, mihta lawan waitnika ra: --Bal lila na kat bus.
41003004	Ningkara, Jisas upla wala nani ra makabi walan: --Lâ ba dia wan wisa wingka puhbaia yua ra daukaia? Help yaia, apia saura munaia? Rayaka, swaki sakaia, apia kaka sauhki tikaia? Sakuna witin nani diara kumi sin aisaras.
41003005	Bara Jisas laui pali kir kaikan, sakuna sari pali sin takan, witin nani tanka briaia briras kan bamna. Bara skahwa waitna ra win: --Mihtam ba sakbram. Bara sakban, ai mihta ba pain takan.
41003006	Bara Parisi nani taki, Herad uplika nani wal ai laka daukan Jisas ra ikaia.
41003007	Sakuna Jisas ai disaipelka nani aikuki lagun un ra wan, bara Galili wina upla ailal ai nina blikan.
41003008	Jisas sain tara nani daukan ba wali upla ailal aidrubi balan, Judia wina, Jerusalem wina, Idum wina, Jordan awala lalma wina, Tairus bara Saidon kuntrika wina sin sut.
41003009	Baha mita Jisas ai disaipelka nani ra win, duri kum ridi bri kabia, upla nani tutukwi platukbiara sia.
41003010	Kan upla ailal rakan ba mita, sikniskira nani ba pana, pana tukbi kan ai lamara wih kangbaia dukyara.
41003011	Bara spirit saura bri kan uplika nani, Jisas ra kaiki bara, witin mawan ra ai lula kriki naku ai bila baikra tara wini kan: --Man sika Gâd luhpia ba.
41003012	Sakuna Jisas karna adar yaban upla ra aisabia apia witin ba ya sapa.
41003013	Baha ningkara, Jisas il kum purara uli wan, bahara witin ya briaia kan uplika nani ba wahbi sakan, bara baha nani witin ra balan.
41003014	Witin 12 ba wahbi saki, apastil nina maki win: --Man nani ba mai sakri, yang wal kaia dukyara bara mai blikisna sturi yamni ba smalkaia.
41003015	Bara witin nani ra karnika yan, spirit saura nani kangbi sakaia.
41003016	Naha nani sika 12 nani ba: Saiman, ai nina wala Pita makan ba;
41003017	Jems ai muihni Jan wal, Sebedi luhpia nani ba, (Jisas mita Boanerdsis makan ba, baha tanka lika "Alwani luhpia nani");
41003018	bara Andru, Pilip, Bartolomyu, Matyu, Tamas, Jems Alpius luhpia, Tadius, Saiman Karna Mamunra ba,
41003019	bara Judas Kariot wina ba, ningkara witinka Jisas waihlka nani mihta ra mangkan ba.
41003020	Bara ningkara Jisas utla kumi diman. Bara kli upla ailal pali asla takan, witin nani plun sin piaia sip apia kan ai disaipel aikuki.
41003021	Jisas tayka nani naha kaikan, witin ra brih waia balan, kan upla nani aisi kan Jisas ba lal saura takan sa.
41003022	Lâ smasmalkra nani Jerusalem wina balan ba sin aisin: "Naha waitnika Beal-Sibub brisa, spirit saura nani wihtka ba, bara witin karnika mita sika spirit saura nani kangbi saki ba."
41003023	Bara Jisas upla nani ra paiwan, bara sturi kum sturi wala wal praki smalkan: "Nahki Setan mita Setan ra kangbi sakbia ki?
41003024	Kuntri kum baiwi dakni ailal takbia kaka, bara pana, pana aiklabia kaka, baha kuntrika ba sip karna kabia apia.
41003025	Utla uplika kum unsabi dakwi takisa kaka, baha watla ba sip pain kabia apia.
41003026	Bamna Setan ba sin tarbaiwi takisa kaka, witin sip ban kabia apia, bara naha na lika ai pyua tnata kabia.
41003027	"Upla kum sip apia waitna karna kum watla ra dimi, dukia nani dakbi briaia. Witinka ba pas priski muni lika dukia nani dakbia sip sa.
41003028	"Kasak pali man nani ra mai wisna: Upla nani saurka ba ban swih tikan kabia, ai bila ni diara saura aisabia ba sin,
41003029	sakuna ya Spirit Hulikira mapara bila saura nani aisabia kaka, witin pâtka ba sip swih tikan kabia apia, ban kaiara pâtki ra pali kabia."
41003030	Jisas baku aisin witin spirit saura brisa wisi baha nani mita aisin bamna.
41003031	Ningkara, Jisas yaptika bara muihnika nani sin balan, sakuna latara kat takaski, paiwan balbia.
41003032	Bara Jisas lamara iwi kan nani ba mita win: --Yaptikam, muihkam nani kira latara sa, bara mai plikisa!
41003033	Sakuna witin aisin: --Yamna yang yaptiki bara muihki nani ba?
41003034	Bara ai lamara iwi kan nani bara taui kaiki, naku aisin: --Naha nani sika yaptiki bara muihki nani ba.
41003035	Ya, ya Gâd brinka ba kat dauki ba, baha sika yang muihki, laikra bara yaptiki.
41004001	Jisas kli lagun un ra smalkan bara, upla ailal bal ai lamara asla takan. Ailal pali kan bamna, Jisas lagun ra duri kum bara kan ra aimaki iwan, bara uplika nani sut lika un ra takaskan.
41004002	Bara diara ailal maprika tanka ni smalkan. Ai smalkanka ra naku aisi kan:
41004003	"Man nani naha na wals: Insla mamangkra kum mangkaia taki wan.
41004004	Bara mangki kan ba, tila nani yabal tnayara kauhwan, bara tnawira nani bal sut pin.
41004005	Tila ba tasba walpakira tilara kauhwan; baha nani ba isti baiwi takan, tasbaia ba tihu apia kan bamna;
41004006	lapta takan bara, ami luan; plamaia aitani apia kan bamna, sraui luan.
41004007	Ma tila nani kyaya tilara kauhwan, bara kyaya nani ba mita pawi blaki ikan, baha mita sip ma briras kan.
41004008	Sakuna tila tasba yamnira kauhwan, bara ma nani ba baiwi pawan, ma ailal sin sakan; ma kum wina 30 sakan, wala 60 bara yuhmpika 100 sakan."
41004009	Bara Jisas kau aisin: "Ya ai kyama bri kaka, aman walaia sa."
41004010	Bara baha ningkara Jisas yakan takaskan, upla nani ai disaipelka 12 wal kan ba mita makabi walan, naha maprika lilka na dia tanka sapa.
41004011	Bara Jisas win: "Man nani ra lika Gâd king aimaki ba laka dahra yukukan nani ba param mamrikan sa; sakuna latara uplika nani ra lika maprika lilka ni smalkan sa;
41004012	ai nakra ni kaikbia, sakuna kaikras baku kabia, walbia sakuna sip tanka briras kabia, ai kupia nani lakbia apia, ai saurka nani sin swih tikras kabia."
41004013	Naku sin win: "Man nani naha maprika tanka na briras sma ki? Ban kaka, man nani nahki maprika lilka wala nani ba tanka brima ki?
41004014	Saumuk mangki uplika ba lika sturi yamni smalki uplika ba baku sa.
41004015	Upla tila lika ban saumuk nani yabal ra kauhwan ba wal baku sa: witin nani sturi yamni ba walisa, sakuna walan ningkara, Setan bal sturi yamni ai kupia ra mangkan kata ba sakisa.
41004016	Upla wala nani lika sin tasba walpiki ra purara mangkan kata ba wal baku sa; witin nani sturi yamni ba wali ai kupia liliakira brisa,
41004017	sakuna ai wakia nani ba aitani kat briras bamna, aingwa sip takaskras; bara trabil tara brisa, sturi yamni ba dukyara rausauhkanka aula bara, witin nani ba batakan sa.
41004018	Wala nani sin kyaya nani tilara mangkan ba wal baku sa: witin nani sturi yamni ba walisa,
41004019	sakuna naha tasba dukia nani ra lukan man, tasba yuika bahki mihta kunin sin munisa, bara diara sat, sat nani ba brin dauki, nina blikisa. Naha sut ai kupia ra dimi, sturi yamni ba blaki ikisa, bara naha nani sip yan ma briras.
41004020	Sakuna upla wala nani sturi yamni ba wali ai kupia ra dingki brisa, bara ma sin pain sakisa, tasba pain ra kauhwan kata ba wal baku. Tila nani lika ma kum wina 30 saki ba baku, wala nani 60 sakan ba, bara 100 sakan ba wal baku sa."
41004021	Naku sin win: "Upla kum lamp kum brih baks tara kum munhtara, apia kaka, krikri munhtara mangkisa ki? Apia pali. Lamp ba lika purara sunaia sa, ingni yabia dukyara.
41004022	Baku natkara sin, diara yukukan ra apu sa, param ra sakri kabia ba, dahra sin yukukan ba param ra lakras kabia apia.
41004023	Man nani kyama brisma ba, wali bas."
41004024	Naku sin witin win: "Aman kais man nani dia walisma ba. Man nani dia kulkaika ni kulkisma ba, baha ni sika Gâd mita mai kulkbia; bara kau pura praki maikbia.
41004025	Bamna ya diara bri ba, kau yaban kabia, sakuna ya diara apu ba lika, diara wiria bri ba sin witin wina dakbi sakan kabia."
41004026	Jisas naha sin aisan: "Gâd king aimaki ba laka ba, sin waitna kum tasba ra saumuk mangki ba baku sa,
41004027	bara mahka yapuya, bara naika kli buya, bara yu ailal luya, tihmia sin luya; ma ba lika baiwi pawisa, sakuna witin kaikras nahki pawisa sapa.
41004028	Kan tasba ba yakan ma sakisa; pas dusa sirpi ba takbia, ba wina ma briaia wahya ba, ningkara ma ailal takisa,
41004029	bara ma pat tilwan bara, upla nani krikaia auya, dakaia pyua ba pat aimakan sa bamna."
41004030	Jisas naku sin win: "Gâd king aimaki ba laka, dia wal baku sa lukisma, apia kaka, yawan ani maprika wal prakaia sip sa?
41004031	Baha lika mostard ma tasba ra mangki ba baku sa. Dus ma nani tasba ra ba wal, naha na kau ma sirpi sa,
41004032	sakuna mangkan bara pawuya bara, dus ma nani sut purkara kau tara takisa, ai tnawa nani tara brisa, bara bahara daiwan tnawira nani ba ai watla makisa baha distika munhtara."
41004033	Sturi yamni ba Jisas naku smalki kan: maprika lilka ni, witin nani tanka briaia ba tanka kat.
41004034	Maprika lilka apu ni Jisas diara kum sin smalkras kan, sakuna ai disaipelka nani ra sut tanka ba smalkan.
41004035	Baha sin yua, pat tihmia iwan kan, ai disaipelka nani ra win: --Kaisa yawan lakun baila walara luaia.
41004036	Upla nani sut ba swisi, Jisas ba duri ra aimaki ridi kan bamna, brih wan kan. Duri tara wala nani sin witin wal auya kan.
41004037	Bara pasa tara kum krauan, rip nani ba duri bilara dimi kan, bara duri tara ba pat bahngki taki kan.
41004038	Jisas lika duri tara tnatara yapi kan lal kahbaika kum ra, bara tatukbi buki Jisas ra win: --Smasmalkra! Kupiam lukras maki yawan pat rungwi na?
41004039	Bara Jisas, pasa ra laui dauki kabu ra sin win: --Sap bas! Mahka lamni taks! Bara pasa ba sap takan, witin nani sin auyapah takan.
41004040	Bara Jisas ai disaipel nani ra win: --Dia kan man nani ban sîbrisma ki? Nahki kan kasak lukan laka man nani apu sma?
41004041	Witin nani ta iwan, bara pana, pana aisi kan: --Naha na dia sat uplika kan ki, pasa bara kabu sut ai bila wali na?
41005001	Bara witin nani lagun un walara lui, Gerson tasbaia ra wan.
41005002	Jisas duri tara wina takan bara, waitna kum witin ra balan; naha waitnika lika spirit saura bri kan. Bara witin raiti wina bal takan.
41005003	Waitnika na raiti nani ra man takaski kan, upla apu kan witin ra wilkaia, sen tara ni sin sip apia kan.
41005004	Aima ailal upla nani mita witin ra, mina bara mihta nani sin priskan, sakuna dakbi yuya man dauki kan, bamna upla kum sin sip alki takaskras kan.
41005005	Witin pyu bani, kakna bara tihmia, ai bila baikra tara wini tauki kan, il nani purara bara raiti nani tilara, bara ai wîna ra sin walpa ni klaki kan.
41005006	Sakuna Jisas ra lai wina kaiki, witin plapi wih, mawan ra ai lula bak krikan.
41005007	Bara ai bila baikra tara ni wini, aisin: Yang tilira dimpara --Jisas, man Gâd lai purara iwi ba Luhpia. Gâd nina maki mai wisni, yang ra rau ai sauhkpara!
41005008	Naku aisin, kan Jisas pat naku win kan bamna: --Spirit saurakira, man waitnika na wina mahka taki was!
41005009	Bara Jisas makabi walan: --Man ninam ba dia? Pana win: --Yang nini lika Dakni Tara, yang nani ailal sna bamna.
41005010	Bara spirit saura nani ba mita Jisas ra makaban baha tasbaia wina kangbi sakbia apia.
41005011	Il kum kan lamara kwirku ailal pih tauki kan bamna,
41005012	spirit saura nani naku makaban: --Kwirku nani ra ai bliks; aikrika yang nani baha nani ra dimamna.
41005013	Jisas mita adar yan, bara spirit saura nani ba waitnika wina taki kwirku nani ra wih diman. Kwirku nani ba 2000 bara kan, bara albangkia tara bak lagun ra dimi sut kwapi pruan.
41005014	Bara kwirku main kaiki kan uplika nani ba ta iwi, plapi taun ra wih maisapahkan, bara taun sirpi nani ra sin. Upla nani sin balan diara takan ba kaikaia.
41005015	Jisas bara kan ba kat balan bara, kaikan waitna spirit saura nani bri kata ba ai kwalka dimi iwi kan, ai sinska sin pain bri kan; bara witin nani sirang iwan.
41005016	Kaikan uplika nani mita bisiura balan uplika nani ra maisapahkan, dia waitnika lasa bri kanra takan tanka ba, bara kwirku nani ra takan ba sin.
41005017	Bara mahka sut mita Jisas ra makaban, ai tasbaia ba wina mahka taki wabia.
41005018	Jisas duri tara ra aimakan bara, spirit saura bri kan kangbi sakan kata waitnika mita witin ra makaban brih wabia.
41005019	Sakuna Jisas adar yaras witin wal waia, bamna ban win: --Mahka wamtla ra was tamya nani ra, bara dia Dawan man ra mai daukan ba witin nani ra wis, nahki man ra umpira mai kaikan ba sin.
41005020	Waitnika kata ba wan, bara 10 taun nani ra (Dikapulis) aisi taukan diara Jisas witin ra daukan ba; bara upla sut ta iwi kan.
41005021	Jisas duri tara ra aimaki kli lagun baila walara wan bara, upla manas ai lamara balan, witin lika lagun un ra takaskan.
41005022	Bara prias watla wihtka kum nina Jairus maki kan ba, witin ra balan; Jisas ra kaiki, ai mina ra kauhwi,
41005023	makaban: --Luhpi mairin pat pruisa, bamna bal mihtam pura ra kahs, bara rawbia.
41005024	Jisas witin wal wan, sakuna upla ailal ai nina bliki kan, ban sin ailal tutukwi kan.
41005025	Upla nani ba tilara mairin sikniskira kum kan. Witin tala plapi sikniska bri kan pat 12 mani kan.
41005026	Mani ailal pât wauhwan daktar ailal mihta ra, bara dia witin bri kan ba sut tikan bahkira baman, sakuna kau mayara iwi kan.
41005027	Jisas dukyara sturi walan bara, naha mairka ninak lamara balan, upla tilak bara praka ra kan ban.
41005028	Kan luki kan: "Praka ra pan kangbamna baman, yang pat rawamna."
41005029	Baha sin pyua ra ai talya plapi kata ba takaskan, bara witin ai dara walan ai trabilka ba wina rawan kan.
41005030	Bara Jisas ai dahra walan ai karnika witin wina takan ba. Bara ai nina ra taui, upla nani tilara kaiki, makabi walan: --Ya yang na praika ra kangban?
41005031	Bara ai disaipelka nani mita win: --Man diara sut kaiki sma nahki upla nani tutukwi mai bri ba, bara kau makabi walisma ya mai kangban sapa!
41005032	Sakuna Jisas taui kir kaiki kan upla nani ra, ya mita witin ra kangban sapa kaikaia.
41005033	Bara mairka ba sirang iwi tatatwi kan diara witin ra takan ba kaiki, bara wih ai mawan ra ai lula kriki, ai tanka ba sut win.
41005034	Bara Jisas mita win: --Luhpi mairin, kasak lukram bamna rawram sa. Kupiam kumi was, bara sikniskam wina rawram sa.
41005035	Kau Jisas aisi kan, Sinagog wihtka watla wina upla bal, tuktika mairin aisika ra naku maisapahkan: --Luhpiam mairin ba pat pruan. Bara dia muni kau Smasmalkra ra trabil munisma ki?
41005036	Sakuna Jisas baha aisi kan ba walras baku si, priaska watla wihta ra win: --Si bripara; kasak luki bas.
41005037	Bara upla wala lika kau yan ai yula kahbras; Pita, Jems, bara muihnika Jan ba baman.
41005038	Bara priaska watla wihtka ba watla ra wan bara, bin tara aihka baman kaikan, upla nani sin ini ai bila baikra tara wini kan.
41005039	Dimi, witin nani ra naku win: --Dia kan baku bin dauki, ini sma ki? Tukta mairin na pruras sa; witin yapisa.
41005040	Sakuna witin nani ai lawaska kikan, bara Jisas baha nani sut latara yan takan, bara aisika, yaptika, upla ai yula kahban nani ba kat aikuki, tukta mairin bara kan bara wih diman.
41005041	Witin mihta ra alki, naku win: --Talita kumi (baha tanka ba lika: "Tukta mairin, man ra mai wisna, buram.")
41005042	Baha kat tuktika mairin kata ba buan, bara mahka wapi taukan. Witin 12 mani bri kan. Upla sut ta pali iwan.
41005043	Sakuna Jisas karna smalki win upla ra, baha aisabia apia. Bara tukta mairin ra plun yabia win.
41006001	Jisas baha wina taki, kli ai tasbaia ra balan, ai disaipelka nani sin witin wal.
41006002	Wingka puhbaia yua balan bara, prias watla ra dimi, mahka smalkan. Upla ailal baha wali, tâ iwi, naku aisan: --Naha waitnika anira naha diara nani sut lan takan sa ki? Sinska laka tara pali bri na, sain tara sin dauki na, ya wina yan ni?
41006003	Kan naha lika karpinta ba sika, Meri luhpia, bara Jems, Josep, Juda, bara Saiman muihnika, bara ai lakra nani sin wan tilara takaskisa. Bara witin ra saura lukan.
41006004	Sakuna Jisas win: --Upla sut mita dahra aisasara kum ra kulkisa, sakuna ai tasbaia palira, ai taya nani, bara ai watla uplika nani mita lika kulkras.
41006005	Bahara Jisas sain tara sip daukras kan; siknis uplika tila nani ra lika ai mihta kahbi rakan.
41006006	Witin sin ta iwan witin nani kasak lukras kan bamna. Ningkara, Jisas taun sirpi nani ra wih smalki tauki kan.
41006007	Bara disaipel nani 12 ba wini, baha nani ba wal, wal blikan, bara spirit saura nani kangbi sakaia karnika sin yan.
41006008	Jisas adar yaban yabal ra diara kum sin brih waia apia, kîn dusa kumi baman brihwaia. Sakbat, plun, lalah sin brih waia apia.
41006009	Sip kan kaiti dimaia, kuna prak wala dimaia lika brih waras.
41006010	Bara ban sin win: --Man nani ani watla ra dimma kaka, bahara ban takaski bas pliska ba swima kat.
41006011	Bara ani pliska ra man nani mai briras, bilam sin walras kaka, baha wina mahka taki was tasba yuya minam ra ba syauhbi saki, baha ba witin nani mapara witnis kum kaia ba dukyara.
41006012	Bara witin nani taki wih, upla nani ra smalkan ai saurka wina ai kupia lakaia.
41006013	Spirit saura nani sin ailal kangbi sakan, sikniskira ailal ra sin batana ni yuki rakan.
41006014	King Herad naha diara nani sut walan, kan tasba aiska ba Jisas dukyara walan kan bamna. Upla tila nani bila: "Jan Tatahbra ba pruan wina buan sa, baha mita baha karnika brisa."
41006015	Wala nani bila: "Baha lika dahra aisasara Ilaidya." Wala nani bila: "Pas pyua dahra aisasara kum baku sa."
41006016	Herad naha walan bara, naku aisin: --Naha lika Jan sika, yang lal dakbatna ba, bara nana ra pruan wina kli buan sa.
41006017	Kan Herad mita sika Jan silak watla ra mangkaia adarka yabata ba, bara sin ni silak watla ra wilki brikan, Herodias patka mihta. Herodias lika Pilip maîa kan. Pilip ba Herad muihni kan, sakuna Herad mita ai muihni wina dakbi ai maîa brin.
41006018	Bara Jan mita Herad ra param win: "Man muihkam maîa briaia ba lâ apia sa."
41006019	Bamna Herodias mita Jan ra misbara pali kaiki kan, ikaia sin luki kan, sakuna witin sip apia kan.
41006020	Herad pain kaikan Jan ba waitna kasakkira bara hulikira kan, baha mita witin ra sibrin luki kan; bamna Herad mita yan saura munras. Jan smalkanka ba wali, sakuna Herad dia daukaia sapa tanka briras kan, ban sakuna pain pali wali kata.
41006021	Sakuna Herodias sans pain kum brin, baha sika king Herad ai aisubanka yua dukyara lilia tara daukaia, plun tara sin daukaia, wihta tara nani, kapten nani, Galili uplika tara kulkan nani ba aikuki piaia.
41006022	Bara Herodias lupia mairin plun tara pliska ra bal dimi dans pulan, bara Herad, upla wala nani ba sin, danska pain pali kaikan. Bamna king mita tuktika mairin bara win: --Dia, dia makama ba, yang maikamna.
41006023	Pramis munan witin wilin sa dia makabi ba yabaia; ai mihta ra tasba alki bri ya ba bakriki kabia sin, yabaia win.
41006024	Bara taki muni, ai yaptika ra win: --Dia makabamna ki? Bara yaptika win: --Jan Tatahbra lal ba makas.
41006025	Bara tukta mairin ba isti kira wih dimi, king ra naku win: --Yang ra naha sin minitkara Jan Tatahbra lal ba plit kum ra mangki sal aik.
41006026	Bara king ba kasak sari takan, sakuna witin pramis daukan bamna, upla wala nani sin baha win ba walan kan bara, sip dukia makabi ba apia wiras kan.
41006027	Bara mahka king ai suldawika kum blikan Jan lal ba brih balaia wisi.
41006028	Suldawa ba silak watla ra wih, Jan lal dakbi plit kum ra brih balan. Suldawaka mita tukta mairin bara yan, bara tukta mairin ba ai yaptika ra yan.
41006029	Jan nina blablikra nani naha walan pyua ra, ai wîna tara ba bal bikaia brihwan.
41006030	Baha wina apastil nani Jisas wal asla taki, dia, dia daukan ba sut win, diara nani smalkan ba sin.
41006031	Jisas bila: --Bal. Kaisa yawan plis kum tnayara taki wiria wingka puhbaia briaia. Kan upla ailal mahka auya, bara upla ailal sin aula kan ba mita, sip plun piaia bara apu kan.
41006032	Bara Jisas ai apastilka nani aikuki baman duri tara kum ra aimaki, plis kum bin apu ra wan.
41006033	Sakuna witin nani auya kan pyua ra, upla ailal mita kaikan baha ba Jisas, bara taun sut wina bahara plapan; witin nani kau waras kau baha nani pas wan ai taura.
41006034	Jisas duri tara wina takan pyua ra, upla kwara tara kaikan, bara sari pali lukan witin nani syîp ai sepad apu baku kan bamna; bara mahka diara ailal smalkan.
41006035	Pât lapta dimuya kan pyua ra, ai disaipelka nani bal win: --Pât lapta dimuya, bara upla kum sin naha tasbaia ra iwras.
41006036	Upla nani ba mahka bliks wabia bara taun sirpi wan lamara nani ra brit atkbia, kan witin nani diara piaia apu sa.
41006037	Sakuna Jisas bila: --Man nani mita plun dakaks. Witin bila: --Yang nani sip sna ki brit lalah 200 atki naha nani sut dakakaia?
41006038	Jisas bila: --Brit nahki brisma ki? Wih kaiks. Bara wih kaikan pyua ra witin ra win: --Brit 5, bara inska sin wal.
41006039	Ba ningkara adar yaban upla nani ba dakni ra twi kura purara iwbia.
41006040	Bara upla nani dakni ra taki iwan, tila 100, tila 50.
41006041	Ningkara Jisas mita brit 5 bara inska wal ba ai mihta ra brih, kasbrika pura ra kaiki, yamni munan, bara brit nani ba krikan; bara ai disaipelka nani ra yang upla nani ra yabaia. Inska wal ba sin yuan.
41006042	Sut pin ai auyapah brin ba kat.
41006043	Bara kau brit yuya bara inska yuya pataki 12 bangkan.
41006044	Brit pin nani ba lika waitna 5,000 kata.
41006045	Naha ningkara, Jisas yaban ai disaipelka nani ba duri tara ra aimakbia, bara lakun ba baila walara lubia, Bitsaida ra, witin kainara wabia win, witin upla nani ba mahka bliki kan.
41006046	Bara sut blikan wan pyua ra, il kumira wan ai pura sunaia.
41006047	Tihmia iwan pyua ra, pat duri tara ba lakun lila kat kan, bara Jisas lika yakan sauhkara kan.
41006048	Witin kaikan baha nani sip pain kwahi kaubras kan, pasa ba ai mapara kraui kan bamna. Bara ingwaia baila kan, Jisas li purara wapi witin nani lamara wan, bara laihku luaia munan.
41006049	Disaipel witin li purara wapi kan kaikan pyua ra, lilka aihka kum sa lukan, bara alai inan,
41006050	kan sut kaiki sirang iwan. Sakuna witin aisi, naku win: --Kupiam karna bris, yang sna, si bripara!
41006051	Duri tara ra ulan bara pasa ba lamni takan; bara witin nani lika kasak pali ta iwan kan.
41006052	Kan brit sainka tara ba kau tanka pain briras kan ai kupia nani kau karna kan bamna.
41006053	Lakun ba lui Genesaret tasbaia ra wan, bara dwarka ba lika un ra wilkan.
41006054	Duri tara wina takan wal baku, upla nani pat Jisas kang kaikan.
41006055	Tasbaia aiskara wan, bara sikniskira nani krikrira brih balan, anira walan Jisas bara ba pliska ra.
41006056	Bara anira witin diman kaka, taun sirpi nani ra, taun tara ra, tiwbia nani ra sin, sikniskira nani ba taun lila kat tniki kan, bara Jisas ra bik taki kan ai prak ka ta pan yaka kangbaia. Bara ai praka kangban nani sut rawi kan.
41007001	Parisi nani bara lâ smasmalkra nani sin, Jerusalem wina aidruban kan ba, Jisas lamara balan.
41007002	Naha nani kaikan, Jisas disaipelka tila nani ai mihta sunu apia plun alki pî kan, baha tanka lika: ai mihta sikbaia laka daukras; bara baha dukyara mapara aisin.
41007003	(Kan Parisi nani bara Ju nani sut ai damika nani laka ba nina bliki kan, baha lika ai mihta nani aima manis sikbras kaka, plun piras.
41007004	Bara atki watla wina aula pyua ra, plun piras kan, kau ai natka ba kat ai mihta sikbras pyua ra. Bara baku sin, natka wala nani brisa diaia kapka nani, bukit nani, bras dikwika nani bara krikri nani ba sin sikbi kan.)
41007005	Bara Parisi nani, lâ smasmalkra nani kira Jisas ra makabi walan: --Dia kan disaipelkam nani, wan damika nani laka ba kulkras, bara ai mihta nani sunu apia ban plun alki pisa?
41007006	Jisas pana win: --Kasak dahra aisasara Aiseya mihta man nani kuninkam dukyara aisin, ulban ba baku: 'Naha uplika nani ai bila baman ai kulkisa, sakuna ai kupia lika bahki sa.
41007007	Yang ra ai pura suni mayunbia ba bahki sa, kan ai smalkanka nani ba upla lâka man sa.'
41007008	Man nani Gâd lâka ba tnayara iki swisi, upla lâka nina ni blikisma.
41007009	Baku sin win: --Man nani lamka nina bliki, Gâd lâka ba tnayara ni swisma.
41007010	Kan Moses win: 'Aisikam, yaptikam wal kulks', bara 'Ya ai aisika bara ai yaptika wal ra latubia kaka, mahka pruaia aitani sa.'
41007011	Sakuna man nani bila upla kum ai aisika, apia kaka, ai yaptika ra naku wiaia sip sa wisma: 'Yang sip help mai munras kan dia, dia brisna ba karban sa' (tanka lika: "Gâd ra prisantka yaban ba");
41007012	bara baku wisa kaka, man nani bila upla ba ai aisika, ai yaptika ra sin help munaia apia sa.
41007013	Baku, man nani Gâd lâka ba bahki kulkisma, lamka nani upla walara laki yabi ba mihta. Diara wala bahamuna nani daukisma ba mihta sin.
41007014	Jisas kli upla nani ra naku win: --Man nani sut yang ra wali, tanka sin bris.
41007015	Dia, dia lata wina upla ra dimi ba, sip taski daukras. Sakuna upla kupia wina taki ba lika, upla ra taski daukisa.
41007016	[Man nani kyama brisma ba, wali bas.]
41007017	Jisas upla nani ba swisi utla ra diman bara, au disaipelka nani mita naha maprika tanka dukyara makabi walan.
41007018	Witin win: --Baku bara, man nani sin tanka ba briras sma ki? Walras sma ki dia dia lata tani wina upla ra dimi ba, sip taski daukras?
41007019	Baha ba wan kupia ra dimras, sakuna wan byara ra lika, bara baha ningkara wan byara wina kli takisa. Jisas baku aisi marikan plun nani sut ba klin atia sa.
41007020	Bara ban sin win: --Dia, dia upla wina takuya ba lika, upla ra taski daukisa.
41007021	Bila tani wina, upla kupia wina taki ba lika: lukanka saura nani, rugka laka, diara implikaia, upla ikaia ba,
41007022	marit laka sauhkaia, upla wala dukia brin dauki ba, saura laka nani, kunin laka, brinka saura laka ba, tuman laka ba, upla nina aisaia, praut lukaia ba, sinskas kaia tanka.
41007023	Naha diara nani sut na lika bila tani wina aula, bara upla ra taski daukisa.
41007024	Jisas baha wina Tairus tasbaia ra wan. Utla kum ra diman bara, upla sin yaka walbia want apia lukan, sakuna witin sip yukukras kata.
41007025	Tisku mapa kan mairin kum ai luhpia spirit saura bri kan ba, witin dukyara walan, bara bal Jisas mina ra ai lula krikan.
41007026	Mairka ba trengsar kata, Sairupimisia uplika. Bara bal Jisas ra makaban, spirit saura ba ai luhpia mairin wina sakbia.
41007027	Sakuna Jisas mita win: --Swis luhpia nani ba pas plun pibia; kan aitani apia sa luhpia nani britka dakbi yul nani ra yabaia.
41007028	Mairin ba pana win: --Au, Dawan, sakuna tebil munhtara yul nani bara ba sin, brit yuya luhpia nani swin kauhwi ba, brih pisa.
41007029	Bara Jisas bila: --Pain aisaram; bamna mahka was. Spirit saura ba pat luhpiam mairin wina takan sa.
41007030	Bara mahka ai watla ra wan, ai luhpia mairin krikrira aitniki kan, bara spirit saura ba pat witin wina taki wan kan.
41007031	Jisas kli Tairus tasbaia wina taki, Saidon bara 10 taun (Dikapulis) bak wan, bara Galili lagunka ra balan.
41007032	Bahara waitna kyama prawra, bara bila skalwi aisi kum witin ra brih balan, bara ai purara ai mihta kahbia win.
41007033	Jisas mita upla tila wina saki, tnayara brisi, ai mihta sirpika nani ai kyama ra dingkan, bara ai twisa ra yabalaia ni kangban.
41007034	Bara kasbrika purara kaiki ai winka puhbi bara win waitnika ra: "Epata!" (Baha tanka lika: "Ilingwi bas!")
41007035	Ba kat, kyama nani ilingwan, ai twisa ba langwan, bara pain sturi aisi kan.
41007036	Jisas adar yaban upla ra baha aisabia apia, sakuna baha wi kan bara, kau pali aisi kan.
41007037	Bara witin nani ta iwi, naku aisin: "Diara sut pain daukisa: kyama prawan nani yan walisa, bila skalwi aisi nani yan sturi aisisa!"
41008001	Baha pyua ra upla ailal pali asla takan, sakuna plun piaia diara apu kan. Bara Jisas ai disaipelka nani ra wini, naku win:
41008002	--Naha uplika nani dukyara sari lukisna, kan pat yu yuhmpa yang wal nara sa, witin nani diara piaia sin apu sa.
41008003	Ai watla nani ra plun piras blikamna kaka, yabal ra plun bla prubia, kan tila nani, ba laih pali wina balan bamna.
41008004	Ai disaipelka nani pana witin ra win: --Bara ani wina plun dakakbia ki? Naha pliska ra upla kum sin iwras sa bamna.
41008005	Jisas witin nani ra makabi walan: --Man nani brit nahki brisma? Bara witin nani bila: --7 brit.
41008006	Bara Jisas mita adar yan upla nani sut tasba ra iwbia, bara ai mihta ra brit 7 ba brih, Gâd ra tingki win. Ningkara kriki ai disaipelka nani ra yan, bara witin nani upla nani ra yuan.
41008007	Inska nani sin bri kan, bara Jisas yamni muni yuaia blikan.
41008008	Sut pih ai auyapah takan. Bara kau yuika kriwan nani ba wahbi pataki 7 bangkan.
41008009	Uplika nani pin ba 4000 prais kan. Bara Jisas mita baha nani ba mahka blikan wan.
41008010	Bara mahka duri ra ai disaipelka nani wal aimaki, Dalmanyuta tasbaia ra wan.
41008011	Bamna Parisi nani bal, Jisas wal mahka aisi blahwan. Bara ai traika kaiki, makaban kasbrika purara ba wina sain aihka kum marikbia.
41008012	Jisas ai wingka karna aubi puhbi, naku win: --Diakan naha uplika nani sain aihka kum makabisa? Kasak pali mai wisni: Sain kum sin naha uplika nani ra yan kabia apia.
41008013	Bara baha nani swisi duri ra kli aimaki, lagun baila walara wan.
41008014	Witin nani ai auya tiwan piaia dukia wira brih waia, kan ba bara brit kumi baman baha dwarka bilara bri kan.
41008015	Bara Jisas karna aisi smalkan: --Kais, damra wals Parisi nani lebinka ba, Herad lebinka dukyara sin.
41008016	Bara disaipel nani pana, pana naku aisi kan: --Yawan brit apu sika.
41008017	Jisas baha walan, bara naku win: --Man nani dia muni brit apu wisma? Kau kaikras sma, tanka sin pain briras sma ki? Kupiam ban karna sa ki?
41008018	Namkra ni kaikras, kyama ni sin walras ki? Kupiam kraukras ki?
41008019	Yang brit 5 kriki upla 5000 ra yuatna ba ningkara, pataki nahki prais brit yuika nani bangkram ki? Witin nani bila: --12.
41008020	--Bara brit 7 kriki 4000 ra yuatna bara, pataki nahki prais wahbi bangkram? Witin nani bila: --7.
41008021	Bara Jisas bila: --Kau man nani tanka briras sma ki?
41008022	Witin nani Bitsaida ra wan, upla nani mita waitna blain kum Jisas ra brih balan, bara witin ra makaban ai mihta ni kangbia.
41008023	Jisas waitna blain ba mihta ra alki, taun wina brih sakan. Yabalaia ai nakra ra yuki, ai mihta purara kahbi, makabi walan: --Diara kaikisma ki?
41008024	Blain ba mahka kaikan, bara naku win: --Yang upla nani ba kaikisna. Dus baku sa, sakuna witin nani wapisa.
41008025	Jisas kli ai mihta ai nakra nani purara kahban, bara waitnika ba pain pali kaikan, diara sut ba latan pali kaiki kan.
41008026	Jisas mita ai watla ra blikan wan, bara naku win: --Kli taun ra taui balpara.
41008027	Naha ningkara, Jisas ai disaipelka nani aikuki Sesaria, Pilipai taunka sirpi nani ra wan. Bara yabal lilara Jisas ai disaipelka nani ra makabi walan: --Upla nani yang ba ya sna wisa?
41008028	Witin nani bila: --Tila nani bila man ba Jan Tatahbra wisa, wala nani bila Ilaidya, wala nani bila man ba dahra aisasara nani wina kum sma.
41008029	Bara witin nani ra makabi walan: --Bara man nani, yang na ya sna ai wisma ki? Bara Pita win: --Man lika Misaia.
41008030	Sakuna Jisas adar yaban upla kumira sin wibia apia.
41008031	Bara Jisas mahka smalkan, Upla Luhpia pât kasak wauhwaia sa, upla bara almuk nani mihta, prîst nani, bara lâ smasmalkra nani mita sin lulkan kabia. Witin ra ikbia, sakuna yu yuhmpa ra kli bubia.
41008032	Naha na latan pali aisin. Bara Pita mita Jisas ba plis tnayara saki brisi, laui daukan.
41008033	Sakuna Jisas kir taui ai disaipelka nani ra kaiki, bara Pita ra laui daukan aisin: --Yang wina taki was, Setan! Kan lukankam ba Gâd lukanka baku apia sa, sakuna upla lukanka ba brisma.
41008034	Bara Jisas ai disaipelka nani ra bara upla nani ra sin wini, naku win: --Ya, ya yang nini blikan dauki kaka, ai wîna ba kulkbia apia, bara ai dusa prihni ba brih, nini blikbia.
41008035	Kan ya, ya ai rayaka swaki sakaia lukbia ba, baha lika tikbia. Sakuna ya, ya yang taiwan, bara smalkanki yamni ba tawan sin ai rayaka tikbia kaka, witin lika swaki sakbia.
41008036	Bamna dia mapara help sa upla kum tasba aiska na saki bribia, sakuna ai solka ba tikbia kaka?
41008037	Upla ba kli ai rayaka briaia dukyara, nahki mana aibapaia sip sa ki?
41008038	Ya, ya yang dukira, smalkanki, yamni ba dukyara sin, naha pyua uplika lukras bara saura nani na mawan ra ai swira lukbia kaka, upla luhpia waitna na sin, witin nani dukyara swiri lukamna, Aisiki prana ra insal hulikira nani aikuki balamna pyua ra.
41009001	Bara Jisas mita win: --Kasak pali mai wisna, naha uplika nani na wina, tila nani ba prubia apia, Gâd prana ba kaikbia ba kat ai karnika tara wal balbia ba.
41009002	Yu 6 ningkara, Jisas Pita, Jems, Jan kat brih, witin nani ai manka il kum purara wan. Bahara ai wîna aihka pali takan.
41009003	Ai praka lipni bara pihni pali takan; upla kum sin baku kwalka tuski baha sat pihni daukras kan.
41009004	Bara witin nani Ilaidya, Moses wal kaikan, Jisas wal sturi aisi kan.
41009005	Bara Pita Jisas ra win: --Smasmalkra, pain sa yawan nahara kaia! Kaisa yang nani utla sirpi yuhmpa makamna: Man dukyam kumi, Moses dukia kum, wala Ilaidya watla.
41009006	Disaipel nani sirang iwan kan bamna, Pita witin dia aisi ba sip kaikras kan.
41009007	Bara witin nani purara kasbrika kum bal madiskan. Kasbrika ba wina sin bila baikra kum walan, naku aisin: "Naha sika Luhpi laitwankira; man nani witin ra wals."
41009008	Witin nani tisku kir taui kaikan, upla kum sin apu kan, Jisas yakan man witin nani wal kan.
41009009	Il ba wina iwi auya kan bara, Jisas adar yan diara kaikan ba upla kum ra sin wibia apia, Upla Luhpika waitna pruan nani tila wina bubia ba kat.
41009010	Baha mita baha aisinka ba witin nani ai tilara man luki bri kan, sakuna pana, pana ai manka makabi wali kan, pruan nani wina buaia tanka ba dukyara.
41009011	Bara witin nani Jisas ra makabi walan: --Dia muni lâ smasmalkra nani aisisa, Ilaidya pas taura balaia sa?
41009012	Witin bila: --Kasak pali sa, Ilaidya pas aula, bara diara nani sut wapni daukisa. Bara Ulbanka nani ra Upla Luhpika waitna dukyara dia wisa? Bahara wisa witin kasak pât wauhwbia, bara bahki kulkan kabia.
41009013	Sakuna yang mai wisna: Ilaidya pat balan sa, bara dia, dia witin ra daukaia kan ba, pat daukan, Ulbankara dia takaia win ba kat.
41009014	Baha wina disaipel nani ra balan, bara kaikan upla ailal kutbi brikan. Tilara lâ smasmalkra nani sin bara kan, witin nani disaipel nani wal blahwi kan.
41009015	Bara Jisas ra kaikan, upla sut ta iwi, ai mapara plapan ai lakula wiaia.
41009016	Bara Jisas mita makabi walan: --Dia dukyara witin nani wal blahwisma?
41009017	Bara tila wina upla kum bui win: --Smasmalkra, luhpi waitna spirit saura kum brisa, ban bilas daukan sa, bara man ra brih balri.
41009018	Witin ra ani anira alkbia kaka, spiritka ba mita tasba kat lulki sabisa, bara ai bila wina ukata yan takisa, ai napa sin yan arkbisa. Baku wîna ba byakisa. Disaipelkam nani ra yang pât makabri spirit saura ba kangbi sakbia, sakuna witin nani sip sakras kan.
41009019	Jisas bila: --Upla, sip kasak lukras sma ba! Ahkia kat man nani wal kamna ki? Ahkia kat kupi alki takaski brimna man nani wal? Tuktika ba nahara bri bal!
41009020	Bri balan bara, spirit saura ba Jisas ra kaiki, tuktika ra yan lasa prukan, bara tasba ra kauhwi aikarwan, ai bila wina sin ukata man takan.
41009021	Jisas mihta tukta ba aisika ra makabi walan: --Ahkia wina witin ra naku takisa? Aisika bila: --Sirpi kan wina.
41009022	Bara aima manis, sin spiritka saura mita pauta klauhwan ra lulkisa, liura sin dingkisa ikaia wisi. Baku bamna, dia daukaia sip sma kaka, yang nani ra umpira ai kaiki, help ai muns.
41009023	Jisas bila: --Sip sna, man kasak lukisma kaka. Ya, ya kasak luki ba mapara, diara sut ba sip sa!
41009024	Bara tuktika aisika ba karna winan: --Yang kasak lukisna; help ai muns kau kasak lukamna dukyara!
41009025	Bara Jisas, upla ailal tutukwi kan kaiki, spirit saura ra laui dauki win: --Man spirit bilas, kyama prawra, yang adar maikisna man mahka taki was, tuktika na swis, bara kli sin witin ra bal dimpara!
41009026	Bara spiritka ba ai bila baikra karna winan, tuktika ra kli yan lasa prukan, bara pruan baku swisi, taki wan. Ban upla nani lukan tuktika ba pruan sa.
41009027	Sakuna Jisas tuktika mihta ra alki bukan, bara tit buan.
41009028	Bara Jisas utla kumira diman bara, ai disaipelka nani ba tnayara brisi, makabi walan: --Diakan yang nani spirit saura ba sip kangbi sakras kapri?
41009029	Witin aisin: --Naha sat lasa saura ba lika, pura sunra kira mihta yan takisa.
41009030	Baha wina taki, Galili tasbaika bak luan. Bara Jisas want apia kan upla baha walbia.
41009031	Witin ai disaipelka nani ra aisi smalki kan: --Upla Luhpia waitna ba, upla mihta ra mangkan kabia, bara witin ra ikbia, sakuna yu yuhmpa ningkara, pruan wina kli bubia.
41009032	Sakuna witin nani baha aisi ba tanka briras kan, bara makabi walaia sin sîbri kan.
41009033	Witin nani Kapernaum taunka ra wan, bara pat utla ra kan pyua, Jisas witin nani ra makabi walan: --Man nani dia dukyara yabal ra blahwi bangwi katma ba?
41009034	Sakuna witin nani sut ai bila prakan, kan yabal ra witin nani blahwi kan ba lika, yamna kau tara sapa dukyara.
41009035	Bara Jisas mahka iwi, disaipel 12 ba wini, naku win: --Ya taura kaia luki ba, last ba kaia sa, sut dukia dadaukra kaia sa.
41009036	Ningkara, tukta sirpi kum brih, witin nani lilapasra mangki, ai klahkla ra alki, naku win:
41009037	--Ani uplika, yang nini ra luki nahamuna tuktika kum bribia kaka, yang ai brisa; bara ya yang ai bri ba, yang ra baman lika ai briras, sakuna witinka ai blikan bara sin brisa.
41009038	Bara Jan mihta win: --Smasmalkra, upla kum ninam ra spirit saura kangbi kan kaikri, sakuna witin yang nani wal taukras mihta, witin ra wiri daukbia apia.
41009039	Sakuna Jisas bila: --Man nani witin ra takaskpara; kan upla kum sin yang nini ra sain tara dauki, ningkara yang maipara diara saura aisaia ba apu sa.
41009040	Ya, ya wan mapara apia ba lika, wan helpka sa.
41009041	Ya, ya yang nini ra luki, man nani Kraist dukia sma wisi, li kap kum pan maikbia kaka, kasak pali witin ai prisantka bribia.
41009042	"Bamna ani uplika, naha tuktika lupia yang ra luki nani na saura lakara batakbia kaka, kau pain kabia witin ai nana ra walpa tara kum wilki, kabu ra lulkka dimi wabia.
41009043	Bara mihtam ba mita saura ra mai batakisa kaka, kau yamni sa klaki dakma; kan kau aitani sa raya kaia ra mihtam kumi man brih dimaia, bara mihtam wal brih hel pauta ra waia apia. Bahara sika pauta ami ban kabia.
41009044	[Bahara sika liwa nani ba pruras sa, pauta ami ba sin ban kaiara sip daswras.]
41009045	Bara minam mita saura ra mai batakisa kaka, baha sin klaki daks; kan kau aitani sa raya kaia ra minam skahwa dimaia, bara minam wal hel pauta ra dimaia lika apia.
41009046	[Bahara sika liwa nani ba pruras sa, pauta ami ba sin ban kaiara sip daswras.]
41009047	Bara namkra sin saura ra mai batakisa kaka, daiki lulks; kan kau aitani sa Gâd king aimaki tasbaia ra namkra kumi man brih dimaia, bara namkra wal brih hel pauta ra mai lulkan kaia.
41009048	Bahara sika liwa nani ba pruras sa, pauta ami ba sin ban kaiara sip daswras.
41009049	"Upla sut pauta ami ba ni ridi daukan kabia.
41009050	Sâl ba pain sa, sakuna ai damnika tikbia kaka, nahki man nani kli yamni daukma? Man nani wînam ra sâl bri bas, bara pana, pana uplikam wal kupia kumi lakara iwi bas.
41010001	Jisas Kapernaum wina taki wan, Judia tasbaia ra wan, Jordan awala lalma tani tasbaia ra. Bahara upla ailal ba kli ai lamara balan, bara Jisas ai natka kan ba baku, kli witin nani ra smalki kan.
41010002	Bara Parisi tila nani Jisas lamara balan, trabil ra dingkaia wisi. Witin nani makabi walan, lâ sapa waitna kumi ai maîa mairin ra swiaia ba.
41010003	Witin pana naku win: --Moses dia man nani ra mai smalkanki?
41010004	Witin nani bila: --Moses adar yan, wan maîa mairin wal swiaia; witinka ra swiaia lâka wauhkataya kum yabi, ningkara mahka dakwi takaia trabil apu kira.
41010005	Bara Jisas bila: --Moses baha lâka yan man nani kupiam karna ba mihta.
41010006	Sakuna blasi pali, Gâd diara nani paskan pyua, 'Witin bui waitna, mairin wal paskan.
41010007	Baha mihta waitna ba ai aisika, ai yaptika wal ba swisi ai maîa mairin wal asla takbia;
41010008	bara wal ba ai wîna kumi baku takbia.' Bara kumi baku takbia, wal lika apia.
41010009	Baha mihta Gâd mita asla prakan ya ba, upla mita dakbi sakaia sip apia pali sa.
41010010	Witin nani utla bilara kan bara, disaipel nani kli baha dukyara makabi walan.
41010011	Jisas bila: --Ya, ya ai maîa mairin ra mahka swibia, mairin wala wal marit takaia dukiara, ai maîa pas ba mapara marit laka sauhkisa.
41010012	Bara mairin mita ai maîa waitna ba swisi, waitna wala wal marit takbia kaka, witin sin marit laka ba sauhkisa.
41010013	Bara tuktan tila nani Jisas ra bri balan, witin nani ra ai mihta ni kangbia wisi. Sakuna disaipel nani mita tuktan nani bri balan uplika nani ra laui dauki kan.
41010014	Jisas baha kaiki baha nani ra laui daukan bara, naku win: --Swis tuktan nani ba yang ra balbia, witin nani takaskpara, kan Gâd kingka laka ba, witin nani satka uplika nani dukia sa.
41010015	Kasak pali mai wisna, ya, ya tuktan baku Gâd king aimaki ba laka ba briras kaka, witin sip bahara dimbia apia.
41010016	Bara tuktan nani ba ai klahkla ra buki, ai mihta nani purara kahbi, yamni munan.
41010017	Bara Jisas kli impakan bara, waitna kum plapi bal, ai mawan ra ai lula kriki, makabi walan: --Smasmalkra yamni, yang raya ban kaia laka ba briaia kaka, dia daukaia sna ki?
41010018	Jisas bila: --Dia muni yang ra yamni ai wisma? Yamni ba kumi man sa, wala apu, baha ba Gâd sa.
41010019	Man, Gâd laka nani ba pain kaikisma: 'Upla ikpara, marit laka sauhkpara, implikpara, upla nina ra kunin aisapara, upla ra kunin munpara, aisikam, yaptikam wal ba pain kulks.'
41010020	Bara waitna ba bila: --Smasmalkra, yang tuktan sirpi kapri wina baha ba sut kulkisna.
41010021	Bara Jisas witin ra latwan kaiki win: --Kau diara kumi man apu sma: was, bara diara brisma ba sut atki lalahka takbia ba umpira nani ra yas, bara mika kasbrika purara ba wina mamna brima; ningkara bal, nini bliks.
41010022	Sakuna waitna ba naha walan bara, sari takan, bara ai kupia sarikira mahka wan, witin yuyakira pali kan bamna.
41010023	Bara Jisas kir taui kaiki, ai disaipelka nani ra win: --Yuyakira nani, Gâd king aimaki ba laka prana ra dimaia karna pali sa!
41010024	Disaipel nani baha wali ta iwan, sakuna Jisas kli win: --Luhpi nani, karna pali sa, Gâd King aimaki laka tasbaia ra dimaia!
41010025	Kyamil kum silak nakra bak dimi luaia ba kau isi pali kabia, lalahkira kum Gâd king aimaki laka tasbaia ra dimaia ba wal.
41010026	Naha wali ta pali iwi bangwan, bara pana, pana makabi walan: --Baku kaka, ya swakwi takaia sip kabia ki?
41010027	Jisas witin nani ra kaiki, win: --Upla nani naha sip daukbia apia, Gâd lika sip sa, Gâd mapara diara sut sip sa bamna.
41010028	Bara Pita win: --Dawan, yang nani dia, dia bri kapri ba sut swisi, ninam blikri.
41010029	Jisas pana win: --Kasak mai wisni: Ya, ya yang dukira bara sturi yamni ba dukyara sin ai watla, ai muihni nani, ai lakra nani, ai aisika, ai yaptika, ai luhpia nani, ai tasbaia swisa kaka,
41010030	naha tasba ra, naha pyua ra 100 prais kau utla nani, muihni nani, lakra nani, yapti nani, luhpa nani, tasba sin bribia, rausauhkan nani tilara; bara naika balaia tasbaia ra, raya ban kaia ba bribia.
41010031	Sakuna ailal nana ra taura aimaki ba, nina ra taubia; bara ailal nana ra nina ra ba, taura taubia.
41010032	Witin nani Jerusalem yabalka ra uli auya kan bara, Jisas lika disaipel nani taura wapi kan. Witin nani ta iwan kan bara, sîbrinkira ai nina bliki kan. Bara Jisas kli disaipel 12 ba tnayara saki, dia, dia takaia kan ba mahka smalkan.
41010033	Witin nani ra win: "Man nani kaikisma, yawan Jerusalem ra uli auya. Bahara sika Upla Luhpika waitna ba prîst tara nani bara lâ smasmalkra nani mihta ra mangkbia, bara witin nani mita pruaia pâtka ra lakbia bara, upla trengsar nani mihta ra mangkbia.
41010034	Ai lawaska kikbia, yabalaia tuhbia, prukbia, bara ikbia, sakuna yu yuhmpa ra ningkara, witin pruan wina kli bubia."
41010035	Bara Jems, Jan wal, Sebedi luhpia nani ba, Jisas lamara bal, naku win: --Smasmalkra, yang nani mamkabisna ba wankma lukisna.
41010036	Bara witin baha nani ra makabi walan: --Dia want sma yang man nani ra dauki maikamna?
41010037	Witin nani bila: --Man king iwaikam pranakira ra iwma bara, yang nani wina kumi mihtam aihkara iwaia, wala ba smihkam tani ra.
41010038	Bara Jisas bila witin nani ra: --Dia makabisma ba man nani tanka briras. Man nani sip sma ki yang dimna kapka ba wina diaia, bara tahbi daukanka brimna ba sin briaia?
41010039	Witin nani bila: --Yang nani sip sna. Jisas witin nani ra win: --Kasak pali: yang dimna kapka ba wina dima, bara yang ra tahbi ai daukbia ba man nani ra sin tahbi mai daukbia;
41010040	sakuna yang mihti aihkikara, smihki ra sin iwaia ba lika, yang mihta yaia sip apia sna. Baha lika ya, ya dukia wisi ridi daukan ba, baha nani ra yan kabia.
41010041	Disaipel 10 ba baha wali, Jems, Jan wal mapara lauan.
41010042	Sakuna Jisas witin nani ra naku win: --Man nani kaikisma kuntri wihtka nani ba, kuntrika dawanka takisa, bara tilara kau tara nani ba baha nani purara karnika alkisa.
41010043	Sakuna man nani tilamra baku kabiara. Baha man nani wina ya kau tara kaia lukisa kaka, wala nani napakanka takaia sa;
41010044	bara ya, ya man nani tilamra taura kaia lukbia ba, sut albika kaia sa.
41010045	Kan Upla Luhpika waitna ba sin balras upla mita dukia daukbia dukyara, sakuna upla dukia daukaia, bara rayaka sin yaia, upla ailal swaki sakaia ba mata.
41010046	Bara witin nani Jeriko ra wan. Bara Jisas ai disaipelka nani, upla ailalka ai nina bliki kan ba aikuki taun ba wina taki auya kan bara, blain waitna, yabal tnayara iwi diara makabi kan.
41010047	Bara Jisas Nasaret wina ba walan ai lamara aula kan, bara diara kaikras ba mahka naku winan: --Jisas, Debit Luhpia waitna, kupiam swapni ai kaikram! Upla
41010048	ailal mita laui daukan ai bila prakbia wisi, sakuna kau ai bila baikra tara wini kan: --Debit Luhpia waitna, kupiam swapni ai kaikram!
41010049	Bara Jisas takaski, naku win: --Witin ba paiws. Bara witin nani blain waitna ba wini, naku win: --Tam baiki bus, witin mai winisa bamna.
41010050	Bara ai kwalka lulki, pâli tit bui, Jisas lamara balan.
41010051	Bara Jisas witin ra makabi walan: --Dia want sma yang man ra mai daukamna? Blain ba witin ra wisata: --Smasmalkra, yang diara kaikaia want sna!
41010052	Jisas witin ra win: --Sip sma mahka waia; pat rawram sa, kasak lukram bamna. Baha nakra klipan kum ra blain ba kaiki kan, bara yabal ra Jisas nina blikan.
41011001	Bara witin nani Jerusalem lamara wan bara, Bitpadsi bara Betani taunka lamara, Alibet ilka lamara, Jisas mita ai disaipelka wal blikan,
41011002	witin nani ra naku wisi: --Taun mamwan kat bara was, bara wama pyua ra beriku kum wilkan kaikma, kau upla ulras sa. Man nani langki bri bal.
41011003	Bara upla kum kra mamkabi walbia kaka dia muni baha daukisma, man wis Dawan ba want sa bara ningkara kli blikbia.
41011004	Witin nani wan bara beriku ba dur kum lamara wilkan kan kaikan, yabal latara, bara langkan.
41011005	Upla tila nani bara kan ba mita win: --Man nani dia daukisma? Diakan beriku ba langkisma?
41011006	Bara witin nani Jisas win ba baku baha nani ra win; bara ban witin nani ra swin wan.
41011007	Beriku ba Jisas ra brih wan bara, ai kwalka nani purara palkan Jisas baha purara ulan.
41011008	Upla ailal ai kwalka nani yabal ra palkan, wala nani dus tnawa nani klaki yabal ra palkan.
41011009	Taura wapi kan nani ba, nina ra wapi nani kan ba sin, mahka naku winan: --Mayunra! Yamni pali sa, witinka Dawan nina bri aula ba!
41011010	Yamni pali sa king aimaki laka aula ba, wan aisika Debit king aimaki laka ba! Mayunra Gâd lai purara ba!
41011011	Bara Jisas Jerusalem ra diman, tempel ra sin, bara diara nani sut kir kaiki, disaipel 12 ba kira Betani ra wan, pat tutni kan bamna.
41011012	Yu wala titan, witin nani Betani wina takan, Jisas plun dauki kan.
41011013	Bara lai wina kwah damni dusa kum wahya man kan kaikan; ma bri sapa kaikaia wan, sakuna wahya baman sakan, baha ma briaia pyua kau kan bamna.
41011014	Bara Jisas kwah dusa ra aisi, naku win: --Ban kaiara, upla kumi sin man wina ma pibia apia! Bara ai disaipelka nani baha walan.
41011015	Baha wina witin nani Jerusalem ra diman. Bara Jisas tempel ra dimi, upla nani diara atki, pana atki nani ra, mahka kangbi sakan. Upla lalah sins mamunra nani tebilka makupan, butku atki uplika nani iwaika nani sin;
41011016	bara upla kumi ra sin adar yaras tempel bak diara twilki waia.
41011017	Bara witin nani ra smalki win: --Ulbanka nani ra naku wisa: 'Yang waitla ba tasba aiskara upla nani ai pura sunaia watla makan kabia', sakuna man nani lika aîmplikra watla daukram sa.
41011018	Prîst tara nani, lâ smasmalkra nani sin baha ba walan, bara witin nahki ikaia ba plikan, kan baha nani witin ra sibrin kan, upla sut ai smalkanka wali ta iwan kan bamna.
41011019	Sakuna tihmia iwan bara, Jisas ai disaipelka nani aikuki taun ba wina taki wan.
41011020	Yu wala titan witin nani luan bara kaikan, kwah dusa kata ba ai playka wina sut lawan kan.
41011021	Ba kat Pita ai kupia krauan, bara Jisas ra win: --Smasmalkra, kaikram, kwah dusa latubatma ba pat lawan sa.
41011022	Jisas witin nani ra win: --Man nani Gâd ra kasak lukan laka bris.
41011023	Kasak man nani ra mai wisna: Ya, ya naha ilka ra 'Naha wina taki kabu ra dimi was' wibia kaka, ai kupia ra nahmpa, nahmpa lukras, bara diara aisin ba kat kasak lukbia kaka, baku takan kabia.
41011024	Baha mihta mai wisna: Dia, dia man nani pura sunra ra makama kaka, bara pat briram wisi kasak lukma kaka, baku takbia.
41011025	Bara man nani puram sunisma bara, upla kum mapara diara brisma kaka, witin ra pâtka ban swih tiks, bara Aisikam kasbrika purara ba sin man nani saurkam nani swih tikbia.
41011026	[Sakuna man nani ban swih tikras sma kaka, Aisikam kasbrika purara ba man nani saurkam nani swih tikbia apia.]
41011027	Witin nani Jerusalem ra balan, bara Jisas tempel ra watauki kan, prîst tara nani, lâ smasmalkra nani bara wihta almuk nani sin ai lamara balan,
41011028	bara witin ra makabi walan: --Dia karnika ni man naha dukia nani daukisma ki? Ya bui naha nani daukaia karnika maikan?
41011029	Jisas witin nani ra win: --Yang sin man nani ra diara kum mamkabi walamna; pana ai wima kaka lika, yang dia karnika ni naha dukia nani daukisna ba mai wimna.
41011030	Jan ba ya mita tahbi daukaia blikan ki? Gâd mita, apia kaka, upla nani mita? Ai wis!
41011031	Bara pana, pana mahka naku aisi blahwan: "Yawan Gâd mita blikan wibia kaka, naku wan wibia: 'Bamna, diakan witin ra kasak lukras katma?'
41011032	Apia kaka, yawan upla nani mita blikan wibia?" Witin nani upla nani ra sîbri luki kan, upla sut Jan ba Gâd dahra aisasara kasak kulki kan bamna.
41011033	Baku bara, Jisas ra naku win: --Yang nani kaikras! Bara Jisas witin nani ra win: --Bamna yang sin dia karnika ni naha dukia nani daukisna ba mai wimna apia.
41012001	Bamna Jisas witin nani ra maprika bila nani ni mahka smalkan, bara naku aisin: "Waitna kum kan, witin ai nasla ra wain dusa mangkan; bara kir klar kutban, wain laya taibi sakaia pliska kum daukan bara tawar kum bukan, diara sut ba pain aihwakbia wisi. Ningkara, nasla ba wark tatakra nani mihta ra mangki si, witin kuntri walara impakan.
41012002	Dakaia pyua aimakan ra, alba kum warkka tatakra nani ra blikan dia dakbia ba wina, witin ra yabia dukiara.
41012003	Sakuna witin nani mita alba ba alki prukan, bara mahka blikan wan diara sin yaras pali.
41012004	Bara insla dawanka ba alba wala kum blikan, sakuna nahara lika walpa ni sabi, lal ra pruki baiki, saura pali munan.
41012005	Bara kli insla dawanka ba wala kum blikan; nahara lika witin nani bui ikan. Baha ningkara kau ailal blikan, kuna tila prukan, tila ikan.
41012006	"Kau kumi baman takaskan kan: ai luhpia waitna aingwa ba, bahara latwan pali kata. Baha blikan ban luki: 'Witin nani, luhpika kulkbia.'
41012007	Sakuna wark tatakra nani ai manka naku aisin: 'Naha sika diara nani na dawanka kabia; bamna kaisa witin na ikaia, bara diara nani ba yawan dawanka takaia.'
41012008	Bamna witin ra alki ikan, bara wîna tara ba nasla wina sakan."
41012009	Bara Jisas makabi walan: "Bara dia lukisma man nani dia daukbia wain nasla dawanka ba? Witin bal baha wark tatakra nani sut ikbia, bara nasla ba upla wala nani ra yabia.
41012010	"Man nani Ulbankara aisi kaikras katma ki? Naku wisa: 'Utla mamakra nani mita, bahki kulkan walpaia ba naha walpaia na taura bapan walpaia takan.
41012011	Naha na Dawan mita daukan sa, bara wan nakra ra diara aihka palisa.' "
41012012	Bara witin nani trai kaikan Jisas ra alkaia, kan witin nani kaikan naha maprika lilka aisin na, witin nani mapara aisin. Sakuna upla nani sîbri kan bamna, witin ra swisi, mahka wan.
41012013	Bara witin nani mita Jisas ra, Parisi nani, bara Herad uplika nani sin blikan, yaka dia pana aisabia bara dahra kwahkaia dukyara.
41012014	Baha nani bal witin ra win: --Smasmalkra, yang nani kaikisna man diara kasak ba kat aisisma, upla dia aisi ba man kulkras, kan man upla nani mawan ba kulkras, sakuna Gâd yabalka ba kasak tanka kat smalkisma. Rom wihtka tara ra lal mana aibapaia ba lâ sa ki, apia kaka, lâ apia? Yang nani lal mana aibapaia sna, apia kaka aibapaia apia sna ki?
41012015	Sakuna Jisas baha nani kuninka ba kaiki kan, bara witin nani ra naku win: --Diakan man nani traiki kaikisma? Lalah ma kum sal aik yang kaikaia.
41012016	Witin nani sal yaban, bara Jisas bahara kaiki, witin nani ra makabi walan: --Naha mawan lilka na, ya dukia, bara nahara nina ulban na ya nina sa? Witin nani pana win: --Rom wihtka dukia sa.
41012017	Bara Jisas witin nani ra win: --Man nani Rom wihtka ra yas, dia Rom wihtka dukia ba, bara dia Gâd dukia ba, Gâd ra yas. Bara aisin ba dukyara, ta iwan.
41012018	Bara Sadyusi tila nani Jisas ra kaikaia wan. Naha nani bila pruan nani ba sip bubia apia wisa. Bara naha dukyara Jisas ra naku makabi walan:
41012019	--Smasmalkra, Moses naku ulbi wan win: Waitna kum ai maîa wal luhpa sakras ban prubia kaka, muihnika ba bui ai pyarkika ba briaia sa, bara witin wal ai luhpia sakaia sa ai muihni pruan ba watlika ra.
41012020	Waitna 7 bara kan, sut ai muihni atia. Kau almukka ba mairin kum brin, bara luhpa apu ban pruan.
41012021	Bara witin ningkika bui ai pyarkika ba brin, bara baha sin luhpa sakras ban pruan; ningkara witin ningkika ba sin baku takan.
41012022	Bara baku man 7 ba sut witin wal brin, sakuna kumi sin luhpa sakras. Sut pruan ningkara, mairin ba sin pruan.
41012023	Bamna raiti wina bui kli raya taki bangkbia pyua ra, ani pali ba mairka maîa waitna kabia, kan 7 ba sut witin wal marit takan bamna?
41012024	Bara Jisas witin nani ra win: --Man nani mamwakisma, man nani ulbanka nani tanka briras sma bamna, Gâd karnika ba sin kaikras sma ba mihta.
41012025	Pruan nani ba bubia bara, witin nani marit takbia apia, kan witin nani lika insal nani kasbrika purara ba baku kabia.
41012026	Sakuna pruan nani buaia ba dukyara, man nani Moses wauhkataya ra aisi kaikram ki, nahki witin ra kiaya dusa klauhi kan wina aisin ba baku? Witin ra naku win: 'Yang sika Ebraham, Aisak, Jekob Gâdka.'
41012027	Gâd lika pruan nani Gâdka apia sa, sakuna raya nani Gâdka sa! Baku bamna man nani lika uba mamwaki bangwan sa.
41012028	Bara lâ smasmalkra kum balan witin baha nani wal blahwi kan ba walan. Witin kaikan Jisas baha nani ra pain aisin kan, bamna witin ra makabi walan: --Lâ sut wina, ani ba kau tara sa ki?
41012029	Jisas pana win: --Lâ sut tilara taura ba lika naha sa: 'Wals, Israel: Dawan wan Gâdka ba kumi baman sa.
41012030	Man Dawan Gâdkam ra latwan kaikma kupiam aiska, solkam aiska, lukankam aiska, karnikam aiska ni.' Naha sika lâ kau tara ba.
41012031	Wala naha wal baku ba lika naha sa: 'Uplikam ra wînam ra latwan kaikisma ba baku latwan kaikma.' Naha nani purkara la wala apu sa.
41012032	Bara lâ smasmalkra ba witin ra win: --Pain aisaram, Smasmalkra. Kasak pali man aisisma Gâd kumi man sa, bara wala lika apu sa, witin baman.
41012033	Bara Gâd ra kupia aiska, lukanka aiska, solka aiska, karnika aiska ni latwan kaikaia ba, wan uplika ra wan wîna baku latwan kaikaia ba sin, sakripais nani, daiwan nani altar ra angki ba sut wal kau purkara sa.
41012034	Bara Jisas naha waitna lukikira witin ra win ba kaiki, pana witin ra naku win: --Gâd kingka tasbaia ba wina laiura apia sma. Bara upla kumi sin kli witin ra diara makabi walaia lukras kan.
41012035	Jisas tempel ra smalki kan bara makabi walan: --Dia kan lâ smasmalkra nani wisa Misaia ba Debit luhpia sa?
41012036	kan Debit pali Spirit Hulikira ingnika mita, naku win: 'Dawan mita yang Dawanki ra win: Man mihti aihkikara iws, yang mita waihlam nani minam munhta ra mangkamna ba kat.'
41012037	Bamna nahki Misaia ba Debit kyamka kabia, kan Debit pali witin ra Dawan wisa kaka? Upla, ailal kan ba, ai kupia liliakira ni Jisas ra wali kan.
41012038	Jisas ai smalkanka ra, witin nani ra naku win: "Lâ smasmalkra nani ra aman kais, witin nani prak yari dimaia lihki ba, bara taun bilara upla ai lakula wibia sin lihki ba.
41012039	Sinagog ra witin nani kau plis tara briaia lihkisa, plun piaia ra sin kau plis pain nani ba plikisa,
41012040	pyarka mairin nani ra sin ai watla dakbisa, bara kunin man ai pura sunra yari sunisa. Witin nani sika kau klala tara bribia ba."
41012041	Yu kum Jisas tempel ra iwi kan, lalah mangkaika watla mawan kat. Witin upla nani lalah mangki ba kaiki kan, bara nahki lalahkira nani lalah ailal mangki kan ba sin.
41012042	Pyarka mairin umpira kum balan, bara lalah mangkaika watla ra lalah ma sirpi wal mangkan, praiska ba tara lika apia kata.
41012043	Bara Jisas ai disaipelka nani ra paiwi, naku win: --Kasak man nani ra mai wisni: Naha pyarka mairin umpira na, wala nani lalah mangkaika watla ra lalah mangkan ba purkara kau yaban sa;
41012044	kan witin nani sut ai lalahka ailal yuika ba wina yan, sakuna witin lika umpira, raya iwaia dukia kata ba sut yaban.
41013001	Jisas tempel wina takan bara, ai disaipelka kum witin ra win: --Smasmalkra, kais walpa nani na, bara watla paskanka nani na sin!
41013002	Sakuna Jisas witin ra win: --Man nani naha watla paskanka tara nani na kaikisma? Nahara walpa kumi sin, walpa wala purara ban kabia apia. Sut kat sauhki tikan kabia.
41013003	Ningkara witin nani Alibet ilka ra wan, tempel mawan tanira. Jisas bahara iwi kan bara, Pita, Jems, Jan, Andru kat tnaraya tawi makabi walan:
41013004	--Naha dukia na ahkia takbia sapa yang nani kaikaia want sna. Mahka naha diara nani tnata alkaia sainka ba, dia kabia?
41013005	Jisas witin nani ra win: --Aman kaiks upla kunin mai munbiara!
41013006	Upla ailal yang nini maki, naku aisi balbia: 'Yang sika Misaia', bara upla ailal ra kunin munbia.
41013007	"Sakuna man nani war sturka bara trabil nani ba sin walma bara, sirang iwpara, baha ba baku kaia sa bamna; sakuna tnata pyua ba kau kabia.
41013008	Bamna nisan kum mita nisan wala mapara aiklabia, kuntri kum kuntri wala mapara war daukbia. Bara plis ailal ra tasba nikban nani kabia, plun wauhwan, bin tara nani sin. Naha diara nani na, pât wauhwaia ta kriki ba kabia.
41013009	"Sakuna man nani aman kais. Witin nani wihta nani mihta ra mai mangkbia, bara sinagog nani ra mai wipan kabia. Man nani yang taiwan wihta nani, king nani mawan ra sin mai brih wabia, bara yang witniski baha nani mawan ra sin aisama.
41013010	Bara sturi yamni ba pyua tnata aimakras kainara, tasba aiskara aisi smalkan kaia sa.
41013011	Bara man nani wihta nani mihta ra mai brih wabia bara, dia aisaia sma ba dukyara lika lukpara. Man nani Gâd mita baha pyua ra dia aisaia maikbia ba kat aisas, kan Spirit Hulikira sika aisabia, man nani lika apia.
41013012	Upla nani sin ai muihni mapara kunin aisabia, ikbia; aisa nani mita ai luhpia nani mapara kunin aisabia; luhpia nani ai aisika ai yaptika wal mapara bubia, bara witin nani ra ikbia.
41013013	Upla sut yang taiwan misbara mai kaikbia; sakuna yua tnata kat ya bapi bubia ba, baha lika swaki sakan kabia.
41013014	"Man nani saura taski lakara kaikma naha pliska baku kaia apia kan ba --ya aisi kaiki ba, tanka bribia--, baku bamna Judia ra nani ba il nani ra plapbia;
41013015	bara ya ai watla bahara nani ba, baha pura wina iwbia ra bara sin dimbiara diara sakaia;
41013016	bara ya ai nasla ra ba, kli taui bal ai kwalka sin bribia apia.
41013017	Mairin kwihra nani bara ai luhpia tyala dakaki nani ba mapara lika saura pali kabia!
41013018	Man nani Gâd ra makas, li pyua ra naha dukia takbiara;
41013019	kan baha yua nani ra lika pât wauhwanka tara kabia, bahamuna kau patitara pyua ra apu kan, Gâd mita tasba paskan wina, naika pyua ra sin bahamuna yua apu kabia.
41013020	Bara Dawan mihta baha pyua ba kunhku daukras kaka, upla kumi sin swaki sakan kabia apia; sakuna ai uplika nani pliki sakan ba latwanka ra kunhku daukan sa.
41013021	"Bamna baha pyua ra upla, man nani ra naku mai wibia kaka: 'Kais, Misaia ba nara sa', apia kaka 'Kais, bara sa', bahara kasak lukpara.
41013022	Bamna kuninkira nani ba Misaia baku balbia, dahra aisasara baku sin, bara sain tara nani, diara aihka nani sin upla nani ra kunin munaia wisi, daukbia; bara sip kabia kaka, Gâd pali pliki sakan nani ra ban kunin munbia.
41013023	Bamna man nani aman kaiki bas! Yang kau kan wina, sut mai wiri sa!
41013024	"Sakuna baha yua nani ra, pât wauhwanka pyua ningkara, yu lapta ba tihmia takbia, kati sin ai ingnika yabaia apia,
41013025	slilma nani kasbrika wina kauhwbia, bara kasbrika ra karnika nani ba sin nikban kabia.
41013026	Bara mika Upla Luhpika waitna ba, kasbrika ra, ai karnika tara wal, ai prana kira aula ba, upla nani kaikbia.
41013027	Witin ai insalka nani blikbia, bara pasa mapa 4 ba wina, ai uplika pliki sakan nani ba asla daukbia, tasba tnata last ba wina, kasbrika pura last tnata ba kat sin.
41013028	"Man nani kwah damni dusa maprika lilka ba wina lan taks: ai tnawa nani kura, bara ai wahya nani pat saki pyua, man nani kaikisma mani pyua ba pat aula.
41013029	Sin baku, naha dukia nani takbia kaikma pyua, kaiki bas tnata yua ba pat baila sa, dur pali lamara sa.
41013030	Kasak mai wisni man nani ra: Naha pyua uplika nani kau pruras kaka, naha dukia nani sut takbia.
41013031	Kasbrika pura ra ba, tasba wal lui wabia, sakuna yang bili nani lika sut kat aimakbia.
41013032	"Sakuna baha yua ba, awarka ba lika upla kumi sin kaikras sa, kasbrika purara insal nani ba, Upla Luhpika waitna pali sin apia. Aisa ba baman baha kaikisa.
41013033	"Baha mita, man nani aiwahki, bila kaiki bas, kan man nani kaikras sma ahkia pyua ba aimakbia sapa.
41013034	Sin waitna kum laiura impaki ba baku sa, bamna ai watla kau swiras bara, ai albika nani ra warkka yabisa, bara dur aihwakbia wisa.
41013035	Bara man nani aiwahki bas, watla dawanka ahkia balbia sapa kaikras sma bamna: saiwan ra, wal bakrikira, kalila aiwanbiara, ingwbia sapa;
41013036	damra walras balbia kra, bara yapi kama mai sakbiara.
41013037	Man nani ra mai wisna na, yang upla sut ra wisna: Man nani aiwahki bas!"
41014001	Kau yu wal bara, insal luan yua, brit lebin mangkras piaia yua ba sin. Bara prîst wihtka nani, lâ smasmalkra nani aikuki, Jisas ra kunin muni alki ikaia pliki kan.
41014002	Sakuna witin nani bila: --Lilia tara yuara lika apia, upla nani bin daukbia ra sia.
41014003	Jisas Betani ra, Saiman leparka ra kata watla ra kan. Witin tebil ra iwi kan bara, mairin kum walpa ni daukan batilka kum, tangni, batana laya kia painkira bangki brih, bahara balan. Bara batilka ba baiki, batanka laya ba Jisas lal ra laikan.
41014004	Upla tila nani bara kan ba ai kupia baiki, pana, pana naku aisin: --Diakan naha batana kia painkira na bahki tikisa ki?
41014005	Sip kan lalah ma 300 pura mana atki, baha ni umpira nani ra help munaia. Bara mairka ba mapara ai kupia baiki bangwan.
41014006	Sakuna Jisas bila: --Mairin ba swis! Diakan man nani witin ra trabil munisma? Yang ra naha ai dauki na diara yamni sa.
41014007	Umpira nani ba pyua bani tilamra ban bri kama, bara ani, ani yua ra yamni munaia lukma ba, sip kama daukaia; sakuna yang lika ban tilamra ai bri kama apia.
41014008	Naha mairka dia daukaia sip kan ba kat daukan; kau wina, wîni tara na batana kia ni yukan, tasba ra ai bikaia dukyara.
41014009	Kasak pali mai wisni: Ani anira sturi yamni aisi smalkbia ba, tasba aiskara naha mairka daukan na sin aisabia, witin dukyara ai kupia krauki kaia ba mata.
41014010	Disaipel 12 ba tila wina, kumi nina Judas, Kariot taunka wina ba; witin lika prîst wihta nani aikuki aisaia wan, baha nani wal lâ kum dauki, Jisas ba ai mihta ra mangkaia dukyara.
41014011	Witin nani baha wali, ai lilia takan, lalah yabaia sin pramis munan. Bara Judas mahka Jisas ba witin nani mihta ra mangkaia plikan.
41014012	Insal luan lilia yua pas ba, brit lebin apu kira pî kan, sakripais syîpka ba sin baha yua iki kan bara, disaipel nani Jisas ra makabi walan: --Anira want sma insal luan yua pata ba piaia, yang nani wih ridi daukamna?
41014013	Jisas ai disaipelka wal saki blikan wan, bara witin baha nani ra win: --Man nani taun ra was, bara waitna kum kaikma witin li watla kum brih auya. Baha nina bliks,
41014014	bara anira dimbia kaka, watla dawanka bara wis: 'Smasmalkra bila: Disaipelki nani aikuki insal luan yua pata piaia sna rûmka ba, anira sa?'
41014015	Bara witin man nani ra pura rûm tara kum pat ridi daukan mamrikbia; bahara yawan dukia ridi dauks.
41014016	Disaipel nani ba taki taun ra wan, bara dia Jisas win ba kat sakan; bara witin nani insal luan pata ba ridi daukan.
41014017	Pat yu tutni kan, Jisas ai disaipelka 12 ba kira wan.
41014018	Bara tebil ra iwi pî kan bara, Jisas witin nani ra win: --Kasak pali mai wisna: Man nani tilam wina kum, yang wal plun pî ba mita waihli mihta ra ai mangkbia.
41014019	Bara sut sari takan, witin ra pana, pana makabi walan: --Baha ba yang sna ki? Wala bila: --Baha ba yang sna ki?
41014020	Bara Jisas pana witin nani ra win: --12 na tila wina kum sa, yang wal sin plitka ra brit buski pî ba.
41014021	Bamna Upla Luhpika waitna ba, Ulbanka nani aisi ba yabalka bak auya, sakuna witin ra waihla mihta ra mangki waitnika ba mapara saura pali kabia! Kau pain kaia kan witin ba aisubi takras kata!
41014022	Witin nani pî kan bara, Jisas brit ai mihta ra brih, tingki win; bara kriki, witin nani ra yabi, naku win: --Man nani pis; naha na yang wîni tara sa bamna.
41014023	Ningkara, witin kap kum brih, Gâd ra tingki wisi, witin nani ra yan, bara sut baha kapka wina din.
41014024	Bara witin nani ra win: --Naha na yang tailia sa, lâ daukan ba, bara upla ailal dukyara laikan sa.
41014025	Kasak pali mai wisni: Yang kli naha wain dusa ma wina dimna apia, wain raya Gâd kingka tasbaia ra dimna ba kat.
41014026	Lawana nani aiwani luan ba ningkara, witin nani Alibit ilka ra wan.
41014027	Bara Jisas witin nani ra win: --Naha tihmia man nani sut ai swisi plapma, ulban ba baku: 'Sepad ba ikamna, bara syîpka nani aihka, aihka, yakaban kabia.'
41014028	Sakuna yang pruan wina buamna bara, kainamra Galili ra wamna.
41014029	Bara Pita Jisas ra win: --Upla sut baku daukbia kaka, yang lika sip mai swimna apia.
41014030	Sakuna Jisas Pita win: --Naha diara na amya tikpara. Sin naha tihmika ra, kau kalila aima wal aiwanras bara, man aima yuhmpa yang ai kaikras wima.
41014031	Sakuna Pita kau karna pali aisi win: --Yang man wal pruaia kamna sin, mai kaikras sna lika sip wimna apia. Bara wala nani sut sin baku aisin.
41014032	Bara witin nani plis kum nina Getsemani maki kan bara balan, bara Jisas ai disaipelka nani ra win: --Man nani naha ra iwi bas, yang puri suni kamna bara.
41014033	Bamna Pita, Jems, Jan kat brih wan, bara mahka sibrin daukan, sari sin takan.
41014034	Bara witin nani ra win: --Yang kupi ra sari ai daukisa, pruaia prais. Man nani nahara takaski aihwaki bas.
41014035	Jisas kau wiria laiura wih tasba ra baui ai mawan tasba kat praki, Gâd ra ai pura sunan, sip kaka baha pât wauhwaia latwanka ba, witin wina lubia.
41014036	Bara ai pura sunra ra aisin: "Aisiki, diara sut mapara man sip sma; naha patka wauhwaia sna ba wina swaki ai saks; sakuna yang kupi laka lika apia, man kupia laka kat."
41014037	Witin mita disaipel nani ra balan bara, yapi kan kaikan, bara Pita ra win: --Saiman, man yapisma ki? Awar kum pan sin sip aihwakras sma?
41014038	Man nani aihwaki, puram suni bas, bara traika kaikanra kauhma apia. Spiritkam ba karna sa, sakuna wînam tara ba swapni sa.
41014039	Witin kli wan, bara ai pura sunan sin bila nani ba kat.
41014040	Ningkara, witin kli balan, bara disaipel nani ba yapi kan sakan. Witin nani yapan dauki kan ba mihta ai nakra nani sip kwaki briras kan. Witin nani pana Jisas ra dia wiaia sapa kaikras kan.
41014041	Bara kli aima yuhmpa ra balan bara, Jisas bila baha nani ra: --Nana ra lika man nani yaps, wingkam puhs. Aitani sa! Kais, Upla Luhpika waitna ba upla saurakira nani mihta ra mangkaia awarka ba aimakan sa.
41014042	Man nani bus, Kaisa yawan wap! Kais, waihla mihta ra ai mangkuya uplika ba pat aula sa!
41014043	Kau Jisas aisi kan, Judas balan; witinka disaipel 12 nani wina kata ba, bara upla ailal sord nani dus nani brih witin wal aula kan; baha nani ba prîst wihta nani wina, lâ smasmalkra nani wina, bara Ju almukka nani wina sin.
41014044	Judas, witinka mita Jisas waihla mihta ra mangki kan ba, sain kum naku yaban naku wisi: "Yaura yang kyawalamna ba, baha sika; man nani alks, bara pain pali priski brih was."
41014045	Bara balan Jisas lamara bal win: --Smasmalkra! Bara witin ra kiawalan.
41014046	Bamna waihlka nani mita Jisas ba alki, prîst ra brihwan.
41014047	Sakuna disaipel kum mita, ai sord saki, prîst wihta albika kum ra kyama kum dakban.
41014048	Bara Jisas upla nani ra win: --Aîmplikra kapri kan baku, man nani sord nani bara dus nani brih ai alkaia aidrubi balram.
41014049	Yu bani man nani tilamra kapri, tempel ra aisi smalki, bara man nani ai alkras kapram. Sakuna baha ba ban baku takaia kan Ulbanka ba kat aimakbia dukyara.
41014050	Bamna disaipel nani sut Jisas yakan swisi si, plapan.
41014051	Wahma kum Jisas nina bliki kan, kwalyapa kumi ni ai pura praki. Witin ra alkan,
41014052	sakuna witin mita kwalyapa ba swisi si, ai taya man plapan.
41014053	Bamna witin nani mita Jisas ba prîst tara watla ra brih wan; bara prîst wihtka nani, wihta almuk nani, bara lâ smasmalkra nani sut asla prawan.
41014054	Pita ba laih wina Jisas nina blikan, wihta tara watla latka kat; ban aihwawakra nani aikuki pauta lamara ailahki kan.
41014055	Prîst wihtka nani bara lâ wihtka nani sut mita Jisas mapara witnis plikan ikaia dukyara, sakuna sip sakras kan.
41014056	Bara upla manas witin mapara kunin aisi kan, sakuna pana, pana sip aisi ta mangkras kan.
41014057	Upla tila nani, kunin pali aisi ai dahra saki, naku aisin:
41014058	--Yang nani naku aisi kan walri: 'Naha tempelka upla nani mihta makan na sauhkamna, bara yu yuhmpa ra yang mita upla nani makras tempelka wala kum makamna.'
41014059	Sakuna baha aisanka sin sip pana, pana tanka briras kata.
41014060	Bara prîst wihtka ba, sut tila wina buan, bara Jisas ra makabi walan: --Man diara pana aisaras sma ki? Naha mampara aisi dukia nani na dia pali tanka sa ki?
41014061	Sakuna Jisas sap kan, pana diara aisaras kan. Prîst wihtka kli witin ra naku makabi walan: --Man ba Misaia sma ki, Gâd yamni pali ba Luhpia?
41014062	Jisas witin ra win: --Au, yang sika. Bara man nani mita Upla Luhpika waitna ba kaikma, Gâd karnika bara mihta aihkikara iwi, kasbrika purara kasbrikika nani tilara balbia ba.
41014063	Bamna prîst wihtka ba mita ai kwalka nani kalki, aisin: --Dia muni yawan nani kau witnis wala nani want sa ki?
41014064	Man nani walram nahki ai bila ni Gâd mapara saura aisin ba. Nahki lukisma man nani? Bara sut mita pruaia pâtka ra lakan.
41014065	Bara upla tila nani mahka witin ra yabalaia tuhban, ai mawan praki pruki kan, naku sin witin ra win: --Dahra aisi wis, ya mai prukan sapa! Bara tempel ra aihwaki kan nani ba mita ai mawan ra prukan.
41014066	Pita lata munhta tanira kan, bara prîst wihtka albika mairin kum balan.
41014067	Witin lika pauta mukan ba lamara ailahki kan, bara Pita kat kaiki, naku win: --Man sin Jisas Nasaret wina ba wal tauki kapram!
41014068	Sakuna Pita apia wisi, naku aisin: --Yang witin ba kaikras, dia aisisma sapa sin yang tanka briras! Bara latara takan, utla dimaika kat. Ba kat kalila kum aiwanan.
41014069	Bamna alba mairin mita kli witin ra kaikan, bara bahara kan uplika nani ra nan win: --Naha waitnika na sin baha nani tila wina kum sa.
41014070	Sakuna Pita mita kli apia win. Kau naika mapara, bahara kan nani ba kli Pita ra win: --Kasak pali, man baha nani tila wina kum sma; man Galili wina sma bamna.
41014071	Bara Pita mahka kunin aisi swir taki aisi nan win: --Yang baha waitnika man nani aisisma ba, ya sapa kaikras!
41014072	Baha sin pyua ra, kalila ba aima wala aiwanan. Bamna Pita Jisas wisata ba ai kupia krawan: 'Kau kalila aima wal aiwanras kaka, man aima yuhmpa yang ra ai kaikras sma wima.' Bara naha luki, mahka inan.
41015001	Bara yu baiwan ra, prîst wihtka nani asla prawan, wihta almuk nani, lâ smasmalkra nani, lâ wihtka nani sut ba kira. Bamna witin nani Jisas ba priski brisi, Pailet mihta ra mangkan.
41015002	Pailet witin ra makabi walan: --Man ba Ju nani Kingka sma ki? Bara pana win: --Au, man aisaram ba kat.
41015003	Prîst wihtka nani diara ailal dukyara dahra saki kan.
41015004	Bara Pailet kli witin ra makabi walan: --Man pana diara aisaras ki? Kais nahki diara ailal dukyara damhra saki na!
41015005	Sakuna Jisas pana diara aisaras kan; bamna Pailet dia lukaia sapa kaikras kan.
41015006	Pailet ai laka kum bri kan: baha lilia yua nani ra silak uplika kum upla nani ra langki yabaia, ani witin nani makabia ba.
41015007	Silak watla waitna kum kan, ai nina Barabas; witin upla wala nani aikuki wihta nani mapara war buki, upla ailal ikan.
41015008	Upla nani Pailet ra bal makaban, ai laka kan ba baku daukbia wisi.
41015009	Bara Pailet witin nani ra win: --Man Kingkam ba pri saki mai kamna?
41015010	Bamna Pailet kaikan, prîst wihtka nani mita tuman laka mihta Jisas ba ai mihta ra mangkan.
41015011	Sakuna prîst wihtka nani mita upla nani ra kupia turbi, maisakapi, win, Barabas ba pri sakaia makabaia.
41015012	Bara Pailet witin nani ra makabi walan: --Bamna man nani Ju nani Kingka makisma ba, dia munamna want sma ki?
41015013	Witin nani ai bila baikra tara wini, aisin: --Witin ba dus prihni ra sas!
41015014	Bara Pailet witin nani ra win: --Bamna witin dia saura daukan ki? Sakuna witin nani kli ai bila baikra tara winan: --Witin ba dus prihni ra sas!
41015015	Bamna Pailet mita upla nani ba wal pain kaia dukyara, Barabas ba pri sakan; bara Jisas lika klala ni wipaia blikan, ningkara yan dus ra sabaia.
41015016	Bara suldawa nani, Jisas ba wihta tara ba watla latara brisi, suldawa daknika aiska ba asla winan.
41015017	Witin ra kwala mapla siksa talia kum dingkan, bara kraun kum kiaya ni pitbi lal ra mangkan.
41015018	Bara mahka witin nani Jisas ra wini, win: --Ju nani Kingka ba ban raya kabia!
41015019	Bara dus kum ni ai lal ra prukan, yabal laya tuhban, ai lula sin kriki ai pura suni mayuni kan.
41015020	Baku ai lawaska kiki muni, kwala mapla siksa talia ba daiki si, ai kwalka dingkan. Bara mahka saki brih wan, dus prihni ra sabaia.
41015021	Sairini wina waitna kum nina Saiman, Aleksander bara Rupus wal aisika, insla wina aula kan; bara bak luan, taibi munan Jisas dusa prihni ba twilkaia.
41015022	Bara witin nani Jisas ba plis kum ra brih wan, nina Golgata wi bara (baha tanka lika: "Wan lalkahmka Pliska").
41015023	Bara wain, sîka mahka tahpla wal mangki witin ra yan, sakuna baha sip diras kan.
41015024	Baha ningkara dus prihni ra saban. Suldawa nani ba mita Jisas kwalka ba yui briaia wisi, dais pulan, witin nani kumi bani dia briaia sapa kaikaia.
41015025	Titan 9 aklak, witin nani Jisas ba dus ra saban.
41015026	Witin nani mita dia tawan Jisas ra iki kan ba dukyara, naku ulban: "Ju nani Kingka."
41015027	Implaplikra wal sin witin wal sabi bangwan, kumi ai aihkikara, wala ai smihkara.
41015028	[Baku sika Ulbanka ba aimakan, bara nan wih ba: "Witin ba watauikira nani tilara kulkan sa."]
41015029	Bara ai lamak lui nani ba witin ra swira daukan, ai lal sin wauhwi, nan aisin: --Alai, man tempel batakisma bara yu yuhmpa ra kli bapisma ba,
41015030	wînam ra swaki saks, bara dus prihni ba wina bal iws!
41015031	Baku sin prîst wihtka nani, bara lâ smasmalkra nani sin ai lawaska kikan, bara pana, pana aisi kan: --Witin upla wala nani ra swaki sakan, sakuna witin ai wîna ra lika sip swaki sakras.
41015032	Misaia Israel Kingka ba, witin dus prihni wina bal iwbia kaka, yang nani lika witin ra kasak lukamna. Bamna Jisas wal dus prihni ra saban nani ba sin ai swira daukan.
41015033	Yu 12 aklak aimakan bara, tasba aiska tihmia tara takan, baha ba tutni 3 aklak kat.
41015034	Bara baha sin awarka ra, Jisas aitabaiki ai bila baikra karna winan: "Eloi, Eloi, lama sabaktani?" (Baha tanka lika: "Yang Gâdki, yang Gâdki, dia kan lulki ai swiram ki?")
41015035	Tila nani bara kan ba naha walan, bara naku aisin: --Man nani walisma ki? Witin dahra aisasara Ilaidya winisa.
41015036	Baha nani wina kum plapan, bara knutka kum ra wain swahwan buski, yauhrus dusa kum ra mangki yan dibia wisi. Naku sin win: --Swis bara kaiki kap, Ilaidya bal dus prihni wina alahbia sapa.
41015037	Bamna Jisas ai bila baikra karna kum wini si, pruan.
41015038	Tempel kwalka paman kan ba, wal lilak kalwan, pura wina maya kat.
41015039	Rom kaptenka kum Jisas mawan tanira bui kan ba kaikan bara walan, nahki Jisas ai bila baikra tara wini si, pruan ba. Bamna witin bila: --Kasak pali, naha waitnika na Gâd luhpia kan.
41015040	Tila mairin nani sin bara kan ba, laih wina bui kaiki kata; witin nani tilara Meri Magdalin, Meri Jems sirpi Josep wal yaptika, bara Salomi sin.
41015041	Naha mairka nani ba Jisas nina bliki kan, help sin munan, witin kau Galili ra tauki kan bara. Mairin wala nani ailal sin bara kan, witin nani lika Jisas wal Jerusalem ra balan kan ba.
41015042	Pat tutni pali kan bara, diara sin ridi daukan kan wingka puhbaia yua kainara,
41015043	Josep Arimatia taunka wina kan ba balan, witin lika lâ wihtka kum kan. Witin sin Gâd king aimaki ba laka bila kaiki kan, bara ai kupia karna brih Pailet ra wih, Jisas wîna tara ba makaban.
41015044	Pailet ta iwan pat pruan ba dukyara, bara ai kaptenka ra winan, pât pruan sapa makabi walaia.
41015045	Kapten ba au win bara, Pailet mita Josep ra Jisas wîna tara ba yan.
41015046	Josep mita kwalyapa pain kum atkan, bara Jisas wîna tara ba alahbi, bahara blakan. Ningkara, walpa raiti kum param bara brisi tnikan, bara raiti durka ba walpa kum ni prakan.
41015047	Meri Magdalin bara Meri Josep yaptika sin anira bikan ba kaiki kan.
41016001	Wingka puhbaia yua ba luan bara, Meri Magdalin, Meri Jems yaptika, Salomi kat, sika mahka kia pain atkan, Jisas wîna tara ba wih yukaia wisi.
41016002	Bara titan pali, wîk yua pas palira, witin nani raiti ra, pat wan yu ulan kan.
41016003	Bara pana, pana aisi kan: --Raiti dimaika ra walpa ba, ya saki wankbia ki?
41016004	Sakuna witin nani kaikan bara, walpa tara raiti durka prakan kata ba ai pliska ra apu kan.
41016005	Witin nani raiti ra diman bara, aihkika tanira wahma kum iwi kan ba kaikan, kwala pihni yari kum dimi; bara witin nani ta iwan.
41016006	Sakuna witin bila mairin nani ra: --Sirang iwpara! Man nani Jisas Nasaret wina dus prihni ra sabata ba plikisma. Witin buan sa; nahara sin apu sa. Kais witin tnikan pliska ba.
41016007	Man nani was, bara ai disaipelka nani ra, Pita ra sin wis: 'Jisas ba man nani kainamra Galili ra auya; bahara man nani witin ra kaikma, mai win ba baku.'
41016008	Bara mairka nani raiti ba wina plapi wan, witin nani sirang iwi tatatwi kan bamna. Witin nani upla kumira sin diara wiras, sibrin ba mita.
41016009	[Jisas buan ningkara, wîk yua pas pali titanka ra, Meri Magdalin ra pas latan takan; witinka wina sika spirit saura 7 kangbi sakan ba.
41016010	Bamna Meri lika wan, Jisas disaipelka nani ra maisapahkan; baha nani lika sari man ini kan.
41016011	Witin nani walan Jisas ba raya sa, bara mairin ba sin kaikan, sakuna witin nani sip kasak lukras kan.
41016012	Baha ningkara, Jisas ai wîna sat wala taki, upla wal, taun sirpi ra impaki auya kan nani ra latan takan.
41016013	Witin nani wala nani ra sin wih maisapahkan, sakuna baha nani sin kasak lukras kan.
41016014	Naika Jisas ai disaipelka 11 ra latan takan, tebil ra iwi kan pyua ra; bara witin nani ra laui daukan sip kasak lukras, ai kupia nani karna brikan ba dukyara sin, witin nani Jisas buan ba kaikan uplika nani ra kasak lukras kan bamna.
41016015	Witin nani ra sin win: "Man nani tasba aiskara was, bara sturka yamni ba upla sut ra aisi smalks.
41016016	Ya kasak lukbia ba, tahbi daukan kabia, witin lika swaki sakan kabia; sakuna ya kasak lukras kaka, witin pâtra lulkan kabia.
41016017	Bara kasak luki nani ra naha sainka nani ai yula kahbia: yang nini maki spirit saura nani kangbi sakbia; bila raya nani sin aisabia;
41016018	ai mihta ni pyuta saura nani alkbia, bara puisin saura dibia kaka, witin nani ra diara munbia apia; baha purkara upla siknis nani purara ai mihta nani kahbia kaka, baha nani sut rawbia."
41016019	Witin nani ra aisin ba ningkara, Dawan Jisas lika kasbrika purara bukan kan, bara mahka Gâd mihta aihkika ra iwan.
41016020	Bamna disaipel nani mahka taki, sturi yamni ba plis sut ra aisi smalkan. Dawan sin witin nani ra help muni kan, bara ai smalkanka, sain nani taki ba mihta, ta baiki kan.]
42001001	-
42001003	Kulkanka tara brisma Tyupilus: Upla ailal wilin takan diara nani wan tilara takan ba sturka aitani kat ulbaia. Baha nani ulban, ta pali yua wina upla nani ai nakra ni kaiki bangwan ba bara sturi yamni wan smalkan ba dukyara. Bamna yang sin kulkanka tara pali ni, ta pali wina naha diara nani na tanka pain pliki kaikri, bara aitani lukisna naha diara takan na man ra ulbaia,
42001004	baku mika diara kasak mai smalkan ba tanka aiska pain kaikma.
42001005	Herad Judia kingka aimaki kan bara, prîst kum bara kan nina Sakaraia, witinka Abaia kyamka kata. Ai maîa nina lika Elisabet, witin sin prîst Eran kyamka kan.
42001006	Witin nani wal sut Gâd mawanra upla kasakkira kan, Dawan laka nani bara ai adarka nani sut ba bila wali dauki kan; baha mita upla kumi sin witin nani ra diara aihka kumi sin sip sakras kan.
42001007	Witin nani luhpa apu kan, Elisabet lika byarapara kan bamna; bara baha purkara, witin wal sut pat almuk pali takan kata.
42001008	Yu kumi, Sakaraia daknika ba, Gâd mawanra prîst warkka daukaia pyua balan kan,
42001009	prîst nani natka kan ba baku. Baku kan bara, lat lulkan bara, Sakaraia ba sakan kan Dawan tempelka hulikira pliska ra dimi, sika kia yamni ba angkaia.
42001010	Sika kia yamni ba angki kan bara, upla sut latara ai pura suni kata.
42001011	Dawan insalka kumi Sakaraia ra latan takan, bara baha altarka aihkika tanira bui kan.
42001012	Sakaraia insal ba kaikan, bara dia daukaia sapa tanka briras kan, bara sirang pali iwan kan.
42001013	Sakuna insal ba bila: --Sîbripara, Sakaraia. Gâd mita puram sunra ba walan, bamna maîam Elisabet luhpa waitna kum baikbia, bara ai nina ba Jan makma.
42001014	Aisubi takbia ba dukyara man liliam tara bara amyapah kama, bara upla manis sin lilia pali kabia.
42001015	Luhpiam waitna ba lika Dawan mawanra tara pali kabia. Witin wain dibia apia, laya saura satka kumi sin apia, bara witin kau aisubi takras pyua ba wina, Spirit Hulikira ni aibangwan kabia.
42001016	Witin mita Israel uplika nani manis kli ai Dawan Gâdka ra laki bri balbia.
42001017	Witin lika Dawan kainara wabia, bara witin ai spiritka ra, ai karnika ra sin Ilaidya kata ba baku kabia. Aisa nani ai luhpia nani wal yaka kupia kumi takbia, bara kyama karnira nani ba yaka bila wali dadaukra takbia. Baku mika, witin mita upla nani ridi daukbia Dawan briaia dukyara.
42001018	Sakaraia mita insalka ra makabi walan: --Nahki kaikamna naha na kasak baku kabia sa? Kan yang maî wal lika pat almuk pali takri sa.
42001019	Insal ba pana witinra win: --Yang lika Gebrîel, Gâd dukya dadaukra ba; witin mita ai blikan naha sturka man ra maisampahki mai wiaia.
42001020	Sakuna diara mai wiri ba kat man kasak lukras kapram bamna, naiwa wina bilas kama, mai wiri na takbia ai pyua aimakbia ba kat.
42001021	Baku kan bara, upla nani latara Sakaraia bila kaiki kan ba aihka naku lukan: "Nahki kan witin ban pyua wihka tempel ra takaskisa?"
42001022	Baku bara, Sakaraia bal takan, sakuna upla nani ra sip diara aisaras, ai mihta baman wauhwi sain baman dauki kan. Bara baha nani kaikan witin ba tempel huli pali pliska ra diara aihka kum kaikan.
42001023	Bamna Sakaraia tempel ra wark daukaia yua nani tnata alkan bara, mahka ai watla ra wan.
42001024	Pyu wiria ningkara, ai maîa Elisabet ba kwihra tiwan, bara witin kati 5 lata takras yukuwi kan. Baha dukyara sin ai kupia ra naku luki kan:
42001025	"Dawan mita nanara naha diara nani yang ra daukan sa, upla kli bahki ai kulkbia apia dukyara."
42001026	Kati 6 alkan bara, Gâd mita insal Gebrîel ba saki blikan, Galili taunka kumi nina Nasaret wi bara,
42001027	mairin tyara kumi ra, nina Meri. Witin ba sin waitna kumi Debit kyamka wina nina Josep wal marit takaia lâ daukan kata.
42001028	Witin bara kan ba pliska ra insal ba bal dimi, nan win: --Lamkula maikisna, mairin yamniki ra sma ba! Dawan man wal sa.
42001029	Sakuna Meri insal ba kaikan bara, ai aisin nani ba dukyara ta iwan, bara ai kupia wal aisi kan, nahki baku pali witin ra ai lakula daukan ba.
42001030	Bara insal ba bila: --Sîbripara, Meri, Gâd mita man ra yamni pali mai kaikan sa bamna.
42001031	Man kwihra tiwma, bara luhpa waitna kumi brima, ai nina Jisas makma.
42001032	Witin lika tara pali kabia; Gâd Lai Purara iwi ba Luhpia makan kabia, bara Dawan Gâd ai damika Debit baku king mangkbia,
42001033	Israel nisanka kingka ban kaiara aimaki kabia, bara ai kingka laka ba sin tnata apu kabia.
42001034	Bara Meri insal ra makabi walan: --Nahki naha diara na takbia, kan yang kau maî apu sna na?
42001035	Pana insal ba bila: --Spirit Hulikira ba man puramra balbia, bara Gâd lai purara ba karnika kasbrika baku mamdiskbia. Baha mita, man wina tukta hulikira aisubi takaia ba lika Gâd Luhpia makan kabia.
42001036	Bara man tamya mairin Elisabet sin luhpa waitna kum baikbia, witin almuk pali sa sakuna. Upla byarapara wi kata ba, kais nanara pat kwihra tiwan kati 6 brisa.
42001037	Gâd mapara sip apia dukya apu sa.
42001038	Bara Meri bila: --Yang na Gâd napakanka mairin sni; bamna man ai wiram ba kat Gâd yang ra daukbia. Naha ningkara, insal ba mahka wan.
42001039	Baha yua nani ra, Meri lika mahka, aihni pali impakan Judia ilka nani ra, taun kumi ra.
42001040	Bara Sakaraia watla ra diman, bara Elisabet ra lakula win.
42001041	Baku mika, Elisabet Meri ai lakula nan daukan bara, ai byara ra ai luhpia ba pulan; witin sin Spirit Hulikira ni aibangwan.
42001042	Bamna ai bila baikra karna aisi, naku win: --Gâd yamni pali mai munan sa mairin wala nani sut tilara, man luhpiam byamra ra brisma bara sin!
42001043	Yang na ya kapri kan, Dawanki yaptika ai kaikaia balan na?
42001044	Kan lamkula nan walri wal baku, luhpi byaira ra lilia palan.
42001045	Liliam bas, man kasak lukram ba, kan Dawan man ra dia mai win ba kasak kat daukbia!
42001046	Baku kan bara, Meri bila: "Yang solki Dawan ra mayunisa,
42001047	yang kupi sin lilia sa Gâdki Sasakra ra.
42001048	Kan Gâd mita ai albika mairin dukyara lukan bamna, bara nanara wina pyu sut ra witin nani ai wibia liliam bas.
42001049	Kan Gâd, karnika sut bri ba mita diara tara nani yang ra daukan; ai nina sin hulikira sa!
42001050	Bara pyu bani baha nani witin ra sibrin luki nani ra umpira kaiki kabia.
42001051	Ai karnika sut wal daukan, prautkira nani lukanka ba apu daukan.
42001052	King nani ra ai iwaika wina yaban mayara iwan bara bauikira nani ba lika purara bukan.
42001053	Plun dauki uplika nani ra diara pain nani ni bangkan, bara yuyakira nani ba lika mihta bila baman blikan wan.
42001054	Ai napakanka Israel ba help munan; ai kupia swapni laka sin ai auya tikras kan,
42001055	ai pramiska wan damika nani wal daukan ba kat, Ebraham ra ai taya nani ra sin ban kaiara."
42001056	Baku bara, Meri ba Elisabet wal takaskan kati 3 prais. Baha ningkara, witin kli ai watla ra wan.
42001057	Baha ningkara, Elisabet luhpa baikaia pyua ba aimakan, bara witin luhpa waitna kum briaia kan.
42001058	Ai watla lamara iwi nani bara ai taya nani sut lilia lakula daukaia wan, bara baha nani kaikan nahki Gâd mita Elisabet ra yamni munan ba.
42001059	Yu 8 alkan pyua, witin nani aidrubi balan tukta luhpia wîna ra sirkumsisan daukan, bara nina ba sin Sakaraia makaia luki kan.
42001060	Sakuna yaptika bila: --Apia. Kau pain kabia ai nina Jan makaia.
42001061	Baku mika, witin nani bila: --Dia muni baha nina yaia? Kan man tamya nani tilara baha nina bri uplika ba apu sa.
42001062	Baku bara, witin nani aisika ra sain dauki makabi walan, nina ba dia makaia lukisa sapa.
42001063	Sakaraia ba wauhtaya pis kum makaban, bara bahara nan ulban: "Ai nina ba Jan." Baku mika upla sut ba ta iwan.
42001064	Bamna baha sin pyua ra, Sakaraia lika sin aisan bara Gâd ra sin mahka mayunan.
42001065	Baha mita, ai watla lamara iwi uplika nani tâ iwan pali takan, bara naha sturka na ban sin Judia ilka kuntrika aiskara brihwan.
42001066	Bamna naha sturka walan nani sut ba, bahara luki pana, pana aisi makabi wali kan: "Naha tuktika na dia kabia ki?" Kan Dawan karnika witin wal param kata.
42001067	Ai aisika Sakaraia ba Spirit Hulikira ni aibangwan, bara Gâd diara aisaia yan ba, nan aisin:
42001068	"Yamni pali sa, Dawan Israel Gâdka ba, ai uplika nani ra swaki sakaia dukiara balan!
42001069	Witin Sasakra karnakira kum wankan, ai napakanka Debit kyamka ba tila wina.
42001070	Patitara pyua wina witin baku pramis daukan, ai dahra aisasara hulikira nani bak:
42001071	witin wan waihla nani ba wina swaki wan sakbia, bara misbara wan kaiki nani ba wina sin;
42001072	wan damika nani ra sin umpira kaikbia, bara ai pramiska hulikira witin nani wal daukan ba sin ai auya tikbia apia.
42001073	Naha pramiska sika Gâd wan damika Ebraham wal swir taki daukan ba:
42001074	witin wan waihla nani wina swaki wan sakbia, bara sibrin apu kira yawan ai dukya daukbia,
42001075	wan rayaka yua nani sut ra, bara witin mawanra hulikira, kasakkira tauki kabia.
42001076	Bamna man, luhpi lupia, Gâd lai purara iwi ba dahra aisasara mai makan kabia, kan Gâd kainara yabalka nani ba man mita ridi dauki wama,
42001077	bara yaka ai uplika nani swaki sakan laka ba kaikbia, ai saurka nani swih tikaia laka ba sin.
42001078	Wan Gâdka, ai kupia swapni lakara umpira wan kaikan bamna, witin yu raya baiwan baku pura wina lapta ba wan blikbia,
42001079	baha nani tihmia bara prura munuhnta ra iwi nani ra ingni yaia, bara wan mina nani ba kupia kumi yabalka ra yaka wapaia."
42001080	Baku kan bara, tukta ba pawi karna sin taki kan, ai wîna tara mapara, ai spiritka mapara sin. Witin lika upla iwras tasbaia ra takaski kan, Israel nani ra param takan yua ba kat.
42002001	Baha yua nani ra king tara Augustus mita adar kum blikan, tasba aiskara upla nani iwi ba sut ai nina mangkan kaia sa.
42002002	Naha lika nina mangkanka pas kata, Sairinius Siria tasbaia ra wihta tara aimaki kan ba pyua ra.
42002003	Upla sut wan ai aisubanka taunka kat ai nina ulbaia.
42002004	Baku bamna, Josep Galili taunka kum Nasaret ba wina taki, Judia taunka kum nina Betlehem wi bara balan. Bahara sika king Debit aisubi takan ba, Josep ba sin Debit kyamka kan bamna.
42002005	Josep Meri wal Betlehem ra wan ai nina mangkaia; baha pyua Meri lika Josep wal marit takaia la daukan kan, bara sin aisubaia pali man kata.
42002006	Witin nani Betlehem ra kan bara, Meri aisubaia pyua ba balan.
42002007	Bahara witin ai luhpia waitna tawahkia ba aisuban, bara kwalara karbi, daîwan pata watla ra tnikan, witin nani hutil ra takaskaia plis apu kan bamna.
42002008	Betlehem taunka lamara, twira sepad nani takaski kan; witin nani tihmia ra ai syîpka nani main kaiki kata.
42002009	Dawan insalka kumi witin nani ra param takan, bara Dawan prana ba sin witin nani ra kir ingwan; bamna sepad nani ba sut sibrin pali takan.
42002010	Sakuna insal ba bila: "Man nani sîbripara, kan yang man nani ra sturi pain kum mai wiaia balri, naha na upla sut mapara lilia tara kabia.
42002011	Man nani ra naiwa Debit taunka ra Sasakra kum aisubi takan sa, witin sika Kraist, wan Dawan.
42002012	Tukta ba sakaia naha na man nani ra sain baku kabia: witin ba sakma kwala ra karban bip pata watla ra tnikan."
42002013	Baha sin pyua, insal ba lamara insal wala nani kasbrika pura ba wina balan, Gâd ra mayuni naku aisan:
42002014	"Gâd ra mayunan kabia lai purara, kupia kumi laka tasba ra, witin mita yamni kaiki uplika nani tilara!"
42002015	Insal nani ba kasbrika purara mahka wan bara, sepad nani ba pana pana ai walkara taui aisi kan: --Kaisa yawan Betlehem ra diara takan Dawan bui wan maisapahkan ba kaikaia.
42002016	Witin nani aihni pali wan, bara sakan Meri, Josep bara tukta lupia ba sin bip pata watla ra tnikan kan.
42002017	Sepad nani witin ba kaikan, tukta lupia ba dukyara insal dia win ya ba sut maisapahkan.
42002018	Upla sut baha sturka walan ba, ta iwan kan.
42002019	Sakuna Meri lika naha diara nani sut na ai kupia ra brih, aihka luki kan.
42002020	Sepad nani kli mahka taui wan, Gâd ra mayunan kan, dia, dia witin nani kaikan bara walan ba dukyara, kan dia, dia witin nani ra aisin ba kat takan bamna.
42002021	Yu 8 alkan bara, tukta luhpia ra sirkumsisan daukan, nina sin Jisas makan. Baha pali nina ba insal mita Meri ra makbia win, kau witin kwihra tiwras kan bara.
42002022	Moses lâka ra ulban ba kat, witin nani ai wîna klin sakan baku, pyua ba aimakan bara, tukta lupia ba sin Jerusalem ra brihwan Dawan ra yabaia.
42002023	Witin nani baku daukan, kan Dawan lakara ulban sa: "Tukta waitna tawahkia bani ba, Dawan dukya hulikira sakan kabia."
42002024	Witin nani sin sakripais daukan Dawan lakara ulban ba baku: butku wal, apia kaka, butku sirpi wal.
42002025	Baha yua nani ra, Jerusalem ra waitna kum iwi kata ai nina ba Simeon. Witin lika waitna kasakkira, Dawan ra sin ai pura suni mayuni kan, Israel nani pri sakbia ba sin bila kaiki kata. Spirit Hulikira ba witin wal kan,
42002026	bara Spirit sin witin ra maisapahkan prubia apia, Misaia Gâd mita blikaia pramis win ba kaikras kaka.
42002027	Spirit Hulikira ta brin bamna, naha waitnika tempel ra wan, bara Josep Meri wal mita Moses laka kat daukaia tukta Jisas ba tempel ra brih balan bara,
42002028	Simeon mita tukta lupia ba ai klahkla ra buki bri, Gâd ra mayuni, nan wisata:
42002029	"Dawan, nanara, pramiskam ba tnata alkan sa: sip sna swirka dukyam dadaukra ba ai auyapah lakara pruaia.
42002030	Kan pat kaikri swaki takan laka ba,
42002031	man mita upla sut mawanra mangkram ba.
42002032	Ingni kum nisan nani ra, ingni yabi ba, bara man uplikam Israel nani ra mayunra laka yaia."
42002033	Josep bara Jisas yaptika Meri wal lika Simeon diara nani aisi kan ba dukyara aihka ta iwan kan.
42002034	Simeon witin nani ra yamni munan, Jisas yaptika Meri ra naku wisata: --Kais, naha tukta lupia na mangkan sa, Israel uplika nani uya kauhwbia, bara kli bubia ba dukyara sin. Witin na upla uya bahki kulkaia sainka kum kabia,
42002035	bamna baku lika upla bani ai kupia ra dia luki ba tanka marikbia. Bara naha diara nani sut na, man mampara sord kumi baku kupiam ra dimi ma walak lubia.
42002036	Bahara sin Gâd dahra aisasara mairka kum bara kata, ai nina ba Ana, witin Panyuel luhpia, Asir tayka kan. Witin pat almuk pali kata; tyara pali marit taki, ai maîa wal mani 7 iwi kan,
42002037	bara nanara pyarka ba mani 84 bri kata. Witin sin tempel wina uya takras, ban bahara Dawan dukya dauki kan, kakna bara tihmia Gâdra luki plun piras kira ai pura suni.
42002038	Baha sin pyua ra Ana sin bal diman, bara Dawan ra tingki win. Ningkara, tukta Jisas dukyara mahka aisin, baha nani Jerusalem pri sakan kabia bila kaikan sut ra.
42002039	Dawan lakara dia mangkan ba sut dauki tnata alkan bara, witin nani ai taunka pali Nasaret ra balan, baha ba Galili taunka ra sa.
42002040	Tukta ba pawi kan, bara kau karna kau sinskira sin taki kan, Gâd sin yamni pali muni kata.
42002041	Mani bani, Josep Meri wal lika Jerusalem ra wan insal luan yua ba kulkaia dukyara.
42002042	Jisas mani 12 alkan, ai aisika ai yaptika wal Jerusalem ra wan yua tara ba luaia, witin nani ai natka kan ba baku.
42002043	Insal luan yua tara nani ba luan bara, witin nani kli ai watla ra mahka taun, Jisas lika Jerusalem ra takaskan, ai yaptika bara Josep sin baha tanka briras kan.
42002044	Ban yu aiska impakan, bara witin nani lukan Jisas ba upla nani tilara aula kan; sakuna ai taya nani tilara, kakaira nani tilara sin plikan,
42002045	kuna sip sakras kan. Baku mika witin nani kli ai bila taun Jerusalem ra plikaia.
42002046	Yu yuhmpa ningkara, witin nani Jisas ba sakan tempel ra, lâ smasmalkra nani tilara iwi, bara witin nani dia, dia smalki kan ba wali, pana sin diara makabi wali kan.
42002047	Baha nani Jisas ra wali kan ba sut ta iwan kan, ai sinska tara ba dukyara, pana dia witin nani mita makabi wali kan tanka param wi ba dukyara sin.
42002048	Ai aisika ai yaptika wal baha kaikan bara, ta iwan, bara ai yaptika bila: --Luhpi, diakan man baku pali wan munram? Kais, yang aisikam wal sarikira mai plikisna.
42002049	Jisas bila: --Diakan ai pliki sma ki? Man nani kaikras ki, yang na Aisiki warkka nani tilara kaia sna ba?
42002050	Sakuna baha aisin tanka ba witin nani briras kata.
42002051	Bara witin nani aikuki Nasaret ra wan, pyua bani sin witin nani bila wali dauki kata. Ai yaptika lika diara nani sut ba ai kupia ra mangki brikan.
42002052	Bara ban Jisas lika ai wîna tara mapara bara ai sinska mapara sin pawi kan, bara Gâd mita, bara upla nani sut mita sin yamni kaiki kata.
42003001	Taibirius Rom ra pat mani 15 king tara aimaki kan, Judia ra Pontius Pailet wihta tara aimaki kan, Herad lika Galili ra, ai muihnika Pilip lika Aityuria bara Trakonaitis kuntrika ra, bara Laisenias lika Abilini ra.
42003002	Anas wih Keyapas wal lika prîst tara aimaki kan. Baha sin yua nani ra Sakaraia luhpia Jan lika upla iwras tasbaia ra kan, bara Gâd bui bila smalkanka kum yan.
42003003	Jan lika Jordan awala lamara plis nani sut bak impaki, upla nani ra naku win: "Man nani kupiam laks, tahbi mai daukan kaia sa. Baku mika Gâd saurkam nani ba swih tikbia."
42003004	Naha na ban baku takan, dahra aisasara Aiseya naha ulban kan ba baku: "Bila baikra kum upla iwras tasbaia ra wini sa: 'Dawan yabalka ba ridi dauks; ai yabalka kum sin wapni dauks.
42003005	Albangkia nani sut yakabi prakan kabia, il tara nani bara il sirpi nani ba sut langni daukan kabia, yabal warwra nani ba sut wapni daukan kabia, yabal pruhmni bri bani ba sin kriki langni daukan kabia;
42003006	bamna tasba aiska swaki sakan laka Gâd mita yabi ba kaikbia.' "
42003007	Upla nani Jan Tatahbra mita tahbi daukan kabia dukyara aidrubi balan kan nani ra, witin naku aisi kan: "Pyuta kyamka nani! Ya mita man nani ra maisampahkan baha pâtka tara wan lamara aula ba wina plapi swak takaia?
42003008	Diara nani dauki mariks, saurkam nani wina kupiam lakram tanka ba, bara man nani pana, pana sin aisapara: 'Yawan lika Ebraham kyamka!'; kan yang pali mita mai wisna, Gâd sip sa naha walpaia nani na brih, baha ni Ebraham kyamka nani daukaia.
42003009	Asa ba pat ridi sa dus nani klakaia, bamna dus bani ma pain sakras ba klakan kabia, pauta ra sin lulkka ambia."
42003010	Baku mika upla nani makabi walan: --Yang nani dia daukaia sna ki?
42003011	Jan pana win: --Ya prak wal bri ba, prak apu uplika ra kum yaia sa; ya sin plun bri ba, plun apu uplika wal yui briaia sa.
42003012	Rom ra blikaia lal mana saki nani tila ba sin balan, Jan mita tahbi daukbia wisi, bara baha nani Jan ra makabi walan: --Smasmalkra, yang nani dia daukaia sna ki?
42003013	Jan bila baha nani ra: --Lal mana sakisma ba lâ ba kat saks, kau pura lika apia.
42003014	Suldawa tila nani sin makabi walan: --Yang nani dia daukaia sna ki? Bara Jan bila: -- Upla kumi ra sin taibi apia kaka, diara saura daukan wisi, lalahka dakbi bripara; mamna maiki ba kat sin aitani kulks.
42003015	Upla nani ai kupia sap apia bila kaiki kata, kan witin nani luki kan Jan ba ban Misaia sapa.
42003016	Sakuna Jan baha nani sut ra wisata: "Kasak pali, yang upla ra li ni baman tahbi daukisna; sakuna kum aula, witin lika upla ra tahbi daukbia Spirit Hulikira ni, pauta ni sin. Yang wal witinka ba kau karnika brisa bamna, ai suska awa pan langkaia aitani apia sna.
42003017	Ma singbi sakaika ba witin ai mihta ra brisa, plauar ma ba klin daukaia, bara taya nani ba sin sait ra sakaia. Plauar ma nani ba ai pata watla ra auhbia, sakuna taya nani ba lika pauta ra angkbia, baha pautika ban kaiara sip daswras bara."
42003018	Naku natka ni, bara kupia kraukanka sat wala uya ni, Jan mita upla nani ra sturi yamni ba smalki kan.
42003019	Baha purkara, wihta tara Herad ra sin laui daukan, witin ai muihni Pilip maîa Herodias wal brikan, diara saura wala uya sin daukan bamna.
42003020	Sakuna Herad baha nani alki briaia watlika ra diara saura wala sin daukan, bara Jan ba silak ra mangkan.
42003021	Naha kainara, Jan upla nani tahbi dauki kan, Jisas sin tahbi daukan kata; witin ai pura suni kan, kasbrika pura ba kwawan,
42003022	bara Spirit Hulikira ba latan kaikan butku baku witin purara bal iwan, bara bila baikra kum kasbrika pura ba wina takan nan win: --Man ba yang Luhpi laitwankira; bak mai saki mai briri.
42003023	Jisas ai warkka ta krikan, 30 mani brikan. Upla nani luki kan witin ba Josep luhpia, bara Josep ba lika Hilai luhpia;
42003024	Hilai ba Matat luhpia, Matat ba Libia luhpia, Libia ba Melkai luhpia, Melkai ba Janeia luhpia, Janeia ba Josep luhpia;
42003025	Josep ba Matitia luhpia, Matitia ba Emus luhpia, Emus ba Nehum luhpia, Nehum ba Eslai luhpia, Eslai ba Nageai luhpia;
42003026	Nageai ba Meat luhpia, Meat ba Matitia luhpia, Matitia ba Semeî luhpia, Semeî lika Josek luhpia, Josek ba Juda luhpia;
42003027	bara Juda ba Joenan luhpia, Joenan ba Risa luhpia, Risa lika Serubabel luhpia, Serubabel ba Sîaltîl luhpia, Sîaltîl ba Niri luhpia;
42003028	Niri ba Melkai luhpia, Melkai lika Adai luhpia, bamna Adai ba Kosam luhpia kata, Kosam ba Elmedam luhpia kan, Elmedam ba Er luhpia kata;
42003029	Er ba Jisas luhpia, Jisas ba Elîser luhpia, Elîser ba Jorim luhpia, Jorim ba Matat luhpia;
42003030	Matat ba Libai luhpia kata, bara Libai ba Simeon luhpia kata, Simeon ba Judas luhpia, Judas ba Josep luhpia, Josep lika Jonam luhpia kata, Jonam ba Ilaiakim luhpia;
42003031	Ilaiakim ba Milia luhpia, bara Milia ba Mena luhpia, Mena ba Matata luhpia, Matata lika Netan luhpia;
42003032	Netan ba Debit luhpia, Debit ba Jese luhpia, Jese ba Abid luhpia kata, bara Abid ba Buas luhpia, Buas ba Salman luhpia, Salman ba Nehson luhpia,
42003033	Nehson ba Aminadab luhpia kata, bara Aminadab ba Admin luhpia, Admin ba Arnai luhpia, Arnai ba Hesron luhpia, Hesron lika Pires luhpia, Pires ba Juda luhpia;
42003034	bara Juda ba Jekob luhpia, Jekob lika Aisak luhpia, Aisak ba Ebraham luhpia, Ebraham ba Tira luhpia Tira ba Nekur luhpia;
42003035	Nekur ba Sirug luhpia, Sirug ba Riu luhpia, Riu ba Pileg luhpia, Pileg ba Iber luhpia, Iber ba Sîla luhpia;
42003036	Sîla ba Kenan luhpia, Kenan ba Arpaksad luhpia, Arpaksad Sin luhpia, Sin ba Nua luhpia, Nua ba Lamek luhpia;
42003037	Lamek lika Metusela luhpia, Metusela ba Inok luhpia kata, bara Inok ba Jered luhpia, Jered ba Mahalalil luhpia, Mahalalil ba Kenan luhpia;
42003038	Kenan ba Inos luhpia kata, bara Inos ba Set luhpia, Set ba Adam luhpia, bara Adam ba Gâd luhpia.
42004001	Jisas Spirit Hulikira ni aibangwi, Jordan awala wina kli taui balan bara, Spirit Hulikira mita upla iwras tasbaia ra brihwan.
42004002	Jisas ba yu 40 bahara kan, bara debil bal mahka traika kaikan. Baha pyua nani ra diara piras kan, bamna plun dauki kan.
42004003	Baku bara, debil ba bila: --Man ba Gâd Luhpia kaka, naha walpaia ra aisas bara brit takbia.
42004004	Jisas pana win: --Ulbanka ba wisa: 'Upla brit mita baman raya kaia apia sa.'
42004005	Tisku baku kan, debil mita Jisas ba bri il kum purara ulan, nakra klipan kum ra king tasbaia aiska ba marikan.
42004006	Bara debil Jisas ra win: --Naha kuntrika nani prana na bara karnika nani sut maikamna, kan naha sut yang mihti ra mangkan sa bamna; bara yaura yaia lukuna ba yabisna.
42004007	Yang ra lulam kriki puram suni mayunma kaka, naha sut man dukyam kabia.
42004008	Sakuna Jisas pana win: --Ulbanka ba wisa: 'Man Dawan Gâdkam ra puram suni mayuns, bara witin dukya baman dauks.'
42004009	Baha ningkara, debil Jisas ba Jerusalem taunka ra brisi, tempel bahnara suni, nan win: --Man ba kasak Gâd Luhpia kaka, naha wina kauhws;
42004010	kan ulbanka nani ra naku wisa: 'Gâd ai insalka blikbia main mai kaikbia bara kainan kahbia.
42004011	Ai mihta nani wal mai alki bukbia, walpa kumi ra sin minam prukbia apia dukiara.'
42004012	Jisas pana win: --Ulbanka ba sin wisa: 'Dawan Gâdkam ra traika kaikpara.'
42004013	Baku bara, Setan kaikan Jisas ra traika kaikaia diara wala sakras kan, bamna pyua wiria prais kat witin ba swin.
42004014	Jisas Galili ra balan, Spirit Hulikira karnika ni aibangwan pali, bara baha taunka aiska uplika nani witin dukyara aisi kan.
42004015	Smalki kan prias dauki pliska banira, bara upla sut mita sin mayuni kan.
42004016	Jisas Nasaret ra wan; baha taunka ra sika witin pawan ba. Wingka puhbaia yua ra ai natka kan ba baku, Ju nani priaska watla ra wih diman, bara ai mina ra buan Ulbanka nani wina aisi kaikaia.
42004017	Dahra aisasara Aiseya wauhkataya ba witin ra yan. Witin aisi kaikaia wisi kwakan ba nan ulban kata:
42004018	"Dawan Spiritka ba yang purira sa, kan aihka ai sakan sa, sturi yamni upla umpira nani ra brihwaia dukiara; silak ra mangkan uplika nani ra pri laka smalkaia ai blikan, bara blain nani ra yarka kaikaia, taiban ra uplika nani ba pri sakaia;
42004019	Dawan yamni wan kaikan manka ba upla ra aisi smalkaia."
42004020	Baha ningkara Jisas wauhtaya ba praki bara Sinagog ra helpika kan bara yan; bara mahka iwan. Baku mika, upla nani baha Sinagog ra kan ba sut witin ra kat ban kaiki kan.
42004021	Baku bara, witin mahka aisi, nan win: --Naiwa yua pali naha Ulbanka ba aimakan sa, man nani mamwanra.
42004022	Upla nani bahara kan ba sut, Jisas dukyara pain baman aisin, tâ sin iwan kan, bila painkira nani witin nani ra aisin ba dukyara. Pana pana sin makabi wali kan: --Naha apia Josep luhpia ba?
42004023	Jisas baha nani ra win: --Kasak pali mai wisna, man nani naha maprika sturka na ai wima: 'Daktar, man sikniskam ba raws.' Bara sin ai wima: 'Kapernaum ra daukram tanka yang nani walri ba, naha man pali tasbaiam ra sin dauks.'
42004024	Bara witin kau ban aisi win: --Kasak pali mai wisna, dahra aisasara kumi sin apu sa, ai tasbaia uplika nani mita yamni briaia.
42004025	Dahra aisasara Ilaidya pyua ra Israel ra pyarka mairin manis bara kan; mani yuhmpa pura bakriki li auhwras kan, bamna plun sin tiwan pali kata baha kuntrika sut ra.
42004026	Bamna Gâd mita Ilaidya ba baha pyarkika nani Israel ra bara kan ba kumira sin blikras kata, sakuna Saidon tasbaia ra taunka kum nina Sarepat, bahara pyarka mairin kumi iwi kan ya bara lika blikan.
42004027	Baku sin, dahra aisasara Ilaisya yua nani ra, Israel ra lepar sikniska bri uplika nani manis bara kan, sakuna baha nani kumi sin rakras kan, Neaman Siria kuntrika wina kata ba baman lika.
42004028	Naha diara nani walan, baha Sinagog ra upla nani bara kan ba sut ai kupia baikan.
42004029	Baku mika, upla nani ba buan, bara mahka Jisas ba taun ba wina kangbi sakan, witin nani ai taunka paskan ba bahna ta pali kat brihwan, baha wina tukbi batakaia dukiara.
42004030	Sakuna Jisas lika witin nani lilapas bak lui, mahka wan.
42004031	Jisas Galili taunka kumi ra wan, nina Kapernaum, bahara witin wingka puhbaia yua ra upla nani ra smalkan.
42004032	Ai smalkanka bila nani ba dukyara upla nani ba ta iwan, kan ai bila nani aisi kan ba lika karnakira pali kata.
42004033	Baha Sinagog ra waitna kumi bara kan, witin spirit taski bri kan; bara witinka ba aitabaiki winan:
42004034	Jisas Nasaret wina, ban wan swis; diakan wan tilara dimisma? Man ba wan sauhkaia aulma ki? Yang mai kakaira pali sna. Man ba Hulikira Gâd wina ba sika.
42004035	Jisas spiritka taski ra laui dauki, win: --Bilam praks, bara naha waitna na sin swis! Baku mika, spirit taski ba mita waitna ba witin nani mawan kat tasba ra batakan, mahka sin witin ba wina takan, diara kumi sin wataui munras.
42004036	Upla sut ta iwan, bara pana, pana taui, aisikan: --Naha dia bila atia? Naha waitna adar brisa bara karnika sin brisa spirit saura nani ra aisabia bara, upla nani wina takaia.
42004037	Baku bara, baha pliska banira iwi kan nani ba sut Jisas dukyara aisikan.
42004038	Bamna Jisas Sinagog ba wina taki, Saiman watla ra wih diman. Saiman maîa yaptika lika rih karna dauki kata, bara witin dukyara upla nani Jisas ra makaban.
42004039	Jisas mairin ba purara wih aimakupi, rihka ra laui daukan, bara rihka ba witin wina takan. Baha sin pyua ra, mairin ba mahka bui, witin nani dukya dauki kan.
42004040	Yu pat tutni kan, siknis sat, sat brikan uplika nani ba sut Jisas ra bri balan; witin baha nani kumi banira ai mihta nani kahban, bara rakan.
42004041	Siknis uplika manis wina spirit saura nani sin takan, bara bila baikra wini, nan aisi kan: --Man ba Gâd Luhpia! Sakuna Jisas mita spirit saura nani ra laui daukan, yan sin aisaras kan, witin nani kaikan witin ba Misaia kan.
42004042	Yu baiwan bara, Jisas taun ba wina taki, yakan takan plis kum ra. Sakuna upla nani mita pliki, ban witin bara kan ba kat balan. Witin nani want kan alki takaskaia, swika waia apia.
42004043	Sakuna Jisas mita baha nani ra win: --Yang taun wala nani ra sin Gâd King aimaki ba Laka sturka ba wiaia, kan baha dukyara ai blikan sa.
42004044	Baku bara, Jisas ban smalki tauki kan Judia Sinagogka nani ra.
42005001	Yu kum Jisas Genesaret lagunka un ra bui kan bara, upla ailal pali balan ban aiauaia apu prais, witin nani Gâd bila walaia want kan bamna.
42005002	Jisas kaikan lagun ba un ra duri wal bila baman bara kan; inska aiâlkra nani baha dwarka nani wina taki ai tanka nani sikbi kan.
42005003	Jisas ba baha dwarka kum Saiman dukya kan bara aimaki, makaban un ba wina wiria byara ra sakbia; bamna witin duri ra iwi, baha wina upla nani ra smalkan.
42005004	Witin smalki luan bara, Saiman ra win: --Duri na brih taki was kau tihu ra, bara tan nani ba lulks inska alkaia.
42005005	Saiman pana win: --Smasmalkra, yang nani tihmia aiska wark takri, diara kumi sin alkras; ban sakuna man baku wan wisma bamna, yang tan ba lulkamna.
42005006	Witin nani tan ba lulkan bara, inska ailal pali alkan, bara tan ba dakwi kan.
42005007	Bamna witin nani duri walara ai panika nani bara kan ra ai mihta wauhwan bal help munbia dukiara. Bara witin nani balan, bara duri wal sut ba inska nani ni bangwan kan, rungwaia man kata.
42005008	Baku bara, Pita naha kaikan bara, Jisas mawanra ai lula kriki, nan win: --Yang wina taks, Dawan, yang na upla kum saura sna bamna!
42005009	Kan Saiman tâ iwan kan, baha nani witin wal kan ba sin, baku inska ailal pali witin nani alkan ba dukyara.
42005010	Baku sin Sebedi luhpia waitna nani Jems bara Jan, Saiman panika nani kan ba sin tâ iwan kan. Sakuna Jisas Saiman ra win: -- Sîbripara; naha pyua wina man upla aiâlkra kama.
42005011	Bamna witin nani duri nani ba auhya un ra brisi sunan, bara diara nani sut swisi, Jisas wal wan.
42005012	Jisas taun kum ra kan bara, lepar sikniska bri waitnika kum balan. Witin Jisas ra kaikan, ai mawan tasba ra kauhwi, makaban: --Dawan, man want sna kaka, ai râks.
42005013	Baku bara, Jisas ai mihta ni kangbi, win: --Yang want sna, bamna mai rakuna. Naha aisin bara, lepar sikniska ba witin wina takan.
42005014	Bamna Jisas adar yan, naha sturka na upla kumira sin wibia apia. Kuna naku win: --Prîst ra wih wînam ba mariks, bara klin takram dukyara prisantka ba yas, Moses lâ yan ba kat. Baku mika upla nani mai kaikbia man rawram ba.
42005015	Sakuna Jisas sturka ba kau buki kata, bamna upla ailal ba asla taki kata, witin wina walaia bara ai sikniska nani wina sin rakan kabia wisi.
42005016	Ban sakuna, Jisas upla apu pliska ra wih, ai pura suni kan.
42005017	Yu kumi Jisas upla smalki kan; bahara iwi kan Parisi nani bara lâ smasmalkra nani ba sin; witin nani Galili taunka sirpi bani wina, Judia wina bara Jerusalem wina sin balan kan. Baha sin pyua ra, Gâd karnika ba mariki kan Jisas mita, upla siknis nani ba raki.
42005018	Baku kan bara, waitna tila nani mita, twilkaia krikrika lupia kum ra, wakia lawan waitnika kum twilki brih balan; witin nani want kan waitna ba utla ra dingki Jisas mawanra mangkaia.
42005019	Sakuna upla ailal kan ba mita, ansak dimaia plis sakras kan. Bamna witin nani utla bahnara uli, baha watla bahna piska nani ba saki, bahak twilkaia krikrika lupia ba lahban upla nani lilapasra, Jisas mawan kat.
42005020	Baha nani kasak lukanka ba Jisas mita kaikan, siknis waitnika ra win: --Waitna, man saurkam nani ba sut swih tikan sa.
42005021	Baku bara, lâ smasmalkra nani bara Parisi nani sin mahka ai kupia wal aisi luki kan: "Naha na ya, witin Gâd mapara naku saura aisi na? Upla apu sa wan saurka swih tikaia, Gâd baman lika."
42005022	Jisas baha nani dia luki kan ba pat kaikan, bamna win: --Diakan man nani baku lukisma ki?
42005023	Ani ba kau isi sa wiaia: 'Man saurkam nani ba swih tikan sa', apia kaka: 'Man bus, bara mahka waps'?
42005024	Bamna, man nani ra pain mamrikaisna, Upla Luhpika naha tasba ra saurka nani swih tikaia karnika brisna. Bamna wakia lawan waitnika ra win: --Man ra mai wisna, bus, krikrikam lupia ba bris, bara wamtla ra mahka was.
42005025	Baha sin pyua ra, wakia lawan waitnika ba witin nani sut mawanra buan, bara witin aitniki kan krikrika ba brih mahka ai watla ra wan, Gâdra mayuni.
42005026	Upla sut baha kaiki ta iwan, Gâd ra sin mayunan, bara sibrin uya kira naku win: --Yawan naiwa diara aihka pali kaikan sa.
42005027	Naha ningkara, Jisas mahka taki wan, bara waitna kum kaikan ai apiska ra iwi kan ba, ai nina Libai; witin lika Rom ra lal blikaia lal mana saki kata kumika kan. Jisas mita win: --Nini bliks.
42005028	Baku mika, Libai mahka, ai dukya nani sut swisi, Jisas nina blikan.
42005029	Baha ningkara, Libai ba Jisas dukyara ai watla ra lilia tara kum daukan. Rom ra blikaia, lal mana saki manis bara upla wala nani uya sin witin nani aikuki tebil ra iwi kata.
42005030	Sakuna Parisi nani, lâ smasmalkra nani ai lukanka kumi bri ba aikuki, Jisas disaipelka nani mapara aisi, nan win: --Diakan pisma bara disma man nani Rom ra lal mana saki bliki uplika nani aikuki, bara saura dadaukra nani sin?
42005031	Jisas pana aisin: --Upla wîna pain nani ba daktar want apia sa, sakuna sikniskira nani lika.
42005032	Bamna yang balras upla kasakkira nani ba paiwaia, sakuna upla saurakira nani lika, witin nani ai saurka nani wina ai kupia lakbia dukyara.
42005033	Baku bara, witin nani Jisas ra makabi walan: --Diakan, Jan nina blablikra nani bara Parisi nina blablikra nani sin, aima ailal plun piras ai pura suni bangwisa, sakuna man disaipelkam nani lika pyu bani plun pisa, bara sin disa?
42005034	Jisas pana win: --Man nani sip sma ki, marit pata ra paiwan nani ba yarka plun wauhwaia, marit takan waitnika ba kau witin nani wal asla sa bara?
42005035	Sakuna pyua balbia, marit waitna ba witin nani wina dakbi sakan kabia; baha pyua ra lika witin nani Gâd ra luki plun piras kabia.
42005036	Jisas naha maprika sturka sin baha nani ra win: --Upla apu sa, prak raya wina pis klaki prak almuk ra pis mangkaia. Baku daukbia kaka, prak raya ba tiwbia; baha purkara, baha piska raya ba prak almuk wal pain kabia apia.
42005037	Baku sin, wain raya ba daiwan taya batilka almuk ra laiki mangkras, kan wain raya ba daîwan taya batilka ba baikbia, bara wain ba batilka wal sut tiwbia.
42005038	Baha mita, wain raya ba daiwan taya batilka raya ra mangkaia sa.
42005039	Wain almuk dadira ba wain raya diaia laik apia sa, kan witin wisa wain almuk ba kau pain sa.
42006001	Wingka puhbaia yua kum ra, Jisas ba insla mangkan nani bak auya kan bara, ai disaipelka nani lika plauar ma wihta nani dakbi, ai mihta ni titikbi, taya ba saki, ma ba pî kan.
42006002	Baku kan bara, Parisi tila mita makabi walan: --Diakan man nani wark daukisma, wingka puhbaia yua ra daukaia lâ apia ba?
42006003	Jisas mita pana baha nani ra win: --Man nani aisi kaikras ki yu kum Debit daukan ba, ai uplika nani wal plun dauki kan bara?
42006004	Witin Gâd watla ra dimi, yamni munan britka nani bahara kahbi swin kan ba brih pin; bara ai uplika nani ra sin baha yaban. Baha britka nani ba prîst nani baman piaia lâ brikan.
42006005	Kau sin win: --Upla luhpika waitna wingka puhbaia yua mapara sin karnika brisa.
42006006	Wingka puhbaia yua wala ra, Jisas Sinagog ra dimi smalki kata. Baha ra waitna kum kan, mihta aihkika ba lawan kan.
42006007	Lâ smasmalkra nani bara Parisi nani sut Jisas ra aihwaki kaiki kan, wingka puhbaia yua ra baha waitnika ba rakbia sapa, bara baku sip kabia dahra kwahkaia.
42006008	Sakuna Jisas baha nani dia luki kan ba sut kaikan, bara mihta lawan waitnika ra win: --Man naha lilapas kat bal bus. Waitna ba bal, lilapas kat buan.
42006009	Baku mika Jisas mita wala nani ra win: --Yang man nani ra diara kum mamkabi walaisna: Dia ba wingka puhbaia yua daukaia aitani kulkan sa, yamni apia saura? Rayaka swaki sakaia apia kaka sauhki tikaia?
42006010	Jisas mita ai tnaya kir bui bangwi nani ra taui kaiki si, waitna bara nan win: --Mihtam ba sakbi bris. Witin baku daukan, ai mihta ba pain takan.
42006011	Sakuna wala nani sut ba ai kupia kasak baikan, bara witin nani ai tilara pana, pana makabi wali kata, Jisas mapara dia daukaia sapa.
42006012	Baha yua nani ra Jisas il kum ra uli wan ai pura sunaia, bara witin tihmia aiska Gâd ra ai pura sunan.
42006013	Yu baiwan bara, witin ai disaipelka nani ba paiwi, 12 nani ba wahbi saki, apastil nani makan.
42006014	Baha nani sika: Saiman, nina wala Pita maki ba; Saiman muihnika Andru ba; Jems bara Jan, Pilip bara Bartolomyu;
42006015	Matyu bara Tamas; Alpius luhpia Jems ba; Saiman Karna Mamunra ba;
42006016	Jems muihnika Judas ba bara Judas Kiriat wina ba, witinka mita Jisas kau naika waihla mihta ra mangkan ba.
42006017	Jisas il ba wina bal iwan baha nani aikuki twi langni kum ra takaskan. Bahara upla sin manis pali kata, Judia lamara taun sirpi nani ba wina, Jerusalem wina, bara kabu un tani Tairus bara Saidon wina sin. Naha nani aidrubi balan Jisas ra walaia bara ai sikniska nani wina sin rakbia dukyara.
42006018	Spirit saura nani mita rausauhki kan ba sin sut rakan.
42006019	Upla sut want taki kan Jisas ra kangbaia, kan witin upla nani sut bara ai karnika ni raki kan bamna.
42006020	Jisas ai disaipelka nani ra kaiki, win: "Man nani umpira nani, liliam bas, kan Gâd king aimaki laka ba, man nani ra maikan kabia.
42006021	"Liliam bas, man nani nanara plun mai dauki ba, kan man nani auyapah takma bamna. "Liliam bas man nani nanara ini sma nani ba, kan ningkara kiki bangwi kama bamna.
42006022	"Liliam bas man nani upla nani misbara mai kaiki bara, mai kangbi mai saki, bara lamtubi, swiram dauki bahki sin mai alki diara saura baku mai munbia, Upla Luhpika Waitna tawan.
42006023	Baha yua liliam pali bas, liliam ai bangwi bas, kan man nani kasbrika purara ba wina prisant tara brima; baha sin natkara sika baha uplika nani damika nani mita dahra aisasara nani ra saura munan.
42006024	"Sakuna, alai kabia baha nani yuyakira ba, kan witin nani pat lilia brih bangwan bamna!
42006025	"Alai kabia man nani ra nanara auyapah brisma ba, kan man nani plun mai dauki kabia bamna! "Alai kabia man nani ra, nanara man kiki bangwi sma ba, kan man nani sari ini bangwi kama!
42006026	"Alai kabia man nani ra, tasba aiska mita mamyuni bangwi bara, kan ai damika nani mita baku sika daukan ba, dahra aisasara kuninkira nani ra!
42006027	"Yang ra ai walisma nani ra lika mai wisna: Waihlam nani wal lamtwan bas, misbara mai kaiki nani ra yamni muns,
42006028	lamtubi nani ra pana yamni muns, swiram dauki nani ba dukyara puram suns.
42006029	Ya kra mita mamwan tahtika kumira mai prukbia kaka, mawan tahtika wala ba sin laki yas mai prukbia; ya kra mita pramka pura tani ba mihtam dakbi brih wabia kaka, pramka pali ba sin yas brih wabia.
42006030	Upla mita dia mamkabia ba, yas; upla mita dukyam mihtam dakbia kaka, kli maikbia makapara.
42006031	Upla mita man nani ra daukbia want sma ba, baha sika man nani mita upla walara daukaia sma ba.
42006032	"Man nani ra latwan mai kaiki nani ra baman latwan kaikisma kaka, baha ba dia yamni daukisma ki? Kan saurakira nani sin baha daukisa.
42006033	Baku sin, yamni mai muni uplika ra baman yamni munisma kaka, baha ba dia yamni daukisma ki? Kan upla saura nani sin baku daukisa.
42006034	Bara diara sin upla ra len munisma kaka witin wina kli diara briaia luki, baha ba dia yamni daukisma ki? Kan upla saura nani ba ai tahkiara diara len munisa, bara bila kaikisa baha nani wina kli diara briaia.
42006035	Sakuna man nani lika waihlam nani ra latwan kaikaia sma, yamni sin munaia, bara diara len munisma kaka, kli briaia bila kaikpara. Baku lika mamna tara brima, bara Gâd lai purara iwi ba luhpia nani kama, kan witin lika latwankira sa, tingki lukras nani bara saurakira nani mapara sin.
42006036	Man nani kupiam swapnikira bas, man nani Aisikam kupia swapni ba baku.
42006037	"Upla wala laka aisi daukpara, baku mika Gâd mita man nani lamka aisi daukbia apia. Upla wala pât ra dingkpara, baku mika Gâd mita man nani pât ra mai dingkbia apia. Upla nani pâtka swih tiks, baku mika Gâd man nani pâtkam swih tikbia.
42006038	Yas upla wala nani ra, bara Gâd bui pana man nani ra maikbia. Pakitkam ra aitani pali maikbia, lasbi, singbi, bara bahki pali. Gâd man nani ra mai kulkan kabia, dia kulkanka wal pana upla walara kulma ba."
42006039	Jisas naha maprika sturka na aisin: "Blain kum mita sip sa ki blain walara ta briaia? Apia pali. Wal kira lika mawanhta ra dimbia.
42006040	Disaipel kumi sin ai smasmalkra ba wal kau purara apia sa. Sakuna witin diara sut lan takbia bara lika ai smasmalkra wal baku kabia.
42006041	"Dia kan man muihkam nakra ra diara taski yuya ba kaikisma, sakuna man namkra ra dus tara bara ba lika sip kaikras sma?
42006042	Bara man tankam briras sma kaka namkra ra dus tara brisma ba, nahki sip kama muihkam ra wiaia: 'Muihki, ai swis namkra ra diara yuya ba sakamna'? Kuninkira! Namkra ra dus tara ba pas saks, bara baku lika sip kama pain kaikaia, bara muihkam nakra ra diara yuya sirpi bara ba sakaia.
42006043	"Dus yamni kumi sin apu sa ma saura sakaia sip ba; dus saura kumi sin apu sa ai ma pain sakaia sip ba.
42006044	Bamna dus bani ai ma ba wina tanka kaikaia sip sa: kyaya wina upla kwah damni ma wahbras, rahra kyayka wina sin wain ma wahbras.
42006045	Upla yamni ba sturi yamni baman aisisa, kan ai kupia ra diara pain baman bara sa; bara upla saura ba sturi saura baman aisisa, kan saurka ba ai kupia ra sa. Bamna wan bila ni aisi ba, wan kupia ra bri ba wina takisa.
42006046	"Diakan man nani yang ra 'Dawan, Dawan' ai wisma, sakuna dia mai wisna ba lika daukras sma?
42006047	Man nani ra mai wimna, baha nani yang ra aula bara bili sin wali dauki ba ya wal baku sa:
42006048	baha ba lika waitna kumi ai watla makan baku sa, witinka ai watla playa ba kasak pakni sahlkan bara walpa purara bapan. Lisamra ba dingkan, li ba baha watla ra karna prukan, sakuna sip batakras kan, ai watla playa ba walpa ra kasak bapan kata bamna.
42006049	Sakuna ya yang bili wali, dia wisna ba kat daukras ba lika waitna kumi ai watla paskan ba baku sa, witinka ba ai watla playa ba kasak bapras kan; bamna lisamra dingkan ba pupuhki, ai karnika aiska ni watla ra prukan bara, aiska pali kauhwi slingwan."
42007001	Jisas upla nani ra aisi luan bara, witin Kapernaum ra wan.
42007002	Bahara Rom kapten wihtka kum iwi kan, witin ai albika latwan pali kaiki kan ba siknis alkan, bara pruaia man kata.
42007003	Bamna kapten wihtka ba Jisas dukyara upla aisin walan, witin mita Ju almukka kum, kum saki blikan, makabaia bal ai albika ba raki yabia wisi.
42007004	Witin nani Jisas lamara bal makabi, win: --Naha kapten ra aitani sa help munma,
42007005	kan witin wan nisanka ra latwan kaikisa; baha purkara witin pali ba mita wan priaska watla sin maki wankan.
42007006	Baku kan bara, Jisas witin nani wal wan. Sakuna utla lamara aula kan bara, kapten ba mita ai uplika kum blikan Jisas ra wiaia: "Dawan, trabil takpara, kan yang aitani apia sna man ba waitla ra dimaia;
42007007	baha mita yang pali mita sin mai pliki balaia sip apia kapri. Sakuna adar baman yas, bara albiki ba rawbia.
42007008	Kan yang pali na sin kau karnika alki nani ba adarka munuhnta ra sna, bara sin suldawa nani ba karniki munuhnta ra brisna. Ani pyua kum ra 'Was' wisna, witin auya; walara 'Bal' wisna bara, witin aula; bara albiki ra naha wih 'Dauks' wisna, witin wih daukisa."
42007009	Jisas naha diara walan bara, waitna ba dukyara ta iwan, bamna witin ai nina bliki kan uplika nani ra taui kaiki, nan win: --Kasak pali mai wisna, naha waitna kasak lukan laka manis bri na sat yang kau Israel ra sakras.
42007010	Blikan uplika nani ba kli taui utla ra wan bara, kaikan alba siknis kata ba pat rawan kan.
42007011	Naha ningkara, Jisas taun kumi nina Nein wi bara auya kan, bara ai disaipelka nani, upla ailal sin ai yula kahbi kata.
42007012	Taun ba lamara wan, kaikan upla dakni kum, pruan kum bikaia brih auya kan, baha ba pyarka mairin kum luhpa waitna kumi baman pali bri kan ba. Taun ba wina upla ailal witin yula kahbi kata.
42007013	Dawan baha kaikan bara, pyarka mairin ba dukyara ai kupia swapni takan, bara naku win: --Inpara.
42007014	Ba ningkara krikrika lamara wih ai mihta ni kangban, bara twilki kan uplika nani ba takaskan. Bamna Jisas pruan uplika ra naku win: --Wahma, yang mai wisna: Bus!
42007015	Baha sin pyua ra, pruan kata ba bui iwan, mahka sin sturi aisin, bamna Jisas bui yaptika ra yan.
42007016	Upla sut naha diara kaikan bara, sibrin taki, mahka Gâd ra mayuni, win: --Dahra aisasara kum bal takan. Baku sin aisi kan: --Gâd balan ai uplika nani ra help munaia.
42007017	Jisas sturka na Judia taunka aiska bara ai lamara iwi nani ba sut walan.
42007018	Jan naha diara nani sut sturka walan, kan ai nina blablikra nani witin ra win. Baha wina wal ra wini sakan bara,
42007019	blikan Jisas ra waia makabi walaia: "Kraist balaia kan ba baha man sma ki, apia kaka wala kum yang nani bila kaikaia sna ki?"
42007020	Jan blikan nani ba Jisas lama ra bal, naku win: --Jan Tatahbra wan blikan mamkabi walaia: Man ba Kraist balaia kata ba, apia kaka, wala kum bila kaikaia sna ki?
42007021	Baha nani aidrubi balan ba sin pyua ra, Jisas upla manis raki kan, siknis nani wina, taya ra diara saura taki ba wina, spirit saura nani wina, bara blain nani ra nakra yan.
42007022	Baku bamna, Jisas pana win: --Man nani wih Jan ra wis, dia kaikram, walram ba sin: Blain nani ba kaikisa, mina skahwa nani ba wapisa, leparka ra nani klin daukan sa ai sikniska wina, kyama prawan nani ba walisa, pruan nani ba kli rawi bui sa bara, umpira nani ra swaki sakan sturka ba smalkan sa.
42007023	Bamna yamni pali sa, baha nani yang ra ai mina pruki kauhwras ba!
42007024	Jan blikan uplika nani ba mahka wan pyua ra, Jisas mita Jan dukyara upla nani ra nan aisi, win: "Man nani dia kaikaia twira waram? Yauhrus dusa kumi pasa mita wauhwi ba?
42007025	Apia kaka, dia kaikaia waram? Waitna kumi kwala painkira baman dimi ba? Man nani kaiki tanka brisma, kwala pain baman dimi bara ai liliakara iwi nani ba lika king nani watla ra iwi sa.
42007026	Bamna, dia kaikaia waram ki? Dahra aisasara kumi? Au, kasak baha ba dahra aisasara wal kau tara sa.
42007027	Jan ba sika Ulbanka ra nan wi ba: 'Yang naipakan kainamra blikuna, yabalkam ridi daukaia dukyara.'
42007028	Yang mai wisna, upla nani sut tilara, Jan Tatahbra baku dahra aisasara tara wala kumi sin apu sa; ban sakuna, ya Gâd kingka lakara sirpi baku ba, Jan purkara kau tara sa.
42007029	"Naha walan pyua ra, upla nani bara lal mana sasakra nani Jan mita tahbi daukan kan ba sut kaikan Gâd ba kasak sa.
42007030	Sakuna Parisi nani lâ smasmalkra nani Jan mita tahbi daukras kan ba, Gâd witin nani dukyara dia daukaia lukan ba, bahki kulkan."
42007031	Bamna Dawan bila: "Naha pyua uplika nani na, yang dia wal prakamna ki? Dia wal baku saki?
42007032	Sin tuktan nani wal baku sa, witin nani pulaia pliska ra pulaia iwi sa, ai panika nani ra naku wini ba: 'Yang nani plut puhbri, sakuna man nani lilia pulras; yang nani sin sari lawana nani aiwanri, sakuna man nani lika inras.'
42007033	Kan Jan Tatahbra balan, bara witin plun uya piras, wain sin diras, sakuna man nani wisma witin spirit saura kum brisa.
42007034	Ningkara, Upla Luhpia Waitna balan, plun pisa diara sin disa, bara man nani wisma plun papira, dadira, upla saurakira nani lal mana saki Rom ra bliki nani panika.
42007035	Sakuna Gâd sinska laka ba ai daukanka nani bak latan marikisa."
42007036	Baha yua nani ra Parisi kum Jisas ra paiwan plun piaia, bamna witin Parisi ba watla ra dimi, mahka tebil ra iwan.
42007037	Baha taunka ra mairin kum bara iwi kan, witinka saura ka lâka dadaukra kata. Witin tanka brin Jisas Parisi ba watla ra plun piaia wan, bamna witin alabaster batilka kum ra batana laya kia pain ba brih, bahara wan.
42007038	Mairin ba ini Jisas lamara wih, witin mina nani ra ai nakra laya ni buskan. Ningkara, ai tawa ni dikan, kiawalan, batana kia pain ba ni sin yukan.
42007039	Jisas ra paiwan Parisika ba mita naha kaikan pyua ra, ai kupia ra naku lukan: "Naha waitnika na dahra aisasara kum kata, ai dara walaia kan witin ai taya ra kangbi mairka ba ya sapa, kan witin lika saura lâka dadaukra sa."
42007040	Bamna Jisas Parisi bara win: --Saiman, yang diara brisna man ra mai wiaia. Parisi ba pana win: --Ai wis, Smasmalkra.
42007041	Jisas bila: --Lalah len mamunra waitnika kum ra waitna wal mita lalah yabaia bri kan. Kumi ba lalah 500 yaia kan, bara wala mita lika lalah 50 baman yaia kan.
42007042	Baha nani sip aibapras kan bamna, lalah len mamunra ba mita wal sut traska ba ban swin tiwan. Nanara ai wis, baha wal ba wina ani ba kau witin ra latwan kaikbia ki?
42007043	Saiman pana win: --Yang lukisna baha traska kau tara kan swin tiwan ya ba. Jisas bila: --Man kasak aisaram.
42007044	Jisas mairin bara kaiki si, Saiman ra win: --Man naha mairka na kaikisma ki? Yang wamtla ra dimri bara man li aikras mini nani sikbaia, sakuna naha mairin ai nakra laya ni yang mini nani sikban, bara ai tawa ni sin dikan.
42007045	Man mita ai kyawalras, sakuna mairin na bal dimri ba wina, mini nani kyawali sip swiras kan.
42007046	Man mita laila ra batana mangkras, sakuna mairin na batana kia pain bani mini nani ra yukan.
42007047	Baha mita yang mai wisna, witin ai latwanka tara ba mita marikisa ai saurka nani sut ba swih tikan sa; bamna ani uplika saurka wiria baman swih tikan ba, pana wiria baman latwan kaikisa.
42007048	Bamna Jisas mihta mairka bara win: --Man saurkam nani ba sut swih tikan sa.
42007049	Paiwan uplika nani Jisas wal tebil ra iwi kan ba mahka pana, pana makabi walan: --Naha waitnika na ya, upla saurka nani sin ban swih tiki na?
42007050	Sakuna Jisas mita mairin bara win: --Man kasak lukram bamna, swaki mai sakan sa; bamna kupiam kumi wal was.
42008001	Naha ningkara, Jisas taun tara nani bara taun sirpi nani ra sin impaki, Gâd Kingka Laka sturka ba smalki kan. Apastil 12 ba witin yula kahbi tauki kan.
42008002	Mairin nani sin ai yula kahbi tauki kata, baha nani Jisas mita spirit saura nani wina, bara siknis nani wina rakan kan nani ba. Baha nani tilara kum auya kan ba lika Meri, nina Magdalin maki kan ba, witinka wina spirit taski 7 kangbi sakan ba;
42008003	bara Kyusa maîa mairin ai nina ba Joana, waitnika ba lika Herad watla ra klark kata; wala ba Susana, bara mairin wala nani sin uya; witin nani lika Jisas ra bara disaipel nani ra dia diara brikan ba wina help muni kata.
42008004	Taun ailal wina upla manis taki aula kan Jisas kaikaia; upla manis asla takan, witin baha nani ra maprika lilka kumi aisi, nan win:
42008005	"Mamangkra kum taki wan plun ma mangkaia. Witin mangki kan bara, ma kum, kum yabal tnayara kauhwan bara upla ai mina ni taiban, daîwan tnawira nani sin pin.
42008006	Ma wala kum, kum lika walpa tilara kauhwan, bara baha ma nani pawi takan bara srauan, tasba ba li apu kan bamna.
42008007	Plun ma wala nani lika kyaya nani tilara kauhwan, bara kyaya wal pawan bamna, sut blaki ikan.
42008008	Sakuna ma wala nani lika tasba pain ra kauhwan, bara pawan, ma pain yan, ma bani wina tila handat prais sin sakan." Jisas naha diara aisin ningkara, witin ai bila baikra karna wini nan win: "Man nani kyama nani walaia brisma kaka, pain wali bangws!"
42008009	Bamna ai disaipelka nani mita makabi walan baha maprika sturka ba dia tanka sapa.
42008010	Bara witin bila: "Gâd mita man nani ra lika ai kingka laka diara yukukan nani ba tanka briaia maikan sa; sakuna upla wala nani ra lika maprikara baman aisisna, witin nani kau kaikbia, bara kan kaikras takbia, bara kau walbia bara, kau tanka bribia apia.
42008011	"Naha sika maprika sturka tanka na: Saumuk ba lika Dawan bila;
42008012	saumuk kum, kum yabal tnayara kauhwan ba lika upla nani bila ba wali ba, sakuna debil bal naha smalkanka ai kupia ra kata ba sakuya, witin nani kra kasak lukbia bara swaki sin sakbia apia dukyara.
42008013	Saumuk ma nani walpa nani tilara kauhwan ba lika upla nani sturi yamni ba wali, liliakira brisa, sakuna ai wakia pain briras, pyu wiria baman kasak lukuya, kuna traika kaikanka aula bara, mahka tnayara tauya.
42008014	Saumuk ma nani kyaya nani tilara kauhwan ba lika bila smalkan ba waluya uplika nani, kuna ban ai yabalka nani bliki auya, bara yan taibuya kupia trabilka nani mita, bara lalah nani, bara tasba liliaka nani mita sin yan blakuya, bara baha mita ma kumi sin sakras.
42008015	Sakuna saumuk ma nani tasba pain ra kauhwan ba sika, baha uplika nani ai kupia pain ni, ridi pali Dawan bila smalkanka ba waluya, bara pyua bani kasak ban sa, bara ma pain pali sakuya.
42008016	"Upla kumi sin apu sa, witin lamp kum angki muni diara ni pura praki ba, apia kaka, ai krikrika munuhnta ra swi ba; sakuna witin diara kum pura ra sunisa, ani uplika ai watla ra dimuya ba ingni bri kabia dukyara.
42008017	Bamna diara yukuwan ra ba param sakan kabia, diara dahra sin param aisan kabia.
42008018	"Baku bamna, pain wals; ya diara bri ba, witin ra kau yan kabia, sakuna ya apu ba lika, witin dia brisa luki ba sut ai mihta dakban kabia."
42008019	Bara Jisas yaptika bara, muihnika nani sin balan witin bara kan pliskara, kuna upla ailal ba mita sip lama ra waras kata.
42008020	Bamna upla kum Jisas ra bal maisapahkan: --Man mamikam, muihkam nani kira latara sa, bara mai kaikan sin dauki sa.
42008021	Sakuna witin bila: --Ani uplika nani Gâd bila smalkanka ba wali dauki ba, baha nani sika yang mamiki, muihki nani sin.
42008022	Yu kumi Jisas ai disaipelka nani kira duri tara kum ra aimaki, naku win: --Kaisa yawan lagun na baila walara luaia. Witin nani wan,
42008023	bara lui auya kan bara, Jisas mahka yapan. Baha nani ai dara walras kan, lagun bara pasa karna kum krauan, bara duri tara bila ra mahka li diman ban sin rungwaia praiska kat.
42008024	Bara witin nani wih Jisas ra tatukbi, nan win: --Smasmalkra! Smasmalkra! Yawan na rungwisa! Bara Jisas mita, pasa bara rip nani bara laui daukan; bara sap takan, lamni tara sin.
42008025	Bamna witin mita disaipel nani ra nan win: --Kasak lukankam laka ba dia takan? Sakuna witin nani sibrin takan, ta sin iwan, bara pana, pana taui makabi wali kata: -- Naha waitna na ya, kan pasa bara liura sin adar yan ai bila wali ba?
42008026	Witin nani laki ban Gerasîn tasbaia ra balan, baha ba lakun ba baila walara sa, Galili mawan tani ra.
42008027	Jisas sauhkara nan ulan, taun ba wina waitna kum ai lamara balan. Naha waitna lika pyua wihka pali spirit saura nani bri kata. Witin kwala dimras, utla kumira sin dimi iwras kan, sakuna raiti ra baman takaski kata.
42008028	Witin Jisas kaikan pyua ra, mawan kat wih ai lula ra kauhwi, ai pura winan: --Jisas, Gâd lai purara iwi ba Luhpia, diakan tili dimi sma ki? Yang mamkabisni, rau ai sauhkpara!
42008029	Witin baku aisin, kan Jisas mita spiritka saura bara win, witinka ba wina takbia. Aima ailal spiritka saura ba mita alkan kan; bara upla nani mita mihta nani, sen ni priski aihwaki bri kan, sakuna baha sut dakban, bara spirit saura ba mita munan twiura plapan.
42008030	Jisas mita makabi walan: --Man ninam dia? Witin pana win: --Yang nini ba Dakni Tara. Witin naku aisin, kan spirit saura ailal pali waitna bara diman kata.
42008031	Naha spirit saura nani Jisas ra makaban, tihu tara ra lika blikbia apia.
42008032	Kwirku ailal il bara plun pî kan bamna, spirit saura nani ba makaban kwirkuka nani ra wih dimaia adar yabia; bara Jisas mita adar yan.
42008033	Bamna spirit saura nani ba waitna ba wina taki, kwirku nani ra wih diman, bara naha nani sut albangka tara bak plapi lakun ra diman, bahara sut li dih kwapi pruan.
42008034	Kwirku nani main kaiki kan uplika nani naha diara kaikan pyua ra, witin nani ta iwi taun ra bara insla warkka taki uplika nani ra sin plapi wih dia taki ba win.
42008035	Bara upla nani ba aidrubi balan, diara takan ba kaikaia. Witin nani Jisas bara kan pliska ra balan bara, kaikan baha waitnika wina spirit saura nani taki wan ba; witin Jisas mina ra iwi kan, kwala dimi, ai sinska sin pain; bamna sut ba ta iwan.
42008036	Kaikan uplika nani mita aidrubi balan uplika nani ra maisapahkan, nahki waitnika ba spirit saura nani brikan ba wina rawan ba.
42008037	Naha wal, Gerasîn kuntrika uplika nani sut mita Jisas ra makaban, baha wina mahka taki wabia, witin nani sibrin dauki kan ba mita. Baku bamna, Jisas duri tara ra aimaki, baha wina mahka wan.
42008038	Baha waitnika wina spirit saura nani takan ba, Jisas ra makaban, swika witin wal taukaia. Sakuna Jisas mita adar yabi, nan win:
42008039	--Wamtla ra kli taui was, Gâd dia man ra daukan ba sut kat aisas. Waitna ba mahka wih, Jisas dia witin ra daukan ba taun uplika nani ra wi aisan.
42008040	Jisas lakun baila wala wina kli taui balan, upla nani mita liliakira brin; kan sut witin bila kaiki kata.
42008041	Bara waitna kum balan, ai nina Jairus; witin ba prias watla wihtka kum kata. Naha waitnika na Jisas mawanra bal baui, makaban ai watla ra wabia,
42008042	ai luhpia mairin uhnsak bara mani 12 bri kan ba prui kan bamna. Jisas auya kan, upla ailal ai nina blikan bara ban sin taibi kata.
42008043	Witin nani ba tila ra mairin kum bara kan, witinka ba pat mani 12 tala plapan sikniska brikan, bara dia bri kan ba sut daktar nani ra man tikan, sakuna kumi mita sin sip rakras kan.
42008044	Witin Jisas ninak bal praka un ra kangban, bara baha sin pyua ra ai talya plapi kata ba takaskan.
42008045	Bara Jisas makabi walan: --Ya mita ai kangban? Upla sut wina: upla witin ra kangbras. Bara Pita ai panika wala nani sin win: --Smasmalkra, upla nani na mita kutbi mai brisa bara mai taibi sa.
42008046	Sakuna Jisas bila: --Upla kum ai kangban, kan yang daira walri, karniki yang wina takan.
42008047	Bamna mairin ba kaikan witin sip yukukras kan, bara tatatwi Jisas mina ra bal ai lula krikan. Upla nani sut mawanra ai dahra sakan dia dukyara witin Jisas prakpara kangban ba, bara nahki sin pyua ra ai sikniska wina rawan ba.
42008048	Jisas pana win: --Luhpi mairin, kasak lukram ba mita mai rakan sa. Kupiam kumi wamtla ra was.
42008049	Jisas kau aisi kan bara, prias watla wihtka ba watla wina upla kum bal Jairus ra nan win: --Luhpiam mairin ba pat pruan; bamna Smasmalkra ra kau trabil munpara.
42008050	Sakuna Jisas baha wali, naku win: --Man sîbripara; kasak luki bas, bara luhpiam ba rawbia.
42008051	Utla ra balan bara, upla wala kumi sin yan dimras kan, Pita, Jems, Jan bara tukta mairin aisika bara yaptika baman.
42008052	Upla sut bara kan ba pura mata ini yahwi kan. Sakuna Jisas bila: --Man nani inpara; tuktan mairin na pruras, witin yapisa.
42008053	Sakuna upla nani ai lawaska kikan, kan witin nani kaikan mairin ba pruan sa bamna.
42008054	Bara Jisas tukta mairin mihta ra alki ai bila baikra tara ni win: -- Tukta mairin, bus!
42008055	Baha sin pyua ra, tukta mairin ba ai rayaka kli brin, bara mahka sin buan; bara Jisas adar yan plun piaia yabia.
42008056	Aisika bara yaptika wal lika ta iwan kan; sakuna Jisas adar yan upla kumira sin diara takan ba wibia apia.
42009001	Jisas ai disaipelka 12 ba asla paiwi, baha nani ra karnika bara adar sin yan, spirit saura nani kangbi sakaia bara siknis nani rakaia sin.
42009002	Witin baha nani ba blikan, Gâd Kingka Laka sturka ba smalkaia, sikniskira nani sin rakaia.
42009003	Bara sin win: --Yabal ra impakaia diara bripara, kin, sakbat, plun, lalah sin apia. Prak kumi baman brihwas, wal lika apia.
42009004	Ani, ani watla ra wih dimma ba, baha ra takas taunka ba wina taki waia kat.
42009005	Ani pliska kra wantkam apia takbia kaka, baha taunka ba wina taks, tasba yuya minam nani ra alkan ba sin syauhbi saks, baha ba lika witin nani mapara witnis kum baku kabia.
42009006	Bamna witin nani taki wan, bara taun sirpi nani sut ra dimi swaki sakan laka sturka ba smalki kan, bara plis banira sikniskira nani bara kan ba sin rakan.
42009007	Jisas dia, dia dauki kan ba sut wihta tara Herad kaikan bara, dia lukaia sapa sin kaikras kan, upla kum, kum aisi kan Jan ba pruan wina buan sa.
42009008	Upla wala nani aisi kan, witin ba dahra aisasara Ilaidya kli bal takan; wala nani bila naha lika patitara dahra aisasara nani kum pruan wina buan sa.
42009009	Sakuna Herad bila: --Yang pali mita sika blikri Jan Tatahbra ra lal dakbaia. Bara naha uplika na ya, diara ailal dauki ba dukyara yang ai sturka walisna na? Bamna Herad lika Jisas ba kaikaia want pali dauki kata.
42009010	Apastil nani kli aidrubi balan bara, dia, dia witin nani daukan ba sut Jisas ra maisapahkan, bara witin baha nani brih, plis kum ra aihka saki brihwan taunka nina ba Bitsaida.
42009011	Sakuna upla nani baha walan bara, ai nina blikan; bamna Jisas baha nani ba brih, Gâd kingka laka dukyara smalkan, sikniskira nani bara kan ba sut rakan.
42009012	Yu pat tutni kan bara, apastil 12 ba Jisas ra bal, naku win: --Upla nani na yas mahka wabia, witin nani wih ai wingka puhbaia bara plun sin plikbia, taun sirpi nani ra. Insla nani wan lamara nani nara lika diara apu.
42009013	Sakuna Jisas witin nani ra win: --Man nani yas plun piaia. Sakuna witin nani bila: --Yang nani brit 5 bara inska 2 baman brih bangwisna; naha uplika nani dakakaia dukyara, yang nani wih plun atkaia baman.
42009014	Kan waitna nani ba 5,000 kata. Sakuna Jisas ai disaipelka nani ra win: --Man nani upla nani ba yas dakni dakni ra iwbia, dakni bani ba 50 prais.
42009015	Witin nani baku daukan, bara sut iwan.
42009016	Bamna Jisas ai mihta ra brit 5 ba bara inska 2 ba sin brin. Bara ai nakra buki, kasbrika purara kaiki, baha nani dukyara tingki win; ningkara, kriki muni ai disaipelka nani ra yan, upla nani ra yabia dukyara.
42009017	Upla sut pin, ai auyapah pali; ningkara yuika nani baman 12 pataki bangkan.
42009018	Yu kumi, Jisas yakan taki ai pura suni kan bara, ai disaipelka nani ba witin wal kan, bara witin mita baha nani ra makabi walan: --Upla nani, yang na ya sna wisa ki?
42009019	Baha nani mita pana win: --Upla kum, kum bila man ba Jan Tatahbra wisa, wala nani bila lika man ba Ilaidya, bara kau sin wala nani wisa, man ba patitara dahra aisasara nani kum pruan wina buram sa.
42009020	Bara witin baha nani ra makabi walan: -- Bamna man nanika pali, yang na ya sna wisma ki? Pita bila: --Man sika Misaia ba, Gâd wina ba.
42009021	Ningkara, Jisas ai disaipelka nani ra lâ karna yabi win, baha sturka ba upla kumi ra sin wibia apia.
42009022	Bara sin wisata: --Upla Luhpika Waitna pât kasak wauhwaia kabia, bara wihta almuk nani mita, prîst wihta nani bara lâ smasmalkra nani sin bahki kulkbia, ban sin ikbia, sakuna yu yuhmpa ra pruan wina kli buan kabia.
42009023	Ningkara, sut win: --Upla kum nini blikan dauki kaka, ai wîna ba kulkaia apia, ai dusa prihni yu bani brih, nini blikaia sa.
42009024	Kan ani uplika ai rayaka swaki sakaia munbia ba, witin lika tikbia, sakuna ani uplika yang taiwan ai rayaka ba tikbia kaka, witin lika swaki sakbia.
42009025	Bamna upla mapara dia yamnika bara kabia ki, witin tasba aiska ba saki bribia, sakuna ai rayaka ba tanis tikbia kaka?
42009026	Kan ani uplika yang duki ra smalkanki nani ba baha dukyara ai swira lukbia kaka, Upla Luhpika waitna ba mita sin witin dukyara swiri lukamna, king baku Aisiki prana wal bara insal hulikira nani kira balamna pyua ra.
42009027	Kasak pali man nani ra mai wisni, nahara tilara upla kum, kum nara sa, witin nani prubia apia, Gâd kingka laka ba kaikras kaka.
42009028	Naha diara aisin ba wina yu 8 luan ningkara, Jisas il kum ra uli wan ai pura sunaia, bara witin yula kahbi wan Pita, Jems bara Jan.
42009029	Bara Jisas ai pura suni kan, ai mawan ba sat aihka takan, ai kwalka ba pihni pali, ingni sin kata.
42009030	Tisku kan, waitna wal bal witin wal aisi kan, baha nani lika Moses bara Ilaidya kata,
42009031	ingni pranakira pali witin nani ra kir ingwan, bara aisi kan Jisas prura pâtka Jerusalem ra wauhwbia ba dukyara.
42009032	Pita ai panika nani wal yapan dauki kan, sakuna ban yapras raya kan, bara Jisas prana ba kaikan, bara waitna wal witin lamara kan ba sin.
42009033	Bamna baha waitnika nani mahka Jisas wina dakwi taki wan bara, Pita bila: --Smasmalkra, yawan nara kaia wira pain sa! Kaisa utla sirpi yuhmpa daukaia: kumi ba man wamtla, wala ba Moses watla, bara yuhmpika lika Ilaidya watla. Sakuna Pita witin dia aisi kan ba tanka briras kata.
42009034	Bahara kau aisi kan bara, kasbrika kum bal sut ra madiskan, bara witin baha bilara kan ai dara walan, bara sibrin daukan.
42009035	Bara kasbrika ba wina bila baikra kum walan, naku win: "Naha sika yang Luhpi bak sakri ba; man nani witin ra wali bangws."
42009036	Baha bila baikra walan ba ningkara, kaikan Jisas yakan kan. Witin nani diara kaikan ba baha pyua ra yukuki brikan upla kumi ra sin wiras kata.
42009037	Yu wala, witin nani il wina bal iwan bara, upla ailal Jisas wal prawaia balan.
42009038	Bara upla nani tila ba wina waitna kum ai bila baikra karna wini, win: --Smasmalkra, pliskam luhpi na kais, yang witin na baman brisna bamna;
42009039	bara spirit kum mita alki muni, ai bila baikra karna yan winisa, lasa sin yan prukisa, bara ai bila wina ukata yan takisa. Saura pali munisa, swih taki wan sin daukras.
42009040	Yang disaipelkam nani ra makabri spiritka saura ba sakbia, sakuna sip sakras.
42009041	Jisas pana win: --Kasak lukras upla warwra nani! Ahkia kat yang man nani wal kamna, bara kupi sin alki takaskamna ki? Luhpiam ba nara bri bal.
42009042	Tukta ba Jisas lamara aula kan bara, spirit saura ba mita tasba ra lulki saban, bara kli munan lasa prukan; sakuna Jisas spirit saura bara laui daukan, tuktika sin rakan, bara ningkara kli aisika ra yan.
42009043	Bara upla sut ta iwan Gâd karnika ba dukyara. Jisas diara dauki kan ba dukyara upla sut ta iwan taki kan, witin ai disaipelka nani ra win:
42009044	--Man nani naha na pain wals, bara amya sin tikpara: Upla Luhpika waitna, upla nani mihta ra ai mangkan kabia.
42009045	Sakuna witin aisi kan ba dukyara ai disaipelka nani tanka briras, kan Gâd mita witin nani ra adar yabras kan baha tanka ba briaia; witin nani sin sibrin dauki kan, dia Jisas aisin ba tanka param saki wibia dukyara makabaia.
42009046	Bamna disaipel nani pana, pana blahwi kata, ya ba kau tara kabia sapa dukyara.
42009047	Baha nani ai kupia ra luki kan ba Jisas kaikan, bara witin tuktan kum ai lamara brih,
42009048	naku win: --Ya yang nini ra luki naha tuktika na bribia kaka, yang ai brisa; bara ya yang ai bri ba, ai blikan bara sin brisa. Bamna ani uplika man nani tilamra kau mayara kulkan ba, baha sika kau tara ba.
42009049	Bara Jan bila Jisas ra: --Smasmalkra, yang nani kaikri nahki waitna kum man ninam brih, spirit saura nani kangbi saki kan. Bara yang nani wiri baha takaskbia, kan witin yawan aikuki taukras sa.
42009050	Sakuna Jisas bila: --Man nani witin ba takaskaia trai munpara; kan yawan mapara apia ba, yawan wan helpka sa.
42009051	Jisas kasbrika purara brihwaia ba pyua pat baila kan bara, ai kupia karna brih Jerusalem ra taui wan.
42009052	Witin mita ai kainara tila upla blikan. Bara witin nani Sameria taunka lupia kumi ra diman, takaskaia pliska kum ridi daukaia dukyara.
42009053	Sakuna Sameria uplika nani mita Jisas ba ai taunka ra want sa win, witin Jerusalem ra auya kan ba mita.
42009054	Ai disaipelka nani Jems bara Jan wal naha kaikan bara, nan win: --Dawan, man want sma ki yang nani kasbrika purara ba wina pauta klauhan paiwamna naha nani sut apu daukaia?
42009055	Sakuna Jisas witin nani ra taui kaiki, laui daukan.
42009056	Baha ningkara, witin nani taun sirpi walara wan.
42009057	Witin nani yabalku auya kan bara, waitna kum Jisas ra win: --Dawan, ninam blikaia want sna ansa ansara wama bara.
42009058	Jisas pana win: --Sikiski nani ai watla nani brisa, tnawira nani sin ai watla nani brisa; sakuna Upla Luhpika waitna ba lika ai lal kahbaika sin briras sa.
42009059	Bara Jisas mita walara win: --Nini bliks. Sakuna witin bila: --Dawan, ai swis yang wih aisiki pas bikamna.
42009060	Sakuna Jisas pana win: --Swis pruan nani ai pruanka nani ba bikbia; sakuna man lika Gâd king aimaki laka sturka ba upla nani ra wih maisapahks.
42009061	Bara wala kum bila: --Dawan, ninam blikaia want sna, sakuna ai swis yang waitla uplika nani ra pas aisabi wimna.
42009062	Sakuna Jisas pana win: --Ya ai mihta ra tasba tukbaika alkan ningkara, witin ai nina ra taui kaiki ba, baha lika Gâd king aimaki ba laka mapara pain apia sa.
42010001	Naha diara ningkara, Dawan lika kau upla 72 bak saki brin, bara baha nani ba wal, wal ra saki ai kainara blikan, taun nani bara plis banira witin waia kan ba sutra.
42010002	Bamna witin nani ra win: "Kasak pali mai wisna, insla ma dakbaia ba uya sa, sakuna wark uplika nani ba lika wiria baman sa. Bamna wark Dawanka ra man nani makas, wark uplika nani ai nasla ra dakbaia blikbia.
42010003	Man nani mahka was; bamna kais, yang man nani ba syîp lupia nani baku yul wail nani tilara mai blikisna.
42010004	Man nani lalah watla brihwapara, sakbat bara sus sin brihwapara, bara yabal ra upla lakula daukaia wisi takaskpara.
42010005	Utla kum ra dimma bara, lakula pas dauki, naku wis: 'Kupia kumi laka naha watla ra kabia.'
42010006	Bahara kupia kumi uplika nani bara sa kaka, kupia kumi lakula ba baha nani purara kabia, sakuna apu sa kaka, baha lakula ba kli bris.
42010007	Sin watla ra takaski bangws, witin nani dia maikbia ba pis bara dis; kan wark uplika ba ai mana briaia sa. Utla kumi wina walara wapara.
42010008	Ani taunka ra wama bara pain mai bribia kaka, dia, dia maikbia ba pî bas;
42010009	sikniskira nani bahara kaka, râks, bara naku sin wis: 'Gâd king aimaki laka ba pat man nani lamara sa.'
42010010	Sakuna ani taunka ra wama bara pain mai briras sa kaka, taun yabalka nani ra taki, nan wis:
42010011	'Taunkam tasbaia yuika nani sin yang nani mini nani ra alkan ba sut syauhbi batakuna, man nani mampara witnis kabia dukyara! Sakuna naha na kaiki bangwi bas: Gâd King aimaki lâka ba pat man nani lamara balan sa.'
42010012	Yang man nani ra mai wisna, lâ tara yua ra baha taunka ba kau pât tara bribia, Sadam uplika nani wal.
42010013	"Nahki man ra saura kabia, Koresin taunka! Nahki man ra saura kabia, Bitsaida taunka! Kan sain aihka nani man nani tilamra daukan ba, Tairus bara Saidon ra ni daukan kata kaka, witin nani patitara ai saurka nani wina ai kupia laki, krukus kwalka dimi, yahmpus ni sin ai wîna ra yuki kaia kan.
42010014	Sakuna lâ daukaia yua tara ra, Tairus bara Saidon ba wal, man nani sika kau pât tara brima ba.
42010015	Bara man, Kapernaum taunka, lukisma ki man ba pura ra mai bukan kabia kasbrika pura ba kat? Man lika tasba munuhnta ra mai alahban kabia, pruan nani tasbaia ra kat!"
42010016	Jisas naha sin ai disaipelka nani ra win: "Ya man nani ra mai wali ba, yang ra sika wali ba; bara ya man nani ra mai briras ba, yang ra sika ai briras ba; bamna ya yang ai briras ba, ai blikan bara sin briras sa."
42010017	Baha pyua ra 72 ba liliakira kli taui balan bara naku win: --Dawan, spirit saura nani ba sin wan walan, man ninam maki aisi bangri bara.
42010018	Jisas pana win: --Au, yang kaikri Setan kasbrika pura ba wina kauhwan, sin imyula baku.
42010019	Yang man nani ra karnika maikri, pyuta nani bara misri nani ba minam ni taibaia, bara waihla karnika ba sut sin pura luaia, bara man nani ra lika diara kumi sin wataui mai munan kabia apia.
42010020	Sakuna, spirit saura nani man nani bilam wali bara wisi lilia taki kapara, sakuna ninam nani ba kasbrika purara ulban sa bamna, liliam bas.
42010021	Baha sin pyua ra, Jisas Spirit Hulikira bri ba mita lilia pali takan, bara win: "Aisa, man kasbrika pura bara tasba ba wal Dawanka sma ba, yang mamyunisni, kan man mita sinskira nani wina bara diara tanka kakaira nani wina sin naha diara nani na yukukram bamna, bara tuktan sirpi nani ra ni param marikram. Au, Aisa, man baku want kapram ba mita sika.
42010022	"Diara nani sut na Aisiki mita yang ra atia aikan sa. Upla kumi sin Luhpia ba kaikras, Aisiki yakan mika; bara upla kumi sin Aisa ba kaikras, Luhpia baman bara baha nani Luhpia mita yarka kakaira takaia want ba baman."
42010023	Bara witin ai disaipelka nani ra taui kaiki, baha nani ra baman naku win: "Yamni pali sa baha nani man nani kaikisma dukya nani, witin nani ai nakra ni kaiki ba.
42010024	Kan yang man nani ra mai wisna, dahra aisasara ailal bara king ailal sin kaikan dauki kan, naiwa man nani namkra ni kaikisma dukya nani na, sakuna witin nani kaikras kata; baha nani sin walan dauki kan naiwa man nani walisma na, sakuna walras kan."
42010025	Lâ smasmalkra kum Jisas ra wan, wal aisi bak traika kaikaia, bara makabi walan: --Smasmalkra, dia yamni daukamna kaka, yang sip kamna raya ban kaia laka ba briaia?
42010026	Jisas pana win: --Dia lâ ra ulban saki? Nahki sin aisi kaikisma ki?
42010027	Lâ smasmalkra ba pana win: --Dawan Gâdkam ra latwan kaikma, kupiam aiska, solkam aiskakira, karnikam aiskakira, bara sinskam sin aiskakira; bara uplikam ra sin latwan kaikma man wînam ra latwan kaikisma ba baku.
42010028	Bara Jisas pana win: --Man pain wiram. Naha na dauks, bara raya ban kaia ba brima.
42010029	Sakuna lâ smasmalkra ba ai makabanka ba wina swakwaia dukyara, witin Jisas ra naku win: --Yang upliki ba ya saki?
42010030	Bara Jisas pana naku win: --Waitna kum Jerusalem yabalka bak Jeriko ra iwi auya kan, bara aîmplikra nani mita witin ra alki, dia, dia brikan ba sut mihta dakban, ban ai kwalka sin; bara rau sauhki, waitnika ba pruaia man swih, witin nani mahka wan.
42010031	Bara kan, prîst kum sin yabalka bak auya kan; witin waitnika ba kaikan, sakuna laihku lui wan,
42010032	baku sin Libait kum sin yabalka bak auya kan; waitna prui ba kaikan, sakuna kaikras baku ban lui wan.
42010033	Sakuna Sameria waitnika kum sin baha yabalka bak auya kan, bara waitnika ba kaikan bara, latwan kaikan,
42010034	bara witin lika waitnika ba lamara wan, bara insauhkanka nani ba sut batana bara wain wal yuki muni, kwala ni wilkan. Ningkara witin ai araska ra suni brihwan, bara hutel kumi ra dingki, main kaikan.
42010035	Yu wala, Sameria waitnika ba mahka waia ra, lalah silin wal hutel dawanka ra yabi, win: 'Naha waitnika na main kaiks, bara kau dia aibapaia kabia ba, yang kli balamna bara aibapamna.'
42010036	Baku bara, waitna yuhmpa na wina, ani ba aîmplikra nani mita rau sauhkan kata ba wal ai uplika sa?
42010037	Lâ smasmalkra ba bila: --Witin latwan kaikan ba. Jisas mita win: --Man was, bara sin baku dauks.
42010038	Jisas ban impaki taun sirpi kum ra balan, bara mairin kum nina Marta wi ba ai watla ra dingki brin.
42010039	Marta lika ai muihni kum bri kata nina Meri, bara witinka ba lika Jisas mina ra iwan, dia aisi ba walaia dukia ra.
42010040	Sakuna Marta lika priskan baku prais kata, wark manis daukaia brikan ba mita. Bamna Jisas lamara, wih, naku win: --Dawan, man diara lukras sma ki, muihki ai swin yakan wark takisna na? Bamna wis, help ai munbia.
42010041	Sakuna Jisas pana win: --Marta, Marta, man diara uya daukaia dukyara baman lukisma, kupiam sin turban pali sa.
42010042	Sakuna diara kumi baman bara sa briaia aitani. Meri sika diara kau yamni ba bak saki brin sa, bara baha upla kumi bui sin mihta dakbia apia.
42011001	Yu kumi Jisas plis kum ra ai pura suni kan. Witin ai pura suni luan bara, disaipel nani ba tila wina kum mita naku win: --Dawan, pura sunaia wan smalks, Jan ai disaipelka nani ra smalkan ba baku.
42011002	Jisas bila witin nani ra: --Man nani puram sunma bara, naku wis: 'Aisa, ninam hulikira ba kulkan kabia. Man king aimakaia ba yarka balbia.
42011003	Yu bani, yang nani aitani piaia praiska plun aiki bas.
42011004	Yang nani saurki nani ba ban swih tiks, wan mapara saura dauki uplika nani ra yang nani mita saurka tikisna ba baku. Wan traika kaikan mihta ra ban wan swipara.'
42011005	Jisas naha sin kau win: --Yawan ban wibia kaka, man nani wina kumi ba ai uplika ra wibia brit kum brisma, bara tihmia wal bakriki baha watla ra wih wisa: 'Uplika, pliskam yang ra brit yuhmpa len ai muns,
42011006	kan bisiura pali upliki kum impaki, yang waitla ra balan, bara witin ra diara yabaia apu sna.'
42011007	Yang kasak nusma utla bilara ba baha luki pana wibia apia: 'Man yang ra trabil ai munpara; dur ba pat prakan sa bara luhpi nani sin yang wal krikrira sa, bamna yang man ra diara kumi sin maikaia sip apia sna.'
42011008	Yang man nani ra mai wisna, witin bubia apia diara kumi sin yaia apia dukyam, sakuna ban witin mita want wibia ba sut yabaia, kli kra trabil munbia apia dukyara.
42011009	Baku bamna, yang man nani ra mai wisna: Makabi bas, bara Gâd mita maikbia; pliki bas, bara sakma; dur ra kingbi bas, bara man nani ra kwakan kabia.
42011010	Kan ya makabi ba, brisa; bara ya pliki ba, sakisa; bara dur ra kingbi bara sin, kwakan sa.
42011011	"Bankra man nani wima kumi ba aisa kum sma kaka, sip kama ki luhpiam inska makabia kaka, pyuta kum ni yaia?
42011012	Kalila mahbra makabia kaka, misri ni yaia?
42011013	Man nani upla saura, ban sakuna luhpiam nani ra diara pain nani yaia kaikisma, kau pali Aisikam kasbrika purara ba spirit Hulikira yabia, baha nani witin ra makabia bara.
42011014	Jisas mita spirit saura kum, waitna kum ra sturi aisaras bilas dauki bri kan ba wina kangbi saki kan, bara spirit saura ba takan bara, bilas kata ba mahka sturi aisin. Naha dukyara upla nani ta iwan taka ni.
42011015	Sakuna upla tila nani bila: "Naha waitnika spirit saura nani kangbi saki ba, Bîlsibub karnika mihta, kan witin sika lasa nani wihtka sa."
42011016	Wala nani lika traika kaiki makaban, sain aihka kum kasbrika pura wina dauki marikbia.
42011017	Sakuna Jisas lika kaikan baha nani dia luki kan ba, bamna win: "Ani king tasbaia yakan tar baiwi taki, kumi wala mapara aiklabi ba, aisaubia; ani utla uplika sin aiklabi dakwi taki ba, baha sin aisaubia.
42011018	Baku sin, Setan yakan dakwi takbia kaka, nahki ai karnika ba ban kabia ki? Naha yang wisna, kan man nani ai wisma, yang spirit saura nani kangbi sakisna Bîlsibub karnika ni.
42011019	Baha ba baku sa kaka, ya mita ninam blablikra nani bara baha nani kangbi sakaia karnika yabi saki? Baha mita witin nani marikisa man nani lika mistik ra sma.
42011020	Sakuna Gâd karnika ni sika spirit saura nani kangbi sakisna ba, bamna marikisa Gâd Kingka laka ba pat man nani ra balan sa.
42011021	"Waitna karniki ra kum aiklabaia dukya nani wal ai watla ba aihwaki kaiki kaka, bahara dia bara ba lika pain kabia.
42011022	Sakuna witin wal kau karnakira kum ba mita pura lubia kaka, baha aiklabaia dukya nani kasak kulki bri kata ba sut mihta dakbia, bara upla wala nani ra sin yabia.
42011023	"Ya yang wal apia ba, maipara sa; bara ya yang wal wahbras ba, yakabisa.
42011024	"Upla wina spirit saura taki auya bara, witin tasba lawan nani bak impaki watauki ai wingka puhbaia plikisa. Sip sakras bara, ai kupia wal aisuya: 'Yang waitla wina takatna bara kli waia sna.'
42011025	Kli aula bara, baha uplika ba sakuya sin utla kum pahban, pain sin skahkan ba baku.
42011026	Bamna witin auya, bara spirit saura witin wal kau saura pali 7 brih aula, bara sut ba uplika bara dimuya, bamna baha uplika rayaka ba kau saura takuya, kan pyua ra kata ba wal."
42011027	Jisas naha diara nani na aisi kan bara, upla nani ba tila wina mairin kum ai ta baiki winan: --Lilia pali sa baha mairka mai baikan ba, bara mai pakan ba!
42011028	Witin pana aisin: --Kan yamni palisa baha uplika nani Gâd bila wali, ba kat dauki nani ba!
42011029	Upla kau ailal bal Jisas naha ra asla taki kan; bamna witin mahka baha nani ra naku aisi, win: "Naha pyua uplika nani na lika saura sa, kan witin nani sain aihka kum makabisa; sakuna sain kumi sin marikan kabia apia, dahra aisasara Jona sainka bamna lika.
42011030	Jona ba Ninibi ra iwi uplika nani mapara sain kum kata ba baku, Upla Luhpika waitna na sin naha pyua uplika nani mapara sain kum kabia.
42011031	Lâ tara yua ra waupasa tani kwinka ba tit bui, naha pyua uplika nani na pât ra lulkbia, kan witin sika plis lai pali wina balan, Salaman sinska laka tara ba walaia; bamna kais, diara kum nahara ya na lika Salaman purkara kau tara sa.
42011032	Lâ tara yua ra, Ninibi uplika nani sin tit bui, naha pyua uplika nani ra pât ra lulkbia, kan baha nani Jona mita smalkan bara, ai saurka nani wina ai kupia lakan; bara nahara na Jona purkara kau tara sa.
42011033	"Upla kumi sin apu sa, lamp angki bara plis kum ra yukuki swi ba, apia kaka, baks tara kum munhta ra mangki ba; sakuna witin lika pura ra sunuya, upla nani bal dimi ba ingni bri kaia dukyara.
42011034	Wan nakra nani ba lika wan wîna tara lampka baku sa; man namkra nani ba pain sa kaka, man wînam tara aiska ingni brisa; sakuna man namkra nani ba saura sa kaka, wînam tara aiska ba tihmu ra sa.
42011035	Aman kais, baha ingnika brisma ba tihmu takbiara.
42011036	Baku bamna, wînam aiska ra ingni brisma kaka, tihmu wiria sin apu, baku mika diara nani sut ba param kaikma, lamp kumi ai ingnika maiki ba baku."
42011037	Jisas aisi kata ba mahka swin bara, Parisi kum mita paiwan ai watla ra plun piaia. Bara witin dimi, tebil ra mahka iwan.
42011038	Parisi ba kaikan, Jisas lâ ba kat ai mihta sikbras plun pî kan ba, bamna aihka lukan.
42011039	Sakuna Dawan bila: --Man nani Parisi nani lika kap bara plit ba nina tani baman sikbisma, sakuna man nani kupiam ra lika implikan laka bara diara saura ni sin aibangwan sa.
42011040	Taniskira nani! Man nani kaikras sma ki, witinka lata tani daukan ba, kupia bila tani sin daukan sa?
42011041	Sakuna man nani mita umpira nani ra diara yabi bas bila tanira bara ba wina, bara baku mika diara sut klin daukan kabia.
42011042	"Alai, man nani, Parisi nani! Mint wahya, ru wahya bara diara sirpi pawi ba sut wina Gâd ra 10 bani wina kumi yabisma ba, sakuna diara wapni bara Gâd latwanka laka bila walras sma ba. Naha diara nani sika man nani daukaia sma ba, diara wala nani sut ba sin ban dauki kira.
42011043	"Parisi nani, alai pali kabia man nani ra! Kan Sinagog nani ra tara kulkan nani iwaika ba brin mai dauki, bara man nani want sma yabal ra upla nani tara mai kulki lamkula wibia.
42011044	"Alai pali kabia man nani ra! Kan man nani lika raiti yukwan ra ba baku, upla mita purak ai dara walras wapi lui ba baku sma.
42011045	Lâ smasmalkra kum pana win: --Smasmalkra, man naha aisisma na wal yang nani ra sin swiri daukisma.
42011046	Sakuna Jisas pana win: --Man nani lâ smasmalkra nani mampara sin alai pali kabia, kan upla sip twilkaia apia karbanka nani ba upla pahpaia ra sunisma twilkbia wisi; sakuna man nani lika mihtam kulkaika kumi ni sin kangbras.
42011047	"Alai pali kabia man nani ra! Kan man nani sika damikam nani mita Gâd dahra aisasara nani ikan, raitika ba paskan.
42011048	Baha wal marikisma, damikam nani dia daukan ba man nani mampara pain; bamna damikam nani ikan, sakuna man nani lika raitika nani ba paski sma.
42011049	"Baha mihta, Gâd ai sinska laka tara ba wal naku wisata: 'Yang witin nani ra dahra aisasara nani bara apastil nani sin blikamna, sakuna baha nani wina tila kum ba ikbia, bara wala nani ra lika bliki rau sauhkbia.'
42011050	Bamna Gâd naiwa yua uplika nani ra tasba paskan pyua wina, ai dahra aisasara nani iki bangwan talia mana makabia,
42011051	Ebel talia ba wina Sakaraia talia ba kat. Sakaraia sika altar bara tempel wal lilapas kat ikan ba. Baku bamna mai wisna, Gâd baha traska dukyara sika naiwa pyua uplika nani ra alkbia sa.
42011052	"Alai pali kabia man nani lâ smasmalkra nani ra! Kan man nani diara tanka kaikaia ki ka brisma ba; sakuna man nani sin dimras bara diman dauki nani ra sin yaram dimras.
42011053	Jisas naha diara nani win aisin bara, lâ smasmalkra nani bara Parisi nani witin mapara ai kupia baikan, bara diara ailal makabi wali sin trabil muni kan,
42011054	bara aiwahki kaiki kata dia pan witin nani walbia kaka, witin dahra sakaia.
42012001	Baha yua ra upla tausin ailal bal asla taki kan, bara ban upla ailal mihta pana, pana taibi kan. Baku bara, Jisas ai disaipelka nani ra naku smalki, win: "Man nani aman kaiki bas Parisi nani kuninka ba dukyara, kan baha ba lebin baku sa.
42012002	Diara pura bikan ba apu, sip param sakras kabia ba; diara yukukan ba sin apu, upla kaikras kabia ba.
42012003	Baku bamna, dia, dia tihmia ra aisaram ba, kakna ingnikara walan kabia; bara utla ra dur praki dia, dia yukuwi aisaram ba, utla nani bahna wina karna wini aisin kabia.
42012004	"Man nani yang upliki nani sma ba, naha mai wisni: Sibrin lukpara baha nani wînam tara ikbia, sakuna ningkara diara wala kumi sin sip mai munras ba.
42012005	Sakuna yang mai wimna yaura lika sibrin briaia ba: Wînam tara ikan ba ningkara solkam ba sin hel ra lulkaia karnika bri bara lika, sibrin luks. Au, witin ra sibrin luki bas.
42012006	"Tnawira lupia 5 ba lalah ma sirpi wal mana atkisa apia? Sakuna Gâd mita baha nani kumi dukyara sin ai auya tikras sa.
42012007	Bamna Gâd mita man nani lamla ra tawa mina bani ba sut kulki brisa. Baku bara, man nani si bripara, kan man nani ba kau mana tara sma tnawira nani ba wal.
42012008	"Yang man nani ra mai wisna, ani uplika mita upla wala nani mawan ra yang ra lukisa dukyara param aisabia ba, Upla Luhpika waitna mita Gâd insalka nani mawanra witin ra lukisna dukyara param aisamna.
42012009	Sakuna ani uplika mita upla wala nani mawanra ai kulkras wisi aisi ba, yang sin Gâd insalka nani mawanra witin ra kulkras sna wimna.
42012010	"Ani uplika mita Upla Luhpika waitna mapara aisabia kaka, witin saurka ba ban swih tikan kabia; sakuna ya Spirit Hulikira ba mapara bila saura nani aisabia kaka, sip baha saurka ba swih tikan kabia apia.
42012011	"Sinagog nani ra mai priski brihwabia kaka, wihta nani kra, apia kaka pura karnika alki nani mawanra sin, trabil taki luki bangwpara dia pana wima apia kaka dia aisama ba,
42012012	kan mahka aisaia kama bara, Spirit Hulikira mita mai smalkbia dia wiaia kama ba."
42012013	Upla nani tila ba wina kum Jisas ra naku win: --Smasmalkra, muihki ra wis, aisiki dukya kan ba wina dia aikaia kan ba aikbia.
42012014	Sakuna Jisas bila: --Waitna, ya mita man nani tilam ra wihta apia kaka diara yuaia ai mangkan ki?
42012015	Jisas naha sin wisata: --Upla diara bri ba tumisma ba aman kaiki damra wali bas man nani, kan upla rayaka ba lika diara ailal bri ba mita raya apia.
42012016	Bamna Jisas naha maprika sturka na baha nani ra wisata: "Waitna yuyakira kum bara kan, ai tasbaia nani ba plun ma manis pali yaban.
42012017	Waitnika ba mahka ai kupia wal naku aisin: 'Yang dia daukamna? Pati ma nani auhbaia pliska yang apu.'
42012018	Bamna naku lukan: 'Yang pat kaiki sna dia daukamna ba. Pati ma nani auhbaia watla nani ba slingbamna bara watla nani kau tara daukamna, bara bahara pati ma nani bara dia, dia brisna ba sut auhbamna.
42012019	Baku bara, yang kupi ra wimna: Upliki, diara manis pali suni swiram sa mani ailal praiska; bamna wingka puhbaia pain bris, plun pis, diara dis bara liliam bas.'
42012020	Sakuna Gâd mita win: 'Waitna sinskas, naha sin tihmika pruma; bara diara suni swiram ba ya dukya kabia ki?'
42012021	Upla baku takisa, ya ai wîna dukyara baman luki diara suni bara, sakuna Gâd mawanra diara apu pali ba."
42012022	Baha ningkara, Jisas ai disaipelka nani ra win: "Bamna yang man nani ra mai wisna: Trabil taki lukpara raya kaia sma dukyara dia pima, dia kwalka dimma.
42012023	Rayaka ba kau mana tara sa plun ba wal, bara wîna tara ba kwala purkara sa.
42012024	Kuskuspiram nani ba dukyara luki kais, witin nani lika plun mangkras, krikras, ai pata ma auhbaia rûmka apia kaka watla sin apu, ban sakuna baha nani ba Gâd mita plun dakakisa. Bamna man nani ba lika tnawira nani purkara kau mana tara sma!
42012025	Ya man nani tilam ra trabil taki luki ba mita witin yar bakriki pan pawbia?
42012026	Diara wiria lupia ba sin sip daukras kaka, dia muni diara wala nani ba dukyara trabil taki lukisma?
42012027	"Kais tangni nani ba nahki pawi ba, witin nani wark takras bara ai praka sin sipras, ban sakuna man nani ra mai wisna, king Salaman ai aiskahkaia dukya nani sut bri kan bani sip baha nani wal baku aiskahkras kata.
42012028	Bamna inma naiwa bara sa yauhka lika pauta ra lulkuya bara Gâd mita baku skahkisa kaka, witin lika man nani ba kau kan mapara mai skahkbia, sip kasak lukras uplika nani sma ba!
42012029	Baku bamna, man nani sarikira taukpara, dia piaia bara dia diaia ba pliki.
42012030	Kan tasba uplika nani lika naha diara nani sut na nina bliki taukisa, sakuna man nani lika Aisa kum brisma, bara witin pain kaiki sa naha diara nani sut want ba.
42012031	Kau yamni sa, man nani Gâd king aimaki laka ba plikma, bamna naha diara nani sut na brima.
42012032	"Syîpki nani, sîbripara; man nani ba wiria sma, sakuna Aisa ba mita pain lukisa king laka ba maikaia.
42012033	Dia brisma ba sut wauhwi atks, bara umpira nani ra diara yas. Lalahkam watla nani dauki bris sip almuk takras ba, bara kasbrika purara yuyakam sip luras ban kaiara ba suni bris, bahara sika aîmplikra sip dimras, bara yula nani sin sip sauhkras ba.
42012034	Bamna anira yuyakam bara sa kaka, kupiam sin bara kabia.
42012035	"Man nani ridi bas, lampkam nani sin klauhi kabia.
42012036	Man nani lika sin alba nani ai dawanka marit pata wina kli balaia kan bila kaiki baku bas, bara ai durka ra bal kingbuya bara pat pali wih sakbia.
42012037	Lilia pali sa baha alba nani yapras raya ban ai dawanka mita bal sakuya ba; yang mai wisna, witin ba ai maisa pain wilki, yaka witin nani ba tebil ra iwbia plun piaia.
42012038	Bankra balbia tihmia wal bakriki apia kaka yu baiwan bara sapa, sakuna yamni pali sa, baha albika nani yapras raya ban sakbia ba.
42012039	Bamna naha kaiki bangwi bas: Utla kum dawanka dia pyua aîmplikra balaia ba kaikbia kaka, swika ai watla ra dimi implikbia apia.
42012040	Man nani sin ridi bas, kan lukras kaprika pyua ra Upla Luhpika waitna ba balbia."
42012041	Bamna Pita mita makabi walan: --Dawan, man naha maprika sturka aisaram na yang nani duki ra baman sa, apia kaka, upla sut dukyara saki?
42012042	Pana Dawan bila: "Bamna, ya ba alba kasak sins aitani sin kat bri ba? Baha ba lika ai dawanka mita ai watla dukya aiska ba ai mihta ra mangkuya ba, sulyar nani utla ra bara pyua kat plun yabi kaia dukyara.
42012043	Lilia pali sa baha albika ai dawanka balbia bara, dia daukaia ai mihta ra swin ba kat dauki kaka sakbia ba.
42012044	Kasak pali mai wisna, dawanka ba mita dia, dia witin bri ba sut wihtka mangkbia.
42012045	Sakuna baha albika ba lukbia kaka ai dawanka balaia kata ba kau takaskisa, bara witin mahka alba waitna nani alba mairin nani ba pruki rau sauhkuya, bara plun pih, diara dih, bla sin takbia kaka,
42012046	alba dawanka ba balbia bila kaikras ba pyua ra, bara ai dahra walras kabia awarka ra sin; bamna pât tara pali witinka ra yabia, bara lukras kira nani wal baku pât ra lulkan kabia.
42012047	"Ani albika ai dawanka dia want ba pain kaikras, kuna ridi taki bila kat wali daukras ba, witin ra kasak prukan kabia.
42012048	Sakuna ani albika ai dawanka dia brin dauki ba tanka briras, bara witin diara nani daukan ba tawan prukaia aitani kabia, sakuna wiria baman klala yan kabia. Ani uplika ra uya yan ba, baku sin witin wina kasak makaban kabia; bara ani uplika mihta ra diara kasak mangkan ba, witin wina sin kau diara ailal makaban kabia.
42012049	"Naha tasba ra yarka pauta klauhbia dukyara balri; bara pat pauta klauhwi kaka kaikan pali ai daukisa!
42012050	Pât wawanka saura bak luaisna bara, nahki pât wauhwisna ba lika tnata kat brih wabia.
42012051	Man nani kra lukisma, yang balri na tasba ra kupia kumi laka bri balaia? Yang mai wisna, apia, sakuna aihka, aihka takaia laka lika bri balri.
42012052	Bamna naiwa wina, utla kumi ra upla 5 iwi ba, aihka, aihka dakwi takbia, yuhmpa mita wal ba mapara, bara wal ba mita yuhmpa ba mapara.
42012053	Aisa ba ai luhpia mapara kabia, bara pana luhpia ba mita ai aisa mapara; yapti ba ai luhpia mairin mapara, bara luhpia mairin mita ai yapti mapara; dapnika mairin mita ai mula yapti mapara, bara mula yapti mita ai dapna mairin mapara."
42012054	Jisas sin upla nani ra win: "Man nani munara kasbrika siksa sunan kaikuma bara, man nani wisma li auhaia sa, bara baku takisa.
42012055	Bara waupasa wina pasa kraui bara, man nani wisma lapta karna kabia, bara baku takisa.
42012056	Kuninkira nani! Man nani kasbrika bara tasba mawan tanka pliki sakaia lan pali sma, bamna nahki kan man nani naha pyua nani tanka ba sakaia sip apia sma?
42012057	"Diakan man nani mankam la kasak ba dukyara aisaras?
42012058	Upla kum man wal la dimaia wisi wihta ra auma kaka, trai muns yabal ra wal mahka wapni takaia, wihta ra mai brih wabiara sia; kan wihta ba mita suldawa mihta ra mai mangkbia, bara suldawa ba mita silak ra mai mangkbia.
42012059	Yang mai wisna, man baha wina takma apia, dia lupia brisma bani ba aibapma kat."
42013001	Baha sin pyua ra, upla tila nani Jisas ra bal maisapahkan, nahki Pailet mita Galili wina uplika nani ra alki iki, talia ba sakripais daukan daîwra nani talia wal miks munan.
42013002	Bara Jisas mita win: "Man nani lukisma, Galili tasbaia tilara baha waitnika nani baman upla saura bangwikan ba mita baku takan sa?
42013003	Yang mai wisni, apia; man nani sin saurkam nani wina Gâd ra kupiam lakras sma kaka, sut tanis tiwma.
42013004	Apia kaka Sailoam tawarka kauhwi upla 18 ikan ba, man nani lukisma baha uplika nani ba kau upla saura nani kata Jerusalem taunka tilara?
42013005	Yang mai wisni, apia; man nani saurkam wina Gâd ra kupiam lakras kaka, sin baku tanis tiwma."
42013006	Jisas naha maprika sturka aisin: "Waitna kum ai tasbaia ra kwah damni dusa kum mangki bri kata, bara witin wih kaikan ma bri sapa, sakuna diara kumi sin sakras kan.
42013007	Bara tasbaia main kaiki uplika ra win: 'Kais, pat mani yuhmpa yang taki bal sna naha dusa ra kwah damni ma pliki, bara sip ma sakras sna. Bamna klaks; dia muni tasba na bahki yus munisa ki?'
42013008	Sakuna tasbaia main kakaira ba pana wisata: 'Dawan, kau naha mani pan ban swis, bara yang tasbaia ba baiki muni, dipasta sin playa ra yakabamna.
42013009	Baha wal bankra ai ma sakbia; baku apia kaka, man baha ba klaks.'
42013010	Wingka puhbaia yua kum ra, Jisas Sinagog ra upla smalki kata.
42013011	Bahara mairin kum kata pat 18 mani siknis brikan; spirit saura kum mita mairka pahpaia ba kruskan, bara witin sip wapni buras kata.
42013012	Jisas mairin ba kaikan bara wini naku wisata: --Mairin, man pat prisma sikniskam ba wina.
42013013	Bara ai mihta nani mairka ba purara kahban, bara baha sin pyua ra mairin ba wapni buan, mahka sin Gâd ra mayunan.
42013014	Sakuna Sinagog wihtka ba ai kupia baikan, wingka puhbaia yua ra Jisas mita mairin ba rakan bamna; bara upla nani ra win: --Yu 6 bara sa upla nani wark takaia; baha yua nani ra balaia sma rawaia want kaka, sakuna wingka puhbaia yua ra lika apia.
42013015	Bara Dawan bila: --Kuninkira nani, man nani wingka puhbaia yua ra bipkam, beriku kam sapa langki li dakakaia brihwaras sma ki?
42013016	Bara naha mairka na lika Ebraham kyamka, kuna Setan mita naha sikniska wal priski brikan 18 mani; bara wingka puhbaia yua ra ai sikniska ba wina langkaia sip apia kan ki?
42013017	Jisas naha aisin bara, ai waihla nani sut ai swira takan; sakuna upla sut lika lilia pali kata, Jisas diara tara pali dauki kan ai nakra ni kaikan kan ba mita.
42013018	Jisas naku sin win: "Gâd King aimaki laka ba dia wal talya sa, yang dia wal sin prakamna ki?
42013019	Bamna mostard ma kumi wal baku sa, waitna kum ai nasla ra mangkan ba, bara baha ba pawi ban dus tara kum takuya, bara tnawira nani ba ai tnawa nani ra ai watla makisa."
42013020	Jisas naha sin aisin: "Gâd king aimaki laka ba dia wal prakamna ki?
42013021	Baha lika lebin wal baku sa mairin kum plauar bîk kum ra mangkan bara, krauhni aiska ba puskisa."
42013022	Jisas ban impaki wan Jerusalem ra bara witin lika taun tara nani, bara taun sirpi nani bak dimi upla smalki auya kata.
42013023	Bara upla kum mita makabi walan: --Dawan, upla kulki baman swaki sakan saki? Witin bila:
42013024	--Man nani trai muni, dur bila sirpi bak mahka dims; kan yang mai wisni, upla manis dimaia want kabia, sakuna sip dimbia apia.
42013025	Utla dawanka ba dur ba prakbia bara, man nani latara bangwi kama ba, dur ra kingbi, wima: 'Dawan, yang nani ra sin dur saks.' Sakuna witin mai wibia: 'Man nani ba ani wina sma sapa yang mai kaikras.'
42013026	Bara man nani ban aisi, wima: 'Yang nani sika man wal plun piri bara diara diri, bara man sin wan yabalka nani ra upla smalkram.'
42013027	Sakuna witin pana mai wibia: 'Pat mai wiri, man nani ba ani wina sma sapa yang mai kaikras. Yang maiwan wina taki was, man nani saura kira nani!'
42013028	Baha pyua ra Ebraham, Aisak, Jekob bara dahra aisasara nani sut Gâd king aimaki tasbaia ra kabia ba kaikma bara, sakuna man nani lika latara mai lulkan kabia, bara bahara ini ban man kama, nampa nani sin arkbi kama.
42013029	Kan upla nani balbia lalma wina, muna wina, yahbra wina bara waupasa wina sin, Gâd king aimaki tasbaia ra iwi plun piaia dukyara.
42013030	Bamna naiwa nina ra uplika tila nani ba taura taubia, bara kum kum naiwa taura ya ba, nina ra tauan kabia.
42013031	Baha sin yua, Parisi tila nani Jisas ra wih, naku win: --Man naha wina mahka was, kan Herad ba mai ikaia lukisa.
42013032	Kuna pana witin mita wisata: --Man nani baha sikiski bara wih wis: 'Kais naiwa na yauhka spirit saura nani ba kangbi sakuna, sikniskira nani sin rakuna, bara yahwanka tnata alkamna.'
42013033	Sakuna yang ban impaki kaia sna naiwa, yauhka bara yahwanka sin, kan aitani apia sa dahra aisasara kum ba Jerusalem wina plis walara ikan kaia.
42013034	"Jerusalem, Jerusalem, man mita Gâd dahra aisasara nani ikisma, bara Gâd mita ai bila twatwilkra nani blikan bara walpa ni sabisma! Aima an yang man luhpiam nani ba asla brin ai daukan, sin kalila mairin ai luhpia nani ai tnawa munuhnta ra bri ba baku, sakuna man mita apia wiram!
42013035	Bamna kaiki bas, wamtla ba bila baman swin kabia; bara man nani ra mai wisni, kli ai kaikma apia, naku aisama pyua ba kat: 'Yamni pali sa witinka Dawan nina maki aula ba!'
42014001	Wingka puhbaia yua kum ra, Jisas ba Parisi wihtka kum watla ra wan plun piaia, bara Parisi wala nani lika aihwaki kaiki kata.
42014002	Bahara sin witin mawanra, waitna wîna tara puskan sikniska bri kum bara kan.
42014003	Bara Jisas makabi walan lâ smasmalkra nani ra bara Parisi nani ra sin: --Aitani kabia ki wingka puhbaia yua ra upla siknis rakaia, apia kaka sip apia saki?
42014004	Sakuna witin nani sut sap kan. Bamna Jisas sikniskira ba brih rakan, bara mahka wabia wisata.
42014005	Ningkara, witin Parisi nani ra win: --Ya man nani tilam ra bara sa ki, witin ai luhpia apia kaka ai bipka kra pakni kum ra dimi wabia kaka, baha pali pyua ra trai muni sakbia apia, wingka puhbaia yua kabia sin?
42014006	Sakuna baha nani mita pana diara kumi sin sip aisaras kata.
42014007	Jisas kaikan, paiwan uplika nani plis kau pain ba pliki iwaia brin dauki kan, bamna witin baha nani ra naha kupia kraukanka na yan:
42014008	--Ani pyua upla kum marit pata liliakara mai paiwbia kaka, ta iwaika ra iwpara, kan bara ban kra upla kum man wal kau tara kulkan ba balbia bara,
42014009	man nani wal sut mai paiwan uplika ba bal, mai wibia: 'Naha wala nara iwaika na yas iwbia.' Bara man swiram pali taki, kulkanka kau mayara ba iwaika ra wih iwma.
42014010	Baku bara, mai paiwi bangkbia bara, man iwaika mayara ba kat wih iws; bamna mai paiwan uplika ba bal, mai wibia: 'Pana, naha iwaika na swis bara iwaika kau pain bara wih iws.' Baku mika baha nani man wal tebil ra plun pî ba wina mayunra brima.
42014011	Kan ya tara kaia lukbia ba, mayara taubia, bara ya mayara ba, tara kulkan kabia.
42014012	Bara Jisas Parisi plun piaia paiwan bara taui, naku win: --Plun kum apia kaka tutni pata kum daukma bara, man paiwpara uplikam nani, muihkam nani, tamya nani, upla yuyakira nani man wamtla lama ra iwi ba sin apia; kan witin nani mita kli man ra mai paiwbia, bara baku man mamna ba pat brima.
42014013	Baku bamna, plun tara daukma bara, upla umpira nani ba paiws, mina dakwan nani ba, skahwa nani bara blain nani ba sin;
42014014	baku bamna yamni pali kama, kan witin nani sip mamna maikbia apia; bamna upla kasakkira nani pruan wina bubia bara, mamna bri kama.
42014015	Naha walan bara, baha nani tebil ra iwi kan ba wina kum mita Jisas ra win: --Lilia pali sa ani uplika Gâd king aimaki tasbaia ra brit pibia ba!
42014016	Bara Jisas bila: --Waitna kum plun tara kum daukan, bara blikan wan upla manis paiwaia.
42014017	Tutni pata tara ba ridi kan, ai albika blikan paiwan uplika nani ra wiaia: 'Man nani bal, diara sut ridi sa bamna.'
42014018	Sakuna sut ba sip apia win. Pas ba bila: 'Bisiura pali tasba kum atkri, bara yang wih kaikaia sna; bamna pliskam yang sip apia wis.'
42014019	Wala bila: 'Yang wark bipka 10 atkri, bara baha trai kaikaia sna, bamna pliskam sip apia wis.'
42014020	Bara wala bila: 'Bisiura pali marit takri, baha mita yang sip waras.'
42014021	Alba ba kli taui bal, ai dawanka ra diara nani ba sut wisata. Dawanka ba kupia baiwan, bara ai albika ra wisata: 'Aihni taki was yabal nani ra, taun yabal dimi nani ra sin, bara nahara paiwi bri bal upla umpira nani, mina dakwan nani, blain nani bara skahwa nani sin.'
42014022	Naika kan, alba ba bila: 'Dawan, man ai wiram ba kat pat daukri, sakuna kau plis bara sa.'
42014023	Bara dawanka ba ai albika ra win: 'Taki was kuntri yabalka nani ra, yabal sirpi nani ra sin, bara baha nani ra taibi muns bal dimaia, yang waitla na bahki kaia dukyara.
42014024	Bara yang mai wisni, taura paiwri uplika nani ba kumi sin yang pati ba pih kaikbia apia.'
42014025	Upla ailal Jisas nina bliki kan; bara witin taui, baha nani ra wisata:
42014026	"Upla kumi yang ra aula, sakuna witin ai aisika, ai yaptika, ai maîa, ai luhpia nani, ai muihni nani, ai lakra nani bara ai rayaka ba sin bahki kulkras kaka, witin sip yang disaipelki kabia apia.
42014027	Ya ai dusa prihni brih twilki, nini blikras kaka, witin sin disaipelki kaia sip apia sa.
42014028	Man nani tilam wina upla kum tawar kum paskaia lukbia kaka, witin iwi dia lalah tikaia ba pas kulki kaikuya, ai mihta ra dia bri ba wal aitani takbia sapa.
42014029	Apia kaka, witin playa nani bapan ningkara sip paski sakras sa kaka, upla witin ra kaikbia ba sut ai lawaska kikbia,
42014030	bara naku wibia: 'Naha waitnika utla kum makaia munan, sakuna sip paski sakras.'
42014031	Baku sin, king kumi king wala mapara war aiklabaia sa kaka, witin mahka iwi luki kaikuya suldawa 10 tausin ni sip kabia sapa wala 20 tausin brihaula ba mapara wih aiklabaia.
42014032	Witin sip apia kaka, king wala ba kau laiura sa bara, upla nani bliki makabuya wal kupia kumi takaia.
42014033	Baku sin, ya man nani tilam wina witin dia bri ba sut swiras kaka, yang disaipelki kaia sip apia sa.
42014034	"Sâl ba pain sika; sakuna ai damnika ba tikbia kaka, nahki baha ba kli sal daukaia sip kabia ki?
42014035	Tasba mapara bara dipasta ba mapara sin saura sa, bamna upla mita baha lulkuya kli yus munaia apia dukyara. Kyama brisma nani ba, wali bas."
42015001	Lal mana saki Rom ra bliki nani bara upla saurakira nani sut Jisas lama ra balan, witin ba wina walaia.
42015002	Bara naha dukyara, Parisi nani bara lâ smasmalkra nani sut Jisas mapara brukwi, aisi kan: --Naha waitnika upla saurakira nani ba ai lamara brih, aikuki sin plun pisa.
42015003	Bamna Jisas naha maprika sturka na baha nani ra wisata:
42015004	"Ya man nani tilam ra witin syîp 100 kum brisa, bara baha wina kumi tiwbia kaka, 99 ba swisi, tiwan ba pliki auya apia, baha sakbia ba kat?
42015005	Witin sakan bara, liliakira ai pahpaia ra sunisa,
42015006	bara ai watla ra bal, ai uplika nani bara ai watla lamara iwi nani ba sut asla wini brih, naku wisa: 'Man nani yang wal liliam bas, kan syîpki tiwan kata ba sakri sa.'
42015007	Yang mai wisni, baha sin natka ra, kasbrika purara ba kau lilia tara bara sa upla saurakira kumi ai kupia lakuya ba pyua, sakuna upla pain 99 ai kupia lakaia apu kan ba dukyara lika baku apia sa.
42015008	"Baku sin, ani mairka witin lalah ma 10 bri ba wina kumi tiwbia kaka, lamp angki, utla pain pali pahbi apia, sakbia ba kat plikisa?
42015009	Witin sakan bara, ai uplika nani bara ai watla lama ra iwi nani ba sut asla paiwi, wisa: 'Man nani yang wal liliam bas, kan lalahki ma kum tiwan kan ba pat sakri sa.'
42015010	Yang mai wisni, baha sin natkara, Gâd insalka nani ba lilia sa upla saurakira kum ai kupia lakuya bara."
42015011	Jisas naha sin wisata: "Waitna kum luhpa waitna wal brikan.
42015012	Witin nani wal ba wina kau wahma ba ai aisika ra win: 'Aisiki, naika diara aikaia sma ba mahka aik.' Bamna aisa ba mita diara nani sut ai luhpia wal ra yui yan.
42015013	Yu kulki luan ningkara, luhpia waitna kau wahma ba ai dukya nani sut asla wahbi brih, plis laiura wan, bara bahara saura baman dauki, ai lalahka kata ba sut apu tikan.
42015014	Ai lalahka sut apu tikan ningkara, plun tiwan tara pali kum baha pliska ra balan, bara witin mahka plun wauhwan.
42015015	Bamna witin baha kuntrika uplika kum wal wark takaia wan, bara baha uplika mita daîwan auhbi bri kan ba pliskara blikan, kwirku nani main kaikaia.
42015016	Witin sin brin dauki kan ai byara ba bangkaia plun taya nani kwirku nani pî kan ba ni, sakuna upla kumi pan baha sin sip yaras kata.
42015017	Bara mika witin ai kupia wal aisin: 'Papiki watla ra wark uplika nani ba plun manis brisa, kuna yang lika nahara plun bla pruisna!
42015018	Bara yang aisiki ra kli taui wamni, bara wimni: Aisiki, yang saura yari, Gâd mawanra bara man mamwanra sin;
42015019	yang kli luhpiam ai wiaia sip apia, sakuna warkkam uplika kumi baku ai kulks.'
42015020	Bamna witin mahka yabal ra aimaki wapan ai aisika watla mata. "Sakuna witin kau laiura kan bara, ai aisika mita latwan pali kaikan, bamna mapara plapi wih, ai klahkla ilingki, kyawali, witin ba brin.
42015021	Baku mika luhpia waitna bila: 'Aisiki, yang saura daukri, Gâd mawanra bara man mamwanra sin; bamna yang na man luhpiam kli ai wiaia sip apia.'
42015022	Sakuna aisa ba ai albika nani ra wisata: 'Aihni muns bara prak kau pain pali ba saki bri sal dingks; mihtadingka sin kum ai mihta ra dingks, sus sin ai mina nani ra.
42015023	Bip lupia batanira ba sin sal iks, bara kaisa yawan baha pih lilia daukaia!
42015024	Kan naha luhpi waitna pruan kan, kli rawan; tiwan kan, yawan witin na kli sakan sa.' Bamna mahka lilia daukan.
42015025	"Baha pyua ra, luhpia waitna almuk ba insla ra kata; witin insla wina pat utla lama ra balan bara, myusik lilia dans puli binka ba walan.
42015026	Witin alba nani ba wina kum winan balan, bara makabi walan dia taki sa sapa walaia.
42015027	Alba ba bila: 'Man muihkam balan; bara aisikam mita yan bip lupia batanira ikan, witin ba pain bara yamni balan bamna.'
42015028	Sakuna muihnika almuk ba ai kupia baikan, dimaia sin apia win; bara aisika bal, makaban utla ra dimaia.
42015029	Bara witin ai aisika ra wisata: 'Man pain kaiki sma nahara nahki mani ailal man warkkam takisna, aima kumi sin bilam lulkras, sakuna aima kumi sin man guts lupia kum pan aikras, yang upliki nani aikuki lilia briaia.
42015030	Sakuna naha man luhpiam balan sa, witin man lalahkam rog mairin saura nani wal bahkira baman tikan, bara witin dukyara man bip lupia batanira ba ikram.'
42015031	"Bara aisa ba bila: 'Luhpi, man lika yu bani yang wal sma, bamna diara sut brisna ba man dukyam atia sa.
42015032	Sakuna nanara lika pain sa yawan lilia tara daukaia, kan muihkam pruan kata ba kli rawan sa; witin tiwan kan ba, kli yawan sakan sa.'
42016001	Jisas ai disaipelka nani ra win: "Lalahkira waitna kum witin ai warkka uplika kum bri kata, bara upla nani bal maisapahkan naha warkka uplika ba mita ai dukya nani ba bahki baman tikisa.
42016002	Bamna wark uplika dawanka ba mita paiwi win: 'Man dukyamra upla nani ai wi na dia saki? Man warkkam nani wauhkataya ba bri sal aik, kan man kli yang warkki dauki kama apia.'
42016003	Baku mika, wark uplika ba ai kupia wal aisin: 'Nanara yang dia daukaia, dawanki mita warkki na mihti wina sakbia kaka? Tasba tukbaia karnika sin apu sna, bara upla nani ra wih diara makabaia sin swiri ai daukisa.
42016004	Nanara pat kaiki sna dia daukaia sna ba, bamna baku lika wark apu kamna bara, upla nani sip kabia ai watla nani ra ai dingki briaia.'
42016005	Bamna baha nani ai dawanka wal tras bri kan ba, tila nani ra paiwan. Pas balan uplika bara makabi walan: 'Dawanki wal man nahki tras brisma ki?'
42016006	Uplika ba bila: 'Batana baril 100 yaia tras brisna.' Wark uplika watauikira ba bila: 'Nahara ki traskam wauhkataya ba; aihni pali iwi, batana 50 baril baman uls.'
42016007	Ningkara, walara makabi walan: 'Nara man, nahki tras brisna yaia?' Baha bila: 'Plauar 100 bîk tras brisna.' Wark uplika ba bila pana: 'Nahara ki traskam wauhkataya ba; aihni pali iwi, 80 bîk baman uls.'
42016008	Bamna dawanka ba wark uplika watauikira ba auyamaira pali diara nani daukan ba kaikan, witin ra mayunan. Kan tasba uplika nani ba ridi bangwisa pana, pana ai bisniska nani ba pain daukaia, sakuna ingni uplika nani lika baku apia.
42016009	"Yang mai wisna, upla wal uplikam kaia dukyara man nani naha tasba yuya saura nani ba yus muns, baku mika yuikam nani ba sut apu takbia, upla kra sip kabia ban kaiara ai watla ra mai bri kaia.
42016010	"Ya diara wiria lupia mapara kasak kabia kaka, witin sip kabia diara ailal mapara sin pain kaia; bamna ya diara wiria lupia mapara kasak apia ba, diara ailal mapara sin sip pain kabia apia.
42016011	Bamna naha tasba dukya saura nani wal sip pain apia sa kaka, ya mita sip kabia diara manira nani ba mihtam ra mangkaia?
42016012	Upla dukya wal sip pain apia sma kaka, ya mita man nani pali dukyam ba maikbia ki?
42016013	"Alba kumi sip apia sa dawan wal dukya daukaia; kan kumi ra misbara kaikbia bara walara lika latwan kaikbia; apia kaka, kumi ba mapara kasak kabia, bara wala bara lika saura kaikbia. Sip apia sa Gâd bara lalah wal sut warkka daukaia."
42016014	Parisi nani, witinka nani lalah laik kaiki nani ba, naha diara nani na wali, Jisas lawaska kikan.
42016015	Bara Jisas baha nani ra win: "Man nani sika upla nani mawanra wînam kasakkira sakaia lihki bangwisma ba, sakuna Gâd lika upla nani kupia ba kaikisa; bamna upla bui tara kulki nani ba, Gâd mita lika baha nani ba bahki kulkisa.
42016016	"Jan Tatahbra pyua kat baman, Moses lâka bara dahra aisasara nani smalkanka ba ban kan. Baha wina lika Gâd king aimaki laka sturka yamni ba smalkan sa, bara upla sut sin dimaia trai kaikisa.
42016017	"Sakuna kau swapni sa kasbrika pura bara tasba ba lui waia, lâ wina ulban markka lupia kumi aimakras kabia ba wal.
42016018	"Ya ai maîa mairin ra mahka swisa ba, mairin wala wal marit takbia kaka, witin lika marit laka sauhkisa; bara ya sin maîa waitna mita swisa mairka kum wal marit takbia kaka, witin sin marit laka sauhkisa.
42016019	"Yuyakira waitna kum bara kan; witin kwala painkira nani baman dimi kan, bara yu bani lilia dauki, ai prana ra iwi kata.
42016020	Waitna umpira kum sin bara kan, nina ba Lasarus. Witin ai wîna tara aiska ba sukwi kan bara tasba ra iwi kan, yuyakira waitna durka ba lamara.
42016021	Lasarus lika brin dauki kan, waitna tebilka wina plun yuya nani kauhwi ba ni ai byara ba bangkaia; yul nani pali sin ai lamara bal, ai sukwanka nani ba dabi kan.
42016022	Yu kumi Lasarus ba pruan, bara insal nani bui brihwan Paradais ra, Ebraham wal kaia. Ningkara waitna yuyakira ba sin pruan, bara bikan.
42016023	"Pruan nani tasbaia ra bara waitna yuyakira ba pât tara wauhwi kan, bara ai nakra bukan bara, lai palira kaikan Ebraham, Lasarus ba wal kata.
42016024	Bamna witin winan: 'Aisiki Ebraham, yang ra umpira lukram, bara Lasarus ba bliks ai mihta ta ba li buski muni bal twisi ta na pan buski kauhwla daukbia, kan yang na naha pauta ra kasak pât wauhwisni.'
42016025	Sakuna Ebraham bila: 'Luhpi, luki kais raya katma yua nani ra diara sut ba man pain baman briram, sakuna Lasarus lika diara sut ra saura baman kan. Nanara lika witin ba maisanihkan sa, sakuna man lika pât wauhwisma.
42016026	Naha sut purkara, wan lilapasra albangkia tara pali kum bara sa; baku bara, upla naha wina bahara luaia want ba sip luras, pana upla baha wina sin sip naha tanira lui balras.'
42016027	"Bara waitna yuyakira ba bila: 'Ban kaka, Aisiki Ebraham, mamkabisna, Lasarus ba bliks yang aisiki watla ra;
42016028	bahara yang kau muihki 5 brisna, bara witin baha nani ra wih smalkbia, witin nani sin naha pat wauhwan pliskara balbiara sia.'
42016029	Sakuna Ebraham bila: 'Baha nani ba brisa, dia Moses ulban laka nani bara dahra aisasara nani ulban ba sin; swis baha nani bila walbia!'
42016030	Waitna yuyakira ba pana win: 'Au, kasak, aisiki Ebraham, sakuna pruan nani wina kum wabia kaka, witin nani ai saurka nani wina ai kupia lakbia.'
42016031	Sakuna Ebraham bila: 'Moses bara dahra aisasara nani ra sin bila walan daukras bangwisa kaka, pruan wina kum wih smalkbia sin, walbia apia.'
42017001	Jisas ai disaipelka nani ra win: "Pyua bani upla nani ra munka saura daukaia dukya nani ba bara kaia sa, sakuna saura pali kabia upla mina bataki uplika ba mapara!
42017002	Kau pain kabia, baha uplika nanara walpa tara kum wilki kabu ra lulkan kabia, naha sirpika lupia nani kum ra yarka saura daukaia ba wal.
42017003	Man nani aman kaiki bas! "Muihkam saura daukbia kaka, laui dauks; witin ai saurka wina ai kupia lakbia kaka, saurka swih tiks.
42017004	Yu aiska bilara aima 7 mampara saura daukbia kaka, bara aima 7 bal, 'Yang kli mampara saura daukamna apia' mai wibia kaka, man wili kaia sma saurka swih tikaia."
42017005	Apastil nani Dawan ra makaban: --Kau kasak lukan laka ba yang nani ra aik.
42017006	Bara Dawan pana win: --Kasak lukan laka ba sin mostard ma lupia ba baku pan bri sma kaka, naha kwah damni dusa tara ra sip sma wiaia: "Naha wina daiwi, kabu ra wih dimi was", bara dusa ba baha kat daukbia.
42017007	"Man nani alba kum brisma kaka, bara baha albika insla ra tasba tukbi si apia kaka daiwan nani main kaiki si balbia kaka, ban sip sma ki wiaia: 'Man nahara bal iwi, plun pis'?
42017008	Apia, sakuna kau ni wima: 'Tutni pata ba mahka ridi dauks, bara maisam wilki, duki dauki bas, yang plun pimna kat. Baha ningkara, man sip kama plun piaia bara diara sin diaia.'
42017009	Bamna baha albika ra dia, dia win sut daukan ba dukyara witin tingki wisa ki? Man pain kaiki sma, apia.
42017010	Baku sin man nani, Gâd mita dia daukaia maikan ba sut dauki, naku wima: 'Yang nani alba bahki sna, kan diara daukaia katna ba baha baman dauki sma.'
42017011	Jisas ba ban Jerusalem ra impaki kan, witin Sameria bara Galili wal tasbaia bak luan.
42017012	Taun sirpi kum ra balan bara, waitna 10 lepar sikniska brikan ba taki wan witin wal prawaia, sakuna sut laiura man bui takaskan,
42017013	witin nani ai pura winan: --Jisas, Smasmalkra, yang nani ra kupiam yamni ai kais!
42017014	Jisas baha nani ra kaikan bara, naku win: --Man nani prîst nani ra was bara wînam ba mariks. Witin nani auya kan yabal ra, ai sikniska wina sut rawan kata.
42017015	Sakuna baha nani wina kumi ba kaikan ai sikniska wina rawan kan, bamna witin kli taui, ai bila baikra tara ni Gâd ra mayuni balan.
42017016	Bara Jisas mawan kat bal ai lula kriki, tasba kat aimakupan, tingki wiaia dukyara. Naha waitnika na lika Sameria wina kata.
42017017	Bamna Jisas bila: --Upla 10 ba sut rakan kata apia? Bara wala nani 9 ba anira saki?
42017018	Naha trengsar waitna na baman Gâdra tingki wiaia balan ki?
42017019	Bara waitnika ra wisata: --Man, mahka was; mai rakan sa kasak lukram bamna.
42017020	Parisi nani mita Jisas ra makabi walan ahkia Gâd king aimaki laka ba balbia sapa, bara witin pana naku win: --Gâd king aimaki laka ba lika wan nakra ni kaiki dukya satka apia sa.
42017021	Sip wibia apia: 'Kais, nahara sa', apia kaka 'Bahara sa'; kan Gâd king aimaki laka ba pat man nani tilamra sa.
42017022	Bamna ai disaipelka nani ra win: --Yua nani balbia bara, man nani want pali kama, Upla Luhpika waitna yua kum apia kaka wiria pan kaikaia, sakuna sip kaikma apia.
42017023	Bara upla nani mai wibia: 'Kais, nahara sa', apia kaka 'Kais, bahara sa'; kuna bahara wapara, nina sin blikpara.
42017024	Bamna imyula lipan ingnika kasbrika ta kumi wina ta wala kat kaikisma ba baku, sin sat kabia Upla Luhpika waitna aula bara.
42017025	Sakuna taura witin kasak pât wauhwaia sa, naha pyua uplika nani mita sin lulki swin kabia.
42017026	Nua yua ra nani ra takan ba baku kabia, Upla Luhpika waitna balaia yua nani ra.
42017027	Witin nani plun pî kan, diara dî kan, marit taki kan, ai luhpia mairin nani sin marit saki kan, Nua awaia watla ra aimakan pyua ba kat; bamna lisamra balan bara, baha nani sut pruan.
42017028	Lat yua nani ra sin baku takan: witin nani plun pî kan, diara dî kan, diara pana, pana atki kan, insla mangki kan, ai watla nani sin maki kan;
42017029	sakuna Lat Sadam taunka wina takan bara, pauta sulpur wal kasbrika pura wina auhwan, bara sut kat iki tikan.
42017030	Baku kabia Upla Luhpika waitna balbia yua ra.
42017031	"Baha yua ra, upla kum utla bahnara ba, ai dukya utla bilara bri ba bal iwi sakbia apia; ya insla ra kabia ba, kli ai watla ra taui balbia apia.
42017032	Lat maîa mairin ra dia takan ba luki bas.
42017033	Ya ai rayaka swaki sakaia pliki ba, witin lika baha tikbia; sakuna ya ai rayaka tikbia kaka, witin lika baha ba swaki sakbia.
42017034	"Yang mai wisna, baha tihmika upla wal krikrira kabia: kumi ba brih wan kabia, bara wala ba lika swin kabia.
42017035	Mairin wal akbaia walpaia ra akbi kabia: kumi ba brih wan kabia, bara wala ba lika swin kabia.
42017036	[Waitna wal insla ra kabia; kumi ba brih sakan kabia, bara wala ba swin kabia.]
42017037	Naha walan bara, makabi wali bangwan: --Dawan, naha diara na ani pali ra baku kabia ki? Bara witin pana win: --Anira wîna tara pruan bara kaka, bahara sika yakal tara nani asla tutukwisa.
42018001	Jisas naha maprika lilka na aisin, baha nani ra marikaia dukyara nahki swapras kira ai pura sunaia ba.
42018002	Witin bila: "Taun kum ra wihta kum bara kan, witin Gâd ra sibrin lukras, bara upla kum ra sin kulkras kata.
42018003	Baha sin taunka ra pyarka mairin kum kata, baha pyarka mairin ba kli, kli naha wihta ra wan, witin ai waihla kum bri kan ba wal ai wapnika daukbia wisi makabi.
42018004	Wihta na pyu wihka pali, pyarka mairin laka ba wapni dauki yaia want apia kan. Kuna ningkara lukan: 'Yang Gâd ra sibrin lukras, upla ra sin kulkras,
42018005	ban sakuna, naha pyarka mairin ban ambuk ai muni bamna, yang laka ba nanara wapni dauki yamna, kli bal ambuk ai munan man si, kupi alki takaski brisna ba ban tikbia apia dukyara.' "
42018006	Bara Dawan bila: "Wals, wihta watauikira dia aisin ba.
42018007	Bankra lukisma Gâd bui ai uplika nani bak saki brin ba, kakna bara tihmia witin ra wini bangwi ba wapnika daukbia apia? Help munaia ba wina wihka takaskbia lukisma ki?
42018008	Yang mai wisni, witin takaskras kira help munbia. Sakuna Upla Luhpika waitna ba balbia bara, kasak lukan laka ba kau naha tasba ra sakbia lukisma ki?"
42018009	Jisas maprika lilka wala aisin, upla tila nani dukyara witin nani lukan kau painkira sa wala nani ba wal. Witin bila:
42018010	"Waitna wal tempel ra wan ai pura sunaia, kum ba Parisi bara wala ba lika lal mana sasakra Rom ra yaia.
42018011	Parisi ba lika, naku ai pura sunan: 'Gâd, tingki mai wisna, kan yang lika upla wala nani baku apia sna, aîmplikra, saura dadaukra, marit laka sasauhkra, bara naha waitnika lal mana sasakra ba wal sin baku apia sna.
42018012	Wîk bilara aima wal Gâd ra luki plun piras sna, bara diara sakisna bani wina 10 mana ba maikisna.'
42018013	Sakuna lal mana sasakra Rom ra yaia ba laiura bui kan, ai lal buki kasbrika pura tanira sin sip taui kaikras kan, ban sakuna witin ai lama pruki, naku aisin: 'Gâd, umpira ai kaiks, yang upla saura sna na!'
42018014	Yang mai wisni, naha lal mana sasakra na kli ai watla ra wan Gâd bui pain kulkan ba kira, sakuna Parisi ba lika apia. Kan ya ai wîna tara kulki ba, mayara ikan kabia, sakuna ya mayara baui ba, tara kulkan kabia."
42018015	Tuktan sirpi lupia nani sin Jisas ra brih aidrubi balan, ai mihta ni kangbia wisi, sakuna disaipel nani naha kaikan bara, laui dauki bangwan brih balan uplika nani ra.
42018016	Sakuna Jisas bui paiwi, naku win: --Tuktan sirpi nani ba swis yang ra balbia, baha nani ba takaskpara, kan Gâd king aimaki laka ba bahmuna nani dukya sa.
42018017	Kasak pali mai wisna, ya Gâd king aimaki laka ba tuktan sirpi nani baku briras kaka, bahara dimbia apia.
42018018	Wihta kum Jisas ra makabi walan: --Smasmalkra yamni, dia daukamna kaka raya ban kaia laka ba brimna ki?
42018019	Jisas pana win: --Dia kan yang ra yamni ai wisma ki? Yamni ba wala apu sa, kumi baman sa, baha ba Gâd.
42018020	Man Gâd lâka nani ba kaikisma: 'Marit laka sauhkpara; upla ikpara; implikpara; upla wala dukyara kunin aisapara; aisikam yaptikam wal ba pain kulks.'
42018021	Waitnika ba bila: --Naha diara sut na bila wali daukri tuktan pyua ba wina.
42018022	Jisas naha walan bara, witin bila: --Kau diara kumi man daukaia sma: diara brisma ba sut wauhwi atks, bara upla umpira nani ra yas; baku lika man kasbrika purara yuyakam ba bri kama; bara ningkara bal, nini bliks.
42018023	Sakuna waitna ba naha walan bara, sari pali takan, kan witin ba yuyakira kata.
42018024	Wahma ba sari kan Jisas mita kaiki, naku win: --Nahki karna pali sa upla yuyakira kumi Gâd king aimaki tasbaia ra dimaia!
42018025	Kyamil kum ba silak untika bak dimi luaia kanra yamni sa, yuyakira Gâd king aimaki tasbaia ra dimaia ba wal.
42018026	Baha nani naha na walan ba naku aisan: --Ban kaka, ya swaki sakan kabia ki?
42018027	Bara Jisas bila: --Upla daukaia sip apia ba, Gâd lika sip sa.
42018028	Bara Pita bila: --Dawan, dia, dia yang nani bri katna ba sut swiri, man ninam blikaia dukyara.
42018029	Pana Jisas baha nani ra win: --Kasak pali mai wisni, ani uplika kabia, ai watla, ai maîa mairin, ai muihni nani, ai aisika, ai yaptika, ai luhpia nani sin baha Gâd king aimaki laka ba tawan swibia kaka,
42018030	witin naha tasba ra kau manis bribia, bara baha tasbaia naika aula bara raya ban kaia laka ba bribia.
42018031	Jisas ai disaipelka 12 ba wiria tnayara brisi, naku win: "Nanara yawan Jerusalem ra auya, bahara sika dahra aisasara nani bak, Upla Luhpika waitna dukyara dia ulban ba sut aimakbia.
42018032	Ju apia nani mihta ra ai mangkan kabia laiwaska kikaia, bara yabalaia ai tuhbia.
42018033	Witin nani mita ai prukbia, ningkara ai ikbia, sakuna yu yuhmpa ra pruan nani tila wina kli buamna."
42018034	Disaipel nani naha diara nani tanka briras kata, dia dukyara witin nani ra wi kan ba sin tanka briras, kan baha diara nani ba lika witin nani tanka briaia apia dukya kan.
42018035	Jisas pat Jeriko lamara balan kan bara, blain waitna kum yabal tnayara iwi, upla nani ra diara makabi kata.
42018036	Waitna ba walan upla ailal pali bal auya kan, bara makabi walan dia taki kan sapa.
42018037	Upla nani mita win, Jisas Nasaret wina ba bahak lui auya sa.
42018038	Baku mika witin winan: --Jisas, Debit Luhpia, yang ra kupiam yamni ai kais!
42018039	Taura wapi kan nani ba mita laui dauki win, ai bila prakbia, sakuna witin kau ai ta baiki winan: --Debit Luhpia, kupiam yamni ai kais!
42018040	Bara Jisas takaski, adar yan waitna ba brih balbia. Ai lamara bri balan bara, makabi walan:
42018041	Dia want sma yang man ra dauki maikamna? Blain waitna ba bila: -- Dawan, diara kaikan ai daukisa.
42018042	Jisas pana win: --Namkra bris! Kasak lukram bamna, mai rakan sa.
42018043	Baha sin pyua ra, blain kata ba sip kan diara kaikaia, bara mahka Jisas nina blikan, Gâd nina mayuni. Bara upla nani naha kaikan ba sin sut Gâd ra mayunan.
42019001	Bara Jisas Jeriko ra dimi, taun bila bak luya kan.
42019002	Bahara waitna yuyakira kum bara kan, ai nina ba Sakius; witin ba lika lal mana sasakra Rom ra yaia nani wihtka kata.
42019003	Naha Sakius na Jisas ba kaikaia want kan kakaira takaia dukyara; sakuna sip kaikras kan witin na waitna prahni kan mita, baha purkara upla sin ailal pali kan bamna.
42019004	Witin taura plapi wan kaikaia sip kaia wisi, bara kwah damni dusa kum ra ulan, baha lamak Jisas lui waia kan bamna.
42019005	Jisas bahak luya kan, ai pura ra taui kaiki win: --Sakius, pat muni bal iws, naiwa yang man wamtla ra takaskaia sna bamna.
42019006	Bara Sakius aihni bal iwan, liliakira Jisas ba brin.
42019007	Naha kaiki, upla nani mahka brukwi aisin, Jisas ba upla saurakira watla ra takaskaia wan.
42019008	Bara Sakius ai mina ra bui, Dawan ra win: --Kais, Dawan, dia brisna ba wina bakriki prais umpira nani ra yabisna; bara upla dukya kunin muni implikri kaka, kau aima 4 prais yabaisna.
42019009	Jisas bila: --Naiwa naha watla ra swaki sakan laka ba balan sa, naha waitna na sin Ebraham kyamka sa bamna.
42019010	Upla Luhpika waitna na balri sa, diara tiwan ba pliki swaki sakaia.
42019011	Jisas naha diara nani aisi kan bara upla nani ba kau wali kan, witin naha maprika lilka na aisin pat Jerusalem ba baila kan bamna, witin nani ba luki kan baha sin pyua ra Gâd king aimaki laka ba balbia.
42019012	Bamna witin bila: "Pain kulkan waitnika kum bara kan, witin kuntri laiura wan, bahara king aimangkbia, ningkara kli ai watla ra balaia.
42019013	Kau taki waras bara, ai albika 10 paiwan balan, bara kumi banira lalah manakira pali kum mihta ra mangki, naku win: 'Naha lalahka na wal man nani bisnis dauki bas, yang kli balamna ba kat.'
42019014	Sakuna ai kuntrika uplika nani mita misbara kaikan, bara witin nina ra upla nani bliki, maisapahki, win: 'Yang nani want apia sna naha waitnika wan kingka kabia.'
42019015	"Sakuna, ban king mangkan, bara kli ai kuntrika ra balan. Witin, ai albika nani ra lalah yan ba sut paiwan, bamna kaikaia want kan baha nani ba ai lalahka ba purara kau dia sakan sapa.
42019016	Pas ba bal, naku win: 'Kingki, man lalahkam lika kau aima 10 prais pura sakri sa.'
42019017	King ba mita pana win: 'Yamni daukram; man alba yamni pali sma; diara wiria mapara kasak kapram bamna, yang mita 10 taun wihtka mai mangkuna.'
42019018	Wala kum bal, win: 'Kingki, man lalahkam ba kau aima 5 pura sakri sa.'
42019019	Naha albika ra sin win: 'Man lika 5 taun wihtka kama.'
42019020	"Bara wala kum bal, wisata: 'Kingki, kais, man lalahkam nara sa. Yang angsar kum ra blaki, main kaiki bri kapri;
42019021	kan man dukyamra sîbri kapri, kan man ba waitna kupiam karna kum sma, bara wahbi brisma man iki swiras sma ba wina, bara ma krikisma man bui mangkras sma ba wina sin.'
42019022	Bara kingka mita pana win: 'Alba saura man bilam aisisma ba wal lamka daukamna. Yang waitna karna sna tanka ba man kaikisma, bara wahbisna yang mita iki swiras sna ba wina, bara ma sin krikisna yang mita mangkras sna ba wina.
42019023	Bamna, dia kan lalahki ba ban kra dingki swiras kapram, bara baku mika yang waitla ra kli balaia pyua lalahki ba kau pura briaia kapri kan?'
42019024	Baha nani bahara kan bara, king ba mita win: 'Witinka mihta wina lalah ma ba bris, bara yas 10 pura ra sakan uplika ra.'
42019025	Witin nani mita pana win: 'Sakuna baha uplika pat lalah ma 10 brisa!'
42019026	King ba pana win: 'Yang mai wisni, bri uplika bara kau yaban kabia, sakuna ya diara briras ba, diara wiria lupia bri ba sut mihta dakban kabia.
42019027	Bamna waihli nani yang ai kingka ai briaia apia win ba, nahara brih bal, maiwan kat sut iki bangws.' "
42019028	Naha diara na aisin ningkara, Jisas Jerusalem ra impaki auya kan.
42019029	Pat Bitpadsi bara Betani taunka lamara balan, Alibit ilka wi ya ba lamara, bara witin mita ai disaipelka wal saki bliki,
42019030	naku win: --Baha taunka kau lamara bara was, wama bara beriku kum wilkan ba wal prawma, upla kumi sin kau ulras ba. Baha ba langki, bri bal.
42019031	Bara upla kum kra mamkabi walbia kaka: 'Dia muni langkisma?', wis Dawan ba want takisa.
42019032	Bamna disaipel nani ba wan, bara Jisas dia witin nani ra win ba kat wal prawan.
42019033	Baku bara, beriku ba langki bangwi kan, dawanka nani mita witin nani ra makabi walan: --Dia kan birikuki ba langkisma?
42019034	Witin nani pana win: --Dawan ba want takisa.
42019035	Bamna witin nani Jisas ra brih wan, ai kwalka nani beriku ba nina dusa ra palki, Jisas baha pura ra sunan.
42019036	Jisas auya kan bara, ai kwalka nani yabal ra palki kata.
42019037	Witin pat Jerusalem lamara balan kan, bara Alibit ilka wina bal iwaia man kan bara, disaipel nani daknika aiska ba ai bila baikra tara ni, tingki wih mayunan, diara tara nani, witin nani ai nakra pali kaikan ba dukyara.
42019038	Aisi kan: --Yamni kabia Dawan nina ra aula kingka ba! Kasbrika pura ra kupia kumi laka bara prana ba lai pura ra sa!
42019039	Bamna Parisi tila nani, upla nani tilara kan ba bila: --Smasmalkra, ninam blablikra nani ra laui dauks.
42019040	Sakuna Jisas pana win: --Yang mai wisni, naha nani ai bila prakbia kaka, walpa nani ba ai bila saki wini bangwi kabia.
42019041	Witin pat Jerusalem lamara balan, bamna taunka ba kaiki, Jisas baha pura mata inan,
42019042	naku win: "Man kaikram kata, naiwa yua kupia kumi laka dukyara dia pali want sma ba; sakuna nanara baha sut ba yukukan sa, bara man sip kaikras.
42019043	Bamna yua saura nani man ra balbia, bara man waihlam nani mita tnamya kir kutbanka daukbia; witin nani sin tnamya bani wina bal taki mai alkbia,
42019044	bara ban tasba ra sin mai batakbia. Upla nani man ra iwi bangwi ba sut sin ikan kabia, bara man ra walpa kumi walpa wala pura ra ban swin kabia apia, Gâd mai swaki mai sakaia balan pyua ra man mita taui kaikras kapram ba mita."
42019045	Bamna Jisas tempel ra dimi, baha nani upla ra diara atki, pana atki kan ba sut kangbi saki,
42019046	naku win: --Ulbankara naku win sa: 'Yang waitla ba pura sunaia watla sa'; sakuna man nani mita aîmplikra nani watla daukram.
42019047	Bara yu bani Jisas tempel ra upla smalki kan, bara prîst wihtka nani, la smasmalkra nani bara upla ta aimaki nani ba mita nahki ikaia sapa pliki bangwi kata.
42019048	Sakuna nahki ikaia yabalka ba sip witin nani sakras kan, upla sut mita Jisas ra aman pali wali kan bamna.
42020001	Yu kumi Jisas tempel ra upla nani ra smalki kan, bara swaki sakan laka ba dukyara sin aisi kan, prîst wihtka nani, la smasmalkra nani bara wihta almuk nani ba sin aikuki aidrubi bal,
42020002	bara witin ra win: --Wan wis, dia karnika ni man naha diara nani daukisma? Ya naha karnika na maikan saki?
42020003	Jisas pana win: --Yang mita sin man nani ra diara kum mamkabi walaisna. Bamna man nani ai wis:
42020004	Ya mita Jan ba blikan upla tahbi daukaia? Gâd mita, apia kaka, upla nani mita?
42020005	Witin nani ai manka pana, pana taui aisi, win: "Dia yawan wibia ki? Gâd wina blikan wibia kaka, witin wan wibia: 'Diakan man nani witin ra kasak lukras kapram?'
42020006	Bara upla nani wina yawan wibia kaka, upla sut mita walpa ni sabi wan ikbia, kan witin nani kasak lukisa, Jan dia aisi kan ba lika Gâd wina kata."
42020007	Bamna witin nani bila: --Yang nani kaikras ya mita Jan ba upla tahbi daukaia blikan kan sapa.
42020008	Jisas mita pana win: --Yang sin sip mai wimna apia, ya karnika ni naha diara nani daukisna ba.
42020009	Ningkara, Jisas upla nani ra naha maprika lilka sturka na win: "Waitna kum bara kan, witin ai nasla ra wain ma mangki si, ai warkka uplika nani mihta ra swisi, plis laiura impaki wan, bahara sin pyu wihka takaskan.
42020010	Mahka ma krikaia pyua balan bara, ai albika kum blikan wark tatakra nani ra, insla ma witin ra yaia kan ba makabaia, sakuna wark tatakra nani mita alba bara pruki, diara kumi sin yaras ban blikan wan.
42020011	Baku mika dawanka ba mita kli alba wala blikan, sakuna nahara lika swira dauki, pruki muni, ban diara kumi sin yaras blikan wan.
42020012	Ningkara, dawanka ba kli wala blikan, sakuna wark tatakra nani mita klakan, insla ba wina sin saki lulkan.
42020013	Ban tnatara, insla dawanka ba bila: 'Dia daukamna? Yang luhpi laitwankira ba blikamna, bamna witin nani mita kaikbia, bankra kulkbia sapa.'
42020014	Sakuna wark tatakra nani witin ba kaikan bara, pana taui aisi bangwan: 'Naha sika ai aisika dukya briaia ba, bamna kaisa yawan witin ba ikaia, bara diara sut ba yawan dawanka takbia.'
42020015	Bamna witin nani mita insla wina saki, brisi ikan." Bamna Jisas mita makabi walan: "Insla dawanka ba mita baha uplika nani wal dia daukbia ki?
42020016	Witin bal, wark tatakra nani ba sut iki tikbia, bara insla ba upla wala nani mihta ra mangkbia." Naha walan bara, witin nani bila: --Baku pali lika takbiara!
42020017	Sakuna Jisas baha nani ra kaiki, naku win: --Baku bamna Ulbanka ra bara ba, dia wiaia tanka saki? Naku wisa: 'Baha walpaia utla mamakra nani mita lulkan ba, baha sika raya wihtka takan ba.'
42020018	Ani uplika baha walpaia pura ra kauhwbia kaka, kriwi pis, pis takbia; bara pana walpa ba mita upla pura ra kauhwbia kaka lika, yuya baman daukbia.
42020019	Baha sin pyua ra, prîst wihtka nani bara la smasmalkra nani mita Jisas ra alkaia luki kan, witin nani kaikan baha maprika lilka aisin ba lika witin nani ai mapara kata, sakuna upla nani ra sibrin luki bangwi kan.
42020020	Bamna biki kakaira nani blikan, baha nani upla pain talya baku, Jisas ra munka diara kum saura aisabia bara, wihta tara mihta ra mangkaia wisi.
42020021	Baha mita witin nani naha makabi walanka na makabi wali bangwan: --Smasmalkra, yang nani kaikisna man dia aisi smalkisma ba kasak sa, bara man upla mawan ba sin kulkras sma, sakuna diara kasak ba bara Gâd yabalka tanka ba kat smalkisma.
42020022	Bamna wan wis, Rom kingka ra wan lal mana aibapaia ba aitani sa, apia kaka aitani apia saki?
42020023	Sakuna Jisas witin nani lukanka saura ba tanka brin, bamna pana naku win:
42020024	--Ai mariks lalah ma kum. Naha mawan na bara nina sin ulban na, ya dukya? Witin nani pana win: --Sisar dukya.
42020025	Jisas pana win: --Bamna Sisar ra yas diara nani Sisar dukya ba, bara Gâd ra yas diara nani Gâd dukya ba.
42020026	Bamna witin nani Jisas ra alkaia dukya kumi sin sip sakras kan witin upla mawanra dia aisi kan ba dukyara; sakuna, aisin ba dukyara ta iwan bara ai bila sin prakan.
42020027	Baha ningkara, Sadyusi tila nani balan Jisas kaikaia. Sadyusi nani bila pruan wina kli buaia tanka ba apu sa wisa; baku bara, witin nani Jisas ra naku win:
42020028	Smasmalkra, Moses yang nani ra naku ulbi wankan sa: waitna kum ai luhpia sakras ban prubia kaka, muihnika ba ai pyarkika wal marit takbia ai luhpia nani sakbia, ai muihni pruan ba watlika ra.
42020029	Baku bara, waitna 7 bara kan, sut ai muihni atia. Almukka ba mairin kum wal marit takan, kuna luhpa sakras ban pruan.
42020030	Witin ningkika ba ai pyarkika wal marit takan, bara baha sin luhpa sakras ban pruan.
42020031	Bamna wal ningka ba ai pyarkika wal brih marit takan, bara baku sin waitna 7 ba sut mairin ba wal marit takan, bara sut sin mairin ba wal luhpa sakras ban pruan.
42020032	Tnatara mairin ba sin pruan.
42020033	Bamna pruan wina bubia bara, ani pali ba wal ai maîa kabia ki, kan waitna 7 ba sut mairin ba wal marit takan bamna?
42020034	Jisas mita pana win: --Naha tasba ra lika waitna nani bara mairin nani ba marit taki sa.
42020035	Sakuna baha nani tasba walara waia aitani kulkan ba, bara pruan nani kli bubia pyua ra, bahara lika marit takbia apia, ai luhpia mairin nani sin marit sakbia apia,
42020036	kli prubia apia bamna. Witin nani lika insal nani wal baku kabia, bara witin nani Gâd luhpia nani kabia pruan wina kli buan ba mita.
42020037	Pruan wina kli buaia dukyara, Moses pali mita sin kyaya dusa sturka bani latan wan marikan sa. Bahara wan wisa, nahki Dawan Gâd ba Ebraham, Aisak bara Jekob Gâdka sa.
42020038	Gâd lika pruan nani Gâdka apia sa, sakuna raya nani Gâdka sika; upla sut witin dukyara raya sa!
42020039	Bamna tila lâ smasmalkra mita win: --Smasmalkra, man pain pali aisaram.
42020040	Bara baha wina witin nani kli, Jisas ra diara makabi walaia lukras kata.
42020041	Jisas baha nani ra win: --Nahki kan upla nani wisa, Misaia ba Debit luhpia sa?
42020042	Kan Debit pali mita Pura Sunra Lawana nani wauhkataya ra ulban sa: 'Dawan ba, yang Dawanki ra win: Mihti aihkika ra iws,
42020043	Yang mita waihlam nani sut man minam kahbaika daukamna ba kat.'
42020044	Bamna, nahki Kraist ba Debit kyamka kabia ki, Debit pali mita witin ra Dawan makisa kaka?
42020045	Upla sut wali kan Jisas ai disaipelka nani ra naha na win pyua:
42020046	"Aman kaiki bas lâ smasmalkra nani dukyara, kan witin nani prak yari tara dimi taukbia, bara pulaia watla nani ra upla nani ai lakula wibia; Sinagog watla nani ra sin kau plis pain bara iwaia plikisa, bara plun piaia pyua ra sin kau plis painkira nani ra iwan daukisa.
42020047	Baku sin, pyarka mairin nani watla nani mihta dakbisa, bara kunin baman yari ai pura suni sa. Witin nani sika kau pât tara pali bribia ba."
42021001	Jisas tempel ra kaikan, lalah auhbaia watla ra yuyakira nani lalah mangki kan.
42021002	Witin sin kaikan, pyarka mairin umpira kumi lalah sint wal mangkan.
42021003	Baku mika, Jisas bila: --Kasak mai wisna, naha pyarka mairin umpira na kau mangkan, wala nani sut ba wal.
42021004	Kan baha nani yabi ba lika, ai dukya nani bri ba wina kau taka takaskan ba sika; sakuna pyarka mairin na, ai umpirka ra, raya kaia dukya lupia brikan ba sut pali yan.
42021005	Upla tila mita tempel ba dukyara aisi kan, tempel walpaia nahki painkira nani ba ni skahkan ba dukyara, bara diara sat, sat upla nani ai prisantka yan kan ba dukyara sin. Bamna Jisas bila:
42021006	--Yua nani balbia bara, naha diara nani man nani kaikisma na sut sauhki tikan kabia, bara walpa kumi sin walpa wala purara ban swin kabia apia.
42021007	Bara makabi walan Jisas ra: --Smasmalkra, ahkia naha diara na takbia? Naha dukya nani takaia sainka nani ba ani kabia?
42021008	Jisas bila: "Aman kaiki bas, yarka sin kunin mai munbiara. Upla ailal yang nini bri balbia, bara ban naku wibia: 'Yang sika Kraist'; bara: 'Nanara sika pyua ba.' Sakuna nina blikpara.
42021009	Man nani war nani sturka bara blahwan laka nani sturka walma bara, si bripara, kan naha diara nani na pas takaia sa, sakuna tnata ba kau kabia."
42021010	Bamna Jisas kau ban aisi, win: "Nisan kumi nisan wala mapara aiklabia, kuntri kumi kuntri wala mapara war daukbia.
42021011	Tasba nikban tara nani kabia, plun tiwan bara siknis sat, sat nani plis ailal ra, bara kasbrika purara diara sîbrinkira nani, sain aihka nani sin kabia.
42021012	"Sakuna naha diara nani sut kainara, man nani ra mai alkbia, bara ninam bliki rau mai sauhkbia. Lamka daukaia prias watla nani ra mai brih wabia, yang nini ba tawan silak watla ra mai mangkbia; king nani mawanra, wihta tara nani mawanra sin mai brihwabia.
42021013	Naha na man nani mampara sans kum kabia, yang dukira witnis aisaia.
42021014	Baha mita pyua kainara, man nani sinskam ba ridi bri bas, witniskam aisaia wisi trabil taki lukma apia ba dukyara,
42021015	kan yang mita dia aisaia sma bila nani bara sinska laka ba sin maikamni, bamna waihlam nani kumi sin baha mapara bubia apia, aisabia sin apia.
42021016	Aisikam, yaptikam, muihkam nani, tamya nani, uplikam nani sin waihlam mihta ra mai mangkbia. Man nani tilam wina kum, kum mai ikan kabia,
42021017	yang taiwan sin tasba aiska na misbara mai kaikbia.
42021018	Sakuna tamwa ba wina mina kumi sin tiwbia apia.
42021019	Ban bapi bui kama kaka, raya ban kaia laka ba brima!
42021020	"Ani pyua Jerusalem taunka ba suldawa nani mita kutbi bri kabia bara, damra wali bas, sauhki tikan kaia ba baila sa.
42021021	Bamna baha nani Judia ra bangwi ba il nani ra plapi waia sa; Jerusalem taunka bilara nani ba takaia sa, baha nani insla ra nani ba sin taun ra kli bal dimaia apia sa.
42021022	Baha pyua ba lika pât wauhwaia yua nani kabia, bamna Ulbanka nani dia aisi ba sut aimakaia sa.
42021023	Umpira pali kabia, mairin kwihra nani ba bara ai luhpia nani tyala dakaki ba sin! Kan tasba nara latwan tara uya kabia, bara pat saura pali sin naha uplika nani mapara kabia.
42021024	Upla tila nani war ra pruan kabia, bara wala nani ra lika priski brihwan kabia plis wala nani ra; bara Ju apia nani mita Jerusalem ba ai mina ni taibia, pyua mangkan ba tnata alkbia ba kat.
42021025	"Bamna sain nani takan kabia lapta ra, kati ra bara slilma nani ra sin, naha tasba ra nisan nani ba aihka aimawahkan kabia, bara sibrin tara sin takbia kabu ripka binka tara ba mita.
42021026	Naha diara nani tasba ra takaia ba dukyara luki, upla nani kupia sin lap tiwbia; kan kasbrika pura ra karnika nani sut nikban kabia.
42021027	Bara mika, Upla Luhpia Waitna, kasbrika ra aula ba kaikbia, karnika tara bara ai prana ba wal.
42021028	Naha diara nani na mahka takaia bara, kupiam karna dauki, lamla ba pura ra buks, kan pri sakan laka ba pat baila sa."
42021029	Jisas naha maprika lilka na sin wisata: "Kwah damni dusa bara kaiki bas apia kaka dus sat wala nani ra sin.
42021030	Ai wahya nani saki kan kaikisma bara, man nani mita kaikma lapta pyua ba pat baila sa.
42021031	Baha sin natkara, naha diara nani takan kaikisma bara, damra wals Gâd King aimaki laka ba pat baila sa.
42021032	"Kasak mai wisna, diara nani na sut takbia, naha pyua uplika nani kau prui tiwras bara.
42021033	Kasbrika pura ba, tasba na sin lui wabia, sakuna yang bili nani ba lui wabia apia.
42021034	"Bamna aman kaiki bas, tasba brinka nani ba mita, bla laka nani mita bara naha tasba trabilka nani mita sin yarka kupiam nani ba karna takbiara, baha yua kra damra walras kaprika mai alkbiara sia.
42021035	Mina alkaia kumi ai bila prakuya ba baku kabia, naha tasba ra iwi uplika sut ra.
42021036	Bamna man nani ridi bas, bara pyu bani sin puram suni bas, bara baku mika sip kama naha diara nani takaia ba wina swakwaia, ban sin Upla Luhpika waitna maiwan ra kaia."
42021037	Kakna pyua, Jisas tempel ra smalki kan, kuna tihmia pyua, Alibit ilka ra taki wi kan bahara takaskaia.
42021038	Bamna upla nani sut yu bani titan pali tempel ra bali kan, Jisas smalkanka walaia.
42022001	Brit lebin mangkras piaia yua tara ba pat baila kan, insal luan yua wi ba.
42022002	Prîst wihta tara nani bara lâ smasmalkra nani sut pliki kan, nahki Jisas ba ikaia, kuna upla nani ra sibrin luki kata.
42022003	Bamna Setan Judas Kiriat taunka wina ba kupia ra diman. Witinka ba apastil 12 ba wina kumi kata,
42022004	bamna naha mita prîst wihta nani ra, bara tempel kaptenka nani ra wih aisin, nahki Jisas ba baha nani mihta ra mangkaia.
42022005	Witin nani lilia taki bara Judas ra lalah yaia sin pramis munan;
42022006	Judas aitani lukan, bamna baha yua wina mahka sans pliki kan, nahki Jisas ba witin nani mihta ra mangkaia, upla wala nani nu apia kaka.
42022007	Brit lebin apu piaia yua tara ba balan, bahara sika insal luan syîpka ba sakripais daukaia kata.
42022008	Bamna Jisas mita Pita bara Jan wal blikan wan, bara naku win: --Man nani was, insal luan yua dukyara tutni pata ba ridi dauki bas.
42022009	Witin nani makabi walan: --Anira want sma yang nani ridi daukamna?
42022010	Jisas pana win: --Man nani taun ra dimma bara, kaikma waitna kum li watla twilki auya kabia. Witin nina bliks ani watla ra wih dimbia ba kat.
42022011	Baha watla dawanka ra wis: 'Smasmalkra ba mai wisa: Ani rûmka ra yang disaipelki nani aikuki insal luan yua tara tutnika pata ba piaia?'
42022012	Bamna mamrikbia pura ra rûm tara kum pat ridi daukan sa; bahara tutni pata ba ridi dauks.
42022013	Witin nani wan bara, diara nani dukyara Jisas win ba sut wal prawan, bamna insal luan yua tutnika pata ba ridi daukan.
42022014	Awarka balan pyua ra, Jisas ai disaipelka sut aikuki tebil ra iwan.
42022015	Jisas mita wisata: --Yang brin ai dauki pali kan naha insal luan yua tutnika pata na man nani wal piaia, kau pruras sna bara!
42022016	Bamna yang mai wisni, kli man nani wal nahmuna pata pimna apia, Gâd King aimaki lâka ba aimakbia ba kat.
42022017	Baku bara, Jisas ai mihta ra kap kum brih, tingki wih, ningkara naku win: --Naha na brih, man nani tilam ra yui bris;
42022018	kan yang mai wisni, wain kiwka ma ba wina kli dimna apia, Gâd king aimaki laka ba balbia kat.
42022019	Baha ningkara, brit ba ai mihta ra brih, tingki wih, kriki, disaipel nani ra yabi, win: --Naha sika wîni tara, man nani sut dukyamra yan kabia ba. Naha na yang ra luki, dauki bas.
42022020	Kap ba wal sin baku daukan plun pin ningkara, bara naku wisata: --Naha kapka na sika lâ raya daukan ba yang tailya mita, bara sut dukyam ra laiwi ba.
42022021	Sakuna nana ra waihli mihta ra ai mangkaia waitnika ba yang wal tebil ra nara sa,
42022022	bamna Upla Luhpika waitna auya witin ra mairikan yabalka ba bak. Sakuna waihli mihta ra ai mangkuya waitnika ba mapara lika alai pali kabia!
42022023	Bara disaipel nani ba pana, pana ai walkara taui makabi walan, ya pali mita waihla mihta ra mangkuya sapa.
42022024	Disaipel nani ai tilara blahwan kum bri kan, baha ba lika ya kau tara kulkan kabia dukya ra.
42022025	Sakuna Jisas mita win: "Hidan nani kingka nani ba lika dawan baku baha nani ba pura ra aimakisa, bara witin nani wihtka ba yamni dadaukra nani makisa.
42022026	Sakuna man nani lika baku kaia apia sma; ya man nani tilamra tara kulkan ba, witin lika kau wahma baku kaia sa; ya sin lal baku kulkan ba, witin upla wala dukya dadaukra takaia sa.
42022027	Bamna, ya ba kau tara kulkan saki, witinka tebil ra iwi plun piaia ba, apia kaka, plun tebil ra iwi ba? Kasak apia witinka tebil ra iwi ba? Sakuna yang man nani tilam ra sna, sin dukya dadaukra baku.
42022028	"Man nani sika pyu bani yang wal ban sma ba, traiki kaikanka nani tilara.
42022029	Baha mita, yang man nani ra king laka kum maikaisna, Aisiki mita yang ra aikan ba baku.
42022030	Man nani plun pima, diara sin dima yang tebilki ra king aimakaisna bara, bara king iwaika nani ra iwi, Israel kyamka 12 ba laka sin daukma."
42022031	Bara Dawan naha sin aisin: --Saiman, Saiman, kais Setan man nani ba makaban sa sin plauar ma baku mai singbaia dukyara.
42022032	Sakuna yang man dukyam ra puri sunri, kasak lukankam ba tiwaia apia. Man kli taui balma bara, muihkam nani ta baiks.
42022033	Saiman bila: --Dawan, yang ridi sni man wal silak ra waia, bara pruaia sin.
42022034	Bamna Jisas bila: --Pita, yang mai wisna, man naiwa kau kalila waihntka aiwanras bara, aima yuhmpa wima yang ai kaikras.
42022035	Jisas disaipel nani ra makabi walan: --Yang man nani ra sakbat apu, lalah watla apu, sus sin apu mai blikri waram bara, diara luha apia kapram ki? Bara witin nani bila: --Diara kumi sin apia.
42022036	Bamna witin bila: --Nana ra lika, ya sakbat brisa kaka, baha brih waia sa, lalah watla bri kaka sin; ya sord apu kaka, ai praka tara ba wauhwi atki, kum atki bribia.
42022037	Kan man nani ra mai wisni Ulbanka nani naha aisi ba sut yang ra ban aimakaia sa: 'Witin ba watauikira nani tilara kulkan sa.' Bamna dia, dia yang duki ra ulban ba, aimakaia sa.
42022038	Witin nani aisin: --Dawan, sord wal nara sa. Bamna Jisas pana win: --Baha kat takas.
42022039	Jisas baha wina taki, ai natka kan ba baku, witin Alibet ilka ra wan; disaipel nani sin ai nina bliki wata.
42022040	Baha pliskara balan bara, witin bila: --Man nani puram suns, traika kaikan ra kauhma ra sia.
42022041	Ningkara, Jisas witin nani wina dakwi takan, sin walpa kum lulkan praiska ba baku, bara bahara witin ai lula krikan ai pura sunaia.
42022042	Witin bila: "Aisa, man wilin sma kaka, pat wauhwaia sna ba wina swaki ai saks, sakuna yang kupi laka kat lika kabia ra, kuna man kupiam laka kat mika."
42022043	[Bamna kasbrika pura ba wina insal kum balan, witin ra ta baikaia.
42022044	Bara baku mika witin uya pali pât wahwi kan ba tilara, kau ai ta baiki ai pura suni kata, bara ai laptika ba tala tahwan tara baku tasba ra tahwi kata.]
42022045	Witin ai pura suni kan ba wina bui, disaipel nani ra wan, bara baha nani yapi kan sakan, sari mita pura luan kan bamna.
42022046	Bara witin bila: --Diakan man nani yapisma ki? Man bus, puram sin suns, traika kaikanra kauhma ra sia.
42022047	Jisas kau aisi kan bara, upla ailal pali balan. Disaipel 12 ba wina kumi nina Judas maki kan ba sika baha uplika nani ta brih aula kan, bamna witin Jisas lama ra balan kiawalaia.
42022048	Baku mika, Jisas bila: --Judas, kyawalanka kumi ni Upla Luhpia waitna na waihla mihta ra mangkisma ki?
42022049	Baha nani Jisas wal kan ba, diara nani taki kan ba kaikan, makabi walan: --Dawan, yang nani sord ni mapara aiklabamna ki?
42022050	Witin nani wina kum mita prîst nani wihtka albika kum ra klaki, kyama aihkika ba taih dakban.
42022051	Sakuna Jisas bila: --Ban swis; pât aitani daukram sa. Bamna Jisas mita albika ba kyama ra kangbi, rakan.
42022052	Ningkara, Jisas prîst tara nani ra, tempel kaptenka nani ra bara wihta almuk nani ra, witinka nani witin ra alkaia balan bara win: --Man nani bal takram sord nani bara dus nani kira, yang na aîmplikra kapri kan baku?
42022053	Yang yu bani man nani wal tempel ra katna pyua ra, wiria sin ai kangbras kapram; sakuna naha na man nani awarkam sika, tihmia mita pura lui ba.
42022054	Bamna witin nani mita Jisas ba priski brihwan prîst tara watla ra; Pita lika lai wina nina bliki kan.
42022055	Utla lamara pauta kum mukan, bara baha kir iwan. Pita sin baha nani tilara iwan.
42022056	Bamna dukia dadaukra mairka kum Pita pauta mukan ba tnaya un ra iwi kan kaiki, witin kat aman pali kaiki si, naku wisata: --Naha waitnika sin witin wal kata.
42022057	Sakuna Pita apia wisi, nan win: --Mairin, yang witin ba kaikras.
42022058	Wiria ningkara, wala kum bal kaiki, wisata: --Man sin baha nani wina kum sma. Sakuna Pita bila: --Apia, yang baha apia sni.
42022059	Awar kum luan prais bara, kli wala kum bal karna aisi, wisata: --Kasak, naha waitnika sin witin ba wal kata, kan witin na sin Galili wina sa.
42022060	Sakuna Pita bila: --Waitna, dia dukya ra pali aisaram sapa yang tanka briras. Baha sin pyua ra, kau Pita aisi kan bara, kalila waihntka kum aiwanan.
42022061	Dawan taui Pita kat kaikan, bara Pita ai kupia krauan, Dawan witin ra dia wisata ba dukya ra: "Naiwa kau kalila waihntka aiwanras bara, pat aima yuhmpa ai kaikras wima."
42022062	Bamna Pita lata ra taki, sarikira ai nakra laya sakan.
42022063	Waitna nani Jisas main kaiki brikan ba ai lawaska kiki, witin ra sin pruki, latwan yaban.
42022064	Nakra nani sin praki, makabi walan: --Ai wis ya mita mai prukan!
42022065	Bara diara wala uya witin mapara aisi, swira dauki kata.
42022066	Bamna yu baiwan kan, Ju almukka nani, prîst tara nani bara lâ smasmalkra nani sut asla aidruban, bara Jisas ba lâ wihta tara nani mawanra brihwan. Bahara witin ra makabi walan:
42022067	--Wan wis, man ba Misaia ki? Witin bila: --Yang au mai wimna kaka sin, man nani kasak ai kulkma apia.
42022068	Bara diara makabi walamna kaka, man nani pana ai wina apia.
42022069	Sakuna naha pyua wina, Upla Luhpia Waitna Gâd, karnaki sut bri ba mihta aihkikara iwi kabia.
42022070	Bamna sut mita makabi walan: --Ban kaka, man na Gâd Luhpia? Jisas pana wisata: --Au, yang sna, man nani aisaram ba baku.
42022071	Baku bara, witin nani bila: --Dia kan yawan witnis nani kau briaia saki? Witin bila wina yawan walan sa.
42023001	Baha nani sut buan, bara Jisas ba Pailet mawanra brihwan.
42023002	Bahara witin nani mahka Jisas dahra saki, naku wisata: --Yang nani naha waitnika na saki bangwri wan uplika nani kupia warbi muni kan. Witin bila, Rom kingka Sisar ra lal mana aibapi bangwamna apia, bara sin wisa witin ba Misaia, wibia kaka, king kum sa.
42023003	Bara Pailet mita makabi walan: --Man sma ki Ju nani Kingka ba? Jisas pana win: --Man aisaram ba baku sa.
42023004	Bamna Pailet prîst tara nani ra bara upla sut ra sin win: --Yang naha waitnika nara pat kumi sin sakras pali.
42023005	Sakuna witin nani ai ta baiki pali aisin: --Witin ai smalkanka ni Judia aiska ba kupia warbi munisa, Galili ba wina ban naha pali kat sin baku daukisa.
42023006	Pailet naha walan bara, makabi walan naha waitnika na Galili wina sapa.
42023007	Witin nani au win bara, Galili wihtka tara Herad ra blikan wan, baha yua nani ra witin sin Jerusalem ra kan bamna.
42023008	Herad lika Jisas kaikan bara, lilia pali takan, kan pyua wihka witin kaikan dauki kan, bamna witin dukyara walan kan bara sin luki kan sain aihka kum pan daukka kaikaia.
42023009	Diara uya makabi walan, sakuna Jisas pana diara aisaras kata.
42023010	Baku sin baha ra kata prîst tara nani bara lâ smasmalkra nani sin, bara witin nani karna pali ai dahra saki aisi kata.
42023011	Ba ningkara Herad bara ai suldawika nani aikuki bahki pali kulkata bara witin ra lawaska kikaia wisi, bamna kwala pranakira pali sin dingkan king baku. Ningkara, Herad mita witin ba kli Pailet ra blikan.
42023012	Baha yua wina, Pailet, Herad wal ai uplika takan; kan pyua ra lika wal ai waihla kan bamna.
42023013	Bamna Pailet mita prîst tara nani, wihta nani bara upla nani sut asla paiwi,
42023014	naku win: --Man nani naha waitnika bri balram bara, ai wiram nahki witin mita upla nani kupia warbi munisa, bamna yang man nani mamwanra makabi walri, kuna kaikram yang witin swakwanka kumi sin sakras, man nani dahra kwahki aisisma ba.
42023015	Herad mita sin diara sakras, bara kli yawan ra blikan sa. Bamna kaikisma, witin pruaia patka kumi sin daukras sa.
42023016	Bamna yang wipi muni, lanhgkamna.
42023017	[Lilia yua tara ra, Pailet silak uplika kum uplika nani ra langki yaia la bri kata, ai natka kan baku.]
42023018	Sakuna sut mahka ai ta baiki winan: --Naha waitnika kaikan wan daukras! Barabas lika pri saks!
42023019	Naha Barabas ka na silak ra mangkan kata, witin taun ra war bukan bara upla nani sin ikan bamna.
42023020	Pailet Jisas ba pri sakaia want kan bamna, witin nani ra kli aisin;
42023021	sakuna witin nani kau ai ta baiki winan: --Dus prihni ra sas! Dus prihni ra sas!
42023022	Naha kira aima yuhmpa Pailet mita win: --Bamna dia saura daukan saki? Pruaia pâtka kumi sin yang witin ra sakras sni. Yang wipamni ningkara, pri sakamna.
42023023	Sakuna witin nani ai ta baiki wini, makabi kan dus prihni ra sabia. Witin nani taibi wini kan, bamna dia witin nani want kan ba kat brin.
42023024	Pailet wilin takan witin nani dia makabi kan ba kat daukaia,
42023025	bara baku, witin nani makaban waitnika ba pri sakan, witinka taun ra war bukata ba bara upla nani sin ikan ba, sakuna Jisas lika witin nani want kan ba kat daukaia yan.
42023026	Jisas ba dus ra sabaia brihauya kan bara, Sairini wina waitnika kum wal prawan nina Saiman bara baha ba alki bangwan; witinka ba taun sirpi kum wina aula kan, bara dus prihni ba witin ra yan twilkaia Jisas nina tani ra.
42023027	Upla ailal ai nina bliki kan, mairin nani sin ini, sarikira pali witin dukyara wini bangwi kata.
42023028	Sakuna Jisas baha nani ra taui kaiki, naku win: --Jerusalem mairka nani, yang puri mata inpara, sakuna man nani puram mata ins, bara luhpiam nani puram mata ini bangws.
42023029	Kan yua nani ba balbia bara, naku wibia: 'Yamni pali sa baha mairka nani sip luhpa baikras ba, sip kwihra tiwras kan ba, bara ai luhpia ra sin tyala dakakras kan nani ba.'
42023030	Baha pyua ra upla nani ba il nani ra wibia: 'Yang nani puri ra kauhws!'; il sirpi nani ra sin wibia: 'Yang nani puri biks!'
42023031	Bamna dus kura lupia ra naha diara sut na muni kaka, dus lawan ra dia mika munras kabia ki?
42023032	Saura dadaukra wal sin brihauya kata, Jisas wal ikaia.
42023033	Witin nani Lalkahmka maki ya ba tasbaia ra balan bara, Jisas ba dus prihni ra saban, saura dadaukra wal ba sin: kumi ba aihkika tanira, wala ba smihka tanira.
42023034	Witin nani dus prihni ra sabi kan bara, Jisas bila: --Aisa, naha patka na witin nani ra ban swih tiks, kan witin nani dia dauki sapa ai tanka briras. Bamna suldawa nani Jisas kwalka ba yaura taubia sapa kaikaia, lat lulkan.
42023035	Upla nani sin bahara bui kaiki kata, wihta tara nani sin mita ai lawaska kiki, naku aisi kan: --Upla wala nani ra swaki sakan; bamna nana ra witin swak takbia, witin ba kasak Misaia sa kaka, Gâd mita bak sakan ba.
42023036	Suldawa nani sin ai lawaska kiki, ai lamara bal, wain swahwan yan diaia.
42023037	Witin nani sin wi kata: --Man ba kasak Ju nani Kingka sma kaka, man swak taks!
42023038	Wauhtaya kumi ulbi witin lal pura ra mangkan kata bara baha ba naku kata: "Naha sika Ju nani kingka."
42023039	Saura dadaukra nani witin aikuki dus ra paman kan ba wina kumika mita witin ra swira dauki, naku wi kata: --Man ba Misaia kaka, wînam swak saks bara yang nani na sin swaki ai saks!
42023040	Sakuna wala ba mita ai panika bara laui dauki, win: --Man Gâd ra sibrin lukras sma ki, man sin pâtka munuhntara sma ba?
42023041	Man yang wal lika pât wauhwaia aitani pali sa, kan dia yawan daukan ba mana sika aibapi na; sakuna naha waitnika lika diara saura kumi sin daukras.
42023042	Bamna witin bila: --Jisas, man king aimaki kama bara, yang ra luki bas.
42023043	Jisas pana wisata: --Kasak mai wisni, naiwa man yang wal Paradais ra kama.
42023044	Yu ba 12 aklak kan bara, tihmia iwan tasba aiska ra, ban tutni 3 aklak kat.
42023045	Lapta ba ai ingnika ba sakras, bara tempel ra kwala paman kan ba lilak kalwan.
42023046	Bara Jisas ai bila baikra tara winan: --Aisa, spiritki na man mihtam ra mangkisna! Naha aisin ningkara, witin pruan.
42023047	Rom kaptenka baha kaikan, Gâd ra mayuni, win: --Kasak pali naha waitnika na pâtkas pali kata.
42023048	Upla sut aidrubi balan kan ba dia takan ba sut kaiki kan, bara witin nani ai lama pruki, kli mahka wan.
42023049	Sakuna Jisas kakaira nani sut bara mairin nani sin Galili wina ai nina bliki bangwan kan ba, lai wina naha diara nani na kaiki kata.
42023050	Waitna bara kasak pain kulkan waitnika kum bara kan, ai nina ba Josep, witinka ba Judia taunka kum nina Arimatia wi ba wina kata. Witin na sin Ju lâ dadaukra wihtka nani kum kata.
42023051	Naha Josep ra lika Gâd king aimaki laka bila kaiki kata, bamna witin lâ wihtka nani dia dauki kan ba tila ra dimras kan.
42023052	Bamna witin Pailet ra wih, Jisas wîna tara ba makaban.
42023053	Dus prihni wina lahki ikan bara, kwalyapa kum ni karbi, walpa ni daukan raitka kum ra tnikan bara bahara kau upla kumi sin bikras kata.
42023054	Baha yua ba lika wingka puhbaia yua ba dukyara ridi takaia kan, bara yua ba pat baila kata.
42023055	Mairin nani Jisas wal Galili wina balan kan ba sin wan, raiti ba sin kaikan bara wîna tara sin nahki tnikan ba sut pain pali kaikata.
42023056	Ai watla ra kli taui balan bara, isint kia pain nani bara batana nani sin ridi daukan. Wan wingka puhbaia yua lâ ra ulban ba lâka kat mairin nani ba daukan.
42024001	Bara wîk yua pas, titan pali mairin nani ba raiti ra kli aidrubi balan, bara isint kia pain nani witin nani ridi daukan kan ba sin brih auya kan.
42024002	Witin nani wan bara, kaikan raiti pura praki bri kata walpaia ba apu kan;
42024003	bara raiti ra diman, sakuna Dawan Jisas wîna tara ba bahara sakras kata.
42024004	Witin nani ta iwan pali takan bara dia daukaia sapa sin kaikras kan. Baku bara, witin nani ai lamara waitna wal mita kata, kwala ingnikira dimi.
42024005	Witin nani sin sibrin mita tasba ra ai lal makupan; bamna baha waitnika nani mita win: --Diakan man nani upla raya ba pruan nani tilara plikisma ki?
42024006	Nahara apu sa; witin ba pruan wina buan sa. Kupiam krauks, witin kau Galili ra kan pyua ra, dia man nani ra mai win ba:
42024007	'Upla Luhpika waitna ba upla saurakira nani mihta ra mangkan kabia, dus prihni ra sin saban kabia, bara yu yuhmpa ra kli bubia.'
42024008	Mairin nani ba Jisas bila nani dukyara ai kupia tang krauan,
42024009	bara raiti wina kli taui balan bara, apastil 11 sut ra maisapahkan, bara baha nani bahara kan ba sut ra sin.
42024010	Naha sturka apastil nani ra brisi maisapahkan mairka nani ba lika: Meri Magdalin, Joana, Meri Jems yaptika ba, bara mairin wala nani kata ba sin.
42024011	Apastil nani kaikan mairin nani dia aisi kan ba lika tanis baku kan, bara kasak sin lukras kata.
42024012	Ban sakuna, Pita lika taki plapi, raiti ra wan; bara witin wih raiti bila ra diman, bara kaikan linen kwalka nani kata ba tnaya ra swin kan, bamna witin kli taui utla ra balan diara nani takan ba dukyara ta iwan pali.
42024013	Baha sin yua, witin nani tila wina wal ba taun kumi nina Emeus wi ba baha mata auya kan; baha ba Jerusalem wina 7 mail brisa.
42024014	Witin nani ba dia, dia takan ba sut dukyara aisi auya kan;
42024015	bara witin nani aisi, makabi wali kan, bara Jisas witin nani lama ra wih, aikuki impakan.
42024016	Witin nani kaiki kan sakuna, diara kum mita munan sip witin ba pain pali kaikras kan.
42024017	Bara Jisas makabi walan: --Man nani yabal ra wapi, dia pana, pana makabi wali bangwisma na? Baha nani aisi kan ba takaskan bara sari takas kan.
42024018	Witin nani wina kumi, nina Kliopas maki ba bila: --Tasba aiska ba kaikan naha yua nani ra dia Jerusalem ra takan ba. Man baman dia upla trengsar kum baha ra takaski katma ki, naha diara takan na tanka briras?
42024019	Pana witin bila: --Dia takan ki? Witin nani bila: --Jisas Nasaret wina ba dukyara sika, witin lika dahra aisasara karnakira kata, diara daukaia mapara bara aisaia mapara sin, Gâd mawanra bara upla nani mawanra sin.
42024020	Wan prîstka tara nani bara wihta nani mita sin witin ba pruaia pâtki ra lakan, bamna witin nani Jisas ba dus prihni ra saban.
42024021	Yang nani sin kaina ra luki kapri, witin ba Israel nisanka ba pri sakbia. Bara nanara, baha sut purka ra, baha takan ba wina pat yu yuhmpa luan.
42024022	Yang nani tili wina mairin tila nani mita sirang wan ikan, kan witin nani titan pali raiti ra wan,
42024023	bara wîna tara ba sakras kan bamna, baha nani bal wan maisapahkan, nahki diara aihka kum kaikan bak insal nani kaikan, bara baha nani mita win Jisas ba raya sa.
42024024	Ningka ra, yang nani upliki tila nani sin wan raiti ra, bara mairin nani wan win ba kat sakan, sakuna Jisas lika kaikras kan.
42024025	Bara Jisas win: --Man nani lika sip diara tanka briras sma, dahra aisasara nani diara nani aisin dukyara sin pat sip kasak lukras sma!
42024026	Bamna Misaia dukya apia kan ki naha patka nani wauhwi si, ai prana ra dimi iwaia?
42024027	Bamna mahka Ulbanka nani witin ai tanka aisi nani ba saki tanka smalkan, Moses wauhkataya nani wina ban dahra aisasara nani ulbanka nani ba kat.
42024028	Witin nani auya kan taunka lama ra balan bara, Jisas ai yabalka ra ban impakaia baku munan.
42024029	Sakuna witin nani ba mita taibi munan takaskaia, bara naku win: --Yang nani wal takas, kan yu pat tutni sa bara tihmia iwaia man sa. Baku mika, Jisas diman witin nani wal takaskaia.
42024030	Witin nani aikuki pat tebil ra iwi kan bara, witin ai mihta ra brit ba brih, yamni muni, kriki, witin nani ra yan.
42024031	Baha sin pyua ra ai nakra nani ba ilingkan kata, bara witin ra latan kaikan; sakuna naha ningkara, witin lap tiwan.
42024032	Bara witin nani pana, pana aisan: --Kasak apia, wan kupia ba lapta taki kan sin pauta baku witin yabal ra wan aisi aula kan bara, Ulbanka nani tanka saki wan wi kan bara?
42024033	Bamna kau sip takaskras pali, witin nani mahka yabal ra aimaki Jerusalem ra balan, bara bahara apastil 11 ba bara wala nani sut aikuki asla takan kan ba wal prawan.
42024034	Naha nani mita win: --Kasak pali Dawan ba kli raiti wina buan sa, bara Saiman kaikan!
42024035	Baha wina witin nani wal mita win dia yabal ra takan ba; Jisas brit krikan bara, latan kaikan ba tanka sin wisata.
42024036	Baha diara nani ba dukyara witin nani kau aisi kan bara, Jisas witin nani lilapas kat mita, lakula dauki, naku wisata: --Kupia kumi man nani ra kabia.
42024037	Witin nani ta iwan, bara sin sirang iwan, bamna lukan spirit kum witin nani kaiki kan.
42024038	Sakuna Jisas win: --Diakan man nani ta iwan takram, bara dia muni man nani kupiam ra nahmpa, nahmpa baman lukisma ki?
42024039	Kais mihti nani na bara mini nani sin. Yang pali sna. Mihtam ni ai alki ai kais: spirit kum lika wîna tara bara dusa nani sin briras, man nani kaikisma yang brisna ba baku.
42024040	Naha aisin bara, ai mihta nani bara ai mina nani sin marikan.
42024041	Sakuna witin nani lilia mita bara ta sin iwan ba mita kau ban sip kasak lukras kan bamna, Jisas bila: --Piaia plun naha ra brisma ki?
42024042	Bara witin nani mita inska angkan pis yan,
42024043	bara Jisas baha ba brih witin nani mawan kat pin.
42024044	Ningka ra, witin bila: --Dia yang ra takan ba tanka sika sut mai wiri, kau man nani wal katna bara: Baha ba sut aimakaia kan, yang dukyara dia Moses lakara ulban ba, dahra aisasara nani Ulbanka ra ba, bara Pura Sunra Lawana nani ra sin.
42024045	Bamna Ulbanka nani tanka ba yan brin,
42024046	bara naku sin win: --Baku ulban sa, Misaia ba pruaia kan, bara yu yuhmpa ra kat pruan nani wina kli buaia;
42024047	bara ai nina ba nisan nani sutra aisi smalkan kabia, Jerusalem ba wina ta krikaia baha nani ra sin wiaia, ai saurka nani ba wina ai kupia lakbia, bara baku mika ai saurka nani ba sut swin tikan kabia.
42024048	Man nani sika naha diara nani sut witniska nani sma.
42024049	Bara kais, yang man nani puramra blikamna Aisiki dia pramis munan ba; ban sakuna, Jerusalem taunka nara takas ani pyua ra pura wina karnika brima ba kat.
42024050	Bamna Jisas mita baha nani ba taun ba wina brih taki wan Betani kat, bara witin ai mihta nani buki, witin nani ra yamni munan.
42024051	Bamna baha nani ra yamni muni kan pyua ra, baha nani wina dakwi takan, bara kasbrika pura ra brih wan kata.
42024052	Witin nani Jisas ra ai lula kriki mayunan ba ningkara, kli Jerusalem ra liliakira aidrubi balan,
42024053	bamna yu bani tempel ra Gâd ra mayuni kan.
43001001	Tasba na kau paskras kan bara, Bila ba pat bara kan. Bila ba Gâd wal kan bara witin sika Gâd kan ba.
43001002	Ta palira, bamna Bila ba Gâd wal kan.
43001003	Witin bak Gâd mita diara sut paskan, witin apu kira diara nani bara ba, kumi sin paskras kata.
43001004	Witin ra raya kaia laka ba bara kan, bara naha rayaka na sika, upla nani ingnika kan.
43001005	Naha ingnika na, tihmu tara tilara ban ingwisa, bara tihmu tara ba mita sin sip daskras, ban ingwisa.
43001006	Waitna kum bara kan nina ba Jan, witin ra Gâd mita blikan,
43001007	naha ingnika dukyara witnis aisaia, bara baha aisanka ra upla sut kasak lukbia.
43001008	Jan ba naha ingnika apia kan; sakuna Gâd mita witin ba blikan, naha ingnika dukyara aisaia.
43001009	Ingnika kasak pali upla sut ra ingwi ba, naha tasba ra aula sa.
43001010	Baha Bila ba, naha tasba ra kan; Gâd mita witinka bak, naha tasba na paskan, sakuna naha tasba ra iwi nani ba mita, witin ra kaikras kan.
43001011	Balan ai tasbaia palira; sakuna ai uplika nani mita, witin ba briras kan.
43001012	Sakuna, ya nani witin ra brin; bara kasak sin lukan; nani ra, witin mita naha uplika nani ra, Gâd luhpia takaia karnika ba yan.
43001013	Witin nani Gâd luhpia sa, diara nani paskanka ba wina lika apia, baku sin upla brinka bak sin apia, sakuna Gâd mita ai karnika wal mangkan bamna.
43001014	Baha Bila ba, upla takan bara yang nani tilira iwan. Bamna yang nani ai prana ba kaikri, baha prana Aisa Luhpia kumi baku Gâd wina brin ba.
43001015	Jan, witinka dukyara witnis aisi, naku win: "Naha sika baha yang witin dukiara aisi katna ba nani aisi; witinka nini ra aula ba lika, yang wal kau tara sa; kan yang apu kapri bara, witin pat bara kan."
43001016	Yang nani sut, witin ai yuyaka tara nani ba wina, yamnika sât, sât nani bri bangri sa.
43001017	Gâd mita lâ ba Moses bak yan kata; sakuna latwan laka bara kasak tanka ba lika, Jisas Kraist bak baman lika sip kata.
43001018	Upla kumi sin Gâd ba kaikras pali sa, sakuna ai Luhpia kumi baman, witin sika Gâd, Aisa lama pali kat wal asla iwi ba witin mita sika, Gâd tanka ba wan marikan.
43001019	Ju nani Jerusalem wina, prîst bara Libait nani saki Jan ra blikan, makabi walaia, witin ba ya sapa.
43001020	Bara Jan lika, ai tanka yukukras param pali saki, win: --Yang lika Misaia apia.
43001021	Kli prîst bara Libait nani bui makabi walan: --Ban kaka, man ba ya? Man ba dahra aisasara Ilaidya? Pana Jan win: --Yang baha apia sni. Witin nani kli, kli makabi wali kan: --Bamna, man ba baha dahra aisasara balaia kata ba ki? Bara Jan, witin nani ra win: --Apia.
43001022	Kli aisi win: --Ban kaka, man ba ya? Yang nani ra ai blikan uplika nani ra, bila brih waia sna. Bamna man pali dukyamra dia wan wiaia sip sma ki?
43001023	Jan pana win: --Yang sika upla iwras tasbaia ra bila baikra kum wini ba: "Dawan kainara yabal wapni kum dauks", dahra aisasara Aiseya aisin ba baku.
43001024	Parisi nani mita Jan wal aisaia blikan uplika nani ba,
43001025	makabi walan: --Bamna man ba apia, Ilaidya sin apia, bara baha dahra aisasara ba sin apia, baku kaka diakan upla nani ra tahbi daukisma?
43001026	Jan pana win: --Yang lika li ni upla tahbi daukisna, sakuna man nani tilamra kum bara sa, man nani witin ba kaikras sma.
43001027	Witinka yang nini ra aula. Yang witin suska awa pan sin langkaia aitani apia sni.
43001028	Naha diara sut na, Jordan awala lalmika tanira takan, plis kumi nina Betania wi bara; bahara lika Jan upla nani tahbi dauki kan.
43001029	Yaprika wala, Jan kaikan Jisas witin ra aula kan, bamna upla nani ra nan win: "Kais man nani, naha waitnika aula na sika, Gâd Syîpka Luhpia, naha tasba saurka bri saki ba.
43001030	Yang witin na dukyara sika aisi, nan wisatna ba: 'Yang nini ra upla kum aula ba sika, yang wal kau tara sa, kan witin lika yang apu kapri wina ban bara sa.'
43001031	Yang sin, witin ba ya sapa kaikras katna, kuna upla nani ra lî ni tahbi dauki balri, Israel uplika nani mita witin ba kakaira takbia dukyara."
43001032	Bara Jan naha sin win: "Yang kaikri Spirit Hulikira butku baku, kasbrika pura wina bal iwi witinka pura kat takaskan ba.
43001033	Baha kat sin yang witin ba ya sapa kau kaikras katna; sakuna witinka lî ni tahbi daukaia ai blikan ba mita ai wisata: 'Ani waitnika pura ra Spirit Hulikira ba bal iwi takaskan kaikma ba, baha mita sika, Spirit Hulikira ni tahbi dauki ba.'
43001034	Pat yang mita kaikri, bara baha witniska sin aimakisna: witin sika Gâd Luhpia ba."
43001035	Yaprika wala, kli Jan bara kan, ai nina blablikra wal ba kira.
43001036	Jisas bal luya kan kaiki, Jan mita naku win: --Kais man nani, witin sika Gâd Syîpka Luhpia ba.
43001037	Jan nina blablikra wal ba mita, naha aisin walan bara, mahka Jisas nina blikan.
43001038	Bamna Jisas ai nina ra taui kaikan, baha nani ai nina bliki kan, bara naku wisata: --Dia pliki bangwisma ki? Witin nani bila: --Smasmalkra. Anira takaskisma ki?
43001039	Jisas pana win: --Man nani bal kaiks. Bamna witin nani wih kaikan, Jisas anira takaski kan pliska ba; bara baha yua kau taka ba, witin nani Jisas wal takaskan; kan pat tutni 4 aklak kan bamna.
43001040	Jan aisin wali, waitna wal taki Jisas nina blikan ba wina, kumi ba nina Andru maki kata, witinka ba Saiman Pita muihnika kan.
43001041	Andru ai muihni Saiman pliki saki, naku win: --Yang nani Mesaia ba sakri (baha tanka lika Kraist).
43001042	Ningkara Andru mita Saiman ba brih wan, Jisas bara kan ba kat, bamna Jisas kaiki, naku win: --Man ba Saiman, Jan luhpia, sakuna Sipas mai makan kabia (baha tanka ba: Pita).
43001043	Yu wala Jisas Galili tasbaia ra waia luki kan bara, witin Pilip wal prawan, bara witin ra naku win: --Nini bliks.
43001044	Pilip lika Bitsaida taunka wina kata, Andru bara Pita taunka ba.
43001045	Bamna Pilip lika wan Nitanîl pliki, bara naku win: --Yang nani waitna kum kaikri, witinka dukyara Moses bara dahra aisasara nani mita ulban kan ba. Baha ba lika Jisas Nasaret wina, Josep luhpia ba.
43001046	Nitanîl bila: --Nasaret ba wina ban diara pain bal takbia ki? Pilip mita win: --Bal kaiki, tankam bris.
43001047	Jisas kaikan Nitanîl ai lamara aula kan, bara witin dukyara naku win: --Kais Israel waitnika pali kum aula ba, witinka ra kunin apu ba.
43001048	Nitanîl makabi walan: --Nahki ai kaikisma ki? Pana Jisas bila: --Pilip kau mai winras kan bara, yang pat mai kaikri kan, kwah damni dusa munuhnta ra katma bara.
43001049	Bamna Nitanîl bila: --Smasmalkra, man ba Gâd Luhpia bara Israel Kingka sma.
43001050	Jisas pana win: --Kasak ai lukisma, kwah damni dusa munuhnta ra kapram wisi mai wiri bamna? Sakuna naha nani wal kau diara tara nani man kaikma.
43001051	Bara Jisas naha sin win: --Kasak mai wisni, man nani kasbrika pura ba kwawan kaikma, bara Gâd insalka nani bal iwi uli kabia, Upla Luhpika waitna purara.
43002001	Yu yuhmpa aimakan ra, marit laka kum bara kan Kena, Galili tasbaia ra. Jisas yaptika bara kan,
43002002	bara Jisas ai disaipelka nani wal sin, marit patara paiwan kata.
43002003	Wain laya ba, dahn takan, bamna Jisas yaptika win: --Wain laya apu, dahn takan sa.
43002004	Jisas pana win: --Mairin, diakan man yang ra baha ai wisma ki? Yang awarki ba kau balras sa.
43002005	Jisas yaptika, wark dauki nani ra win: --Dia, dia witin man nani ra mai wibia ba, dauki bangws.
43002006	Bahara lî watla walpa ni paskan 6 bara kan, Ju nani klin takaia dukyara yus muni kan ba. Laya watla bani ba, batil 50 tila nani ba 70 alki kan.
43002007	Jisas wark tatakra nani ra naku win: --Naha laya watla nani na, lî laiki bangki dauks. Baku bamna witin nani mita bangki daukan.
43002008	Ningkara Jisas bila win: --Nanara wira laiki saki, naha lilia paiwanka ta uplika bara brisi yas. Witin nani baku daukan.
43002009	Bamna lilia dauki ta uplika ba, lî wina wain daukan ba dih kaikan; baha ba ani wina takan sapa nu apu kan, sakuna alba nani li pangkan ba; baman lika nu kan, kan witin nani lî ba pangkan bamna. Baku bara, ta uplika ba, marit waitnika bara winan,
43002010	bara naku win: --Upla nani sut ba, wain pain ba pas taura uplika nani paiwan ra yui dakakisa, bara baha nani manis din bara lika, wain karna apia ba dakakisa. Sakuna man lika, wain kau pain ba alki takaskram nana ra kat sakisma.
43002011	Naha na lika, pas sain kata Jisas daukan ba Kena Galili ra; baha wal ai prana ba marikan, bara disaipel nani witin ra kasak luki bangwan.
43002012	Baha ningkara Jisas Kapernaum ra wan; ai yaptika, ai muihni nani bara ai disaipelka nani sin, witin yula kahbi wata. Bahara witin nani yu kulki takaski bangwan.
43002013	Insal luan yua Ju nani kulki ba pat baila kan bamna, Jisas Jerusalem taunka ra wan.
43002014	Tempel watla bilara kaikan upla nani ba bip nani, syîp nani bara butku nani sin atki kan. Lalah sins mamunra nani ba sin, ai iwaika ra iwi, upla nani lalahka sins muni kan.
43002015	Jisas baha kaikan bara kiwa lupia nani brin, bara wipaia kiwka kum paskan, bara tempel watla wina baha nani sut kangbi sakan ai syîpka bara bipka waihntka nani sut aikuki. Lalah sins muni uplika nani ra, lalahka tasba ra yakaban, bara tebilka ba makupan.
43002016	Butku aiâtkra nani ra win: --Baha nani ba saks naha wina! Yang Aisiki watla na, sin atkaia watla baku daukpara!
43002017	Baha kat disaipel nani ba Ulbanka ra aisi ba tanka bri bangwan: "Man wamtla na tawan, yang kupi aiska ni lauri."
43002018	Bamna Ju nani mita, Jisas ra makabi walan: --Dia sainka ni wan marikisma, man ba naha diara daukaia karnika brisma ba?
43002019	Jisas pana win: --Man nani naha tempelka na sauhki bangks, bara yu yuhmpa bilkara yang kli paskamna.
43002020	Ju nani mita win: --Mani 46 naha tempelka na paski tnata alkan, bamna man lika sip kama ki yu yuhmpa bilara paski tnata alkaia?
43002021	Sakuna tempel dukyara Jisas aisi kan ba lika, witin ai wîna pali dukyara aisi kata.
43002022	Jisas raiti wina buan pyua, ai disaipel nani naha dukyara ai kupia krauki bangwan; naha dukiara aisan ba, bamna Jisas bila nani ra kasak lukan bara Ulbanka nani ra sin.
43002023	Jisas insal luan liliaka tara yua ra Jerusalem ra kan; bara upla manis witin ra kasak lukan, sain aihka nani witin daukan ba kaiki.
43002024	Sakuna Jisas, witin nani ra kasak lukras kan, kan witin sut ra kakaira kan bamna.
43002025	Baha mihta Jisas ra sip upla kum mita wiaia apu kan, witin pali mita pat kaiki kan upla kupia ra dia bara ba sut.
43003001	Parisi waitna kum bara kan, nina ba Nikudimus makikan; witin ba Ju nani tilara kulkanka tara bri kata.
43003002	Tihmia kan bara, Nikudimus ba Jisas kaikaia wan, bara naku win: --Smasmalkra, yang nani kaikisna wan smalkaia dukyara, Gâd mita man ba mai blikan sa; kan upla apu sa sain aihka nani daukaia, man daukisma ba baku; Gâd ba witin wal apia sa kaka.
43003003	Jisas pana win: --Kasak pali mai wisna, ya kli aisubi takras sa kaka, witin sip Gâd king aimaki ba laka kaikbia apia.
43003004	Nikudimus pana makabi walan: --Kuna, nahki upla kum pat tara pawan ba sip kabia kli aisubi takaia? Sip kabia ki ai yaptika byara ra aimaki kli aisubi takaia?
43003005	Jisas mita pana win: --Kasak pali mai wisna, ani uplika lî ni bara Spirit wina aisubi takras kaka, witin sip Gâd kingka tasbaia ra dimbia apia.
43003006	Upla wina aisubi takan ba, wan wîna sika; sakuna Spirit wina aisubi takan ba, spirit sika.
43003007	Aihka lukpara mai wisna ba dukyara: 'Upla sut ba kli aisubi takaia sa.'
43003008	Pasa ba krauisa, witin ani tani wina kraun dauki bara; ai binka ba walisma, sakuna kaikras sma ani tani wina aula sapa bara ani tanira auya sapa. Baku sa ani uplika Spirit wina aisubi taki ba.
43003009	Bamna Nikudimus kli makabi walan: --Naha na nahki baku takbia ki?
43003010	Jisas pana win: --Man ba sika, Israel smasmalkra tara kum sma, bara naha diara nani na tanka sip briras sma ki?
43003011	Kasak mai wisna, dia yang nani kaiki sna ba baha aisisna, bara dia yang nani kaikri ba, witniska nani aimakisna; sakuna dia yang nani mai wisna ba man nani sip kasak lukras sma.
43003012	Naha tasba dukya nani tanka mai wiri, man nani sip kasak lukras sma ba, nahki kasak luki bangwma, kasbrika purara dukya nani ba mai wimna kaka?
43003013	"Upla kumi sin kau kasbrika purara uli waras, sakuna witinka kasbrika purara ba wina bal iwan ba lika, baha sika Upla Luhpika waitna ba.
43003014	Bara baku sin, Moses upla iwras tasbaia ra, pyuta pura ra bukan kata baku, Upla Luhpika waitna ba sin pura ra bukan kabia.
43003015	Bamna witin ra kasak lukbia ba sut, raya ban kaia laka ba bri kabia.
43003016	"Bamna Gâd tasba ra uya latwan kaikan, bara witin mita ai Luhpia kumi baman bri kan ba yan; bara baku mika ani uplika witin ra kasak lukbia ba, sut pali tanis tiwbia apia, sakuna raya ban kaia laka ba bribia.
43003017	Gâd mita ai Luhpia naha tasba ra blikras kan, upla nani na pât ra lakaia, sakuna witin mihta swaki sakaia.
43003018	"Ani uplika Gâd Luhpia ra kasak luki ba, pât ra lakan kabia apia, sakuna ya kasak lukras ba, witin Gâd Luhpia kumi baman bara kasak lukras bamna, pât ra lakan kabia.
43003019	Kasak lukras nani ba pat pât ra lakan sa; kan ingnika naha tasba ra balan bara, witin nani tihmia bara kau brin daukan, ingni ra lika baku apia, kan diara saura nani baman daukisa.
43003020	Saura dauki uplika nani ba sut ingni ra misbara kaikisa, bara ingni lamara sin balras, witin nani saura dauki ba param sakbia sia.
43003021	Sakuna baha nani kasakka laka dauki ba, witin nani lika sut ingni lamara aula, baku mika kaikbia dia witin nani dauki ba tilara Gâd kupia laka sin bara ba.
43003022	Naha ningkara, Jisas ai disaipelka nani aikuki Judia tasbaia ra wan; bara witin baha nani wal, pyua kulki takaski, upla tahbi dauki kan.
43003023	Jan Tatahbra sin tahbi dauki kan Inun ra, Salim lamara, kan bahara lî manis bara kan. Bamna upla nani Jan ra balan, bara tahbi daukikan.
43003024	Naha diara na takan, Jan Tatahbra kau silak ra mangkras kan pyua ra.
43003025	Bamna Jan nina blablikra kum, kum, Ju kum wal blahwi kan wîna klin takaia ba tanka dukyara.
43003026	Bamna baha nani Jan ra wih maisapahkan: --Smasmalkra, kais baha uplika man wal kata ba, Jordan lalmika ra, witinka dukyara man wan wisatma ba, nanara upla tahbi daukisa bara manis sin ai nina blikisa.
43003027	Bamna Jan bila: --Upla sip diara kumi sin briras, Gâd mita yaras sa kaka.
43003028	Man nani pali param walram yang wiri: 'Yang lika Kraist apia sni', sakuna witin kaina ra ai blikan sa.
43003029	Marit lâka kum ra, marit taki mairka ba sika, marit waitna maîa mairin; bara marit taki waitnika panika bara ba, witin aisanka nani wali bara lilia manis takisa.
43003030	Witin ba kau tara takaia sa, sakuna yang lika kau mayara tauaia sni.
43003031	Witinka pura wina aula ba lika, diara sut purkara sa. Witinka tasba wina ba lika tasba dukya sa, bara tasba dukiara baman aisisa. Sakuna kasbrika pura wina aula ba lika, diara sut purara sa,
43003032	bara witin aisisa diara kaikan bara walan ba sin; kuna witin aisi bara upla kumi sin kasak lukras sa.
43003033	Sakuna ani uplika kasak lukisa kaka, witin param marikisa Gâd dia aisi ba kasak pali ba;
43003034	bamna Gâd mita blikan uplika ba Gâd bila nani ba aisisa, kan Gâd mita ai Spiritka ba pyua bani yabisa.
43003035	Aisa ba ai Luhpia ra latwan kaikisa, bara witin mihta ra diara sut mangkan sa.
43003036	Ya Gâd Luhpia ra kasak luki ba, raya ban kaia laka ba brisa; sakuna ya Gâd Luhpia ra kasak lukaia apia wi ba, sip baha rayaka ba bribia apia, sakuna Gâd klalka saura pali ba bribia.
43004001	Parisi nani walan, nahki Jisas kau nina blablikra nani ailal bri kan, Jan ba wal, bara kau upla manis sin tahbi dauki kan ba.
43004002	(Sakuna Jisas pali mita tahbi daukras, ai disaipelka nani mita lika.)
43004003	Jisas naha walan bara, Judia wina takan kli Galili ra waia.
43004004	Ai impakanka ra witin Sameria taunka bak luaia kan.
43004005	Bamna witin Sameria taunka kumi ra balan, nina ba Saikar; baha ba lika Jekob mita ai luhpia Josep ra, tasba kum yabata ba wal baila kan.
43004006	Bahara sika Jekob laya wahnta maki bangwi kan ba, bara kan. Jisas yabal wihka pali wapan ba mihta swapan kan bamna, laya wahnta ba lamara iwan; baha pyua ba lika pat yu wan lal kat baila kan.
43004007	-
43004008	Disaipel nani ba lika, plun wiria atki piaia dukyara taun ra wan kan. Baha sin awarka ra, Sameria wina mairin kum balan lî pangkaia, bamna Jisas bui win: --Lî wira aik diaia.
43004009	Sakuna Ju nani ba, Sameria uplika nani wal diara briras bamna mairka ba naku Jisas ra win: --Man ba Ju uplika kum sma, bara nahki man yang ra lî diaia makabisna, kan yang na Sameria wina mairka sna na?
43004010	Bara Jisas pana win: --Gâd diara yabi ba kaikram kata, bara ya sin man ra lî makabi ba, kasak pali mai wisna man, witin ra lî makabaia kapram; bara witin mita lî raya kira ba maikbia.
43004011	Mairin ba bila: --Masa, dia ni lî pangkaia kat sin apu sma ba, bara liwahnta na sin pakni pali sa. Bamna ani wina lî diaia aikma ki?
43004012	Yang nani damiki Jekob naha liwahnta na wankan; witin pali sin naha wina din, ai luhpia nani bara ai daîwra nani sin. Bamna dia man kau tara sma ki witin ba wal?
43004013	Jisas pana win: --Ani uplika nani naha laya wina dî ba, sut kli din daukbia;
43004014	sakuna yaura yang mita lî yarka dibia ba, kli din daukbia apia. Kan yang lî diaia yamna ba, witin wina li aubi kabia raya ban kaiara.
43004015	Pana mairin ba bila win: --Masa, baha laya ba aik dimna bara kli diran ai daukbia apia ba mata, bara naha liwahntika ra kli bal lî pangkamna apia.
43004016	Jisas mita win: --Man wih maîam wini brih, nahara kli bal.
43004017	Mairin ba pana win: --Yang maî apu. Bamna Jisas mita win: --Man aitani aisaram, maîam apu;
43004018	kan man pat waitna 5 brih swiram, bara nanara brisma ba sin, man maîam apia sa. Naha man kasak aisaram.
43004019	Naha walan bara, mairin ba bila: --Masa, yang kaikisni man na dahra aisasara kum sma.
43004020	Wan damika nani Sameria wina kan ba, naha ilka ra Gâd ra ai pura suni mayuni kan; sakuna man nani Ju uplika nani bila Jerusalem ra baman Gâd ra wan pura suni mayunaia sa.
43004021	Jisas pana win: --Mairin, yang ra pain ai wals, pyua ba aula bara man nani Aisa ra puram suni mayuni kama naha ilka ra balras kira, baku sin Jerusalem ra waras kira.
43004022	Man nani Sameria uplika nani ba, yaura puram suni mayunisma sapa sin kaikras; sakuna yang nani lika kaikisna, yaura puri suni mayuni sna ba; swaki sakan laka ba Ju nani wina aula bamna.
43004023	Pyua ba aula, bara baha ba nanara pali sika, bara Aisa ra ai pura suni mayuni bangwi ba lika, ai pura suni mayunbia kasak tanka ra bara Spirit ra sin. Aisa ba baku brin daukisa, witin ra ai pura suni mayuni bangwi ba baku daukbia.
43004024	Gâd ba Spirit sika, bamna witin ra ai pura suni mayuni bangwi ba baku daukbia, kasak tanka ra bara Spirit ra sin.
43004025	Mairin ba mita pana win: --Yang kaiki sna Misaia ba balbia (baha wiaia ba, Kraist); bara witin balbia bara, diara sut tanka ba param wan wibia.
43004026	Jisas mita win: --Baha ba yang sika, man wal aisi na ba.
43004027	Baha pali pyua ra disaipel nani ba aidrubi balan, bara witin nani sut aihka luki kan, Jisas mairin kum wal man aisi kan bamna. Sakuna witin nani kumi sin karnika apu kan makabi walaia dia want sapa, bara Jisas ra sin makabi walras kan, dia muni mairin ba wal man aisi kan sapa.
43004028	Bamna mairin ba ai laya watla ba swisi taun ra wan, bara upla nani ra win:
43004029	--Man nani bal kais, nahki waitna kum yang dia daukri ba sut ai win. Naha apia ki Kraist ba?
43004030	Bamna witin nani taun ba wina taki, Jisas ra aidrubi balan.
43004031	Kau aidrubi balras kan bara disaipel nani Jisas ra, win: --Smasmalkra, plun wiria pan pis.
43004032	Sakuna witin mita win: --Yang piaia dukya brisna, baha man nani kaikras sma ba.
43004033	Bamna disaipel nani ba pana, pana taui makabi wali kan: --Upla kum mita witin ra plun piaia sal yan ki?
43004034	Sakuna Jisas mita win: --Yang pati sika witinka ai blikan ba kupia laka daukaia, bara ai warkka sin sut pali daukaia.
43004035	Man nani wisma: 'Kau kati 4 bara insla ma nani krikaia pyua kabia'; sakuna yang mai wisni: Namkra nani buki insla nani bara kais, mâ ba pat pihwan sa, mahka krikaia pyua sika.
43004036	Insla ma kriki uplika ba ai mana brisa, bamna insla mâ wahbisa raya ban kaia ba briaia, bara baku lika mâ mangki ba bara mâ kriki ba wal sut lilia kabia.
43004037	Bamna kasak pali sika, sturi aisanka kum naku win ba: 'Upla kum mâ mangkisa bara upla wala sika ma kriki ba.'
43004038	Yang man nani ba mai blikri anira mâ mangkras sma ba wina mâ krikaia, upla wala wark takan ba wina yamnika briaia.
43004039	Sameria uplika nani baha taunka ra iwi bangwi kan ba tila, manis Jisas ra kasak lukan, dia baha mairin aisin natka wina: "Dia daukri ba sut witin yang ra ai win."
43004040	Baku bara Sameria uplika nani bal Jisas ra makaban, witin nani wal takaskbia; bamna witin baha nani wal yu wal takaskan,
43004041	bara kau upla manis kasak lukan, Jisas pali aisin walan ba mita.
43004042	Bamna Sameria uplika nani mita mairin bara win: --Nanara yang nani kasak lukisni, man wan wiram ba baman apia, kuna yang nani pali mita, witin wina walri bamna; bara yang nani sin tanka brisna, witin ba kasak sa tasba aiska swaki sasakrika sa.
43004043	Yu wal ningkara, Jisas Sameria wina taki mahka impakan Galili kuntrika ra.
43004044	Kan Jisas pali mita wisata, dahra aisasara kum ai tasbaia ra yamni kulkras sa.
43004045	Galili ra wan bara, baha uplika nani mita witin ra pain brin, kan baha uplika nani ba, insal luan liliaka tara ra Jerusalem ra wan, bara Jisas bahara dia daukan ba kaiki bangwan kan bamna.
43004046	Bara Jisas Galili wina kli Kena ra wan, bahara sika witin mita li wina wain daukata ba. Bahara wihta tara kum bara kan, witin ai luhpia waitna Kapernaum ra siknis pali bri kata.
43004047	Naha wihtka tara na walan, Jisas kli Judia wina Galili ra balan, witin wih Jisas ra makaban, ai watla ra wih ai luhpia waitna sikniska ba wina rakbia, pat pruaia man sa bamna.
43004048	Jisas pana wisata: --Man nani sip kasak lukras sma, wark aihka nani ba kaikras kaka.
43004049	Sakuna wihtka tara ba bila: --Dawan, aihni bal kau luhpi pruras bara.
43004050	Jisas mita naku wisata: --Wamtla ra kli taui was; man luhpiam ba raya sa. Waitnika ba Jisas bila kat kasak lukan.
43004051	Bamna witin ai watla ra auya kan bara, ai albika nani witin ba prawaia taki wih, nan win: --Man luhpiam waitna ba raya sa!
43004052	Bamna wihtka ba ai albika nani ra makabi walan, ai luhpia waitna ba, dia pyua wina mahka yamni takan sapa. Alba nani ba bila: --Nahwala tutni wanaklak wina ai rihka ba swin.
43004053	Baku bara aisika ba ai kupia kraukan, baha pali pyua ra kata, Jisas witin ra wisata ba: "Man luhpiam ba raya sa"; bara witin ai watla uplika sut aikuki Jisas ra kasak lukan.
43004054	Naha ba, aima wal sika, Jisas mita sain aihka daukan ba, witin Judia wina Galili ra balan pyua ra.
43005001	Naha ningkara, Ju nani lilia yua tara kum brikan, bamna Jisas kli Jerusalem ra taui balan.
43005002	Jerusalem pliska ra, Syîp nani Durka wi ba lamara, lî madakura kumi bara sa, Hibru bilara Bitsata maki ba, bahara dur 5 nani bara sa.
43005003	Bahara upla sikniskira ailal tasba ra aitniki kan: kaikras nani, skahwa nani, bara wîna tara lawi pruan nani sin. [Bara witin nani sut lika li klahbia ba bila kaiki bangwi kata.
43005004	Kan insal kumi ai pyua kat baha li madakura bal iwi klahbi kan, bara ani uplika pas li klahban ba ningkara dimuya kaka, dia dia sat sikniska bri kan ba sut wina rawi kan.]
43005005	Bahara waitnika kum kan pat mani 38 siknis kata.
43005006	Jisas naha waitnika aitniki kan ba kaikan bara, pat sin kaikan nahki pyua wihka baku ba, bamna makabi walan: --Man sikniskam ba wina rawan mai daukisa ki?
43005007	Sikniskira waitna ba pana win: --Dawan, yang ra help ai munaia uplika briras sna, lî klahbi ba pyua ra, lî madakura ai alki ai dingkaia; ani pyua yang dimwaisna bara, kainira upla wala pat dimisa.
43005008	Jisas mita win: --Bus man, krikrikam ba twilki was.
43005009	Baha sin pyua ra, waitnika ba ai sikniska wina rawan, bara ai yapaika wahbi brih, mahka wapan. Sakuna baha yua ba lika wingka puhbaia yua kan bamna,
43005010	Ju uplika nani mita ai sikniska wina rawan waitnika bara win: --Naiwa na wingka puhbaia yua sa; bamna lâ apia sa krikrikam ba twilkaia.
43005011	Waitnika ba mita pana baha nani ra win: --Ai rakan waitnika ba mita ai win: 'Krikrikam ba buki brih, mahka was.'
43005012	Bara witin nani mita makabi walan: --Ya pali baku mai win: 'Krikrikam ba twilki brihwas'?
43005013	Sakuna waitnika ba kaikras kata ya mita rakan sapa, kan bahara upla uya ailal kan, bara Jisas sin pat taki wan kan.
43005014	Ningkara Jisas baha waitnika wal prawan tempel ra, bara win: --Kais, nanara man sikniskam ba wina rawram sa, kuna kli saura yapara, diara kau saura mai takbiara sia.
43005015	Waitnika ba mahka wan, bara Ju nani sut ra maisapahkan, baha ba Jisas kata witin ra rakan ba.
43005016	Baha mihta Ju nani ba Jisas ra ai waihla saki ikaia want kan, kan naha diara nani na wingka puhbaia yua ra dauki kan bamna.
43005017	Sakuna Jisas witin nani ra win: --Yang Aisiki pyu sut wark takan, bara yang sin wark takisna.
43005018	Naha tawan, Ju nani Jisas ra maka ikaia want kan, baha lika wingka puhbaia yua kulkaia lâka baman sauhkras, sakuna witin ai wîna ba Gâd wal baku dauki kan, bara Gâd ba ai Aisika pali sa win bamna.
43005019	Bamna Jisas bila baha nani ra win: "Yang kasak pali man nani ra wisna, Gâd Luhpia ba witin yakan diara daukras sa, sakuna Aisa dia daukan kaikan ba sika, witin daukisa. Diara sut Aisa mita dauki ba, Luhpia sin daukisa.
43005020	Aisa ba ai Luhpia ra latwan kaikisa bamna, dia witin dauki ba sut marikisa. Bamna witin ra kau diara tara sin marikbia, bara baku mika ta iwan pali taki bangwma.
43005021	Bamna Aisa mita pruan nani ba, buki kli rayaka yabi ba baku, luhpia mita sin witin yaura raya kaia laka yan dauki ba yabisa.
43005022	Aisa mita upla kumi sin lâka aisi daukras sa. sakuna lâ aisi daukaia karnika aiska ba, ai luhpia ra yan sa.
43005023	Baku mika, upla sut mita Aisa ra mayunra yabi ba baku, Luhpia ra sin mayunbia. Ya luhpia ra mayunras ba, Aisa ra sin mayunras sa, witinka ta sika ai Luhpia blikan ba.
43005024	"Kasak pali mai wisna: Yang aisisna bara ya aman walisa, ai blikan bara sin kasak lukisa kaka, witin raya ban kaia laka ba brisa, pât ra sin lulkan kabia apia; kuna pruan wina taki pat raya kaiara luan sa.
43005025	Kasak pali mai wisna, pyua ba aula, bara baha ba lika nanara pali, pruan nani ba Gâd luhpika waitna bila baikra walbia, bara baha nani bila wali bangwbia ba sut raya takbia.
43005026	Kan Aisa ba yakan raya ban kaia laka ba brisa; baku sin witin ai luhpia ra yan, witin yakan raya ban kaia laka sin briaia;
43005027	bara lâ aisi daukaia karnika sin yan, kan witin sika upla takan ba.
43005028	Naha dukyara man aihka lukpara, kan pyua ba aimakbia, bara pruan nani sut bila baikra wali,
43005029	raiti wina buan kabia. Yamni daukan nani ba buan kabia raya kaia laka ba briaia; sakuna saura daukan nani ba lika buan kabia, pât tara ra lulkan kabia dukiara.
43005030	"Yang yakan diara sip daukras. Aisa mita aikan ba kat daukisna, bamna kasakka laka kat lâ daukisni; yang brinki ba kat daukaia lika plikras; sakuna Aisa ai blikan ba brinka kat mika.
43005031	Yang yakan dukira witnis aimakisna kaka, aisisna ba dukyara raitki ba apu sa.
43005032	Sakuna wala kumi bara sa yang witniski; bamna pain kaiki sni witin, yang dukira kasak aisi ba tanka bara sa.
43005033	Man nani mita Jan ra makabi walaia upla blikram, bamna witin dia aisin ba lika kasak pali sa.
43005034	Sakuna yang, upla kum witnis aisinka ra sin tniwaia apia sna; naha aisisni man nani swaki mai sakan kabia dukyara.
43005035	Jan lika lamp kumi baku klauhwi ai ingnika saki kata, bara man nani mita wilin bangwi katma pyua prahni kum ai ingnika ra lilia kaia.
43005036	Sakuna yang witniski kum brisna, Jan ba wal kau tara sa. Diara nani daukisna ba, baha daukamna wisi Aisa mita mihti ra mangkan bamna, param mamrikisa yang na, Aisa mita ai blikan sa.
43005037	Aisa ai blikan ba mita sin, yang dukira witniski aisisa; aima kumi sin man nani mita ai bila baikra walras bara namkra ni sin kaikras.
43005038	Ai smalkanka bila ba sin man nani kupiam ra dimras, kan Aisa mita blikan bara kasak luki bangkras sma.
43005039	Man nani naha Ulbanka nani na, aman kaiki tanka laki kaikma kaka, baha ba wina raya ban kaia ba briaia lukma; ban sakuna, Ulbanka nani na sika, yang dukira aisi sa,
43005040	sakuna man nani lika yang ra balaia want apia sma, baha rayaka ba briaia.
43005041	"Upla wina mayunra ba plikras sni.
43005042	Baha purkara, yang man nani tankam ba pain kaikisna man nani, Gâd ra latwan kaikras sma ba.
43005043	Yang na Aisa mita ai blikan, man nani ai briras sma; sakuna upla kum yakan ai karnikara balbia kaka lika man nani brima.
43005044	Nahki man nani kasak lukma, kan man nani want sma kumi mita walara taui pana, pana mayunaia ba; pliki bangwras sma Gâd kumi baman ba wina mayunra?
43005045	Man nani lukpara yang mita Aisa ra damhra kwahkamna; damhra kwahki uplika ba lika Moses sika, naika diara briaia dukyara witinka ra man nani lukankam mangkram ba.
43005046	Bamna man nani Moses dia aisin bara kasak lukras kapram, yang ra sin kasak ai luki bangwaia apia kapram, kan Moses mita yang dukira ulban sa.
43005047	Moses ulban bara kasak lukras sma kaka, nahki kasak lukma yang dia aisisna bara?"
43006001	Naha ningkara Jisas Galili lagunka baila walara wan, baha lika Taibirius lagunka kata.
43006002	Upla ailal ai nina bliki kan, sain aihka nani daukan kaikan ba mita; siknis bri uplika nani ra sin raki kan kaikan bamna.
43006003	Bamna Jisas il kum purara uli wih, ai disaipelka nani aikuki iwan.
43006004	Insal luan yua tara liliaka ba sin pat baila kata.
43006005	Jisas ai nakra buki kaikan, upla ailal pali ai nina bliki aula kan, bamna Pilip ra win: --Ani wina yawan plun atkbia naha uplika nani na dakakaia?
43006006	Pilip ba dia aisabia sapa kaikaia wisi, Jisas baku wisata, kan witin pain nu kan dia daukaia ba.
43006007	Bamna Pilip pana win: --Lalah ma handat wal brit plun atkbia sin, naha uplika sut na baha wina wiria pan sin pibia apia.
43006008	Bamna disaipel wala kumi nina Andru, Saiman Pita muihnika ba, bila:
43006009	--Nahara lika tuktan waitna lupia kum, barli britka 5 brisa bara inska sin wal; sakuna, baha ba dia sa ki naha upla ailal na mapara?
43006010	Bamna Jisas bila: --Witin nani ra wis sut iwbia. Baha pliska ra twi manis pawi kan, bara upla 5,000 ba iwan.
43006011	Bara Jisas brit nani ba ai mihta ra brih, Gâd ra tingki wih, bara upla nani iwi kan ba tilara yuan. Inska wal ba ni sin baku daukan, sut want kan ba praiska kat.
43006012	Sut pih ai byara bangki daukan ba ningkara, Jisas ai disaipelka nani ra win: --Yuika nani kau takaskan ba wahbi bris, wiria sin tiwan kaia apia ba mata.
43006013	Wahbi bangwan bara, upla nani barli britka pin yuika nani ba 12 pataki wahban kata.
43006014	Bamna upla nani ba Jisas naha sainka aihka pali daukan kaiki, nan win: --Kasak pali, naha sika dahra aisasara tasba ra balaia kan ba.
43006015	Sakuna Jisas kaikan baha uplika nani mita, witin ba priski brisi king mangkaia kan bamna, witin yakan mahka taki wan, il ba purara.
43006016	Pat tihmia iwan kan bara, Jisas disaipelka nani ba lakun ra iwi wan,
43006017	bara duri tara kum ra aimaki mahka lakun baila walara lui Kapernaum ra auya kan. Pat sin tihmu kan, kuna Jisas lika kau balras kan.
43006018	Baku bara mahka pasa karna kum krauan, bara rip nani sin tara bukikan.
43006019	Disaipelka nani pat 3 apia kaka 4 mails prais, lagun un ba wina tihu ra takan kan bara, witin nani kaikan Jisas duri tara ba lamara aula kan, li pura bak wapi; bara witin nani sîbrin taki bangwan.
43006020	Sakuna Jisas mita win: --Yang sna, man nani sîbripara!
43006021	Bamna witin nani wili pali, Jisas ba duri ra brin, bara witin nani waia kan pliska ra pat pali wan.
43006022	Yu wala, upla nani lagun baila walara takaskan ba kaikan, disaipel nani brih wan dwarka ba baman bahara kan, bara Jisas lika baha nani wal waras kata.
43006023	Ban sakuna, Taibirius wina duri tara wala nani sin balan, Dawan ra tingki win ningkara witin nani brit pin ba pliska lamara.
43006024	Baku bamna, upla nani ba kaikan Jisas ai disaipelka nani ba wal bahara apu kata, bamna witin nani baha dwarka tara nani bara aimaki Kapernaum ra wan, Jisas ra pliki.
43006025	Witin nani lagun baila walara lui wan bara, Jisas wal prawan. Bara witin ra makabi walan: --Smasmalkra, ahkia man nahara balram ki?
43006026	Jisas pana win: --Kasak pali mai wisna, man nani ai plikisma byamra bangkram ba mita bamna, sain aihka nani tanka briram ba mihta lika apia.
43006027	Wark taki bangwpara, baha pata isti aisaui ba dukyara; sakuna wark taki bangks, ban kaiara pata ba dukyara, rayaka ban kaia laka yabi ba dukyara sin. Naha pata ba sika Upla Luhpika waitna bui maikbia, kan Gâd Aisa mita witin ra bak sakan sa.
43006028	Bara uplika nani makabi walan: --Yang nani dia daukaia sna ki, Gâd yamni kaiki warkka ba alki brih daukaia?
43006029	Jisas pana aisi wisata: --Gad want sa man nani daukma, witin mita blikan uplika bara kasak lukma.
43006030	Bamna baha uplika kli makabi walan: --Dia sainka sip sma ki wan marikaia, bara yang nani baha kaiki, man ra kasak luki bangwamna? Dia warkka daukisma ki?
43006031	Wan damika nani upla iwras tasbaia ra manna ba pin, Ulbanka ra wi ba baku: 'Gâd mita kasbrika pura ra ba wina baha britka ba yan pî bangwan.'
43006032	Jisas pana win: --Kasak pali mai wisni: Moses apia sika, baha britka kasbrika purara ba wina yan ba; sakuna yang Aisiki sika brit kasakkira kasbrika pura ra ba wina yabi ba.
43006033	Kan Gâd mita yabi britka lika, kasbrika pura ba wina naha tasba ra bal iwan, tasba ra iwi uplika nani ra rayaka yabaia.
43006034	Bamna upla nani ba bila: --Dawan, pyua bani baha britka ba wanki bas.
43006035	Bara Jisas pana win: --Yang sika raya kaia yabi britka ba. Ya yang ra aula ba kli plun daukbia apia; bara yang ra kasak luki ba, kli sin diran daukbia apia.
43006036	Kuna pat mai wiri ba baku, man nani ai kaikram, sakuna man nani kasak lukras sma.
43006037	Diara sut Aisa aiki ba, yang ra aula; baha nani yang ra aula ba, yang sip kangbi sakamna apia pali.
43006038	Yang kupi laka kat daukaia wisi kasbrika pura ba wina balras, sakuna witin ka ai blikan ba kupia laka daukaia mika.
43006039	Naha sika aisiki ai blikan ba kupia laka; witin aikan nani ba wina kumi sin tikamna apia, bamna yang tnata yua ra pruan wina kli bukamna.
43006040	Naha sika witin ka ai blikan kupia laka ba. Upla sut mita Gâd Luhpia ra kaiki kasak lukbia, bara baku mika raya ban kaia ba bribia; bara tnata yua ra yang mita pruan wina kli bukamna.
43006041	Naha aisin ba wali, Ju nani Jisas mapara rangbi aisin bangwan; witin naku aisin bamna: "Yang sika kasbrika purara ba britka sna naha tasba ra bal iwri ba."
43006042	Bara witin nani bila: --Naha na Jisas apia ki, Josep luhpia ba? Yawan nani witin aisika, yaptika wal kakaira sa. Bamna nahki witin kasbrika purara ba wina bal iwan wisa?
43006043	Bamna Jisas pana win: --Man nani rangbi aisaia laka ba swis.
43006044	Upla kumi sin yakan yang ra balras, Aisika ai blikan ba mita brih balbia lika; bara yang tnata yua ra pruan wina bukamna.
43006045	Dahra aisasara nani wauhkataya ra naku wisa: 'Gâd mita upla sut ra smalkbia.' Baku bamna, Aisa ra wali uplika nani ba, witin ba wina lan taki yang ra aula.
43006046	"Upla kumi sin Aisa ba kaikras, sakuna witin ka Gâd blikan ba lika.
43006047	Yang kasak pali mai wisni, ya yang ra kasak luki ba, raya ban kaia laka ba brisa.
43006048	Yang sika raya ban kaia yabi britka ba.
43006049	Man damikam nani lika upla iwras tasbaia ra manna ba pin, sakuna sut pruan.
43006050	Sakuna yang aisisna na lika kasbrika purara ba wina bal iwi britka ba dukyara, bamna ani uplika baha pibia ba, prubia apia.
43006051	Bara yang pali na sika, baha rayaka britka kasbrika purara ba wina bal iwan ba; ya naha britka na pibia kaka, ban kaiara raya kabia. Baha britka yang mita yabamna ba lika, yang pali wîni tara ba sika. Yang baha yabamna, upla nani sut raya kabia ba dukyara.
43006052	Bamna Ju nani ba mahka pana, pana aisi blahwi, naku aisan: --Nahki naha waitna ai wîna pali ba piaia wanki sa?
43006053	Jisas pana win: --Kasak, kasak pali mai wisna, man nani Upla Luhpika waitna wîna tara na piras bara talia sin dirasma kaka, raya ban kaia ba briras sma.
43006054	Ya, yang wîni tara bara tailya sin disa kaka, raya ban kaia ba brisa, bamna yang mita tnata yua ra pruan wina bukamna.
43006055	Kan yang wîni tara ba lika plun aingwa sa, bara tailya ba lika diaia laya aingwa sa.
43006056	Ya yang wîni tara ba pisa bara talia sin disa kaka, witin ba yang wal asla iwisa, bara yang sin witin wal asla sna.
43006057	Aisa rayakira ba mita ai blikan, bamna yang na witin ba mita raya sni. Baku sin ya, yang wina plun pî ba, yang wina raya kabia.
43006058	Kasbrika purara ba wina bal iwan britka ba dukyara aisisni. Naha britka na damikam nani pali pin ba satka apia sa, kan sut prui tiwan. Ani uplika naha britka pibia ba, ban kaiara raya kabia.
43006059	Jisas naha diara nani na smalkan, Kapernaum Sinagog ra asla aidruban kan ba pyua ra.
43006060	Naha smalkanka walan bara, Jisas nina blikan kan ba wina ailal naku win: --Naha aisi na uya karna sa alki briaia; ya sip kabia naha bila na walaia?
43006061	Bamna Jisas kaikan naha dukyara ai disaipelka nani ba rangbi aisi kan, bamna makabi walan: --Naha na minam batakisa ki?
43006062	Ban kaka, dia takbia ni, Upla Luhpika waitna kli uli auna kaka man nani ai kaikma bara?
43006063	Spirit ba sika raya kaia yabi ba; wan wîna tara ba lika bahki pali sa. Bara diara nani yang mai wiri ba lika kasak pali spirit tanka nani sa, bara raya kaia sin yabisa.
43006064	Sakuna man nani tilamra upla tila nani kau kasak lukras sa. Kan ta pali wina Jisas lika kaikan, ani uplika nani ba kasak lukras kan, bara ya mita ai waihla nani mihta ra mangkbia ba sin.
43006065	Bamna Jisas bila: --Baha mita sika yang man nani ra mai wiri, upla kumi sin yang ra balbia apia, Aisa mita brih balras sa kaka.
43006066	Baha pyua wina, upla manis Jisas nina bliki kan ba mahka swin, bara kli sin witin wal taukras kata.
43006067	Bamna Jisas mita disaipel 12 bara makabi walan: --Man nani sin mahka waia want sma ki?
43006068	Sakuna Saiman Pita mita pana win: --Dawan, yaura yang nani wamna ki? Man bilam nani ba lika raya ban kaia bila nani sa.
43006069	Yang nani pat kasak lukri bara sin kaiki bangwisna, man ba Hulikira, Gâd wina sma.
43006070	Jisas pana win: --Man nani 12 sma ba, yang bak saki mai briri apia? Ban sakuna, man nani wina kumi ba debil kum sa.
43006071	Jisas naha aisin na lika, witin aisi kan Judas Kiriut ba dukyara; witinka Saiman luhpia waitna ba. Kan Judas mita sika Jisas ba waihla mihta ra mangkaia kan, witin ba disaipel 12 ba wina kumi kan sakuna.
43007001	Naha diara na ningkara, Jisas Galili tasbaia ra impaki tauki kan; witin Judia ra takaskan daukras kata, kan bahara Ju nani witin ra ikaia want kan bamna.
43007002	Utla papakni liliaka yua daukaia ba, pyua pat baila kan, bara baha ba lika Ju nani mapara lilia yua tara kum kata.
43007003	Bamna Jisas muihnika nani witin ra win: --Man nahara takaskpara; mahka Judia ra was, bara baku mika ninam blablikra nani bahara bangwi ba mita naha diara nani daukisma na kaiki bangwbia.
43007004	Upla kumi upla wala nani mita witin ra kakaira kaia want sa kaka, witin sip yukwan ra diara daukras. Man nahmuna dukya nani daukisma na, tasba aiska mawanra dauks.
43007005	Kan Jisas muihnika nani pali mita sin, witin ra kasak lukras kata.
43007006	Bamna Jisas witin nani ra win: --Yang pyui ba kau aimakras sa, sakuna man nani mampara lika awar bani ba pain sa.
43007007	Tasba uplika nani man nani ra sip misbara mai kaikras sa, sakuna yang ra lika misbara ai kaikisa, kan yang lika witin nani diara saura nani dauki ba witniska sna.
43007008	Man nani was baha liliaka tara ra; yang lika wamna apia, kan pyui ba kau aimakras sa.
43007009	Naha diara nani na aisan ningkara, Jisas Galili ra ban takaskan.
43007010	Bamna ai muihni nani mahka wan ba ningkara, Jisas sin baha liliaka tara ra wan, upla nani mawanra param pali lika apia, kuna yukuwi baku.
43007011	Ju nani mita lilia yua ra Jisas ba pliki, naku aisan: --Baha waitnika ba anira sa ni?
43007012	Upla nani ba tilara manis, Jisas dukyara aisi kan. Tila nani bila: "Baha ba waitna pain kum sa"; kuna wala nani bila: "Baha ba upla ra pain apia sa, kan upla kunin munisa."
43007013	Sakuna upla kumi sin param taki aisaras kan, Ju nani ra sîbrin luki kan bamna.
43007014	Lilia yua nani ba pat bakriki dauki kan bara, Jisas tempel ra dimi, mahka smalkan.
43007015	Bara Ju nani ba tâ iwi, nan aisin: --Nahki naha waitna diara tanka manis kaiki sa, skul sin dimras ba?
43007016	Jisas mita pana win: --Smalkanki nani ba yang duki apia sa, sakuna witin ka ai blikan ba dukya sa.
43007017	Upla kum Gâd want ba dukya daukaia lukisa kaka, witin kaikbia smalkanki nani ba, Gâd wina apia kaka, yang yakan kupi wina saki smalkisna sapa.
43007018	Ya yakan ai kupia wina baman saki smalki ba lika, upla wina mayunra laka plikisa; sakuna ani uplika witin ra blikan uplika mayunra pliki ba, baha lika diara kasak ba aisisa kunin sin apu.
43007019	"Kasak apia Moses mita man nani ra lâ ba maikan? Ban sakuna, man nani kumi sin baha lâka bila wali daukras. Bamna dia muni ai ikaia want sma ki?
43007020	Upla nani ba mita pana win: --Man spirit saura kum brisma baku sa! Ya man ra mai ikaia want sa ki?
43007021	Jisas pana win: --Diara kumi wingka puhbaia yua ra daukri ba dukyara, man nani yamni kaikras kapram.
43007022	Sakuna Moses man nani ra adar maikan, luhpiam waitna nani ra sirkumsisan daukaia (witin pali mita baha ba ta krikras, kuna ai damika nani mita ), bara baha mita man nani luhpiam waitna banira, sirkumsisan daukisma wingka puhbaia yua kabia kra.
43007023	Bara pain pali Moses laka ba kulkaia dukyara, wingka puhbaia yua ra kabia sin, ban luhpiam nani ra sirkumsisan daukisma, bamna dia muni man nani yang ra kupiam baikisma, wingka puhbaia yua ra waitna kum sikniska rakri ba dukyara?
43007024	Man nani upla mawan kulki lâ daukpara. Lâ daukisma bara, wapni kat lâ ba dauks.
43007025	Bamna Jerusalem ra iwi kan uplika kum, kum mita makabi walan: --Naha waitnika ra apia pliki bangwi ba ikaia?
43007026	Bamna kais witin baha upla sut mawanra aisisa, bara upla kumi sin diara wiras sa. Wihta nani mita kaikisa krani naha waitnika na Misaia ba?
43007027	Sakuna yawan lika pain kaiki sa naha waitnika na, ani wina balan ba; ban sakuna, Misaia balbia bara, upla kumi sin kaikras kabia, witin ba ani wina aula sapa.
43007028	Jisas tempel ra smalki kan bara, witin baha wal, ai bila baikra karna aisin: --Baku bara ai kakaira sma, bara ani wina aulna ba sin man nani kaiki sma! Sakuna yang yakan balras; witin kasak lukaia aitani mita ai blikan, man nani witin ba kakaira apia sma.
43007029	Yang witinka ba kakaira sna, kan yang witin wina balri, bara witin mita ai blikan sa.
43007030	Baku mika, upla nani ba mita Jisas ba priski bri waia luki kan; kuna upla kumi sin witin ra ai mihta mangkras kata, kan ai pyua ba kau aimakras kan bamna.
43007031	Sakuna upla ailal Jisas ra kasak luki, naku win: --Bara Misaia balbia bara, naha waitnika na wal, kau sain ailal daukbia ki?
43007032	Parisi nani walan upla nani Jisas dukyara dia aisi kan ba; bamna witin nani bara prîst wihtka nani mita tempel ba wina suldawa nani saki blikan, Jisas ba priski brih waia.
43007033	Bamna Jisas bila: --Yang man nani wal kamna kau pyua wiria baman, ningkara witin ka ai blikan bara kli wamna.
43007034	Man nani ai plikma kuna ai sakma apia, kan man nani sin sip wama apia yang anira kamna pliska bara.
43007035	Bamna Ju nani pana, pana taui makabi wali kan: --Naha na anira waisa ki, sip wal prawras kabia wi ba? Apia kaka Ju nani ra waisa, tringsar nani tila ra yakabri ra iwi bara, hidan nani ra smalkaisa?
43007036	Baha witin wan win ba dia tanka sa ki: 'Ai plikma, sakuna ai sakma apia, dia kan yang bara kamna pliska bara man nani sip wama apia aisi ba'?
43007037	Lilia tara yua prakaia ba lika, kau tara daukan. Baha yua ra Jisas ai mina ra bui, ai bila baikra tara ni aisi, naku win: --Ya lî din daukisa kaka, witin yang ra bal dibia.
43007038	Ya yang ra kasak luki ba, Ulbankara aisi ba baku, witin ai kupia wina lî rayakira nani awala baku aubi kabia.
43007039	Naha tanka na wal, Jisas wiaia want kan, ya witin ra kasak lukbia ba Spirit ba bribia. Baha pyua ra Spirit ba kau balras kan, Jisas kau ai prana daukras kan bamna.
43007040	Bamna upla manis naha walan bara, nan aisan: --Naha waitnika sika, kasak, baha dahra aisasara balaia kata ba.
43007041	Wala nani bila: --Naha sika Misaia ba. Sakuna kum kum bila: --Nahki Misaia ba Galili wina kabia ki?
43007042	Ulbanka ba wisa Misaia ba king Debit kyamka wina kaia sa, bara sin Betlehem ba wina kabia, baha sin pliska ba sika Debit taunka ba.
43007043	Baku bamna, Jisas tawan upla nani ba baiwi takan.
43007044	Upla tila mita Jisas ba priski brih waia want kan, kuna upla kumi sin baha daukras kan.
43007045	Tempel wina suldawa nani wan kan ba kli taui balan, Parisi nani ra bara prîst wihtka nani ra sin. Baha nani mita suldawa nani ra makabi walan: --Diakan Jisas ba brih aidrubi balras kapram?
43007046	Suldawa nani ba mita pana win: --Baha waitnika aisi ba baku, kau upla kumi sin aisaras sa!
43007047	Bamna Parisi nani mita pana win: --Dia ban swiram man nani ra sin kunin mai munan?
43007048	Dia wan wihtka nani na tila wina, apia kaka Parisi nani na tila wina kum pat Jisas ra kasak lukan sa ki?
43007049	Sakuna naha uplika nani lâ ba kaikras, bamna saura pali kulkan sa.
43007050	Nikudimus, witin ka Jisas kaikaia tihmia ra wata ba, baha lika Parisi nani wina kumika kata; bamna witin mita baha nani ra win:
43007051	--Wan lâka ba kat sip apia sa, upla kum ra baku saura kulkaia, yawan pali mita witin dia daukan tanka kau walras kaka.
43007052	Bara witin nani mita pana win: --Man sin Galili wina sma ki? Ulban ka ba pain aisi kais, Galili ba wina dahra aisasara kum sin kau taki balras sa.
43007053	[Baku bara kumi bani mahka ai watla ra wan.
43008001	Sakuna Jisas lika Alib ilka ra wan.
43008002	Bara yu wala titan pali kli tempel ra balan. Upla sut ai lamara balan, bamna witin iwi mahka baha nani ra smalkan.
43008003	Baku mika lâ smasmalkra nani bara Parisi nani mita, mairin kum marit laka sauhki kan ba alki brih balan. Bara mairka ba baha nani bara kan ba lilapas kat yan buan,
43008004	bara witin nani Jisas ra win: --Smasmalkra, naha mairka na lika marit laka sauhki kan ba minitkara alkan.
43008005	Bamna Moses laka lika wan wisa, naha sât uplika na, walpa ni sabi ikaia sa. Man ka dia wisma baha dukyara?
43008006	Witin nani baku win traika kaikaia dukyara, bara baku sip kabia dahra kwahkaia. Bara Jisas ai lal makupi, tasba ra ai mihta ta ni ulbi kan.
43008007	Sakuna baha nani mita kli makabi wali kan. Bara Jisas ai lal buki, nan win: --Man nani tilamra ya saurka luha ba, baha mita pas mairin bara walpa ni lulki sabia.
43008008	Bamna Jisas kli ai lal makupi, tasba ra ulbi kan.
43008009	Sakuna witin nani naha walan bara, kumi, kumi taki mahka aidruban, almukka nani ba pas taura taki wan, ningkara wala nani sut, bara Jisas yakan takaskan kan bara mairin ba sin.
43008010	Bara Jisas ai lal buki, witin ra makabi walan: --Mairin, uplika nani kata ba anira sa? Upla kumi sin pât ra mai dingkras ki?
43008011	Mairin ba bila: --Apia, Dawan, upla kumi sin pât ra ai dingkras. Pana Jisas win: --Bamna yang sin pât ra mai dingkras sni; nanara mahka was, kuna kli saura yapara.]
43008012	Jisas kli upla nani ra aisi, win: --Yang sika upla nani ingnika; ya yang nini bliki ba, rayakaia yabi ingnika ba bri kabia, bara kli sin tihmia ra tauki kabia apia.
43008013	Bara Parisi nani win: --Man lika yakan dukyamra witnis aisisma: baha lika bahki.
43008014	Jisas pana win: --Yang yakan dukira witnis aisamna kra, kuna dia aisisna ba lika kasak pali sa, bamna yang kaiki sna ani wina balri ba, bara anira sin kli auna ba; sakuna man nani lika kaikras sma ani wina taki balri bara anira sin auna ba.
43008015	Man nani lika lâ aisi daukisma naha tasba laka ba kat. Yang mita upla kumi sin laka aisi daukras;
43008016	sakuna bankra lâ aisi daukamna kaka, yang lâ daukisna ba lika kasak sa, kan yang yakan lâ aisi daukras sna, sakuna Aisa mita ai blikan ba, yang wal lâ daukisa.
43008017	Man nani lâmka ra ulban sa, upla wal witnis aisabia kaka, baha lika kasak kulkaia sa.
43008018	Yang yakan witniski aisisni, bara Aisa ai blikan ba sin, yang witniski aisisa.
43008019	Bamna baha nani mita makabi walan: --Man Aisikam ba anira sa ki? Jisas pana win: --Man nani yang ai kakaira apia sma, bara Aisiki sin kakaira apia sma; yang ai kakaira bangwi katma kaka, Aisiki ra sin kakaira kaia kapram.
43008020	Jisas naha diara nani na aisin, witin kau tempel ra smalki kan bara, Gâd ra prisant auhbaia bakska bara kan pliska ra. Sakuna upla kumi mita sin witin ba alki priskras kan, kan ai pyua ba kau aimakras kan.
43008021	Bamna Jisas kli baha nani ra win: --Yang mahka auna, bara man nani ai plikma, sakuna saurkam nani tilara pruma; kan yang auna bara man nani sip wama apia.
43008022	Bara Ju nani win: --Dia witin yakan pruaia lukisa ki, bara baha mita aisisa: 'Anira auna bara man nani sip waras'?
43008023	Bamna Jisas mita win: --Man nani lika maya tani wina sma, sakuna yang lika pura tani wina sni; man nani naha tasba wina sma, kuna yang lika naha tasba wina apia ba.
43008024	Baha mita sika mai wiri man nani saurkam nani wal ban pruma; man nani kasak luki bangwras sma "Yang sika Yang sna" ba, bamna saurkam wal ban pruma.
43008025	Bamna baha nani mita makabi walan: --Man ba ya sma ki? Jisas pana win: --Pas ba, diakan yang man nani wal aisaia sna?
43008026	Diara ailal brisni mai wiaia, bara man nani lamka aisi daukaia sin sakuna ai blikan ba lika kasak ba aisisa, bamna witin ka wina walri ba sika tasba ra aisisna ba.
43008027	Sakuna baha nani mita sip tanka briras kan, Jisas witin nani ra, Aisa dukyara aisi kan ba.
43008028	Bamna Jisas baha nani ra win: --Man nani mita Upla Luhpika waitna purara bukma, bara mika kaikma "Yang sika, Yang sna" ba tanka, bara yang yakan lika daukras, Aisa ai smalkanka ba baman lika aisisni.
43008029	Kan witinka ai blikan ba yang wal sa. Aisiki mita yang na yakan ai swiras, kan witin kupia laka ba kat daukisna.
43008030	Jisas naha diara nani aisin bara, upla manis witin ra kasak lukan.
43008031	Ju nani kasak luki bangwan ba sut ra Jisas mita win: --Dia mai wisna ba kat kasak kama kaka, man nani ba kasak yang disaipelki nani kama.
43008032	Bamna diara kasak tanka ba kaikma; bara kasak tanka ba mita sin pri mai sakbia.
43008033	Baha nani pana win: --Yang nani na lika Ebraham kyamka, bara kau aima kumi sin yang nani upla albika takras; bamna nahki man wisma yang nani na pri laka bri kamna?
43008034	Jisas baha nani ra win: --Kasak pali mai wisni, baha nani saura dauki ba lika saurka laka albika sa.
43008035	Alba ba utla ra ban kaia apia sa, sakuna luhpia ba lika utla ra ban kaia sa.
43008036	Baku bamna, Luhpia mita pri mai sakisa kaka, man nani lika kasak pali pri kama.
43008037	Yang kaiki sna man nani ba Ebraham kyamka, sakuna man nani ai ikaia want sma, kan yang dia mai wisna ba alki daukras sma.
43008038	Aisa mita dia ai marikan ba sika, yang aisisna ba; man nani diara daukisma ba lika aisikam mai win bamna.
43008039	Baha nani pana win: --Yang nani aisiki ba lika Ebraham! Jisas pana win: --Man nani ba kasak Ebraham luhpia nani katma kaka, dia witin daukata ba, man nani dauki kaia kapram.
43008040	Gâd mita ai marikan tanka kasak pali ba mai wiri, ban sakuna man nani want sma ai ikaia. Ebraham aima kumi sin baku daukras kata!
43008041	Man nani daukisma dia aisikam daukan ba. Baha nani pana win: --Yang nani lika bastar apia; aisa kumi baman bri sna, baha ba Gâd!
43008042	Bamna Jisas pana win: --Gâd ba kasak man nani aisikam kata kaka, latwan ai kaikaia katma, kan yang Gâd wina ai blikan nahara sni. Yang yakan balras, sakuna Gâd mita ai blikan.
43008043	Dia muni man nani ra diara mai wisna ba sip tanka briras sma? Baha lika man nani mita smalkanki ba walaia want apia sma bamna.
43008044	Man nani aisikam ba lika debil; man nani ba witin wina atia sma, bamna dia witin brin dauki ba kat dauki sma. Debil ba ta pali yua wina upla aîkra sa. Aima kumi sin kasakka lakara aibapi buras sa. Witin kunin aisi bara, ai tanka ba kat aisisa, kan witin lika kuninkira pali sa bara sin kunin aisika sa.
43008045	Yang na diara kasak ba aisisna bamna, man nani sip kasak ai lukras sma.
43008046	Man nani tilam wina ya mita sip sa ki saurka kum brisna kaka, ai marikaia? Bara diara kasak ba aisisna kaka, dia muni sip kasak ai lukras sma ki?
43008047	Ya Gâd wina sa kaka, Gâd bila nani ba aman walisa; sakuna man nani na Gâd wina apia sma ba mita, walaia want apia sma.
43008048	Bamna Ju nani Jisas ra win: --Yang nani aisisna ba lika kasak sa: man ba Sameria uplika kum sma bara spirit saura brisma.
43008049	Jisas baha nani ra win: --Yang spirit saura kumi sin apu. Diara daukisna ba lika Aisiki mayunaia dukyara, sakuna man nani lika saura ai wisma.
43008050	Yang lika maiyunra ba plikras, sakuna wala kumi lika bara sa, yang baha maiyunra plikisna, bara baha mita lâ daukisa.
43008051	Kasak pali mai wisni, ya yang aisisna ba alki bribia kaka, witin prubia apia ban kabia.
43008052	Bara Ju nani pana win: --Nanara yang nani kasak kaikisna, man lika spirit saura kum brisma. Ebraham bara dahra aisasara nani sut pruan, bamna man wisma: 'Ya yang bili alki bribia kaka, prubia apia ban kaiara.'
43008053	Dia man na wan aisika Ebraham wal kau tara sma ki? Ebraham bara dahra aisasara nani sin pruan. Bamna man na ya sma damra walisma ki?
43008054	Jisas pana win: --Yang yakan maiyunra daukisna kaka, baha maiyunra ba lika bahki sa. Sakuna Aisiki mita maiyunisa, man nani mita witin ra Gâd wisma ba.
43008055	Ban sakuna man nani witin ba kakaira apia sma. Yang lika witin ra kakaira sni; bara witin ka ba kaikras wimna kaka, yang sin man nani wal baku kuninkira sna. Sakuna kasak pali mai wisna, yang witin ba kakaira sna, bara ai bila sin wali daukisni.
43008056	Man nani damikam Ebraham ba, yang ra ai kaikaia kan ba ai kaikan baha mita lilia ni aibangwan kata.
43008057	Ju nani Jisas ra win: --Man ba kau mani 50 sin alkras sma, bara wisma Ebraham ba kaikram?
43008058	Jisas pana win: --Kasak pali mai wisni, Ebraham kau aisubi takras kan ba wina, yang pat bara sni.
43008059	Baku mika Ju nani mita walpa wahbi brin, Jisas ra sabaia; sakuna witin yukuwi, tempel wina taki wan.
43009001	Jisas plis kum bak impaki lui auya kan bara, witin waitna kumi kaikan ba aisubi takan ba wina blain kan.
43009002	Bara ai disaipelka nani ba mita, witin ra makabi walan: --Smasmalkra, diakan naha waitnika na blain aisubi takan ki? Dia ai aisika nani saurka ba mita, apia kaka witin ai saurka ba mita ki?
43009003	Jisas pana win: --Witin ai saurka ba mita apia bara ai aisika nani saurka ba mita sin apia; sakuna Gâd karnika witin bak marikan kaia ba mata sa.
43009004	Kau kakna nara, ai blikan ba warkka yawan daukaia sa; kan tihmia ba aula, bara bahara upla sip wark daukras sa.
43009005	Kau naha tasba ra sna ba pyua ra, yang lika naha tasba ingnika sna.
43009006	Naha aisin ba ningkara, Jisas tasba ra yabalaia tuhban, bara yabalaia ni drapapa wiria dauki, blain waitnika ba nakra nani ra yukan.
43009007	Ningkara witin ra win: --Sailoam laya madakura ra wih aihtas (baha nina tanka ba lika: "Blikan"). Blain ba wih aihtaban, bara kli taui balan bara, witin sip kan diara kaikaia.
43009008	Bamna ai watla tnayara iwi nani ba, witin diara makabi kan kaikan uplika nani ba sin, naku win: --Naha waitnika apia, iwi upla ra diara makabi kata ba?
43009009	Upla kum, kum bila: --Au, witin sika. Wala nani bila: --Witin apia, blain waitna kata ba. Sakuna waitnika pali ba bila: --Au, yang sika baha waitnika ba.
43009010	Bara upla nani makabi walan: --Bara nahki kan man sip sma kaikaia?
43009011	Waitnika kata ba bila: --Baha waitnika nina Jisas maki ba mita drapapa wiria dauki, naikra ra yuki, nan ai win: 'Sailoam laya madakura ra wih aihtas.' Bamna yang mahka wih aihtabri bara, sip kapri kaikaia.
43009012	Baha nani makabi walan: --Baha waitnika ba anira sa ki? Waitnika kata ba bila: --Yang kaikras.
43009013	Bamna witin nani blain kan rawan waitnika ba, Parisi nani mawanra brih wan.
43009014	Jisas drapapa dauki blain waitnika ra rakan ba lika, wingka puhbaia yua kata.
43009015	Bamna Parisi nani blain kan rawan waitnika ra kli makabi walan, nahki ai nakra brin sapa. Waitnika ba bila: --Drapapa naikra nani ra yukan, ningkara wih naikra ba sikbri, bara nanara kaikisna.
43009016	Bamna Parisi nani tila bila: --Naha daukan waitnika ba, Gâd wina apia sa, kan witin wingka puhbaia yua ba kulkras sa. Kuna wala nani bila: --Upla saura kaka, nahki sip kabia naha sât wark aihka nani na daukaia? Baku bamna, witin nani ai tilara tarbaiwan laka takan.
43009017	Bara blain kan rawan waitnika ra kli makabi walan: --Bara man ba dia wisma baha waitnika namkra maikan ba dukyara? Waitnika ba bila: --Yang lika wisna baha waitnika ba dahra aisasara kum sa.
43009018	Sakuna Ju nani lika sip kasak lukras kan, baha waitnika ba nakras kan bara nanara ai nakra pain brisa; aisika yaptika wal ba paiwi,
43009019	baha nani ra makabi walan katra mika: --Naha na man nani luhpiam sa ki, witinka nakras ban aisubi takan wisi man nani aisisma ba? Nahki kan nanara witin diara pain kaikisa?
43009020	Aisika bara yaptika wal bila: -- Yang nani kaiki sna naha na yang nani luhpi pali bara witin sika blain ban aisubi takan ba;
43009021	sakuna yang nani kaikras nahki witin ba sip sa sapa kaikaia, bara ya pali mita nakra ba pain daukan sapa sin kaikras. Man nani witin ra makabi wals; witin pat aitani waitna pawan sa, bamna dia, dia tanka sut param aisaia sip sa.
43009022	Aisika bara yaptika wal sîbrin kan ba mita baku aisin, kan Ju nani pat lâ daukan kan, ya mita Jisas ba Misaia sa wibia kaka, prias watla ba wina kangbi sakaia.
43009023	Baha mihta aisika bara yaptika wal mita win: "Man nani mita makabi wals, witin na aitani almuk pawan sa bamna."
43009024	Bara Ju nani mita kan pyua ra blain kan waitnika ba kli paiwi, win: --Diara kasak ba wan wis Gâd mawanra; kan yang nani kaikisna baha waitnika ba lika saura dadaukra sa.
43009025	Blain kan rawan waitnika pana win: --Yang kaikras sni witin ba saura dadaukra apia kaka baku apia sapa. Sakuna diara kumi baman lika kaiki sna: yang blain kapri, bara nanara kaikaia sip sna ba.
43009026	Ju nani mita kli makabi walan: --Dia mai daukan ki? Namkra maikaia dukyara dia daukan ki?
43009027	Waitnika mita pana win: --Pat man nani ra mai wiri, sakuna man nani bili ba kulkras sma. Dia muni kli aisarka walaia want bangwisma? Dia man nani sin witin ba nina blikan mai daukisa ki?
43009028	Bara witin nani mita waitnika ra swira dauki, naku win: --Man lika baha waitnika nina blikisma, sakuna yang nani lika Moses nina bliki sna.
43009029	Yang nani lika pain kaiki sna Gâd mita Moses ra aisin; sakuna baha waitnika ba lika ani wina sapa sin yang nani kaikras.
43009030	Waitnika ba pana baha nani ra win: --Naha lika diara aihka pali sa! Witin ba ani wina sapa kaikras sma, sakuna witin yang ra naikra aikan.
43009031	Yang nani kaikisna Gâd lika saura dadaukra nani ra walras sa; sakuna ya witin ra ai pura suni mayuni bara ai kupia laka sin dauki ba lika, witin walisa.
43009032	Tasba paskan pyua ba wina, upla kum mita, nahki upla kum aisubi takan pyua wina nakras kan ba, nakra yabi ba sturka kau yawan walras sa.
43009033	Naha waitnika na Gâd wina balras kan kaka, witin diara kumi sin sip daukaia apia kan.
43009034	Bara witin nani win: --Man lika saurka laka wina aisubi takram, bamna yang nani ra ai smalkaia lukisma ki? Bamna witin nani Sinagog ba wina waitnika ba kangbi sakan.
43009035	Jisas walan blain waitna kata ba, prias watla wina saki lulkan ba. Witin waitnika wal prawan bara, naku win: --Man ba Upla Luhpia waitna ra kasak lukisma ki?
43009036	Waitnika ba bila: --Dawan, yang mita kasak lukaia sna uplika ba ya kaka, ai wis.
43009037	Jisas pana win: --Man witin ba pat kaikram sa; baha ba yang sika, man witinka wal nanara pali aisisma na.
43009038	Bara waitnika ba Jisas mawanra ai lula kriki, win: --Kasak lukisni, Dawan.
43009039	Ningkara, Jisas bila: --Yang balri naha tasba ra lâ daukaia dukyara; blain nani ba diara pain brih kaikbia, bara diara pain kaiki nani ba blain takbia dukyara.
43009040	Bara Parisi kum, kum witin wal bangwi kan ba naha walan bara, makabi wali bangwan: --Dia yang nani na sin naikra aisauan sa ki?
43009041	Bamna Jisas pana win: --Man nani sut namkra aisauan kan kata kaka, saurka luha bangwi kaia kapram. Sakuna man nani namkra pain bri bangwisma wisma bamna, pâtkira atia sma.
43010001	"Bamna yang kasak pali mai wisni, ani uplika syîp nani klarka ra dimaia durka ba swisi tnaya walak ni dimisa kaka, baha lika aîmplikra bara upla ra rausauhki dukya dadakbra sa.
43010002	Kuna durku dimi uplika ba sika sepad, syîp nani main kakaira ba.
43010003	Bara dur main kakaira ba mita syîp main kakaira dimbia dukyara dur ba kwakisa, bara syîpka nani mita sin ai bila baikra walisa. Ai syîpka nani nina kat maki winisa, bara klar bila wina saki latara brih auya.
43010004	Ai syîpka nani sut latara sakan ba ningkara, witin lika syîp nani ba sut ba ta kat aimaki wapi auya; bara syîp nani ba mita nina bliki auya, kan ai bila baikra ba kakaira bangwisa.
43010005	Bamna syîp nani ba mita upla tringsar nina lika blikbia apia, sakuna witin nani ba wina plapbia, kan witin nani lika upla tringsar nani bila baikra ba wawalra apia sa bamna."
43010006	Jisas naha maprika na aisin, sakuna Parisi nani sip tanka briras kata, dia wiaia dukyara Jisas baha aisin ba.
43010007	Bamna Jisas kli Parisi nani ra win: "Kasak pali man nani ra mai wisni: Yang sika syîp nani dimaia durka ba.
43010008	Sakuna baha nani sut yang kainira balan ba lika, aîmplikra nani bara upla ra rausauhki dukya dadakbra nani ra; bara syîp nani ba mita witin nani ra walras kata.
43010009	Yang sika dur ba; bamna ani uplika yang ku dimbia ba, swaki sakan kabia. Bara witin ka ba lika syîp kumi klarka ra dimi si, ai pata pliki taki auya baku kabia.
43010010	"Bamna aîmplikra ba lika aula, implikaia bara iki apu daukaia baman; sakuna yang balri na lika witin nani raya kaia laka bribia ba dukyara, bara baha sin manis pali bribia mata.
43010011	Yang sika Sepad yamni ba. Sepad yamni ba ai syîpka nani tawan ai rayaka ba yabaia wilin sa.
43010012	Sakuna wark taki uplika ba lika ai mana briaia dukyara baman wark takisa; bamna ani pyua yul wail kaikan aula bara, syîpka nani ba swisi plapisa, kan witin ba sepad apia sa, bara syîp nani ba sin ai dukya apia bamna. Baku bara yul wail ba mita syîp nani ba alkuya, bara yakabrira baman daukuya.
43010013	Naha waitnika na lika plapisa ai mana ba dukyara baman wark takisa bamna, bara baha mita syîp nani ba dukyara lukras pali sa.
43010014	-
43010015	"Yang sika Sepad yamni ba. Aisiki mita ai kakaira ba baku, yang mita sin Aisiki ba kakaira pali sni, bara baha sin natkara, yang na syîpki nani mita sin ai kakaira ba baku. Bara syîpki nani ba tawan yang rayaki ba yaia wilin sni.
43010016	Bara syîp wala nani sin brisni, bara baha nani ba lika naha klarka wina apia sa; sakuna baha nani ba sin brih balaia sni. Au, witin nani mita sin yang bili walbia, bara baku dakni kumi takbia bara sepadka sin kumi kabia.
43010017	"Aisa latwan ai kaikisa, kan yang rayaki ba yaia wilin sni, adar ba kat yang kli baha ba briaia dukyara.
43010018	Upla kumi sin apu sa rayaki ba yang wina sakaia, yang kupi wilikira yamna kaka lika. Baha ba yang yaia sna, kli briaia ba dukyara. Naha sika Aisa mita adar aikan ba."
43010019	Ju nani ba naha bila nani walan bara, kli aihka baiwi takan.
43010020	Witin nani ba wina manis aisin: --Witin ba spirit saura kum brisa bara lal saura kaka, dia muni man nani witin ra walisma?
43010021	Sakuna wala nani bila: --Upla kum spirit saura kum bri kaka, nahmuna bila nani sip aisaras sa. Sip sa ki spirit saura kum mita blain uplika nani ra nakra yaia?
43010022	Kauhwla pyua bara, Jerusalem ra tempel Dawan mihta ra mangkan yua liliaka ba dauki bangwi kan.
43010023	Jisas ba tempel ra wapi tauki kan, Salaman Durka wi ba tanira,
43010024	bara Ju nani Jisas tnaya kir kutbi win: --Ahkia kat man wan kupia nahmpa, nahmpa wan muni kama ki? Man ba Kraist kaka, param wan wis.
43010025	Jisas pana win: --Yang pat mai wiri, sakuna man nani kasak ai lukras sma. Diara nani daukisna ba lika Aisiki karnikara sika, bara baha ba mita param marikan sa;
43010026	sakuna man nani sip kasak lukras sma, kan man nani ba syîpki nani apia sma.
43010027	Syîpki nani ba bili baikra pain walisa; yang witin nani ba kakaira sna, bara witin nani nini blikisa.
43010028	Yang baha nani ra raya ban kaia laka ba yabisni, bamna witin nani sin prubia apia ban kaiara raya kabia, baku bara upla kumi sin apu sa baha nani ba mihti wina dakbi briaia.
43010029	Aisiki mita aikan dukia ba kau tara sa diara wala nani ba sut wal; bara upla kumi sin baha nani ba Aisa mihta wina sip dakbi bribia apia.
43010030	Yang na Aisa wal kumi pali sni.
43010031	Bara Ju nani kli walpa nani brin, Jisas ra lulki sabia.
43010032	Bamna Jisas win: --Aisiki karnika mita man nani mamwanra diara manis pain daukri; ani pali dukya ba tawan walpa ni aisabaia isma ki?
43010033	Ju nani pana win: --Diara pain nani daukram ba kumi sin tawan yang nani man ra walpa ni mai sabamna apia, sakuna man Gâd mapara saura aisisma ba tawan lika. Man ba upla kum sma, bara trai kaikisma wînam ba Gâd baku takaia.
43010034	Jisas pana win: --Man nani lâmka ra Gâd aisin ba ulban sa: 'Man nani ba gâd nani sma.'
43010035	Yawan kaikisa Ulbanka dia aisi ya ba, sip baha ba bahki wiras; bamna Gâd mita baha uplika nani ai smalkanka alki brin nani ba gâd nani makan sa.
43010036	Bamna Gâd mita bak saki naha tasba ra ai blikan kaka, nahki man nani wiaia sip sma, yang Gâd Luhpia sna wiri ba wal ai mapara saura aisari?
43010037	Aisiki dia, dia dauki dukya nani ba daukras sna kaka, man nani yang ra ai lukpara.
43010038	Sakuna daukisna kaka, yang palira kasak lukras kama kra, kuna diara nani daukisna bara kasak luks, bara baku mika man nani kaiki kama, Aisa ba yang ra iwisa bara yang sin witin ra.
43010039	Bamna Ju nani kli Jisas ba priski brih waia lukan, kuna witin swak takan.
43010040	Bamna Jisas ba Jordan awala lalma tanira bal, bahara takaskan; baha pliska ra sika pas pyua, Jan Tatahbra mita upla tahbi dauki kan ba.
43010041	Upla ailal Jisas kaikaia balan ba, naku aisi bangwi kan: --Au, Jan lika wark aihka nani daukras kan, sakuna naha waitnika dukyara diara nani aisi kan ba lika sut kasak pali kan.
43010042	Bamna baha pliska ra upla ailal Jisas ra kasak lukan.
43011001	Waitna siknis kum bara kata, nina ba Lasarus, witin Betani wina kan, Meri ai muihni Marta wal taunka ba.
43011002	Naha Meriba sika, Lasarus siknis ba lakrika kata, bara witin mita sika Jisas mina ra batana kia pain ni yukan, bara ai tawa ni sin dikata ba.
43011003	Bamna Lasarus lakrika mairin wal ba mita Jisas ra upla blikan, naku wiaia: --Dawan, man uplikam latwankira ba siknis pali sa.
43011004	Jisas naha wali, nan aisin: --Naha sikniska Lasarus ra alkan na lika pruaia dukya apia sa, sakuna Gâd prana ba marikaia bara yaka baha sikniska bak, Gâd Luhpia prana ba marikaia dukyara sa.
43011005	Au, Jisas mita Marta bara Lasarus wal ra uya latwan kaiki kata.
43011006	Sakuna Jisas ba Lasarus sikniska, witin ra win bara kau yu wal takaskan.
43011007	Baha ningkara Jisas ai disaipelka nani ra win: --Kaisa yawan kli Judia ra waia.
43011008	Disaipel nani mita pana win: --Smasmalkra, bisi pali baha sin pliska ra Ju nani mita walpa ni sabi mai ikaia mai munata, bara man kli bahara waia lukisma ki?
43011009	Jisas bila: --Kasak apia, yu aiska bara 12 awar brisa? Bamna upla kumi kakna ra wataukisa kaka, ai mina prukbia apia, kan naha tasba ra ingni bara ba kaikisa.
43011010	Sakuna upla kumi tihmia ra wataukisa kaka, ai mina prukisa, kan witin ingni ra apia sa bamna.
43011011	Baha ningkara, Jisas sin naku win: --Wan uplika Lasarus ba mahka yapan sa, sakuna yang wih witin ba tatukbi bukamna.
43011012	Disaipel nani pana win: --Dawan, witin ba yapisa kaka, baha tanka lika witin kli rawaia sa.
43011013	Jisas baha wiaia want kan ba lika, Lasarus ba pruan sa, kuna disaipel nani luki kan, Jisas win Lasarus ba yapan aingwa yapi kan.
43011014	Bamna Jisas mita param pali saki win: --Lasarus ba pruan sa.
43011015	Bamna lilia sni bahara yang apu kapri ba dukyara, kan baku kau pain sa man nani mampara, man nani kasak luki kama ba dukyara. Sakuna kaisa yawan witin ba wih kaikaia.
43011016	Bara Tamas, nina Sutki maki ba mita disaipel wala nani ra wisata: --Kaisa yawan sin, witin wal aikuki pruaia.
43011017	Bamna Jisas balan bara, kaikan Lasarus ba pat bikan yu wahlwal kan.
43011018	Betani ba Jerusalem lamara kan, kau wiria bara mails wal praiska.
43011019	Ju nani ailal aidrubi balan kata, Marta bara Meri wal ra maisanihkaia, ai lakrika Lasarus pruan ba dukyara.
43011020	Bamna Jisas aula kan ba Marta kaikan bara, mahka taki wan wal prawaia, sakuna Meri lika utla ra ban takaskan.
43011021	Marta mita Jisas ra win: --Dawan, man nara katma kaka, laikra ba pruaia apia kan,
43011022	Sakuna yang kaikisna, Gâd ra dia makama ba witin sut maikbia.
43011023	Jisas pana win: --Man lamkra Lasarus ba kli raya takbia.
43011024	Marta bila: --Au, yang kaiki sna witin ba kli bubia, tnata yua pruan nani kli bubia bara.
43011025	Jisas pana win: --Yang sika kli buaia tanka bara rayaka ba sin. Ya yang ra kasak luki ba, prubia kra kuna raya kabia.
43011026	Bamna baha nani kau raya ba pyua ra yang ra kasak luki ba, prubia apia ban kaiara. Naha man kasak lukisma ki?
43011027	Marta bila: --Au, Dawan, yang kasak lukisna man ba Kraist, Gâd Luhpia ba, witinka naha tasba ra balaia kan ba.
43011028	Naha aisin ningkara, Marta wan ai muihni Meri ba winaia, bara witin wal man aihka taki, naku win: --Smasmalkra ba nara sa, bara witin lika mai paiwisa.
43011029	Meri naha walan bara, aihni pali mika taki wan Jisas wal prawaia.
43011030	Jisas ba kau taunka dimras; witin Marta wal prawan pliska ra ban bara kan.
43011031	Ju nani utla bilara Meri maisanihki kan ba mita kaikan, Meri lika aihni pali latara taki auya. Bamna witin nani sin nina ra taki wan, kan luki bangwan Meri ba raiti ra auya bahara inaia.
43011032	Bamna Meri ba Jisas bara kan ba pliska ra wan bara, witin Jisas mina ra ai lula kriki, naku win: --Dawan, man nara katma kaka, laikra ba pruaia apia kan.
43011033	Jisas kaikan Meri ba ini kan, bara Ju nani witin wal balan ba sin. Bamna Jisas sari takan bara ai kupia ra wihra pali diman,
43011034	bara makabi walan: --Anira Lasarus ba blikram sa ki? Witin nani bila: --Dawan, bal kais.
43011035	Baku kan bara Jisas mahka inan.
43011036	Bamna Ju nani bila: --Kais, nahki latwan kaiki kan ba!
43011037	Sakuna baha nani wina kum, kum bila: --Naha waitnika sika upla blain kan yan kaikan, bara diara kum daukaia sip kan apia Lasarus ba pruaia apia dukia ra?
43011038	Jisas kli ai kupia wihra diman ba kira, raiti lamara balan. Baha raiti ba lika walpa unta kum kan, bahara Lasarus pruan ba, dingki dimaika ba prakan kan walpa kum ni.
43011039	Jisas bila: --Man nani walpa ba saks. Marta, Lasarus pruan ba lakrika bila: --Dawan, nanara pat kia saura takisa baku sa, kan Lasarus ba pat pruan yu wahlwal brisa.
43011040	Sakuna Jisas bila: --Yang mai wiras katna, man kasak lukma bara, Gâd prana ba kaikma?
43011041	Bamna walpa ba sakan. Bara Jisas kasbrika pura ra kaiki, naku aisin: --Aisa, yang tingki maiwisna man bili baikra walram bamna.
43011042	Yang kaiki sna man pyu bani bili walisma, sakuna yang baku aisisna upla nani nahara bangwi na dukyara, witin nani kasak lukbia ba dukiara ai blikatma.
43011043	Naha aisin ba ningkara, ai bila baikra tara ni winan: --Lasarus, baha wina bal taks!
43011044	Bamna pruan kata ba bal takan, bara ai mihta bara mina nani sut kwala ni blakan kata, bara ai mawan sin kwala ni wilkan kata. Bamna Jisas mita win: --Man nani witin ba langks bara swis mahka wabia.
43011045	Naha taka mita, Meri yula kahbi aidrubi balan kan Ju nani wina ailal baha nani Jisas ra kasak lukan, kan witin nani Jisas diara daukan ba kaiki bangwan bamna.
43011046	Sakuna baha Ju nani tila wina kum, kum ba mita Parisi nani ra wih win, Jisas dia daukan ba.
43011047	Bamna Parisi nani, prîst tara nani bara lâ uplika nani aikuki asla taki, makabi walan: --Yawan dia daukaia sa ki? Naha waitnika lika wark aihka nani uya pali daukisa.
43011048	Yawan baku ban swibia kaka, upla sut witin ra kasak lukbia, bara Rom wihtka nani bal wan tempelka bara wan nisanka nani sut apu daukbia.
43011049	Sakuna witin nani wina kumi nina Keyapas, baha manka ra witinka prîst tara aimaki kata ba mita naku win: --Man nani lika diara kumi sin kaikras,
43011050	tanka nani sin briras sma, yawan wan mapara kau pain sa upla ailal tawan upla kumi prubia, wan nisanka aiska apu daukaia ba wal.
43011051	Bamna Keyapas lika naha na, witin ai kupia wina aisaras kata; sakuna baha manka ra witin ba prîst tara aimaki kan bamna, Gâd mita yan baha dahra aisin, nahki Jisas ba Ju nani nisanka aiska ba tawan pruaia sa;
43011052	bara Ju nani nisanka tawan baman apia, sakuna Gâd luhpia nani laihwra yakaban nani ba sut asla daukaia mata sin.
43011053	Baku bamna, baha yua wina Ju wihtka nani lâ dauki bangwan Jisas ba ikaia.
43011054	Baha mita Jisas ba Ju nani tilara kli param pali taukras kan, sakuna Judia tasbaia ba wina taki plis kum ra wan nina ba Iprim, bara baha taunka ba upla iwras tasbaia lamara sa. Jisas bahara ai disaipelka nani aikuki takaskan.
43011055	Ju nani liliaka yua tara insal luan yua maki ba, pat baila kan. Bamna taun nani wina upla ailal Jerusalem ra balan, Moses lâka ba kat ai wîna klin daukaia, insal luan yua kau kainara.
43011056	Bara Jisas ra pliki bangwi kata tempel ra, bara pana, pana sin makabi wali kan: --Man nani dia lukisma? Naha lilia nara witin balbia, apia kaka balbia apia ki?
43011057	Parisi nani bara prîst tara nani mita adar yan kata, ani uplika Jisas anira takaski ba kaiki kaka, witin nani ra wibia, bara baku mika sip kabia alkaia.
43012001	Insal luan yua, kau yu 6 kan, Jisas Betani ra wan; bahara Lasarus takaski kata, bara witinka sika Jisas mita pruan wina bukata ba.
43012002	Bahara Jisas prana daukaia dukyara tutni pata tara kum dauki bangwan; Marta lika plun ba tebil ra kahbi help muni kan, bara Lasarus sin Jisas wal tebil ra iwi plun pî kata.
43012003	Baku mika, Meri mita batana isint kia painkira batil bangki bri balan, baha ba mana pali kan, bamna baha ni Jisas mina nani ra yukan bara ningkara ai tawa ni dikan. Utla aiska ba isint kia man kata.
43012004	Bamna Saiman luhpia Judas, Kiriut taunka wina ba, witin ka sin Jisas disaipelka nani tilara kulkan kan, bara witinka mita sika Jisas waihla mihta ra mangkaia kan ba bila:
43012005	--Diakan naha batanka kia painkira na, lalah ma handat yuhmpa mana wauhwi atki muni, lalahka ba umpira nani ra yaras kan?
43012006	Judas naha aisin na lika umpira nani ra luki lika apia, kuna witin ba aîmplikra kan ba mita, bara baha purkara lalah sakbatka ba twilki kata, bara witin baha sakbatka wina lalah impliki kan.
43012007	Bara Jisas win: --Swis mairin na; witin baha ba brikan ai bikaia yua ba dukyara.
43012008	Pyu bani upla umpira nani ba tilamra bri kama, sakuna yang lika pyu bani ban ai bri kama apia.
43012009	Ju ailal kaiki bangwan Jisas ba Betani ra kan, bamna baha nani bahara wan Jisas kaikaia man apia, kuna Lasarus ba sin kaikaia, Jisas mita pruan wina bukan ba.
43012010	Bara prîst tara nani mita lâ daukan Lasarus ba sin ikaia.
43012011	Kan Lasarus taka mita, Ju ailal pali witin nani wina dakwi taki kan, Jisas ra kasak lukaia dukyara.
43012012	Upla ailal Jerusalem ra wan kata insal luan yua liliaka ba luaia; yu wala witin nani tanka brin, Jisas sin Jerusalem ra balaia ba.
43012013	Bamna dus wahya nani klaki brih taki wan Jisas wal prawaia, naku sin witin nani wini kata: --Mayunra! Yamni pali sa, witinka Dawan nina bri aula ba, yamni pali sa Israel Kingka ba!
43012014	Baku bara Jisas lika biriku kum saki baha purara ulan, Ulbankara aisi ba baku:
43012015	"Sîbripara, Saion taunka; kais, man Kingkam ba aula, biriku kum purara uli."
43012016	Ta palira, disaipel nani naha diara nani tanka briras kan, sakuna Jisas pruan ba mita lika, tanka brin, naha sut ba witin ra takaia kan ba, bara sin witin dukiara dia ulban ba baku kat sin takan sa.
43012017	Bamna Jisas mita Lasarus pruan kan wina raki bukan bara upla nani bahara kaiki bangwan nani ba witin nani baha tanka, upla nani ra maisapahki kan.
43012018	Baha mita upla nani taki wan Jisas wal prawaia, kan witin nani kaikan Jisas sain aihka pali daukan bamna.
43012019	Bara Parisi nani pana taui aisi bangwi kan: --Kaikram si man nani, nahki witin ra sip diara munaia tanka apia sa; kan upla sut, witin nina blikisa!
43012020	Yua tara ba luaia dukyara upla nani Jerusalem ra aidrubi balan Gâd ra ai pura suni mayunaia, bara baha nani tilara Grîk nani sin bara kan.
43012021	Baha Grîk ka nani ba mita Pilip Bitsaida Galili kuntrika wina ba lamara bal, makabi win: --Masa, yang nani Jisas kaikaia want sna.
43012022	Pilip, Andru ra wih win; bamna witin nani wal sut Jisas ra wih maisapahkan.
43012023	Bamna, Jisas pana win: --Pyua ba aimakan sa, Upla Luhpika waitna prana daukan kaia.
43012024	Kasak pali yang mai wisni, plauar mâ kumi tasba ra mangkan ba pruras sa kaka, pyua bani ban mâ kumi baman kabia; sakuna tasba ra mangkan ba prubia kaka lika, mâ ailal pali sakaia sip sa.
43012025	Ani uplika ai rayaka ra latwan kaiki ba lika witin tikbia; sakuna naha tasba ra ani uplika ai rayaka bahki kulkbia kaka, witin lika ban kaiara swaki sakbia.
43012026	Bamna upla kumi yang duki daukaia want sa kaka, witin nini blikaia sa; bara anira sna pliska bara yang duki dadaukra ba sin bara kabia. Bamna upla kumi yang duki daukisa kaka, Aisiki mita prana daukbia.
43012027	"Bamna nanara, yang kupi ra uya wihra ni ai taiban sa! Bara yang dia aisamna ki? Wimni: 'Aisa, naha kupi wira taibanka wina swaki ai saks'? Sakuna naha pali dukyara sika yang balri ba!
43012028	Aisa, ninam ba prana dauks. Bamna bila baikra kumi kasbrika purara ba wina walan ba, naku win kata: "Yang baha ba pat prana daukri, bara kli sin prana daukamni."
43012029	Upla nani bahara kan ba aisi bangwikan baha ba alwani kum binka, bara wala nani bila: --Insal kum witin ra aisin.
43012030	Bara Jisas baha uplika nani ra win: --Baha bila baikra wali bangwram ba lika, yang dukira apia sa, sakuna man nani dukyamra sa.
43012031	Bamna nanara sika naha tasba na lâka aisi daukan kaia pyua ba, bara naha tasba wihtka tara aimaki ba sin latara lulkan kabia.
43012032	Bara yang pruan wina kli buamna bara, upla sut yang ra raski brih balamna.
43012033	Naha tanka na wal mariki kata, witin dia pruanka ni prubia ba.
43012034	Bara upla nani ba mita pana win: --Lâ wauhkataya wina yang nani kaikisna Misaia ba lika ban kaiara raya kaia sa. Bamna nahki man wisma, Upla Luhpika waitna ba purara bukan kaia sa? Baha Upla Luhpika waitna ba ya sa ki?
43012035	Bara Jisas bila baha nani ra: --Kais, pyua wiria baman ingni ba kau man nani tilamra kabia. Bamna watauki bas kau baha ingnika brisma bara, tihmia kra mai alkbiara sia; kan tihmia ra watauki uplika ba, witin kaikras sa anira auya sapa.
43012036	Ingni ba kat kasak luki bas, kau man nani tilamra ingnika ba brisma bara, baman baku mika sip kama ingni luhpia nani takaia. Jisas naha diara nani aisin ba ningkara, mahka taki wih baha nani wina yukwan.
43012037	Bamna Jisas mita sain aihka nani manis daukan baha uplika nani mawanra, sakuna kumi sin sip witin ra kasak lukras kan,
43012038	bamna naha diara sut na aimakaia kan dahra aisasara, Aiseya ulbanka ba kat: "Dawan; ya wan smalkanka ra kasak lukan ki? Yaura Dawan mita ai karnika ba marikan ki?"
43012039	Baku bara witin nani sip apia kan kasak lukaia, bamna Aiseya sin naku ulban:
43012040	"Gâd mita baha uplika nani ba nakras bara kupia karna daukan, ai nakra nani ni kaikbia ra sia, bara ai sinska ni tanka bribiara, bara witin nani taui yang ra balka rakamna ra sia."
43012041	Aiseya naha diara nani ra aisin, witin pali mita Jisas prana ba kaikan bamna, bara baha mita witin Jisas dukyara aisi kata.
43012042	Ban sakuna Ju ailal Jisas ra kasak lukan, ban sin Ju wihtka nani sin; sakuna Parisi nani sia upla nani mawanra param aisaras kan, prias watla wina kra kangbi sakbiara sia.
43012043	Witin nani upla wina mayunra briaia ba kau want kan, Gâd wina mayunra briaia ba wal.
43012044	Jisas ai bila baikra tara ni aisin: "Ani uplika yang ra kasak luki ba, yang ra baman kasak lukras, kuna Aisiki ai blikan bara sin kasak lukisa.
43012045	Bamna ani uplika yang ai kaiki ba, Aisa ai blikan bara sin kaikisa.
43012046	Yang, ingni sna na, naha tasba ra balri, bamna ani uplika nani yang ra kasak luki ba tihmia ra ban wataukaia apia sa.
43012047	Upla kumi bila wali, sakuna baha kat daukras ba, yang mita lika pât ra lulkamna apia, kan upla pât ra lulkaia wisi yang na tasba ra balras, kuna swaki sakaia.
43012048	Ani uplika bahki ai kulki bara bili nani sin wali daukras ba, ya mita pât ra lulkaia ba pat bara sa. Bila nani yang aisari ba mita sika tnata yua ra pât ra lulkan kabia.
43012049	Kan yang yakan lukanki wina mai wiras, sakuna Aisa ai blikan ba adarka kat smalkisna.
43012050	Bara yang kaiki sna Aisiki laka ba lika raya ban kaia dukyara sa. Baku bamna, dia aisisna ba lika Aisa adarka ba kat aisisna."
43013001	Insal luan liliaka yua tara ba, yauhka baku aimakaia kan. Jisas kaikan witin naha tasba na swisi, ai Aisa ra waia awarka ba aimakan kan. Witin ai uplika nani naha tasba ra kan ba sut ra ban latwan kaikan, bamna nanara ai latwanka laka kau tara pali takan ba sin mariki kan.
43013002	-
43013004	Jisas ai disaipelka nani aikuki tutni pata pikan bara, Judas Saiman luhpia, Kariot taunka wina ba, Jisas waihla mihta ra mangkaia lukanka ba, debil mita pat kupia ra mangkan kan. Jisas kaikan ai Aisika mita witin ra karnika aiska pali ba yan sa, bara witin sin Gâd wina balan bara kli Gâd ra auya. Bamna Jisas tebil wina bui, ai pura kwalka ba saki swisi, tawil kum brih ai maisa ra wilkan.
43013005	Bara bisin kum ra lî laiki brih, ai disaipelka nani mina nani sikbi, tauil ai maisa ra wilkan ba ni diki kan.
43013006	Witin Saiman Pita mina nani mahka sikbaia kan bara, Pita win: --Dawan, man yang mini nani sikbisma ki?
43013007	Jisas pana win: --Dia daukisna ba nanara man tanka sip briras sma, sakuna kau naika man tanka ba brima.
43013008	Sakuna Pita bila: --Man yang mini lika sip sikma apia. Jisas bila: --Yang man minam nani sikbras sna kaka, man sip yang disaipelki kama apia.
43013009	Saiman Pita bila: --Ban kaka, Dawan, mini nani baman sikpara, sakuna mihti nani bara laila sin siks!
43013010	Sakuna Jisas bila: --Ani uplika bisiura aihtaban ba, witin lika klin sa, bamna mina nani baman sikbaia sa. Baku bara man nani lika klin sma, sakuna sut lika apia.
43013011	Jisas win: "Man nani sut lika klin apia sma", kan witin pain kaikan ya mita ai waihla mihta ra mangbia ba.
43013012	Jisas ai disaipelka nani mina nani sikban ningkara, witin ai pura kwalka kata ba dimi, kli tebil ra iwi, naku win: --Dia daukri ba man nani tanka brisma ki?
43013013	Man nani mita yang ra Smasmalkra bara Dawan sin ai wisma, bamna baha ba kasak aisisma, kan yang lika baha sna.
43013014	Yang na man nani Smasmalkrikam bara Dawankam sna, kuna man nani minam nani sikbri kaka, baku walkam mina nani ba siks.
43013015	Yang man nani ra tanka kum mamrikri, baha sin natka ba kat man nani daukma.
43013016	Kasak pali yang mai wisni, alba kumi sin kau tara apia sa ai dawanka ba wal, bara blikan uplika kumi sin kau tara apia sa witin ka bui blikan ba wal.
43013017	Bamna naha diara nani na tanka brih baha kat sin daukma kaka, lilia kama.
43013018	"Man nani sut dukyamra lika aisaras sna, kan yang kaiki sna ani uplika nani ba bak saki briri ba. Ban sakuna, Ulbanka dia aisi ba sut aimakaia sa: 'Yang wal plun pî ba maipara buan sa.'
43013019	Kan manas wina naha mai wisni, bamna baha ba takbia bara, man nani kasak lukma: Yang sna ba Yang sika.
43013020	Kasak pali mai wisna, ya yang blikri uplika ra bri ba, yang ra ai brisa; bamna ya yang ai bri ba, witin ka ai blikan bara sin brisa.
43013021	Bamna Jisas naha aisin ba ningkara, ai kupia ra wihra pali diman, bara witin param pali aisin: --Kasak pali mai wisna, man nani tilam wina kum bui waihli mihta ra ai mangbia.
43013022	Bara disaipel nani pana, pana taui ai walkara kaikan, kan ya pali dukyara aisi kata sapa, tanka sin briras kan.
43013023	Bara disaipel kum Jisas mita latwan kaiki kan ba, tutni pata bara, Jisas lama kat iwi plun pî kan;
43013024	bamna Saiman Pita mita baha disaipelka ra sain dauki win, makabi walbia ya pali dukyara aisi sapa.
43013025	Baku bara witin ka ba kau Jisas lamara wih, makabi walan: --Dawan, baha ba ya?
43013026	Jisas pana win: --Yang brit pis buski yaura yamna ba, baha sika. Bamna witin brit pis brih buski, Saiman luhpia Judas Kiriut taunka wina bara yan.
43013027	Judas baha britka pis ba brin wal baku, Setan lika witin kupia ra diman. Baku bara, Jisas bila: --Dia daukaia sma ba, aihni dauks.
43013028	Tebil ra plun pî kan nani ba wina kumi sin tanka briras kan, dia muni baku win sapa.
43013029	Judas ra yan lalah watla ba brikan bamna, disaipel tila nani lukan, Jisas win baha yua liliaka tara ba dukyara, diara nani ba wans atkbia, apia kaka umpira nani ra help munbia.
43013030	Bamna Judas brit ba pin ningkara, mahka taki wan. Pat sin tihmia kan.
43013031	Judas mahka taki wan bara, Jisas bila: --Nana sika Upla Luhpika waitna prana ba param marikan kabia, bara witin bak Gâd prana ba sin marikan kabia.
43013032	Upla Luhpika waitna na mita, Gâd prana ba marikisna kaka, Gâd mita sin ai Luhpia prana ba marikbia, bara baha ba aihni pali daukan kabia.
43013033	Luhpi lupia nani, kau pyua wihka lika man nani wal kamna apia. Man nani ai plikma, sakuna Ju nani ra wiri ba baku, nanara man nani ra sin mai wisni: Yang auna pliska ra man nani sip wama apia.
43013034	Naha lâ raya na, man nani ra maikisni: Pana, pana walkam ra latwan kaiki kama. Yang man nani ra latwan mai kaikisna ba baku, pana, pana walkam ra latwan kaiks.
43013035	Man nani pana, pana walkam ra latwan kaikisma kaka, upla sut kaikbia man nani ba yang disaipelki nani sma.
43013036	Saiman Pita mita Jisas ra makabi walan: --Dawan, man anira auma ki? Jisas pana win: --Anira auna pliska bara, nanara man sip nini bliki wama apia. Sakuna naika lika nini blikma.
43013037	Pana Pita bila: --Dawan, dia muni nanara yang sip ninam blikamna apia? Yang ridi sni man tamwan rayaki ba yaia.
43013038	Jisas mita pana win: --Man yang taiwan rayakam yaia ridi sma ki? Kasak mai wisni, kalila waihntka kau aiwanras bara, man aima yuhmpa ai kaikras wima.
43014001	"Man nani kupiam ra uya trabil taki luki kapara. Gâd ra bara yang ra sin kasak luki bas.
43014002	Aisiki watla ra plis manis bara sa; baku apia kan kaka, yang man nani ra mai wiaia apia kapri. Man nani pliskam kum ridi daukaia auni.
43014003	Bamna yang wih pliskam ridi daukamna ba ningkara, kli balamna man nani mai brih waia, bara baku mika yang anira sna ba, pliska ra man nani sin bara kama.
43014004	Man nani lika pat kaiki sma, yang anira auna ba, bara yabalka ba sin kaikisma.
43014005	Tamas bila: --Dawan, yang nani kaikras man anira auma sapa, bamna nahki yabal ba tanka kaiki bangwi kamna ki?
43014006	Jisas bila: --Yang sika yabal ba, kasak tanka ba bara rayaka ba sin. Yang bak baman sip sa Aisa ra waia.
43014007	Man nani yang na ai kakaira katma kaka, Aisiki ra sin kakaira kaia kapram; bamna nanara wina pat kakaira sma, man nani witin ba pat kaiki kapram bamna.
43014008	Bara Pilip bila: --Dawan, Aisa ba wan mariks, baha wal yang nani aitani sna.
43014009	Jisas pana win: --Pilip, nahki pyua wihka yang man nani wal sna, bara kau ai kakaira apia sma ki? Ani uplika yang ai kaiki ba, Aisiki ra sin kaikisa; bamna, dia muni Aisa ba kaikaia makabisma?
43014010	Pilip, man kasak lukras sma ki, yang na Aisa wal asla pali sna ba; bara Aisa sin yang wal asla pali ba? Diara nani man nani ra mai wisna ba lika, yang yakan mai wiras. Aisa yang ra iwi ba mita sika ai warkka daukisa.
43014011	Bamna kasak ai luks man nani, yang na Aisa wal asla pali sna, Aisa sin yang wal asla pali sa; baku apia kaka, diara daukisna ba wina pan man nani kasak ai luks.
43014012	Kasak pali mai wisni, yang ra kasak luki uplika ba, diara nani daukisna ba witin mita sin daukbia, kau diara tara nani sin daukbia, kan yang Aisa bara ba pliska ra auna.
43014013	Diara sut man nani yang nini maki makama ba, yang daukamna, bara baku mika Luhpia ba mita Aisa prana ba marikbia.
43014014	Bamna yang nini maki diara makama ba, daukamni.
43014015	"Bamna man nani latwan ai kaikisma kaka, laika bila nani ba wali dauki kama.
43014016	Yang Aisa ra makabamna, witin man nani helpkam bara maisamnihkaia dukyara wala kumi maikbia; baha sika kasak tanka Spiritka ba. Witin man nani wal kabia ban kaiara.
43014017	Dawan ra tauras uplika nani baha Spiritka ba sip bribia apia, kan witin nani mita sip kaikbia apia, bara sip tanka bribia apia; sakuna man nani lika pat kakaira nani, kan witin ba man nani wal sa, bara ban kaiara sin man nani wal kabia.
43014018	"Yang man nani ba, ban lulki mai swimna apia; kli balamni man nani wal kaia dukyara.
43014019	Kau pyua wiria bara, upla nani mita ai kaikbia apia, sakuna man nani lika ai kaikma, bara raya kama kan yang raya sna bamna.
43014020	Baha pyua kat man nani tanka brima, yang Aisiki wal asla pali sna ba, bara man nani yang wal asla, bara yang mita sin man nani wal asla pali sna.
43014021	Bamna ani uplika laika nani tanka brisa bara bili kat wali daukisa kaka, witin param marikisa yang ra latwan ai kaikisa. Latwan ai kaiki uplika ra, Aisiki latwan kaikbia, bara yang sin latwan kaikamna, ban sin witin ra latan takamna.
43014022	Judas wala (Kariot taunka wina apia ba), bila: --Dawan, dia muni yang nani ra lika latan takma, kuna tasba uplika nani ra lika apia?
43014023	Jisas pana win: --Ani uplika latwan ai kaiki ba, dia aisisna ba kat wali daukisa, bara Aisiki mita latwan kaikbia, bamna yang Aisiki wal bal baha uplika ra takaskamna.
43014024	Ani uplika latwan ai kaikras ba, yang dia aisisna ba kat wali daukras sa. Man nani yang wina smalkanka walisma ba, yang duki apia sa, sakuna Aisa ai blikan ba dukya sa.
43014025	"Naha diara sut na man nani ra mai wisna, kau man nani aikuki sna bamna.
43014026	Sakuna Spirit Hulikira Aisa mita yang nini ra luki blikbia ba lika, man nani ra help mai munaia bara maisamnihkaia dukyara, bara witin ka mita diara sut mai smalkbia, bara dia, dia mai wiri ba sut kupiam kraukbia.
43014027	"Man nani wina dakwi takuna kupia kumi lakara. Kupi kumi laka man nani ra maikisni, sakuna tasba uplika nani kupia kumi laka yabi ba sât lika apia. Man nani kupiam trabil bripara bara sîbrin kapara.
43014028	Man nani yang aisari ba pat walram yang mahka auna, bara kli balamna man nani wal takaskaia. Man nani kasak latwan ai kaikisma kaka, lilia bangwi kaia kapram, yang Aisa ra auna bamna, kan witin ba kau tara sa yang ba wal.
43014029	Naha mai wisnana, pyua kau nara, baku takbia, bara man nani kasak lukma.
43014030	"Nanara diara kau manis man nani wal aisaia apia sna, naha tasbaia ra wihta ba aula bamna. Karnika kumi sin yang purira apu sa sakuna,
43014031	baha ba baku takaia sa, bamna baku lika tasba uplika nani kaikbia, yang Aisa ra latwan kaikisna bara witin mita daukamna win ba kat daukisna. "Man nani bus. Kaisa naha wina mahka waia.
43015001	Jisas kau aisin: "Yang sika wain kiwka rait pali ba, bara Aisiki ba sika baha mangki ba.
43015002	Witin mita ani tnawa sip aima sakras ba klaki sakisa, sakuna ani tnawa ai mâ saki ba lika dauhbi klin daukisa, ai mâ kau sakbia dukyara.
43015003	Man nani lika pat klin sma, baha bila mai smalkri ba mita.
43015004	Bamna yang wal asla ban bangwi bas, yang man nani wal asla ban sna ba baku. Tnawa kumi ai kiwka ra apia sa kaka, witin yakan sip ai mâ sakras sa; baha sin natka ra, man nani yang wal asla ban apia sma kaka, sip mâ sakma apia.
43015005	"Yang sika wain kiwka ba, bara man nani lika tnawa nani sma. Bara ani uplika yang wal asla ban ba, yang sin witin wal asla sna, bara baku lika witin ai mâ manis sakisa; baku bamna yang apu kira man nani sip diara daukras.
43015006	Bamna ani uplika yang wal ban asla apia ba, saki latara lulkan kabia, bara lawbia sin dus tnawa kumi lawan wahbi, pauta ra lulkan ami ba baku.
43015007	"Man nani yang wal asla ban sma kaka, bara dia mai smalkri ba sin amya tikras sma kaka, dia, dia want sma ba makas, bara maikan kabia.
43015008	Bamna man nani mâ manis sakuma bara, Aisiki ba mayunra brisa, bara baha ba mita mariki sma man nani ba kasak disaipelki nani sma.
43015009	Aisa mita latwan ai kaiki ba baku, yang man nani ra latwan mai kaikisni; baku bamna, yang laitwanka ra ban bangwi bas.
43015010	Man nani lâika bila kat wali dauki kama kaka, yang laitwanka lakara sin ban kama, sin yang Aisiki laka wali daukisna bara latwan ai kaiki ba kat sin ban sna ba baku.
43015011	"Baku aisisna man nani yang wal lilia kama ba dukyara, bara lilia pali kama.
43015012	Bamna naha sika yang laika bila ba: Man nani pana, pana walkam ra latwan kaikma, yang mita man nani ra latwan mai kaikisna ba baku.
43015013	Latwan laka kau tara upla briaia sip ba lika, ai uplika nani dukyara ai rayaka yabaia ba.
43015014	Bamna man nani sika upliki nani, yang dia mai wisna ba sut daukma kaka.
43015015	Nanara man nani ba albiki nani mai wiras sni, kan alba ba ai dawanka dia dauki ba kaikras. Bamna man nani ba upliki nani mai wisna, kan Aisiki dia, dia ai win ba sut man nani ra param mamrikri bamna.
43015016	Man nani mita yang na bak saki ai briras katma; sakuna yang mita man nani ba bak saki mai briri, bamna man nani mahka taki wih mâ ailal sakma ba dukia ra, bara baha mâ sin ban kaia. Baku lika dia, dia yang nini maki Aisa ra makama ba sut maikbia.
43015017	Bamna naha laka maikisna na: Man nani pana, pana walkam ra latwan kaiki kama.
43015018	"Tasba uplika nani mita man nani ra misbara mai kaikisa kaka, kupiam krauki bas yang ra sika pas misbara ai kaikan ba.
43015019	Man nani ba naha tasba wina katma kaka, naha tasba wina uplika nani mita ai tahkia nani ra baku latwan mai kaikaia kan. Sakuna yang man nani ba naha tasba uplika nani tila ba wina bak mai saki mai briri, bara baha mita sika naha tasba uplika nani mita misbara mai kaiki ba, kan nanara man nani lika naha tasba wina uplika apia sma.
43015020	Bamna dia mai wiri ba dukyara kupiam krauki bas: 'Alba kumi sin apu sa, witin ai dawanka wal kau tara ba.' Yang pali nini bliki rau ai sauhkan sa kaka, man nani ra sin ninam bliki rau mai sauhkan kabia; bara witin nani yang smalkanki bila ba alki brin kaka, man nani smalkankam bila ba sin alki bribia.
43015021	Naha diara sut yang taiwan man nani ra mai munan kabia, kan naha tasba wina uplika nani mita, witinka yang ai blikan ba kakaira apia sa.
43015022	"Witin nani ba pâtkira kaia apia kan, yang na bal witin nani ra smalkras katna kaka. Kuna nana ra ai saurka ba dukyara sip pâtkas kulkan kabia apia.
43015023	Bamna ani uplika yang ra misbara ai kaiki ba, Aisiki ra sin misbara kaikisa.
43015024	Naha tasba uplika nani ba pâtkas kaia kan, upla wala nani mita sip daukras dukya nani ba witin nani tilara daukras katna kaka; sakuna naha diara sut pali kaiki bangwan sakuna ban misbara ai kaikisa bara Aisiki ra sin misbara kaikisa.
43015025	Sakuna naha na baku takaia kan, baha bila nani witin nani laka wauhkataya ra ulban ba kat aimakaia dukyara: 'Pâtkas pali misbara ai kaikan.'
43015026	"Sakuna witinka help mai munaia bara maisamnihkaia wisi balbia ba, kasak tanka Spiritka yang mita Aisa wina blikamna ba, witin lika yang dukira witnis aisabia.
43015027	Bamna man nani sin yang dukira witnis aisama, kan man nani lika ta pali pyua wina yang wal kapram.
43016001	"Naha diara sut na mai wisna, man nani minam pruki kauhwma apia dukyara.
43016002	Sinagog nani wina mai kangbi mai sakbia, bara ban sin pyua kum balbia ani uplika mita mai ikbia ba, witin lukbia baha ni Gâd warkka daukisa.
43016003	Baku daukan kabia, kan tasba wina uplika nani ba mita Aisiki ra kakaira apia sa, bara yang ra sin ai kakaira apia sa.
43016004	Naha diara na mai wisna, bara baku mika baha pyua ba balbia bara, kupiam krauki kama baha dukyara yang pat mai wiri sa. "Ta pali wina naha diara na mai wiras kapri, kan yang man nani wal katna.
43016005	Sakuna nanara mahka auna, ai blikan ba wal kaia, kuna man nani wina kumi sin ai makabi walras sma anira auna sapa.
43016006	Kau ni naha daira nani mai wiri bamna, man nani sari sma.
43016007	Sakuna kasak pali mai wisni: yang waia sna ba lika, man nani mampara kau pain sa. Kan yang waras kamna kaka, Spirit Hulikira ba man nani wal kaia balbia apia, help mai munaia bara maisamnihkaia; sakuna wamna kaka lika, yang mita witin ba blikamna.
43016008	Spirit Hulikira ba balbia bara, witin mita tasba ra iwi uplika nani ra param marikbia saurka laka ba, wapni laka ba, bara Gâd la dauki ba.
43016009	Witin nani ra marikbia yang ra kasak lukras ba sika saurka laka.
43016010	Wapni laka ba mita bribia, kan yang lika Aisa bara ya ba pliska ra auna, bamna man nani kli ai kaikma apia.
43016011	Lâ daukaia, kan pat naha tasbaia wihtka ba pâtra lulkan sa.
43016012	"Yang kau diara manis brisni mai wiaia, sakuna man nani nanara sip tanka brima apia.
43016013	Kasak tanka Spiritka balbia bara, witin mita mai smalkbia diara pali ba tanka. Witin ai brinka ba kat aisabia apia, sakuna dia witin walbia ba baha aisabia, bara dia, dia naika takaia ba sut mai wibia.
43016014	Witin mita yang ra maiyunbia, kan dia witin bribia ba lika yang duki wina sa, baha mita man nani ra tanka ba sut mamrikbia.
43016015	Diara sut Aisa bri ba yang duki sa; baha mita sika mai wiri, Spirit ba yang duki wina bribia, bamna man nani ra latan mamrikbia.
43016016	"Bamna kau pyua wiria bara man nani kli ai kaikma apia; sakuna pyua wiria ningkara, kli ai kaiki kama."
43016017	Bara disaipel nani bila pana, pana taui makabi walan: --Naha na dia pali tanka sa ki? Witin wan wisa kau pyua wiria baman witin ra kaikbia apia, bara pyua wiria ningkara yawan mita kli witin ba kaikbia, Aisa bara pliska ra auya bamna.
43016018	Witin nani makabi walan: --'Kau pyua wiria ba' dia tanka sa ki? Yang nani mita sip tanka briras witin dia dukyara aisi sapa.
43016019	Jisas kaikan ai disaipelka nani ba witin ra makabi walan dauki kan, bamna naku win: --Yang mai wiri kau pyua wiria baman ai kaikma apia, bara kau pyua wiria ningkara kli ai kaikma. Naha tanka dukyara man nani tilamra pana, pana makabi walisma ki?
43016020	Yang kasak pali mai wisni, man nani ini kama bara sari sin bangwi kama, sakuna naha tasba uplika nani ba lika lilia kabia. Ban sakuna, man nani sari kama kra, kuna sarkam ba lilia ra ni taubia.
43016021	Mairin kum tukta briaia bara sari sa, kan latwan wauhwaia pyua ba aimakan sa; kuna witin baha tuktika ba brin ningkara, latwan wauhwata ba dukyara kli sin ai kupia kraukras sa, sakuna lilia sa witin tuktan kum tasba ra aisubi takan bamna.
43016022	Baku sin, man nani nanara sari sma, sakuna yang kli bal mai kaikamna bara, man nani kupiam lilia pali kabia, liliaka kum upla kumi mita sin mai dakbi briras kabia ba.
43016023	"Baha yua ra man nani kli diara maikabi walma apia. Kasak pali mai wisni, Aisa ra dia, dia yang nini maki makama ba, sut pali maikbia.
43016024	Naha pyua kat man nani yang nini maki Aisa ra kau diara makabras sma; makabi bangs bara brih, lilia ni aibangma ba dukyara.
43016025	"Bamna yang naha diara nani mai wiri ba, diara wala wal praki muni; sakuna pyua kum aimakbia, kli yang man nani ra maprikara aisamna apia; kuna Aisa tanka ba param pali mai wimna.
43016026	Baha yua ra, man nani yang nini maki Aisa ra makama; bamna yang mita Aisa ra man nani dukyam ra makabi kamna lika wiras,
43016027	kan Aisa mita man nani ra latwan mai kaikisa. Latwan mai kaiki ba lika, man nani mita yang ra latwan ai kaiki sma bamna, bara kasak sin luki bangwram yang na kasak Gâd wina balri.
43016028	Yang na Aisa wina taki naha tasba ra balri; bamna nanara naha tasba na swisi, kli Aisa ra auni.
43016029	Bara ai disaipelka nani bila: --Nanara lika man param pali aisisma, maprikara lika apia.
43016030	Nanara yang nani kaikri man ba diara sut pali kaikisma, bara upla kum mita baha dukyara mamkabi walaia apia sa. Baha mita yang nani kasak lukisna man ba, Gâd wina balram sa.
43016031	Jisas pana win: --Baku bara nanara man nani kasak lukisma ki?
43016032	Bamna awarka ba aula bara baha awarka ba lika nanara pali, man nani aihka, aihka mai yakaban kabia, bamna yang na yakan ai swi bangwbia. Sakuna yakan apia sna, kan Aisa ba yang wal sa.
43016033	Naha dukya sut na mai wisni, yang wal asla kama ba mita kupia kumi laka ba bri kama. Naha tasba ra man nani ban pat wauhwaia kama; kuna kupiam karna bri bas, kan yang mita tasba na pura luri sa.
43017001	Jisas naha diara nani aisin ba ningkara, witin kasbrika pura ba tanira taui kaiki, naku aisin: "Aisa, awarka ba pat aimakan sa. Bamna Luhpiam ra mayunra yas, bara baku mika witin mita sin mayunra maikbia.
43017002	Man mita sika Luhpiam ra karnika yaram ba, upla wala nani sut purkara, raya ban kaia laka yaia baha nani sut man mita witin ra yabram ba.
43017003	Bamna raya ban kaia laka ba lika, mai kakaira takaia, Gâd kumi baman kasakkira sma ba, bara Jisas Kraist ra sin kakaira takaia, witin ka man mita blikram ba.
43017004	"Yang mita naha tasba ra mamyunri, bara dia daukaia wisi ai blikram ba sin sut daukri.
43017005	Bamna Aisa, nanara aik baha mayunra kau tasba na apu kan wina, man wal kan ba.
43017006	"Baha nani man mita tasba ra iwi uplika nani tila wina saki, yang ra aikram ba sut ra marikri, man ba ya sma ba. Baha nani ba man dukyam kan, sakuna yang ra aikram, bamna man smalkankam bila nani ba alki brin.
43017007	Nanara witin nani kaiki bangwisa diara nani sut aikram ba, man wina atia sa;
43017008	smalkaia wisi man aikram ba sut yari, bamna witin nani baha alki brin. Tanka sin brin yang na man wina balri ba, bara kasak sin lukram ai blikram.
43017009	"Witin nani dukyara man ra puri sunisni; naha tasba wina uplika nani ba dukyara lika puri sunras, sakuna man mita aikram nani ba dukyara lika, baha nani ba man dukyam sa bamna.
43017010	Yang duki sut ba man dukyam sa, bara man dukyam sut ba yang duki sa; bamna yang praina ba baha nani ra ingwisa.
43017011	"Yang lika kau naha tasba ra takaskamna apia; sakuna witin nani lika tasba ra kabia, kan yang lika auna man wal kaia. Aisa Hulikira, ninam karnika ba ni baha nani ra main kaiki bri bas, baha ninam yang ra aikram ba, bara baku mika witin nani sut asla kabia, sin man yang wal asla ba baku.
43017012	Yang naha tasba ra witin nani wal katna bara, man aikram ba sut main kaiki, kan kahbi bri kapri. Bamna witin nani wina kumi sin tiwras, sakuna witin ka pat tiwan kata ba lika, Ulbanka dia aisi ya ba aimakaia dukyara.
43017013	"Bamna nanara man bara sma pliska ra mahka auna; sakuna kau tasba ra sna na pyua ra naha diara nani na aisisni, bara baku mika witin nani, yang lilia brisna bani aibangwan kabia.
43017014	Yang witin nani ra man smalkankam bila ba yari, sakuna tasba uplika nani mita misbara kaikisa, kan baha nani ba naha tasba wina apia sa, yang sin naha tasba wina apia sna ba baku.
43017015	Naha tasba wina mahka sakma dukyara lika mamkabras, sakuna debil ba wina dakbi sakma.
43017016	Yang naha tasba wina apia sna ba baku, baha nani man aikram ba sin naha tasba wina apia sa.
43017017	Naha nani ba man kasakkam ba ni aihka saki hulikira saks; man smalkankam bila ba sika diara kasak pali ba.
43017018	Naha tasbaia uplika nani ra ai blikram ba baku sin, yang mita naha nani yang mita tasba ra blikisni.
43017019	Witin nani dukyara, yang rayaki aiska na man mihtam ra mangkisni, bara baku mika witin nani sin diara kasak ba mita hulikira sakan kabia.
43017020	"Sakuna naha nani dukyara baman man ra puri sunras, kuna witin nani smalkanka mita upla wala nani sin yang ra kasak lukbia ba sut dukyara sin.
43017021	Yang mamkabisni witin nani sut ba asla pali kabia; au, Aisa, witin nani sut ba yawan aikuki asla kumi kabia, man yang wal asla pali sma ba baku, bara yang sin man wal asla pali sna. Witin nani ba asla pali kabia, bara baku mika tasba uplika nani ba kasak lukbia man mita ai blikram sa.
43017022	Man prana aikatma ba sika yang witin nani ra yari, witin nani ba asla kumi kaia dukyara, man yang wal asla kumi ba baku.
43017023	Yang mita witin nani ra bara man mita lika yang ra, bara baku mika witin nani ba kumi aihwa pali kabia, bara baha mita tasba uplika nani mita kaikbia man mita ai blikram ba, bara man mita witin nani ra latwan kaikisma, sin yang ra latwan ai kaikisma ba baku.
43017024	"Aisa, man mita sika baha nani aikram ba, bamna want sna baha nani sut yang bara kamna pliska ra kabia, bara baku mika man prana aikram ba kaiki kabia; kan man mita latwan ai kaikram kau tasba na apu kan pyua ba wina.
43017025	Aisa kasakkira, tasba uplika nani ba lika man ra mai kaikras, sakuna yang mita lika mai kakaira sna, bamna naha nani sin ai dara walisa man mita ai blikram sa.
43017026	Yang witin nani ba man wal kakaira daukri, bara kau sin baku dauki kamna, bara baku mika latwan ai kaikisma laka ba witin nani kupia ra kabia, bara yang pali sin witin nani wal asla kumi kamna."
43018001	Jisas ai pura sunan ba ningkara, witin ai disaipelka nani aikuki Kidrun tingnika baila walara wan. Bahara gadin kum bara kan, bara Jisas ai disaipelka nani wal bahara diman.
43018002	Bara Judas, witin ka mita Jisas waihla mihta ra mangkan ba, baha pliska ba pain kaiki kan, kan Jisas pyu bani baha pliska ra ai disaipelka nani aikuki asla taki kan.
43018003	Bamna Judas baha gadinka ra wan, suldawa daknika kum, bara tempel main kakaira kum, kum sin; baha ba prîst wihtka nani bara Parisi nani mita sin blikan kan. Witin nani aiklabaia dukya nani, lamp nani, bara awas angki sin brihwan.
43018004	Jisas lika pat kaikan dia witin ra takaia ba, bamna mapara taki wih, makabi walan: --Man nani ya pliki bangwisma ki?
43018005	Baha uplika nani ba bila: --Jisas Nasaret wina ba. Jisas mita pana win: --Baha ba yang sika. Judas, witin ka mita Jisas waihla mihta ra mangkan ba sin baha nani wal kata.
43018006	Jisas mita "Baha ba yang sika" win nani, sut ai nina ra wih, tasba ra kauhwan.
43018007	Bamna Jisas kli makabi walan: --Man nani ya plikisma ki? Witin nani bila: --Jisas Nasaret wina ba.
43018008	Bamna Jisas mita pana win: --Pat mai wiri, baha ba yang sika. Man nani yang ai plikisma kaka, swis naha nani lika mahka wabia.
43018009	Jisas baku aisin, dia witin pali aisata ba aimakaia dukyara: "Aisa mita aikan nani ba wina, kumi sin tiwras."
43018010	Bamna Saiman Pita mita, sord kum brih kan ba saki, prîst tara nani albika kum nina Malkus wi ba, kyama aihkika ba klaki dakban.
43018011	Sakuna Jisas mita Pita ra win: --Man sordkam ba kli ai watlika ra mangks. Man lukisma Aisa mita pat wauhwamna wisi aikan ba, ban wauhwaia apia sna?
43018012	Bamna suldawa daknika ai kamadante ba wal, bara Ju nani tempel ra aihwawakra nani kan ba mita, Jisas ba alki priskan.
43018013	Ningkara Anas ra brih wan. Anas lika Keyapas dapnika kata, bara baha manka ra witin prîst tara aimaki kan.
43018014	Naha sin Keyapas ka mita sika Ju nani ra win kata, pain kabia upla kumi baman prubia, upla nani sut dukyara.
43018015	Saiman Pita bara disaipel wala kum sin, Jisas nina bliki auya kan. Baha disaipelka wala ba lika prîst tara wal kakaira kan, bamna witin Jisas wal ban diman prîst tara watla kutbanka ra;
43018016	sakuna Pita lata tani durka ra takaskan. Bamna baha disaipelka prîst tara wal kakaira kan ba taki wih, dur main kaiki mairka ba wal aisi, Pita ba utla bilara brih diman.
43018017	Bamna dur main kaiki mairka ba mita, Pita ra makabi walan: --Man sin baha waitnika Jisas wi ba disaipelka kum sma? Pita mita pana win: --Yang baha waitnika disaipelka apia sna.
43018018	Kauhwla iwi kan bamna, alba nani bara suldawa nani kira pauta muki, ailahki bangwi kan. Pita sin baha nani lamara bui ailahki kan.
43018019	Bamna prîst tara ba mita Jisas ra makabi walan: --Disaipelkam nani ba ya, bara dia pali smalki kapram ki?
43018020	Jisas mita pana win: --Yang upla sut mawanra param pali aisari; pyua bani Sinagog nani ra, bara tempel ra sin smalki katna, Ju nani sut bahara asla taki kan bara; yang diara kumi sin yukuki smalkras katna.
43018021	Bamna dia kan yang ra makabi walisma ki? Makabi wals baha nani, yang ra ai wali kan nani ra, bamna baha nani mita mai wibia, kan witin nani lika pain nu sa, yang dia aisi kapri ba.
43018022	Jisas naha aisin bara, tempel ra aihwawakra kum bara kan ba mita, witin mawan kat pruki, win: --Man baku pali prîst tara ra aisisma?
43018023	Bamna Jisas mita pana win: --Yang saura aisari kaka, ai wis dia ba saura sapa; sakuna pain aisari kaka, dia tawan ai prukisma ki?
43018024	Bamna Anas mita, Jisas ba priski, prîst tara Keyapas ra blikan.
43018025	Bamna Pita kau ban pauta mukan ba lamara bui aihlaki kan; bamna bahara kan ba mita win: --Man sin baha waitnika Jisas wi ba disaipelka kum sma apia? Bamna Pita mita apia yang apia win: --Yang baha waitnika disaipelka apia sna.
43018026	Kau naika prîst tara albika kum ba, witin ra makabi walan, Pita mita kyama klakan ba waitnika ba tayka: --Yang kaikri apia, man baha waitnika wal gadin bilara katma ba?
43018027	Pita kli apia win, bara baha sin pyua ra kalila waihntka kum aiwanan.
43018028	Bamna Jisas ba Keyapas watla wina taun wihtka tara watla ra brih wan. Baha pyua ba pat yu baiwaia man kan, bara Ju nani lika lâ watla tara ra dimras kan, taski kulkan kabia apia dukyara, kan baku daukbia kaka, insal luan tutnika pata ba piaia sip apia kan.
43018029	Baha mita Pailat mita baha nani ra taki win naku aisi win: --Dia tawan man nani naha waitnika na dahra kwahki sma ki?
43018030	Witin nani pana win: --Naha waitnika na saura dadaukra apia kaka, yang nani man mihtam ra mangkaia apia kapri.
43018031	Pailat mita pana win: --Man nani mita waitnika na brih was, bara man nani lâmka kat witin lâka dauks. Bamna Ju nani mita win: --Sakuna yang nani Ju nani mita upla ikaia ba lâ apia sa.
43018032	Baku lika Jisas witin dia bahmuna pruanka ni pruaia aisin ba aimakaia kan.
43018033	Pailat kli ai watla ra diman, bamna Jisas ba paiwi, makabi walan: --Man ba Ju nani Kingka sma ki?
43018034	Jisas pana win: --Man baha maikabi walisma ba, yakan kupiam wina, apia kaka upla wala nani mita yang dukira mai win sa ki?
43018035	Pailat mita pana win: --Dia yang na Ju? Man nisankam bara prîst tara nani mita sika mihti ra mai mangkan ba. Bamna man dia daukram?
43018036	Bamna Jisas mita pana win: --Yang kingki lâka ba naha tasba wina apia sa. Naha tasba wina kan kata, yang nini blablikra nani ba aiklabaia kan, bara baku mika Ju nani mihta ra ai mangkan kaia apia kan. Sakuna yang kingki laka ba lika naha tasba wina apia sa.
43018037	Bara Pailat pana win: --Baku bara man ba king kumi sma ki? Jisas pana win: --Au, yang na king sna, man aisaram ba baku. Yang aisubi taki, naha tasba ra balri diara kasak ba upla nani ra wiaia. Bamna baha nani sut kasakka lâka ra nani ba yang dia aisisna ba aman walisa.
43018038	Pailat pana win: --Bamna diara kasak ba dia? Naha makabi walan ningkara, Pailat kli taki Ju nani ra wih, naku win: --Naha waitnika wîna ra watauanka kumi sin yang sakras pali.
43018039	Sakuna man nani natkam brisma, nahmuna lilia yua tara ra, upla kumi langki maikaia. Bamna man nani want sma ki yang Ju nani Kingka ba langkamna?
43018040	Bamna baha nani sut ai bila baikra tara ni naku winan: --Jisas lika apia! Sakuna Barabas lika langks! Naha Barabas na lika waitna kum aîmplikra kata.
43019001	Bamna Pailat mita adar yan Jisas ba brisi wipbia.
43019002	Suldawa nani mita kyaya ni kraun kum pitbi, Jisas lâ ra bapan, bara kwala balyanta talya sin dingkan.
43019003	Ningkara lama palira wih, naku win: --Ju nani Kingka ba raya sa! Bamna ai mawan taya ra prukan.
43019004	Pailat kli taki bal, witin nani ra win: --Kais, witin ba nahara brih aulna, bamna man nani kaikma yang witin ra watauanka kumi sin sakras palisna.
43019005	Jisas latara taki balan, kyaya kraunka ba ai lal ra bapi, bara kwala balyanta talia ba sin dimi. Bamna Pailat bila: --Kais, waitnika nahara ki!
43019006	Bamna prîst tara nani bara suldawa nani sin Jisas ba kaikan bara, mahka ai pura wini, win: --Dus prihni ra sas! Dus prihni ra sas! Pailat bila: --Ban kaka, man nani mita witin ba brisi dus prihni ra sabi bangs, kan yang lika witin wina ra watauanka kumi sin sakras sna.
43019007	Sakuna Ju nani pana win: --Yang nani lâ kum brisna, baha lâka ba kat witin na pruaia sa, kan witin na Gâd Luhpia sa win.
43019008	Pailat naha walan bara, kau sîbrin daukan.
43019009	Bamna Pailat kli lâ tara watla ra dimi, Jisas ra makabi walan: --Man ba ani wina sma ki? Sakuna Jisas lika pana diara kumi sin aisaras kan.
43019010	Pailat win: --Man yang ra ai aisaras sma? Man kaikras sma ki, yang karnika brisna dus prihni ra mai sabaia, bara pri maisakaia karnika sin?
43019011	Bamna Jisas pana win: --Man yang purira karnika kumi sin apu kawama, Gâd mita maikras kata kaka. Sakuna ya mita man mihtam ra ai mangkan ba sika saurka kau tara brisa man ba wal.
43019012	Baha pyua ba wina, Pailat ba trai kaikan Jisas ba pri sakaia. Sakuna Ju nani ai pura karna wini kan: --Man baha waitnika pri sakma kaka, Rom kingka wal uplikam apia sma! Kan ani uplika yakan king taki ba lika, Rom kingka mapara sa!
43019013	Pailat naha walan bara, Jisas ba yan saki brih balan; bamna Pailat lâ iwaika ra iwan, Hibru bilara Gabata wi ba pliska ra, baha tanka lika Walpakira.
43019014	Baha yua ba lika Insal luan yua ba kainara kata, wan lal kat bahamuna. Baku bara Pailat mita Ju nani ra win: --Nahara sa man nani kingkam ba!
43019015	Sakuna Ju nani ai pura wini, naku win: --Witin ba prubia! Witin ba prubia! Dus prihni ra sas! Pailat bila: --Man nani want sma ki, kingkam ba dus prihni ra sabamna? Sakuna prîst tara nani pana win: --Yang nani king wala briras, Rom kingka baman!
43019016	Baku mika, Pailat mita Jisas ba, witin nani mihta ra mangkan dus prihni ra sabaia, bamna witin nani mita Jisas ba brih wan.
43019017	Bamna Jisas dus prihni ba twilki taki wan, Wan lalkamhka wi ba pliska ra (baha pliska ba Hibru bilara Gulguta makisa).
43019018	Bahara witin nani mita Jisas ba dus prihni ra saban, bara aîmplikra wal kan ba sin, kumi Jisas mihta aihkika tanira bara wala ba smihka tanira.
43019019	Bamna Pailat mita wauhtaya kum ulbi, Jisas dusa prihni purara mangkan, bahara naku ulban kata: "Jisas Nasaret wina, Ju nani Kingka ba."
43019020	Ju nani manis baha ulbanka ba aisi kaiki bangwan, kan Jisas ra saban pliska ba lika taun lamara kan. Baha ulbanka ba bila sât yuhmpa ra ulban kata: Hibru, Grîk bara Latin bila aisanka nani ra.
43019021	Baku bara, Ju nani, prîst wihtka tara nani ba mita, Pailat ra win: --Baku ulpara 'Ju nani Kingka'; sakuna naku uls: 'Witin mihta aisin Ju nani kingka.'
43019022	Sakuna Pailat pana win: --Yang dia ulbri ba, baku kabia.
43019023	Suldawa nani mita Jisas ba dus prihni ra saban ningkara, witin kwalka ba kalkan manka wahlwal ra daukan, suldawa bani pis kumi briaia, bara praka yari ba sin brin, praka ba sipras ban pura wina mina tani kat kan.
43019024	Suldawa nani ba pana, pana aisin: --Yawan kwalka na kalkbiara; sakuna kaisa lat lulki kaikaia, kwalka na yaura taubia sapa. Baku sika Ulbanka ra dia aisi ba aimakan: "Witin nani yang kwailka pali ba purara lat puli, yui bri bangwan." Bamna baku suldawa nani mita daukan.
43019025	Jisas dusa prihni ba lamara, ai yaptika Meri bahara bui kata, ai yaptika muihnika Kliupas maîa ba, bara Meri Magdalin sin.
43019026	Bamna Jisas ai yaptika ra kaikan, bara disaipel kum witin latwan pali kaiki kan ba sin, ai yaptika lamara kan. Bamna Jisas ai yaptika ra naku win: --Mairin, kais man luhpiam nara ki.
43019027	Ningkara, baha disaipelka ra win: --Kais, man yaptikam nara ki. Bamna baha yua wina baha disaipelka mita, Jisas yaptika ba main kaiki ai watla ra brin.
43019028	Naha diara ningkara, Jisas ai dara walan diara sut aisin ba aimakan, bara ulbanka ba aimakbia dukiara, witin bila: --Lî din ai daukisa.
43019029	Baha ra wain swahwan, watla kum ra bara kan, bamna suldawa kum mita baha laya ra wahmuk ni buski, hisap dusa tnawa kumi ra mangki, Jisas bila kat brisi mangkan.
43019030	Jisas baha wain swahwan ba din ningkara, witin bila: --Diara sut ba daukan sa. Baha ningkara Jisas ai lal makupan, bara pruan.
43019031	Insal luan yua kainara kata, bamna Ju nani want apia kan upla wîna tara ba dus prihni ra ban swiaia wingka puhbaia yua kat; kan baha wingka puhbaia yua ba lika, kulkanka tara yabi kata. Baha mita Ju nani mita Pailat ra makaban suldawa nani blikbia, dus prihni ra uplika nani ba kuhma dusa nani ba krikaia, ai wîna tara nani ba sin dus prihni ba wina lahbia.
43019032	Bamna suldawa nani wih, pas uplika kuhma dusa ba krikan, bara wala ba sin, Jisas wal dus ra saban kata ba.
43019033	Sakuna Jisas lamara balan bara, kaikan pat pruan kata; baha mita suldawa nani mita witin kuhma dusa nani lika krikras kan.
43019034	Sakuna suldawa nani ba wina kum mita, langsar ni tnaya mina ra sabi klauhban, bamna tala lî wal takan.
43019035	Baha uplika naha sturka aisi ba lika, witin pali mita ai nakra ni kaikan, bara diara kasak ba aisisa; bamna witin ai dara pain walisa, dia aisi ba lika kasak sa; bara baku mika man nani sin kasak lukma.
43019036	Naha diara nani na naku takan, Ulbanka ra naku wi ba aimakaia dukyara: "Upla mita witin ai dusa kumi sin krikbia apia."
43019037	Ulbanka walara sin wisa: "Upla nani mita witin ra saban ba kaikbia."
43019038	Naha diara ningka ra, Josep Arimatia taunka wina ba mita, Pailat ra wih Jisas wîna tara ba brih waia makaban. Baha Josep ka lika Jisas disaipelka kumi kata, sakuna yukuwi ra kan Ju nani sia. Pailat mita au win, bamna Josep wih Jisas wîna tara ba brih wan.
43019039	Bamna Nikudimus sin Josep wal wan. Naha sin Nikudimus ka sika pyua luan ra Jisas ra wata ba. tihmia ra wal aisaia. Witin mita sika mûr kia yamni ba alus saika wal miks munan ba kintal kum bri balan.
43019040	Baku bara Josep bara Nikudimus wal mita Jisas wîna tara ba brin, bamna linen kwalka ni srukan, bara sîka kia painkira ba ni yukan; baku sika Ju nani ba daukikan, upla kum pruan wîna tara ba bikaia pyua.
43019041	Jisas dus prihni ra saban pliska ba lamara upla bikaia tasbaia kum bara kata, bara bahara raiti raya kum bara kan, kau upla pruan wîna tara bahara mangkras kata.
43019042	Baha raitika ra witin nani mita Jisas wîna tara ba mangkan, kan baha raitika ba Jisas dus ra saban pliska ba lamara kan bamna, bara Ju nani wingka puhbaia yua kulki kan ba sin, pat baila kata.
43020001	Wîk yua pas, Meri Magdalin ba raiti ra wan titan pali, kau tihmia kata witin kaikan, walpa raiti pura prakan kata ba sakan kan.
43020002	Bamna witin plapi wan Saiman Pita ra bara disaipel wala Jisas mita latwan pali kaiki kan bara sin, bara naku win: --Upla mita Dawan ba raiti wina saki brih wan, yang nani sin kaikras ani palira brisi swin sapa!
43020003	Pita bara disaipel wala nani ba kira taki raiti ra wan.
43020004	Wal sut plapi auya kan, kuna disaipelka wala ba kau karna plapan Pita ba wal, bamna witin pas raiti ra balan.
43020005	Witin baui kaikan linen kwalka nani lika bahara swin kan, kuna raiti bilara lika witin dimras kata.
43020006	Witin nina ra Saiman Pita sin balan, bara ban raiti bilara diman. Saiman Pita kaikan linen kwalka bahara swin kan ba,
43020007	sakuna Jisas lal ra angsar wilkan kan ba linen kwalka ni baha ba asla apia kan, sakuna karbi tani walara swin kata.
43020008	Disaipelka wala raiti ra pas balata ba sin raiti bilara diman, bamna witin sin kaikan dia takan ba, bara kasak lukan.
43020009	Kan witin nani kau Ulbanka tanka kaikras kan, nahki Jisas pruan nani wina kli buaia kan ba.
43020010	Ningkara, disaipel nani ba kli ai watla ra mahka wan.
43020011	Sakuna Meri Magdalin lika latara raiti ba lamara ini kan. Witin kau ini ban raiti bilara baui kaikan bara,
43020012	kaikan insal wal kwala pihni dimi iwi kan, Jisas wîna tara tnikan kan ba pliska ra, kumi ba lal tani bara wala ba mina tani ra.
43020013	Bamna insal nani ba mita makabi walan: --Mairin, dia muni inisma ki? Meri Magdalin bila: --Kan yang Dawanki ba saki brih wan, bara yang kaikras anira brisi swin sapa.
43020014	Meri Magdalin naha aisin na ningkara, witin ai nina ra tawi kaikan, Jisas bahara bui kan, sakuna witin lika kaikras kan baha ba Jisas kata.
43020015	Baku bara Jisas mita makabi walan: --Mairin, dia muni inisma? Ya plikisma ki? Meri Magdalin luki kan baha lika raiti main kakaira ba, bamna naku win: --Waitna, man mita witin ba brih waram kaka, pliskam ai wis anira brisi swiram ba, bara yang mita witin ba saki brih wamna.
43020016	Jisas mita win: --Meri! Meri Magdalin taui, Hibru bila ra win: --Rabuni! (Baha bila tanka ba lika "Smasmalkra").
43020017	Jisas win: --Ai alkpara, kan yang Aisa bara ba pliska ra kau uli wih asla takras sni. Sakuna muihki nani ra wih wis, uli auna Aisiki ra bara man nani Aisikam ra; yang Gâdki ra bara man nani Gâdkam ra.
43020018	Bamna Meri Magdalin mita disaipel nani ra wih maisapahkan, witin pali mita Dawan ba kaikan, bara sturi nani, Dawan witin ra win ba sin maisa pakan.
43020019	Baha sin yua tihmika tutni palira, disaipel sut asla taki kan, bamna utla durka nani sut prakan kan, Ju nani sia. Jisas bal dimi, disaipel nani lilapas kat buan, baha nani ra lakula dauki, naku win: --Kupia kumi laka man nani wal kabia!
43020020	Naha aisin ningkara, ai mihta nani bara tnaya mina sin baha nani ra marikan. Disaipel nani lika Dawan kaikan bara, lilia pali takan.
43020021	Baha ningkara Jisas kli win: --Kupia kumi laka man nani wal kabia! Aisa mita yang ai blikan ba baku, yang mita man nani ba mai blikisna.
43020022	Jisas mita disaipel nani sut ra ai wingka puhbi, nan win: --Man nani Spirit Hulikira ba bris.
43020023	Ani uplika saurka nani ba man nani mita swih tikma kaka, baha nani ba patka swih tikan kabia; sakuna ani uplika saurka nani ba swih tikras kaka, baha saurka nani ba ban swih tikan kabia apia.
43020024	Sakuna disaipel nani wina kumi nina Tamas, upla nani mita Sutki wi ba, Jisas balata pyua disaipel wala nani tila ra, witin apu kan.
43020025	Bamna ningkara, disaipel wala nani ba mita Tamas ra win: --Yang nani Dawan ba kaikri. Sakuna Tamas bila: --Witin ai mihta nani ra silak ni saban untika nani ra bara tnaya mina untika bara mihti sirpika ni dingki kaikras sna kaka, yang sip kasak lukamna apia.
43020026	Yu 8 luan ningkara, disaipel nani ba kli utla kum ra asla taki bangwan kan, bara naha pyua lika Tamas sin baha nani tilara kan. Bamna dur nani ba sut prakan kan, sakuna Jisas ban dimi disaipel nani lilapas kat buan, lakula dauki, naku win: --Kupia kumi laka man nani wal kabia!
43020027	Ningkara Jisas mita Tamas ra win: --Mihtam kulkaika ba nahara dingki, mihti nani na kais, bara mihtam ba sakbi tnaiya mina untika nara dingki kais. Bamna lukras ban kapara, sakuna kasak luks!
43020028	Tamas mita pana win: --Yang Dawanki bara yang Gâdki!
43020029	Bamna Jisas bila: --Tamas, man ai kaikram ba katra kasak lukisma? Yamni pali sa baha uplika nani ai kaikras sakuna kasak luki ba.
43020030	Bamna Jisas mita sain aihka wala nani bara wark aihka wala nani sin manis daukan disaipel nani mawanra, sakuna baha nani sut naha wauhkataya ra ulbras sa.
43020031	Ban sakuna naha nani na lika ulban sa, man nani kasak lukma Jisas ba Misaia Gâd Luhpia sa, bara naha kasak lukanka nak raya ban kaia laka bri kama.
43021001	Bamna naha diara nani ningkara, Jisas kli ai disaipelka nani ra latan takan Taibirius lakunka un ra. Baku bara witin naku daukan:
43021002	Saiman Pita, Tamas, upla nani mita Sutki maki kan ba, Nitanîl, witin ka Kena Galili wina ba, Sebedi luhpia nani bara disaipel wala kau wal ba kumi ra asla kan.
43021003	Saiman Pita baha nani ra win: --Yang inska alkaia auna. Disaipel wala nani ba bila: --Yang nani sin man wal wamna. Bamna witin nani wih duri kum ra aimakan, sakuna baha tihmika aiska diara kumi sin alkras pali kata.
43021004	Mahka yu baiwaia man kan bara, Jisas lakun un ra bal buan, sakuna disaipel nani kaikan baha ba Jisas sa.
43021005	Bamna Jisas bila: --Tuktan nani, inska alkram ki? Pana disaipel nani bila: --Diara alkras.
43021006	Bamna Jisas bila: -- Tan ba duri aihkika tanira lulks, bara inska alkma. Baku daukan, bamna tan ba lî wina kli sip aubi sunras kan, inska uya ailal alkan kan ba mita.
43021007	Baha disaipelka Jisas mita latwan kaiki kan ba Saiman Pita ra win: --Naha na Dawan sa! Saiman Pita lika baha ba Dawan sa win walan bara, witin kwala brih ai taya prakan (kan witin ai taya man kan), bamna liura pâli dimwan.
43021008	Disaipel wala nani lika duri brih lakun un ra wan, tan ba raski brih, inska ni bangwan kan bamna. Baha nani lika sauhka wina ban laihwra apia kan, handat yar baman kata.
43021009	Disaipel nani sauhka ra nan ulan bara, kaikan pauta kum mukan kan, bara baha pautika purara inska kum kahban ami kan, bara brit sin bara kan kaikan.
43021010	Bamna Jisas bila: --Inska wiria bri bal, bisiura alkram ba wina.
43021011	Saiman Pita duri ra aimaki tan ba sauhka ra raskan, bara tan ba inska tara ni aibangwan kan, asla 153 inska nani kata. Inska ailal pali kan sakuna, tan ba kalwras kata.
43021012	Bamna Jisas bila: --Man nani mahka bal, titan pata pis. Disaipel nani tila wina kumi sin makabi walras kata, witin ba ya sa sapa, kan witin nani sut nu kan baha ba Dawan sa.
43021013	Ningkara, Jisas baha nani lamara wih, brit ba ai mihta ra brih muni disaipel nani ra yan, ningkara inska ba wal sin baku daukan.
43021014	Naha kat aima yuhmpa Jisas ai disaipelka nani ra latan takan, witin pruan wina buan ningkara.
43021015	Bamna titan pata pin ba ningkara, Jisas mita Saiman Pita ra makabi walan: --Saiman, Jan luhpia, man ba naha nani purkara yang ra kau latwan ai kaikisma ki? Pita mita pana win: --Au, Dawan, man kaikisma nahki yang man ra latwan sna ba. Jisas bila: --Baku sa kaka, syîpki luhpia nani ba plun dakaks.
43021016	Kli Jisas aima wala makabi walan: --Saiman, Jan luhpia, latwan ai kaikisma ki? Pita pana win: --Au, Dawan, man kaikisma nahki yang man ra latwan sna ba. Jisas mita win: --Baku sa kaka, syîpki nani ba main kaiks.
43021017	Jisas aima yuhmpa ra kli makabi walan: --Saiman, Jan luhpia, man latwan ai kaikisma ki? Pita naha kat sari takan, kan Jisas naha kat aima yuhmpa witin ra latwan kaiki sapa makabi walan bamna. Baku mika Saiman win: --Dawan, man diara nani sut ba kaikisma, bamna man kaikisma, yang man ra latwan sna ba. Jisas bila: --Baku sa kaka, syîpki nani ba plun dakaks.
43021018	Bamna yang kasak pali mai wisni, man kau wahma katma bara, kwalkam dimi anira waia want kapram bara taki wi katma, kuna man almuk takma bara, mihtam sakbi brima bara wala kum mita kwalkam mai dingki, bara anira waia want apia sma ba pliska ra mai brih wabia.
43021019	Jisas naha aisi kan ba lika mariki kan, Pita nahki pruaia kan ba tanka, baku ni Gâd ra mayunaia dukyara. Baha ningkara, Jisas Pita ra win: --Nini bliks!
43021020	Pita ai nina ra tawi kaikan, Jisas mita latwan kaiki kan disaipelka ba ai nina ra aula kata. Baha sin disaipelka sika tutni pata pî kan bara, Jisas lama pali ra kan, bara witin mita sika makabi walan: "Dawan, ya pali mita waihla mihta ra mai mangkbia ki?"
43021021	Pita baha disaipelka kaikan bara, Jisas ra makabi walan: --Dawan, naha disaipelka nara dia takbia?
43021022	Jisas pana win: --Witin na yang kli balamna kat raya kabia want sna kaka, baha ba dia sa man mampara? Sakuna man lika yang nini bliks.
43021023	Bamna baha disaipelka prubia apia sturka ba disaipel nani sut tilara sahwan. Sakuna Jisus lika wiras kan baha disaipelka ba prubia apia, witin win: "Witin na yang kli balamna kat raya kabia want sna kaka, baha ba dia sa man mampara?"
43021024	Naha sin disaipelka sika naha diara nani witnis aisi ba bara sin ulban ba. Bamna yawan pain kaiki sa, witin aisi ba lika kasak pali sa.
43021025	Diara kau manis bara sa Jisas daukan ba, bamna baha nani sut ba ulbaia kaka, kumi bani yang lukisna tasba aiska ra sip alkbia apia.
44001001	Kulkanka tara brisma Tyupilus: wauhtaya pas mai ulbatna ra, yang ulbri kata Jisas dia daukan, dia sin smalkan ba, ta wina
44001002	ban kasbrika purara uli wan ba kat. Ai apastilka nani wahbi saki Spirit Hulikira bak smalkan, dia pali sika witin nani daukaia kan ba.
44001003	Jisas pruan wina buan ningkara, 40dis nani witin apastil nani ra ai wîna param taki kan. Sain nani wal mariki kata nahki witin ba raya sa, bara Gâd king aimaki ba laka dukia ra sin aisi kan.
44001004	Witin kau apastil nani wal aikuki asla iwi kan pyua ra, baha nani ra naku win: --Man nani Jerusalem wina taki anira wapara. Aisa mita ai Spiritka yaia pramis aisin dukyara yang mai wisatna ba, bila kaiki bas.
44001005	Kasak mai wisni: Jan lika upla ra li ni baman tahbi dauki kan, ban sakuna, kainam ra kau yu kulki man sa, man nani lika Spirit Hulikira ni tahbi mai daukan kabia.
44001006	Apastil nani ba kau Jisas ai tilara brikan bara, witin nani makabi walan: --Naha pyua pali ra man Israel nani ra king laka ba kli yabaisma ki?
44001007	Bara Jisas pana baha nani ra win: --Man nani ra maikras sa, ahkia apia kaka dia pyua kabia Aisa mita diara nani daukaia luki ba tanka pliki kaikaia, kan witin baman sika baha diara nani daukaia karnika brisa.
44001008	Sakuna man nani puramra Spirit Hulikira balbia bara karnika brima, bara yang dukira witnis nani kama Jerusalem ra, Judia taunka aiskara, Sameria ra, ban wan tasba walara kau laiura ba kat sin.
44001009	Diara nani aisaia bri kan ba sut aisan bara, apastil nani mawan wina Jisas ba mahka kasbrika purara uli wan; kasbrika kum bak brih dimi tiwan, bara witin nani Jisas ba kli sip kaikras kan.
44001010	Witin nani kasbrika purara ai nakra buki kaiki kan, Jisas uli auya kan bara, baha pyua ra waitna wal kwala pihni dimi witin nani lamara bal takan.
44001011	Baha nani bila: --Galili waitnika nani, diakan man nani kasbrika purara kat ban kaikisma? Baha Jisaska, man nani tilam wina kasbrika purara uli wan kaikram ba, baha natkara kat witin kli balbia.
44001012	Bara apastil nani sut Alibit ilka ba wina kli Jerusalem ra taui balan. Baha ilka ba Jerusalem wal baila pali kata, baha prais sika wingka puhbaia yua ra wapaia aitani kulkan ba.
44001013	Witin nani Jerusalem ra balan bara, utla kum purara rûm kum ra uli wih dimi takaskan. Witin nani aikuki bara kan ba sika, Pita, Jan, Jems, Andru, Pilip, Tamas, Bartolomyu, Matyu, Alpius luhpia Jems ba, Saiman karna Mamunra ba, bara Jems luhpia Judas ba sin.
44001014	Pyua bani witin nani sut, Jisas muihnika nani aikuki asla taki kan ai pura sunaia. Witin nani ai tilara Jisas yaptika Meri bara mairin wala nani sin bara kata.
44001015	Baha yua nani kum ra, Pita lika wan muihni nani lilapas kat buan. Upla nani asla bara kan ba lika 120 baku kan. Witin bila baha nani ra:
44001016	"Muihki nani, pyua ba baku aimakaia kan, pyua luan Ulbanka nani ra aisi ba kat, nahki Spirit Hulikira Debit bak aisin ba Judas dukyara. Witin sika, Jisas priski silak ra brihwaia uplika nani ta brin ba.
44001017	Judas sin wan daknika na tilara kulkan kata, baha purkara witin sin naha warkka na daukaia bri kan.
44001018	Sakuna ai saurka mana aibapan lalahka ba ni, witin wih tasba kum atkan, ningkara, witin ai lal tani tasba ra kauhwan, bara ai byara nani sut baiwi latara takan.
44001019	Naha sturka na Jerusalem ra iwi uplika nani walan bara, baha tasbaia ba nina witin nani ai bilara Akildama makan, baha tanka lika: 'Tala Tasbaia.'
44001020	Pura Sunra Lawana Nani wauhkataya ra naku wisa: 'Ai watla ba bila upla iwras tasbaia baku swin kabia, upla kumi sin baha ra dimbia apia.' Baha purkara: 'Witin wark takaia kan ba upla wala ni bribia.'
44001021	"Bara yawan nahara upla brisa, witin nani sin yawan aikuki ban sa, Dawan Jisas wan tilara kan ba pyua wina,
44001022	Jan tahbi daukata ba wina ban Jisas kasbrika purara uli wan pyua ba kat. Bara aitani kabia witin nani ba wina kum wan tilara briaia, Jisas raiti wina buan ba dukyara witniska kaia."
44001023	Bara baha waitna nani ai tilara kan ba wina wal sakan: Josep, Barsabas maki ba, nina wala Justus wi ba, bara Matias sin.
44001024	Witin nani baha dukyara naku ai pura sunan: "Dawan, man baman sika upla nani kupia tanka kaikisma ba; wan mariks naha waitna wal na wina, ani pali ba man bak sakram,
44001025	apastil warkka ra aimakaia, kan Judas lika baha warkka ba swisi tanis tiwan sa, witin waia kan pliska ra wan bamna."
44001026	Witin nani lat ba lulkan, bara baha ba Matias ra kauhwan, bamna baha pyua wina Matias lika apastil nani tilara kulkan kan.
44002001	Pentikus yua balan bara, lalukra nani sut plis kumi ra asla takan kan.
44002002	Bara tisku kan witin nani walan bin kum bal iwan, sin pali pasa karna kraui binka baku. Baha watla bilara witin nani bara kan ba sut bangkan.
44002003	Bara upla twisa pauta klauhwan baku latan takan, witin nani sut pura ra iwan.
44002004	Kumi bani ba Spirit Hulikira ni aibangwan, bara mahka bila sat wala nani ra aisin, Spirit mita yan aisan ba kat.
44002005	Baha yua nani ra, Gâd ra luki Ju uplika nani kuntri wala ra kan ba Jerusalem ra wan; baku sin tasba aiska wina.
44002006	Upla nani bara kan ba baha binka takan ba walan, bara asla aidruban, witin nani sip ai dara walras kan dia lukaia sapa, kan naha lalukra nani aisi kan ba lika, witin nani pali ai bila kat aisi kata.
44002007	Witin nani tâ iwi, aihka sin lukan, bara pana, pana ai walkara taui aisin: --Naha uplika nani aisi na, sut ba Galili wina apia?
44002008	Bara nahki kan wan kuntrika pali bila kat naha uplika nani aisin, yawan wali na?
44002009	Yawan nara na lika kuntri sat, sat wina nani sa; Partia, Midia, Ilam, Misuputimia, Kapadosia, Pontus, Esia kuntrika tani wina,
44002010	Pridsia, Pampilia, Idsipt, Sairini kuntrika tasbaia lama wina, baha purkara Rom wina sin upla nani nara sa;
44002011	baha nani wina tila nani ba Ju nisanka pali, bara wala nani Ju takan nani ba sin. Krit, Arebia wina sin upla nani nara sa, sakuna ban yawan wan bila pali kat baha nani aisin yawan walisa, nahki Gâd mita diara aihka tara daukan nani ba dukyara!
44002012	Witin nani sut ta iwan, dia lukaia sapa sin kaikras kan, bara pana, pana ai walka ra taui naku aisi bangwi kan: --Naha na dia tanka saki?
44002013	Sakuna upla wala nani lika lawaska kiki, aisin: --Naha uplika nani lika bla taki sa!
44002014	Bara Pita mahka buan, apastil wala 11 ba aikuki, bara naku ai bila baikra karna ni aisin: --Judia uplika nani sut, Jerusalem ra iwi nani sma ba sin, naha tanka na kasak pali kaiki bas, bara yang dia mai wimna ba sin pain wals.
44002015	Naha uplika nani na bla apia sa man nani lukisma ba baku, kan nanara lika kau titan 9 aklak sa bamna.
44002016	Sakuna naha dukyara sika dahra aisasara Juil mita naku aisin kan:
44002017	'Gâd bila: Tnata yua nani ra naku daukamna: Yang Spiritki ba upla bani purara laikamni, bara luhpiam waitna nani, bara luhpiam mairin nani ba sin yang witniski aisabia; wahma nani sin diara aihka kaikbia, almuk nani lika yaprisauhkan kaikbia.
44002018	Duki dadaukra waitna nani bara mairin nani sin purara Spiritki ba laikamna, bara yang witniski aisabia.
44002019	Diara aihka nani kasbrika purara marikamna, bara sain nani sin naha tasbaia ra marikamna: tala, pauta bara kyasma mukus.
44002020	Lapta ba tihmia takbia, kati ba lika tala baku pauni takbia, Dawan yua tara pranakira kau balras bara.
44002021	Bamna, Dawan nina maki wini nani ba sut lika swaki sakan kabia.'
44002022	"Israel uplika nani, pliskam naha na pain wals, dia pali dukyara aisi kamna ba: Baha Jisas Nasaret wina kan ba, Gâd mita witin ba waitna painkira kulkan kata, man nani mamwan kat, witin mita diara aihka tara nani, sain nani sin daukan. Bara baha tanka ba pain kaikram.
44002023	Blasi pyua wina Gâd mita ai Luhpia ba ridi dauki dia takaia kan ba pain kaikisi, man nani mihtam ra mangkan bara, witin ba silak ra mangkram, baha ningka ra upla watauikira nani mihta ra mangki brisi dus prihni ra sabi ikram.
44002024	Sakuna Gâd witin ba prura karnika mununhta wina kli bukan, prura sip witin ba ai karnika munuhnta ra taibi briras kan bamna.
44002025	King Debit mita Jisas dukyara naku aisin: 'Yang pyua bani maiwan ra Dawan ba kaiki katna. Witin sin yang laima ra sa, bamna diara kumi sin trabil ai munbia apia.
44002026	Baha mita yang kupi ba lilia pali takan, bara twisi sin mahka lilia ni aiwani sa, bara yang wîni tara ba wihka bila kaiki kabia.
44002027	Man yang solki ba pruan nani bara ba pliska ra ban swima apia; dukyam dadaukra hulikira ba wîna tara sin sukwi luaia adarka yama apia.
44002028	Man mita sin raya kaiara waia yabalka nani sut pain pali ai marikram, baha purka ra man mamwan ra lilia ai daukma.'
44002029	"Muihki nani, ai swis yang wan damika Debit dukyara param mai wimna. Witin ba pruan, bara tasba ra bikan, ban naiwa yua kat ai raitika ba kau yawan brisa.
44002030	Ban sakuna, Debit lika dahra aisasara kum kata. Bamna witin pain pali kaiki kan, Gâd swir taki kira witin ra pramis munan tanka ba, nahki ai kyamka ba wina kumi ai iwaika ra iwbia.
44002031	Baku bara, Debit lika kan wina witin ra kaiki baku, Mesaia pruan wina bubia ba dukyara naku aisin: 'Witin solka ba pruan nani pliska ra ban swibia apia, bara ai wîna tara ba sin swika sukwi lubia apia.'
44002032	Bamna sin Jisaska sika Gâd mita pruan kan ba wina kli bukan. Bara yang nani sut baha witniska nani sna.
44002033	Baku bara, Gâd mita ai mihta aihkika ba ni witin ba purara pali bukan, bara Spirit Hulikira witin ra yan, Aisa mita pramis munan kan ba. Bahamna, diara nani sut man nani walisma na bara kaikisma na sin, witin wina atia sa.
44002034	Kasbrika purara uli wan ba lika Debit apia, kan Debit pali sika naku aisin: 'Dawan mita yang dawanki ra win: Man bal yang laima ra iws,
44002035	waihlam nani sut yang minam munhta ra mangkamna ba kat.'
44002036	"Israel nisanka ba sut naha diara na dukyara pain ai dara walaia sa: Baha sin Jisaska man nani dus ra sabi ikram ba, Gâd mita witin ba Dawan bara Mesaia sin mangkan sa."
44002037	Upla nani naha walan bara, sari pali takan, bara witin nani Pita ra bara apastil wala nani ra sin makabi walan: --Muihki nani, yang nani dia daukaia sna ki?
44002038	Bara Pita baha uplika nani ra win: --Man nani daukankam saura nani ba swisi mahka Dawan ra taus, bara kumi bani sin yarka li ni tahbi mai daukan kabia Jisas Kraist nina ra; baku mika saurkam nani swih tikan kabia, bara Dawan mita Spirit Hulikira ba maikbia.
44002039	Naha pramiska na lika man nani bara luhpiam nani sut dukyam sa, bara upla nani laiura bangwi ba sut dukya sin; wibia kaka Dawan wan Gâdka paiwaia luki uplika nani ba dukya sin.
44002040	Bara Pita lika naha bila nani aisin na purara, kau kupia kraukanka ailal baha uplika nani ra yabi, naku smalki win: --Man nani naha uplika nani tiwan bangwi na tila wina bal taki, swaki sakan laka ba alks!
44002041	Baku bara, ai smalkanka bila alki brin nani ba sut pali tahbi daukan; bara baha yua lika 3,000 lama upla kau lalukra nani wal asla prakan kata.
44002042	Baha uplika nani lika yu bani takaskras kira, apastil nani smalkanka nani wina diara lan taki kan, bara witin nani sin pana, pana ai walka dukyara luki kan, ai pura sin suni bangwi kan, sut sin asla taki brit kriki pî kan.
44002043	Bara upla nani sut ta iwan pali taki kan, kan apastil nani ba wark aihka nani uya, sain nani sin manas dauki kan bamna.
44002044	Baha uplika nani kasak lukan ba, sut lika kau asla pali takan, bara dia witin nani ai tila ra bri kan ba, sut bakunu bri kan.
44002045	Ai tasbaia nani bri kan ba, dia, dia wala nani sin bri kan kaka, baha sut pali wauhwi atkan, bara lalahka ba ai walka nani diara apu umpira ba wal aikuki yui brikan.
44002046	Yu bani witin nani tempel ra asla taki kan, bara utla bani ra asla taki, liliaki ra ai kupia kumi lakara ai pata pî kan.
44002047	Witin nani Gâd nina mayuni kan, bara upla nani sut mita pain pali kaikan; bamna yu bani Dawan mita swaki sakan uplika nani ba kau kau sal witin nani daknika ra asla praki kan.
44003001	Yu kumi, tutni 3 aklak pura sunaia pyua ra, Pita Jan wal tempel ra uli wan.
44003002	Yu bani tempel durka Painkira wi ba lamara, waitna kumi aisubi takan wina skahwa kan ba, bri sal iki swin kan, upla nani dimi auya nani ra lalah helpka makabia dukiara.
44003003	Naha skahwa waitna kaikan, Pita bara Jan wal tempel ra dimuya kan, bara witin ra diara yabia wisi makaban.
44003004	Pita Jan wal lika naha skahwa waitna ra taui kaikan, bara Pita bila: --Yang nani ra kat ai kais.
44003005	Bara waitna ba witin nani ra kat taui kaikan, ai kupia ra lukan witin ra diara yabia.
44003006	Sakuna Pita bila: --Yang lalah pihni, lalah pauni, kumi sin maikaia apu sna; ban sakuna dia brisna ba, baha lika sip kamna maikaia: Jisas Kraist Nasaret wina ba nina maki mai wisna, man mahka bui, waps!
44003007	Bara Pita mita mihta aihkika kat alki ta baiki bukan, bara baha pali pyua ra ai mina nani, ai lukutbaika nani sin pain takan.
44003008	Baha pali yua ra, skahwa waitna ba ai mina ra pali tit bui, mahka wapan. Bamna witin apastil nani aikuki tempel ra diman, wapi ban srutwi, Gâd ra mayuni kan.
44003009	Upla nani mita sin kaikan, skahwa waitna kata ba wapi, ban Gâd ra mayuni kan.
44003010	Baha diara aihka takan ba dukyara upla nani sut ta iwan pali takan, aihka sin lukan, kan witin nani mita waitnika na kasak kakaira pali kan bamna; witin sika tempel durka Painkira wi ba lama ra iwi help makabi kan ba.
44003011	Skahwa kan rawan waitnika ba lika Pita, Jan wal wina sip dakwi takras kata, bara upla nani sut sirang iwi plapi balan tempel ra Salaman durka wi ba tanira, witin nani bara kan ba kat.
44003012	Pita naha diara kaikan, bara upla nani ra naku win: "Israel uplika nani, diakan ta iwan taki yang nani kat ai kaiki bangwri sma? Man nani lukisma naha waitnika witin nanara wapi tauki na, yang nani karniki ni, apia kaka dia yang nani yamni daukri ba taka mita rakri?
44003013	Apia, sakuna Ebraham, Aisak, Jekob bara wan damika nani sut Gâdka mita ai Luhpia Jisas ba purara pali buki prana daukan, baha sin Jisaska ra sika, man nani mita wihta nani mihta ra mangkatma ba, bara Pailat pri sakaia win bara, man nani apia wisatma ba.
44003014	Baha uplika hulikira bara kasakkira ba pri sakaia makabaia ba watlika ra, man nani upla saurakira pali kum ni pri sakbia makabatna.
44003015	Baku, raya kaia laka wankaia sip uplika ba man nani mita ikram. Ban sakuna, Gâd witin ba pruan wina kli bukan, bara yang nani sika baha witniska nani.
44003016	Naha sin Jisaska nina ra kasak luki ba mita sika naha waitna wapaia karnika brin, naiwa man nani sut kaikisma na, Jisas nina ra kasak lukan laka ba mita sika. Baha kasak lukan mita sika aiska pali rawan na, baku man nani sut kaikaia sip sma.
44003017	"Muihki nani, nanara yang tanka ba brisna, man nani wihtkam nani aikuki Jisas ikram ba lika, tanka briras katma dia dauki katma sapa.
44003018	Kuna baku natka bak baman Gâd sip kan, witin ai dahra aisasara nani bak Mesaia ba pât wauhwbia dukya ra aisin ba, tnata alkaia.
44003019	Baku bamna, man nani sut daukankam saura nani wina mahka Dawan ra taus, bara mika saurkam nani sut ba diki sakan kabia. Baku bara Dawan man nani mai rakaia pyua ba blikbia,
44003020	bamna Jisas ba blikbia, witinka man nani dukyam wisi kan wina pat sakan kan ba Mesaia baku.
44003021	Bankra nanara Jisas Kraist ba kasbrika purara takaskaia sa, diara nani sut Gâd mita raya daukbia kat, witin ai dahra aisasara nani bak pyua luan nani ra aisin ba baku.
44003022	Baku bamna, Moses mita wan damika nani ra naku maisapahkan sa: 'Dawan Gâd mita man nani muihkam nani tila wina, dahra aisasara kumi saki blikbia yang ai blikan na baku. Bamna man nani witin ai smalkanka ra pain wali bas.
44003023	Upla bani baha dahra aisasara ba bila walras kabia kaka, apu daukan kabia, bara Israel nisanka wina saki lulkan kabia.'
44003024	"Baku bamna, dahra aisasara nani sut ba, Samyuil wina ai kaina ra, ban aisin sa naha dukyara.
44003025	Gâd ai pramiska nani ai dahra aisasara nani bak aisin ba man nani dukyam sika aisin; Gâd wan damika wal lâ daukan lâka pahni ba man nani sin dawanka sma. Gâd Ebraham ra win: 'Tasba ra nisan nani sut ba man kyamkam nani bak yamni munan kabia.'
44003026	Bamna Gâd ai Luhpia Jisas pruan wina kli bukan bara, witin ba man nani ra pas blikan man nani ra yamni mai munaia, man nani kumi bani saurkam nani ba swiaia kupiam lakaia."
44004001	Pita Jan wal lika kau ban upla nani ra aisi kan bara, prîst nani bara tempel main kaiki wihtka ba, bara Sadyusi nani sut aikuki aidrubi balan.
44004002	Witin nani sut ai kupia baiki kan, kan Pita Jan wal lika upla nani ra smalki kan, Jisas pruan wina buan tanka ba wan marikisa upla ba pruan wina kli bubia.
44004003	Pat yu tutni kan bamna, witin nani mita Pita Jan wal ba alki silak ra mangkan, yu wala ra laka daukaia wisi.
44004004	Naha apastil wal smalkanka ba wina upla manas pali kasak lukan; waitna nani baman kulkan ba 5,000 lamara kata.
44004005	Yu wala ra Ju wihtka nani, almuk nani, bara lâ smasmalkra nani sut Jerusalem ra asla takan.
44004006	Baha tilara prîst wihtka tara Anas sin bara kan, Keyapas, Jan, Aleksander bara baha prîst wihtka tara tayka nani sin.
44004007	Bamna Pita Jan wal bri bal witin nani ai mawan kat yan buan, bara makabi walan: --Man nani dia pali karnika ni, ya nina sin bri maki naha diara nani na dauki sma ki?
44004008	Bamna Pita ba Spirit Hulikira ni aibangwan, bara baha nani ra nan win: --Man nani lika naha uplika nani wihtka nani sma ba, bara almukka nani sin:
44004009	yang nani ra makabi wali sma, naha waitna ai sikniska wina nahki rawan sa sapa.
44004010	Bamna man nani mamwan ra param aisisna, Israel uplika nani sut tanka na pain bribia, naha waitnika aiska rawan man nani mamwan ra bui na lika Jisas Kraist Nasaret wina ba nina karnika ra, witinka ra sika man nani dus ra sabi ikatma ba, sakuna Gâd witin ba pruan wina kli bukan.
44004011	Naha Jisaska sika walpa ba, sakuna man nani utla mamakra nani mita witin ba bahki kulkram, ban sakuna witin sika walpa kau painkira ba.
44004012	Upla wala bak swaki wan sakan laka briaia ba apu sa, kan Gâd mita naha tasba ra nina wala kum maki wankras sa, swaki wan sakaia ba dukyara.
44004013	Aidrubanka wihtka nani ba mita kaikan, Pita Jan wal lika sibrin apu kira aisi kan, bara kaikan baha nani wauhkataya uya lan takras kan, upla wala nani wal baku. Bamna ta iwi bangwan, kan latan kaikan naha nani Jisas wal tauki kan.
44004014	Baha purkara, skahwa waitna pain takan ba sin Pita Jan wal lamara bui kata, bamna wihtka nani mita ai mapa ra diara aisaia sip apia kan.
44004015	Kuna witin nani win aidrubanka rûmka ba wina taki wabia, bara witin nani ai manka man aisaia kan bamna.
44004016	Bara witin nani bila: --Yawan nani dia daukbia naha waitnika nani na wal? Kan Jerusalem ra iwi uplika nani sut ba pain kaikisa, witin nani mita sain aihka pali dauki ba dukya ra, bamna yawan baha mapara kunin sa sip wiras.
44004017	Ban sakuna naha diara na upla nani tila ra kau bukaia apia ba mata, kaisa yawan witin nani ra sirang iki bara wip, naiwa wina kli Jisas nina maki upla nani ra aisabia apia.
44004018	Bamna witin nani ba paiwi karna pali naku smalki, win: --Man nani naiwa wina kli baha Jisaska nina maki upla nani ra aisi smalkpara pali.
44004019	Kuna Pita Jan wal pana win: --Man nani pali luki kais, Gâd mawanra aitani kabia sapa yang nani Gâd bila walaia katna ba swisi, man nani bilam walamna kaka.
44004020	Bamna yang nani sip apia, diara nani kaikri ba bara walri ba sin aisaras kaia.
44004021	Bara aidrubanka wihtka nani ba mita karna pali smalki mahka pri swin, witin nani mita nahki pât dingkaia sapa tanka sip sakras kan bamna, kan upla nani sut Gâd ra mayuni kata diara takan ba dukyara.
44004022	Sain aihka ni rakan waitnika ba lika pat mani 40 pura bri kata.
44004023	Pita Jan wal pri takan ba ningkara, witin nani ai panika nani ra wih sut win, prîst tara nani bara almuk nani mita dia witin nani ra win ba.
44004024	Baha diara nani walan bara, witin nani sut Gâd ra ai pura suni, win: "Dawan, man sika kasbrika pura, tasba, kabu, dia, dia baha bila ra ba sut paskram.
44004025	Man sika Spirit Hulikira bak nampakan Debit bilara mangkram witin nan aisin ba: 'Diakan nisan nani ba unsaban laka bukisa, bara upla nani sin diara bahki nani ra man lukisa?
44004026	Naha tasba kingka nani sin ridi taki buan, kuntri nani wihtka tara nani sin asla takan Dawan mapara, bara ai Kraistka mapara sin.'
44004027	"Kasak, naha taunka ra sika, Herad, Pontius Pailet wal, bara Ju apia nani ba sin, bara Israel nani aikuki asla aidruban, man nampakan hulikira Jisas ba mapara, witin ba man mita Kraist mangkram ba.
44004028	Baku mika witin nani sut daukan, dia man patitara pyua ra la mangkram kata ba, diara nani takaia kan ba kat.
44004029	Bara nanara, Dawan, kais witin nani sirang wan iki ba, kuna man nampakan nani ra kupia karna dauks, man smalkankam ba sibrin apu aisaia ba dukyara.
44004030	Man mihtam karnika ni siknis nani rakbia, bara sain aihka nani sin daukbia, man Luhpiam hulikira Jisas nina ra."
44004031	Ai pura suni takaskan bara, witin nani asla taki bara kan pliska ba nikban; bamna witin nani sut Spirit Hulikira ni bangkan kan, bara sibrin apu Gâd sturka yamni ba aisin.
44004032	Lalukra daknika aiska ba lika ai kupia lukanka kumi man brin kata, bamna upla kumi sin wiras kata dia bri kan ba witin yakan ai dukya sa, sakuna diara nani sut ba witin nani sut ai dukya baku kulkan.
44004033	Apastil nani lika karnika uya wal Dawan Jisas raiti wina buan ba dukyara witnis aisi kan, bara Gâd mita sin uya pali yamni munan kata.
44004034	Diara luha uplika kumi sin witin nani tilara apu kata, kan baha nani tasba sapa, utla sapa bri kan ba sut wauhwi atkan. Ningkara lalahka takan ba,
44004035	apastil nani mihta ra mangkan, bara baha lalahka ba yui brin, ya ya diara luha kan ba praiska kat.
44004036	Baku sin witin nani ai tilara Libait kum kata nina Josep, witin ba Saiprus ki dakura ra aisuban kan, bara apastil nani mita nina wala laki yan, Barnabas, (tanka ba "Maisananihkra").
44004037	Naha waitnika mita tasba pis kum bri kan ba wauhwi atkan, bara lalahka takan ba apastil nani ra bri sal yan.
44005001	Waitna kumi bara kan nina Ananaias, ai maîa nina lika Sapaira. Witin nani tasba pis kumi bri kan ba wauhwi atkan.
44005002	Ananaias lalahka ba bakriki prais brin, bakriki wala ba baman apastil nani ra brisi yan; bara lalah aiska praiska ba ai maîa mairin Sapaira ba sin kaikan.
44005003	Bara Pita Ananaias ra win: --Dia muni swiram Setan mita man kupiam alkan, Spirit Hulikira ra kunin munaia, bara tasba atkram lalahka ba wina bakriki briaia?
44005004	Baha tasbaia kau wauhwi atkras kapram pyua ra man dukyam kan, nanara wauhwi atkram na pyua ra lalahka ba sin man dukyam sa. Bamna kais, dia muni baku daukaia kupiam ra lukram? Man Gâd ra sika kunin munisma, upla ra lika apia.
44005005	Ananaias naha walan bara, tasba ra kauhwi pruan; bara upla sut baha sturka walan ba sibrin pali takan.
44005006	Bara wahma nani kum, kum aidrubi bal, wîna tara ba kwala ra karbi raiti ra brisi bikan.
44005007	Awar yuhmpa luan ningkara, maîa mairin Sapaira sin bal diman, dia takan ba walras kan.
44005008	Pita mita makabi walan: --Ai wis, maîam wal naku praiska mana tasbaiam pis ba atkram ki? Bara Sapaira bila: --Au, yang nani baku mana wauhwi atkri.
44005009	Pita bila: --Diakan man maîam wal lamka dauki Dawan Spiritka ra traika kaiki sma? Kais, maîam brisi bikan wahmika nani ba lata wina dimi aula, bara man sin mai brih taki wabia.
44005010	Baha sin pyua ra Sapaira lika Pita mina kat kauhwi pruan. Wahma nani lata wina dimi balan bara, kaikan pat pruan kan, bara saki brisi ai maîa lamara bikan.
44005011	Serts uplika nani bara ya, ya sin baha sturka walan ba, sut sibrin pali takan.
44005012	Apastil nani ba mita sain nani bara diara aihka nani uya sin upla nani tilara dauki kan, bara lalukra nani ba sut asla takan Salaman durka wi ba lama ra.
44005013	Witin nani ai tila ra upla wala kumi sin bal dimras kan, ban sakuna upla nani sut mita yamni kulki kan.
44005014	Upla Dawan ra kasak lukan ba kau ailal takan, waitna nani bara mairin nani sin.
44005015	Witin nani mita siknis uplika nani ba yabal nani ra sakan, krikri nani ra bara aitnikaia dukya nani ra sin tniki swin kan, Pita kra bak lubia bara ai distika ba mita kumi ra pan mamdiskbia dukiara.
44005016	Jerusalem tnayara taun nani ba wina upla manas pali balan, sikniskira nani bara spirit saura nani bri nani ba sut brih balan; bara baha nani sut ba rakan kan.
44005017	Sakuna prîst tara, bara Sadyusi uplika nani sut apastil nani ra tuman laka brin.
44005018	Witin nani apastil nani ba alki silak watla tara ra mangkan.
44005019	Sakuna tihmia ra, Dawan insalka kum mita bal silak watla durka ba kwaki, apastil nani ba lata ra saki, naku win:
44005020	"Man nani tempel ra wih, upla nani ra naha raya sturka yamni na, param aisi smalks."
44005021	Bamna apastil nani naha walan ningkara, yu wala titan pali witin nani tempel ra dimi, mahka upla nani ra smalkan. Bara prîst tara bara ai uplika nani ba mita, Ju almukka nani sut paiwan, witin nani aikuki aidruban tara kum daukaia. Bamna witin nani win apastil nani ba silak watla ba wina saki bri balbia.
44005022	Sakuna suldawa nani silak watla ra wan bara, apastil nani sakras kan, bara witin nani kli taui wih sturka ba maisapahki,
44005023	win: --Yang nani wari bara, kaikri silak watla ba lika pain pali prakan kan, aiwawakra nani sin get ra aiwahki kan, sakuna silak watla durka sakri bara, bilara upla kumi sin apu kan.
44005024	Bara prîst tara nani, tempel main kakaira wihtka ba sin naha diara walan bara, witin nani aisi kan: --Dia pali apastil nani ra takan ni?
44005025	Baha sin pyua ra waitna kum bal win: --Waitna nani man nani mita silak ra mangkram kata ba, nanara pali witin nani tempel ra upla nani ra smalkisa.
44005026	Bara suldawa wihtka ba, suldawa nani aikuki wih apastil nani ba alki brih balan, kuna diara munras kan, upla nani kra walpa ni sabia ra sia.
44005027	Apastil nani ba bri sal, aidrubanka wihtka mawanra kat yan buan, bara prîst tara ba nan win:
44005028	--Yang nani man nani ra adar maikri, waitnika nina maki kli smalkaia apia, ban sakuna kais, dia daukisma ba. Man nani smalkankam ni Jerusalem aiska bangkram sa, bara sin trai kaiki sma baha waitna pruan ba dukyara yang nani na pâtki ra ai daukaia.
44005029	Sakuna Pita, bara apastil wala nani sut naku win: --Yang nani Gâd bila ba kau walaia sna, upla nani ra lika apia.
44005030	Wan damika nani Gâdka mita Jisas ba pruan wina kli bukan, witinka ra sika man nani dus prihni kum ra pami ikram ba.
44005031	Gâd mita witin ba pura ra buki ai mihta aihkika tanira yan iwan. Witin ba sin Wihta Tara bara Sasakra sin mangkan, Israel nisanka ra pyua yaia, ai kupia lakaia bara ai saurka nani ban swin tikan laka briaia ba dukyara.
44005032	Bara naha diara witniska sika yang nani, bara Spirit Hulikira ba sin, witinka Gâd mita ai bila wali dauki nani ra yan ba.
44005033	Aidrubanka uplika nani sut naha walan bara, ai kupia baikan, ban sin apastil nani ra ikaia lukan.
44005034	Kuna witin nani ai tilara Parisi waitna kum kan, nina Gamalîl. Witin la smasmalkra tara kata, upla nani mita sin pain kulkan kan. Witin ai mina ra bui win apastil nani ba wiria latara sakbia.
44005035	Ningkara, baha aidrubanka wihtka nani ra win: --Israel luhpika nani, aman kais dia daukaisma ba naha waitnika nani wal.
44005036	Man nani kupiam kraui bangwisa krani, nahki pyua luan ra takan ba; Teudas kata ba buan, bara wisata witin lika upla tara kum sa, bara 400 waitna nani witin nina blikan. Sakuna witin ba ikan ningkara, baha nani ai nina bliki kan ba sut aihka, aihka man plapan.
44005037	Baha ningkara, nina mangkaia yua nani ra, Judas Galili wina kata ba buan, bara upla ailal sin ai nina blikan, ban sakuna witin ba ikan ningkara, ai nina bliki kan nani ba sut aihka, aihka plapan.
44005038	Bahamna, man nani naha waitnika nani na ban swis, witin nani tilara dimpara. Naha diara na upla wina sa kaka, sut ba bahkira tiwbia.
44005039	Sakuna Gâd wina sa kaka, man nani sip sauhki tikma apia. Bamna man nani aman kais, Gâd mapara aiklapara.
44005040	Witin nani Gamalîl aisin ba pain walan. Bamna apastil nani ba winan balan, bara wipi muni win: --Man nani kli pali Jisas nina bri smalkpara. Baha ningkara mahka pri sakan.
44005041	Apastil nani lika lâ wihtka nani mawan wina liliakira pali taki wan, kan Gâd mita adar yan kata, witin nani Jisas nina tawan swira, pât wauhwaia sin.
44005042	Witin nani yu bani Jisas Mesaia ba sturka yamni ba witniska aisi smalkaia ba swiras kata, tempel ra bara utla wala nani ra sin.
44006001	Baha yua nani ra, kristian nani ba kau ailal taki kan, bara Grîk bila aisi uplika nani mita Hibru bila aisi uplika nani mapara brukwi aisi kan. Witin nani aisin, yu bani plun yui bara, ai pyarkika nani ra aitani main kaikras.
44006002	Bara apastil nani 12 ba mita kristian nani ba sut paiwi, naku win: --Pain apia sa yang nani na Gâd sturka yamni smalkaia laka ba swisi, plun yuaia laka ba ni kau daukaia.
44006003	Bahamna, man nani tilam wina waitna pain 7 pliki saks, sins laka aitani bri nani ba, bara Spirit Hulikira ni sin aibangwan kaka; baha nani ra naha warkka na yas daukbia.
44006004	Yang nani lika takaskras ban puri suniki ra, Dawan bila ba upla ra smalki kamna.
44006005	Naha diara na dukyara upla nani sut aitani lukan, bara witin nani mita Stiben ba ai tila wina pliki sakan. Witin lika waitna kumi kasak lukan laka ni, Spirit Hulikira ni sin bangwan kan. Bara Pilip, Prokurus, Naikenor, Taimon, Parmenas, bara Nikolas Antiok wina, witinka kan pyua ra Ju laka kakulkra kan ba.
44006006	Baha nani ba apastil nani mawanra bri balan, bara apastil nani mita ai pura sunan, ai mihta nani sin baha nani purara kahban.
44006007	Dawan bila ba kau pawi kan, bara kristian nani sin kau ailal taki kan Jerusalem ra. Ban Ju prîstka nani wina sin manas kasak lukan laka ba alkan.
44006008	Stiben lika waitna kumi Gâd karnika bara yamnika ni bangwan kan. Witin lika diara aihka nani, sain nani sin dauki kata upla nani tilara.
44006009	Prias watla uplika nani tila, nina alba kan pri takan nani maki ba, Sairini wina nani ba sin, Aleksandria wina bara Sailisia tasbaia wina bara Esia kuntrika wina nani ba sin, witin nani mahka Stiben wal blahwi kan.
44006010	Sakuna Stiben, Spirit Hulikira wina sins laka yan aisi kan ba mapara, witin nani lika sip buras kan.
44006011	Bamna witin nani upla tila nani ra lalah aibapi, naku aisabia win: "Yang nani walri, naha waitna na lika Moses mapara bara Gâd mapara sin saura aisi kan."
44006012	Naku ni almuk nani bara lâ smasmalkra nani ba sut sinska aihka laki bangwan, bamna witin nani mita Stiben ba alki lâ wihtka tara nani mawanra brihwan.
44006013	Witin nani lika witnis kuninkira nani bri balan, bara witin nani mita Stiben mapara mahka naku kunin aisin: --Naha waitnika lika tempel na mapara, bara lâ ba mapara sin saura aisin.
44006014	Yang nani sin walri witin aisi kan, baha Jisas Nasaret wina ba mita naha tempelka na sauhkbia, bara Moses lâ nani wankan ba sin aihka lakbia.
44006015	Bara lâ wihtka tara nani bara upla sut bara iwi kan ba mita Stiben ra taui kaikan bara, witin mawan ba sin insal mawan baku kan.
44007001	Bamna prîst tara mita Stiben ra makabi walan: --Naha diara nani sut na kasak saki?
44007002	Bara witin pasa aisin: --Muihni bara aisa nani ai wals. Wan Gâdka pranakira ba mita wan damika Ebraham ra param takan, witin Misuputimia ra iwi kan pyua, kau Eran ra wih iwras kan bara.
44007003	Witin ra nan win: 'Man tasbaiam bara tamya nani sut swis, bara was yang tasba kumi mamrikamna ya ba kat.'
44007004	Bara Ebraham Kaldi tasbaia swisi, Haran ra wih iwan. Bahara witin ai aisika ba pruan, ningkara Gâd mita Ebraham naha tasbaia ra brih balan, naiwa man nani nara iwi bangwisma ba.
44007005	Sakuna Gâd mita naha tasbaia ra witin ai dukya pali lika kau yaras kan, ai mina kahbaia pliska kum sin apia. Ban sakuna Gâd pramis munan tasbaia na witin ra yaia, bara prubia ningkara ai kyamka nani dukya kabia. Baha pyua ra Ebraham luhpa nani kau apu pali kan.
44007006	Baha purkara Gâd win: 'Man kyamkam nani ba, tasba trengsar kum ra iwbia. Bara alba pali kabia, rau sin munan kabia mani 400.'
44007007	Ban sakuna, Gâd naha sin win: 'Baha nisanka alba bribia ba yang mita lâka daukamna; ningka ra witin nani baha wina takbia, bara naha pliska ra bal yang duki daukbia.'
44007008	Baha ningkara Gâd mita Ebraham wal lâ kum daukan, bara baha lâka aisin tukinka ba yan. Baha mita sika Ebraham mita Aisak baikan bara yu 8 alkan bara, sirkumsisan daukan. Aisak sin ai luhpia Jekob ra sin baku daukan, bara Jekob ai luhpia 12 nani ra sin sirkumsisan daukan. Witinka nani sika Israel kyamka 12 nani aisika nani kan ba.
44007009	"Bara Jekob luhpia nani wan damika nani kan ba mita ai muihni Josep ra tuman, ban sin witin ba atkan Idsipt ra kat brihwaia, kuna Gâd lika Josep wal ban kan.
44007010	Bamna Gâd mita trabil nani sut wina swaki saki kan, sins laka ba yan, ban sin Idsipt kingka Fero mita yamni kaikaia ba sin. Bara Josep lika Idsipt wihtka tara mangkan, bara king Fero dukya aiska wihtka sin.
44007011	"Bamna plun tiwan tara, sari tara pali sin balan, Idsipt tasbaia aiskara, Kenan tasbaia aiskara sin, bamna wan damika nani plun piaia apu kan.
44007012	Sakuna Jekob walan Idsipt ra lika plun ma manas bara sa, bamna witin mita ai luhpia nani wan damika nani wi ba bahara blikan wan. Naha na pas trip impakan kata.
44007013	Kli aima walara wan bara, Josep lika ai muihni nani ra param takan, bara Idsipt kingka kaikan Josep ba ya kyamka ba.
44007014	Bamna Josep mita blikan wan, ai aisika bara ai taya nani 75 ba sut brih balaia.
44007015	Baku sika Jekob Idsipt ra wih iwan, bara ban pruan. Wan damika nani sin bahara pruan.
44007016	Ai wîna tara nani ba Sikem ra brisi bikan, baha raitika Ebraham mita Hemor luhpia nani wina atkan ba Sikem tasbaia ra.
44007017	"Gâd Ebraham ra swir taki kira pramis munan yua ba pat aimakaia man kan bara, Israel nisanka ba Idsipt ra ailal pali sahwan kan.
44007018	Bara Idsipt ra king kum mangkan ba, witin Josep tanka kaikras kan.
44007019	Naha kingka mita wan taya nani ra kunin munan, bara wan damika nani ra sin rau pali munan, ai luhpia nani nan aisubi sakuya bani ba lulki swika prubia.
44007020	Baha sin pyua ra sika Moses aisubi takan. Naha tuktika Gâd mita yamni kaikan kan, bara ai aisika nani ai watla ra kati yuhmpa yukuki paki kan.
44007021	Witin ba ban lulkaia kan, bara Idsipt kingka luhpia mairin mita brisi pakan ai luhpia baku.
44007022	Baha mita Moses ra Idsipt sinska laka nani sut ba smalkan kata, bamna witin lika sinskira bara diara daukaia sin karnika brikan.
44007023	"Moses pat mani 40 bri kan bara, witin ai uplika Israel nani ba kaikan pali daukan.
44007024	Sakuna witin kaikan, Idsipt waitnika kum mita Israel waitnika kum ra saura rausauhki kan; bara Moses taki wan ai uplika ba help munaia wisi bara Idsipt waitnika ba ikan.
44007025	Witin luki kan ai muihni Israel nani ba lukbia, nahki witin mita Gâd witin nani ba pri sakbia, sakuna witin nani baha tanka briras kan.
44007026	Yu wala, Moses kaikan Israel waitnika wal lika aiklabi kan, bara witin brin dauki kan baha nani wal sut ba kupia kumi daukaia, bara ban win: 'Man nani wal sut ba muihkam apia? Diakan pana, pana wînam ra rausauhki sma?'
44007027	Bara witinka ai muihni ra rausauhki kan ba Moses ra platukbi tnayara laki, win: 'Ya mita man ba wihta mai mangkan, wan laka sin aisi daukaia?
44007028	Man yang ra sin ai ikaia lukisma ki, sin nahwala Idsipt waitnika ra ikram ba baku?'
44007029	Naha walan bara, Moses mahka plapan Midian tasbaia ra. Witin bahara trengsar baku iwan, bara ai luhpia waitna wal sin sakan.
44007030	"Mani 40 ningkara, upla iwras tasbaia Sainai ilka lamara, insal kum witin ra latan takan, kyaya dusa kumi ra pauta klauhwi kan tilara.
44007031	Moses baha diara aihka kaikan bara ta iwan, kuna dia dukya sapa pain kaikaia wisi witin kau lama ra wan, bara Dawan bila baikra naku witin walan:
44007032	'Yang ra sika man damikam nani Gâdkam ba, Ebraham, Aisak, Jekob Gâdka sin.' Bara Moses lika sibrin mita tatatwi kan, sip sin taui kaikras kan.
44007033	Bara Dawan witin ra win: 'Man minam wina suskam ba daiks, kan man minam taibisma pliska ba, hulikira sa bamna.
44007034	Yang upliki nani Idsipt ra pât wauhwi ba kaikri, bara ai bila saki ini ba sin walri, bamna yang bal iwri witin nani ba pri sakaia. Bamna bal, yang Idsipt ra mai blikaisna.'
44007035	"Naha Moseska na ra sika Israel uplika nani mita bahki kulkata ba, naku sin makabi walata ba: 'Man na ya mita wan purara wihta bara lâ dadaukra kaia mai mangkan?' Baha Moseska sika Gâd mita wihta bara upla pri sasakra baku blikan, insal witin ra latan takan kyaya dusa ra pauta baku klauhwi kan ba tilara.
44007036	Moses kata sika wan damika nani Idsipt wina sakan ba. Baha tasbaia ra witin lika wark aihka nani bara sain nani sin daukan, Kabu Pauni ra, ban upla iwras tasbaia ra sin mani 40 kan pyua ra.
44007037	Naha sin Moses ka sika Israel uplika nani ra nan wisata ba: 'Gâd mita dahra aisasara kum mai blikbia, man nani muihkam nani tila wina, sin yang ai blikan baku. Man nani witin bila wali bas.'
44007038	Moses kata sika upla iwras tasbaia ra upla nani tilara kan ba; bara Sainai ilka ra baha insalka witin ra aisin ba, wan damika nani ba wal sin bara kan. Witin sika raya kaia bila nani ba brin yawan ra wankaia dukyara.
44007039	"Sakuna wan damika nani witin bila walras kan, kau ni platukbi tnayara lakisi, witin nani mahka kli Idsipt ra taui waia lukan.
44007040	Baku bara Eran ra witin nani mita win: 'Yang nani want sna, gâd nani dauki wankma, wan kainara impakaia dukyara; kan yang nani kaikras baha Moses ka Idsipt wina wan sakan ba mapara dia takan sapa.'
44007041	Bamna witin nani mita bip lilka kum daukan, daîwan nani sin ikan baha lilkara sakripais daukaia. Witin nani sin uya lilia pali taki bangwan, baha ai mihta ni lilka daukan ba dukyara.
44007042	Bara Gâd witin nani wina tnayara takan, ban sin swin kasbrika purara ba slilmika nani ra ni ai pura sunaia. Baku sin dahra aisasara nani wauhkataya nani ra ulban sa: 'Man nani Israel uplika nani, daîwan nani iki bangwi, sakripais dauki katma ba 40 mani upla iwras tasbaia ra, baha ba yang ra lika apia.
44007043	Sakuna Molok gâdka wal prawaia watla sika man nani twilki bangwi katma ba, bara Ripan gâdka nani slilma lilka ba sin, baha lilka ra man nani mihtam ni daukram ba, bahara puram suni mayunaia wisi. Baha mita man nani tasbaiam pali wina mai saki, lai Babilun kuntrika ra mai blikamna.'
44007044	"Upla iwras tasbaia ra wan damika nani, Gâd upla wal lâ daukan tentka watla ba bri kan. Baha ba baku makan, Gâd mita Moses ra win baha nahki makaia patranka dauki marikan baku.
44007045	Baha ningkara, wan damika nani baha tentka watla ba utla pahni baku brin ai aisika nani wina, Jasua wal balan uplika nani ba sin baha brih balan, witin nani tasba wala nani uplika pura luan pyua. Baha nani Gâd mita witin nani mawan wina kangbi sakan ba, bara ban wan Debit yua nani ra kat.
44007046	King Debit lika Gâd wina help brin, bamna witin want kan Jekob Gâdka iwaika watla kum paskaia.
44007047	Sakuna Salaman sika Gâd watla ba paskan.
44007048	Ban sakuna, Gâd lai purara iwi ba, witin upla ai mihta ni paskan watla satka ra dimi iwras. Dahra aisasara aisin ba baku:
44007049	'Kasbrika purara ba yang king iwaiki sa, tasba ba lika mini taibaika sa. Bamna dia sat watla man nani paski aikaisma ki? Baku Dawan wisa. Ani pliska ra yang wingki puhbaia kamna ki?
44007050	Naha diara nani sut yang mihti ni daukri apia?'
44007051	"Sakuna --Stiben lika ban aisi wi kan-- man nani lika pyua bani kupiam karna brisma. Man nani kyama nani bara kupiam sin brisma, sin baha nani Gâd kakaira apia uplika nani ba baku. Pyua bani Spirit Hulikira mapara. Man nani lika damikam nani wal baku pali sma.
44007052	Man nani damikam nani ani dahra aisasara ra nani ra lika saura munras kan ki? Damikam nani mita ikan, baha nani baha kasakkira balaia dukyara aisi bangwi kan bara. Witinka ba balan bara, man nani waihlam saki upla mihta ra mangki, ikram.
44007053	Man nani sika insal nani bak lâ briram, sakuna bila walras sma.
44007054	Witin nani naha diara nani walan bara, ai kupia sauhkan, ai napa nani sin arkban Stiben ba mapara.
44007055	Sakuna Stiben, Spirit Hulikira ni bangwan kan, kasbrika purara kaikan, bara Gâd prana ba kaikan, Jisas sin kaikan ai aisa mihta aihkika tani ra bui kan.
44007056	Bara win: --Man nani kais! Yang kasbrika pura ba kwawan kan kaikisni, bara Upla Luhpia waitna ba sin Gâd mihta aihkika ra bui ra.
44007057	Sakuna witin nani ai kyama nani ba prakan, bara aitabaiki wini, Stiben mapara plapi wan.
44007058	Bara taun ba wina saki, walpa ni sabi kan. Bamna witnis nani naha diara daukan ba ai kwalka nani ba waitna wahma kumi nina Sâl, bahara yan main kaikaia.
44007059	Witin nani mita walpa ni sabi kan bara, Stiben ai pura suni win: "Dawan Jisas, yang spiritki na man mihtam ra bris."
44007060	Baha ningkara, witin ai lula kriki ai bila baikra karna wini aisin: "Dawan, naha saurka na witin nani ra kulkpara!" Bara naha aisin ningkara, pruan.
44008001	Bara Sâl bara kan, Stiben pruanka ra luki aitani tanka yabisa. Bara baha sin yua, Jerusalem ra serts bara kan ba mapara rau sauhkan tara pali buan. Lalukra nani ban plis, plis ra plapan, Judia bara Sameria tasbaia nani ra; sakuna apastil nani lika bara kan.
44008002	Waitna kasakkira nani mita Stiben wîna tara ba raiti ra brisi bikan, kasak sin sari taki bangwan.
44008003	Bara Sâl lika kau ban serts ra rausauhki kan; witin utla banira dimi tauki kan, waitna apia kaka mairin kra sakbia kaka, raski saki silak ra mangkaia dukiara.
44008004	Lalukra nani plis, plis ra plapan ba mita ani anira wan bara swaki sakan sturka yamni ba smalki kan.
44008005	Pilip lika Sameria taunka kumi ra wih mahka Kraist sturka upla nani ra aisi kan.
44008006	Upla nani bal asla taki kan ba, sut lika Pilip dia aisi kan ba kat aman wali kan, sain aihka nani dauki kan ba sin kaikan.
44008007	Upla ailal spirit taski bri kan ba rakan kan. Spirit taski nani ba ai bila baikra karna winikira upla nani wina taki kan. Bara wakia lawan nani bara skahwa nani sin rakan.
44008008	Baha taka mita baha taunka ba lilia kan.
44008009	Sakuna baha taunka ra waitna kum kan nina ba Saiman, bara kan pyua ra witin lika sukia aimaki kan. Sameria uplika nani ra kasak kunin muni kan. Aisi kan witin ba upla tara kum sa.
44008010	Upla sut, tuktan sirpi nani, bara almuk nani sin, witin ra aman pali wali kan. Bara witin nani naku aisin ba: "Nahamna bah upla nani aisi ba 'Gâd karnakira tara ba'."
44008011	Baku upla nani ba ai bila wali kan, kan pyua wihka wina sukia aimaki upla nani ra kunin muni kan.
44008012	Sakuna Pilip mita Gâd King aimaki ba, Jisas Kraist sturka sin smalkanka wali kasak lukan bara sut tahbi daukan, waitna nani bara mairin nani sin.
44008013	Baha Saiman ka sin kasak lukan bara tahbi daukan, bara witin Pilip wal ban tauki kan. Witin ta iwan pali sin taki kan baha sain nani bara wark aihka nani dauki kan ba dukyara.
44008014	Apastil nani Jerusalem ra bangwi kan ba walan, nahki Sameria uplika nani sin sturi yamni ba brin, bara bahara Pita, Jan wal blikan.
44008015	Witin nani wan bara, ai pura sunan, Sameria ra lalukra nani ba Spirit Hulikira bribia dukyara.
44008016	Kan baha uplika nani ra Spirit Hulikira ba kau iwras kan bamna, tahbi baman daukan kan Dawan Jisas nina ra.
44008017	Bamna Pita Jan wal mita baha nani purara ai mihta nani kahban, bara Spirit Hulikira brin.
44008018	Saiman kaikan apastil nani mita ai mihta nani upla nani ra kahbaia bara, Spirit Hulikira ba bal iwi kan, bamna witin bui Pita, Jan wal ra lalah mariki win:
44008019	--Yang ra sin baha karnika ba aik, bara ani, ani uplika purara mihti nani kahbamna kaka, witin sin Spirit Hulikira ba bribia.
44008020	Pita bila: --Man lalahkam ba wal pat kat wama, Gâd mita yabi dukya ba lalah ni atkaia lukisma bamna.
44008021	Yang nani warkki na tilara, man dukyam briaia wiria sin apu sa, kan man kupiam ba Gâd tanira kasak apia sma bamna.
44008022	Naha saurka na swisi Dawan ra puram suns, bara bankra witin baha kupiam ra lukram ba swih tikbia.
44008023	Yang kaikisni man lika kupiam tahplika ni bangwram pali sa, bara saurka laka mita priski mai brisa.
44008024	Bara Saiman pana aisin: --Man nani Dawan ra yang dukira puram suns, baha saurka ai wiram ba kumi sin ai takbia apia.
44008025	Apastil nani ba witnis aisin, bara Dawan bila sin smalkan. Ba wina witin nani Sameria taunka sirpi nani sut ra sin swaki sakan laka sturka ba smalkan. Baha ningkara, kli Jerusalem ra taui wan.
44008026	Naha ningkara, Dawan insalka kumi Pilip ra win: "Man bus bara waupasa tanira was, baha yabalka Jerusalem wina Gesa ra iwi auya bak." Naha yabalka na lika upla iwras tasbaia ra sa.
44008027	Pilip mahka ridi taki wan. Witin auya kan bara, yabal ra Itiupia kuntrika wina waitna kum wal prawan. Witin ba sin yunuk kata, Itiupia kwinka Kandesi suliarka nani wihtka tara kum kan. Witin sin Itiupia kwinka ba lalahka main kakaira kan, bara witin na Jerusalem ra balan Gâd ra ai pura sunaia.
44008028	Naha waitna ai taunka mata kli ai bila tauan bara, witin ai karka bilara, dahra aisasara Aiseya ulban wauhkataya ba aisi kaiki kan.
44008029	Bara Spirit Huli mita Pilip ra win: "Man baha karka ba lamara was."
44008030	Pilip plapi lamara wan bara walan, dahra aisasara Aiseya wauhkataya wina aisi kaiki kan, bara makabi walan: --Man aisi kaikisma ba tanka brisma ki?
44008031	Waitnika ba bila: --Nahki sip kamna tanka briaia, tanka ai wiaia uplika ba apu na? Bamna witin Pilip ra makaban ai waginka ra uli ai lamara iwbia.
44008032	Ulbanka pis witin aisi kaiki kan ba lika naku kata: "Witin ba syîp baku ikaia pliska ra brih wan kata; syîp luhpia bilas baku ai tawa aîrbra ba mawanra kan, baku sin witin ai bila kwaki diara aisaras kan.
44008033	Witin mayara bauan, sakuna ai laka ba wapni daukras. Bamna ai kyamka ba dukyara aisaia upla apu sa, ai rayaka ba naha tasba wina sakan sa bamna."
44008034	Bara Itiupia waitna ba mita Pilip ra makabi walan: --Man pliskam ai wis, naha dahra aisasara na ya dukyara aisisa ki? Witin ai dukyara, apia kaka, upla wala dukyara?
44008035	Bara Pilip mita mahka baha Ulbanka pis aisi kaiki kan ba wina Jisas dukyara aisin.
44008036	Witin nani ban impaki li bara kan pliska kum ra balan, bara yunuk ba bila: --Li nahara sa, bara aitani kabia apia ki tahbi ai daukaia?
44008037	[Pilip bila: --Man kupiam aiska ni kasak lukisma kaka, man sip sma. Bara waiknika ba bila: --Yang kasak lukisni, Jisas Kraist ba Gâd Luhpya sa.]
44008038	Bamna Itiupia waitnika adar yan, kar ba takaskbia, bara wal sut kar ba wina iwan. Bahara Pilip mita tahbi daukan.
44008039	Witin nani li wina ulan bara, Dawan Spiritka mita Pilip ba brihwan, bara waitnika witin ra kli kaikras kan; sakuna witin ai auyapah ai yabalka ra impakan.
44008040	Pilip ai dahra walan, witin ba Asotus ra kan. Bamna witin taun banira wapi, sturi yamni ba smalki ban Sesaria kat wan.
44009001	Baha pali pyua ra, Sâl lika Dawan ra luki uplika nani ra rausauhki, ikaia sin pliki kan. Bamna witin prîst tara ra wan.
44009002	Bara la daukaia karnika wauhkataya nani makaban, witin baha ba wal Damaskus sinagog watla nani ra wih plikaia, baha nani sturi yamni nina bliki ba sut alki Jerusalem ra bri sal silak ra atia mangkaia, waitna nani sapa, mairin nani sapa.
44009003	Sakuna witin yabal ra auya kan, pat sin Damaskus lamara balan bara, kasbrika purara ba wina ingni kum bal witinra kir ingwan.
44009004	Bamna Sâl tasba kat kauhwan, bara bila baikra kumi walan witin ra naku aisi kan: "Sâl, Sâl, diakan man rau ai sauhkisma ki?"
44009005	Bara Sâl pana makabi walan: "Man ba ya sma ki, Dawan?" Bara bila baikra ba naku win: "Yang sika Jisas, man yang ra sika rau ai sauhkisma ba.
44009006	Man mahka bui taun ra dims, baha ra mai wibia man dia daukaia sma ba."
44009007	Waitna nani Sâl wal impaki kan ba sut ta iwan pali takan, kan witin nani bila baikra walan, sakuna upla kumi sin kaikras kan.
44009008	Ningkara Sâl tasba wina buan, sakuna ai nakra kwakan bara, sip diara kaikras pali kan. Baku bara witin nani mita ai mihta ra alki Damaskus ra brihwan.
44009009	Bahara yu yuhmpa kan diara sip kaikras, plun piras, diara sin diras.
44009010	Damaskus ra lalukra kum iwi kata ai nina ba Ananaias; witin ra Dawan mita diara aihka mariki nan win: "Ananaias!" Bara witin pana win: "Nara sni, Dawan."
44009011	Bara Dawan mita nan win: "Man bus bara yabal kum nina Wapni wi ba kat was, bara Judas watla ra wama bara, Tarsus wina waitnika kum nina Sâl wi ba dukyara makabi wals. Witin ai pura sunisa,
44009012	bara diara aihka kaikan, nahki waitna kumi nina Ananaias wi ba bal dimi ai mihta nani witin ra kahbaia, kli ai nakra diara kaikbia wisi."
44009013	Naha walan bara, Ananaias bila: "Dawan, baha waitnika dukyara upla ailal ai win, nahki diara saura manas daukan, man uplikam nani Jerusalem ra iwi nani ba mapara.
44009014	Bara nanara witin Damaskus ra aula kan, prîst tara nani wina karnika brih, baha nani man ninam ra ai pura suni nani ba alki priski silak ra brihwaia."
44009015	Sakuna Dawan bila: "Man was; yang baha waitnika ba pliki sakri sa, yang dukira witnis aisaia, nisan wala nani ra bara ai kingka nani ra, bara Israel nani ra sin.
44009016	Yang mita witin ra marikamna nahki pât nani uya yang dukira wauhwaia ba."
44009017	Bamna Ananaias wan Sâl bara kan ba watla kat. Witin diman, bara ai mihta nani witin ra kahbi, win: --Muihni Sâl, man aulma kapram bara yabal ra Dawan Jisas wal prawram ba mita ai blikan man namkra kli yamni briaia, bara Spirit Hulikira ni sin aibangwma dukyara.
44009018	Baha pali pyua ra ai nakra nani wina inska taya nani baku kauhwan, bara kli sip kan diara kaikaia. Bamna Sâl mahka buan, bara tahbi sin daukan kan.
44009019	Baha ningkara plun pin, ai karnika sin brin, bara lalukra nani Damaskus ra kata nani ba wal yu kulki takaskan.
44009020	Ningkara Sâl lika mahka prias watla nani ra smalkan. Witin aisin Jisas ba kasak Gâd Luhpia sa.
44009021	Baha nani wali kan ba sut aihka luki nan win: --Naha sin waitnika apia, Jerusalem ra Jisas nina maki ai pura suni nani ra rausauhki kata ba? Bara nahara sin balan apia baha nani alki priski brisi prîst tara nani mihta ra mangkaia?
44009022	Sakuna Sâl lika kau karnakira smalki mariki kan, Jisas ba Mesaia sa. Ju nani Damaskus ra iwi nani kan ba sut pana sip diara aisaras kan.
44009023	Yu ailal luan ningkara, Ju nani ai manka asla taki lâ daukan Sâl ba ikaia.
44009024	Sakuna witin mita baha walan. Kakna, tihmia sin witin nani taun wina takaia getka ra aihwaki bangwi kan witin ra ikaia.
44009025	Sakuna lalukra nani mita pataki tara kum bilara mangki, taun walpaia kutbanka bak alahbi ikan latara, bara baku witin ba swak takan.
44009026	Sâl Jerusalem ra wan bara, trai kaikan lalukra nani wal asla takaia, sakuna sut mita witin ra sîbri kan. Witin nani mita pain lukras kan, Sâl ba kasak Dawan ra tauan sapa.
44009027	Ban sakuna, Barnabas bui witin ba apastil nani ra brisi mariki win, nahki yabal ra Dawan wal prawan ba, bara nahki sin Dawan Sâl ra aisin ba, bara Damaskus ra sin witin sibrin apu kira Jisas nina bri maki smalkan ba.
44009028	Bamna Sâl Jerusalem ra takaskan, lalukra nani aikuki sin asla tauki kan.
44009029	Witin ai kupia aiska ni Dawan nina bri maki aisi kan, bara Ju uplika Grîk bila aisi nani ba wal aisi blahwi kan, bamna baha nani mita trai muni kan witin ba ikaia.
44009030	Wan muihni nani mita naha na kaikan bara, Sâl ba Sesaria ra brihwan, baha wina Tarsus ra blikan wan.
44009031	Bamna serts ba, Judia ra, Galili ra, Sameria ra, baha tasbaia aiska ba kupia kumi spirit bri pawi kan. Witin nani Dawan sibrinka ra iwi bangwikan, Spirit Hulikira helpka ra, bara kau ailal taki kan.
44009032	Pita aimaki wan muihni nani ba kaikaia. Witin Lida ra sin wan, lalukra nani bahara iwi kan ba kaikaia.
44009033	Baha ra witin waitna kum wal prawan nina Inîas, witin 8 mani krikrira prawi kan, wakia lawan sikniska brikan bamna.
44009034	Bara Pita bila: --Inîas, Jisas Kraist mai rakuya, bamna mita krikrikam ba pain dauks. Baha pali pyua ra Inîas mahka buan.
44009035	Bamna Lida ra bara Sarun ra iwi nani ba bui witin ba kaikan, bara sut ai lukanka almuk nani ba mahka swisi, Dawan nina blikan.
44009036	Baha pyua ra, Jupa taunka ra lalukra mairin kum kan ai nina ba Tabita, Grîk bilara lika Dorkas maki kan. Naha mairka ai rayaka yua nani aiskara diara yamni man dauki kan, upla umpira nani ra sin uya help muni kan.
44009037	Baha yua nani ra Dorkas ba siknis alkan bara pruan, bamna ai wîna tara ba tahbi saki muni, brisi pura rûm kum ra dingki tnikan.
44009038	Jupa lika Lida taunka wal baila kan, bara lalukra nani Jupa ra iwi kan ba walan, Pita lika Lida ra sa. Bamna waitna wal saki blikan, naku maisapahkaia: "Pliskam takaskras, Jupa ra bal."
44009039	Bara Pita witin nani aikuki wan. Witin balan bara, brihwan wîna tara tnikan ba rûmka kat. Pyarka nani sut witin ra bal ai tnayara kir bui, ini mariki kan prak nani, kwala wala nani sin Dorkas mita kau raya kan pyua ra sipan nani ba.
44009040	Ningka ra, Pita win baha nani sut ba latara takbia, bara witin ai lula kriki ai pura sunan. Mairka pruan ba kat kaiki, nan win: --Tabita, man mahka bus! Bamna mairka ba ai nakra ilingki Pita ra taui kaikan, bara mahka bui iwan.
44009041	Pita bui mairka ba mihta ra alki bukan; ningkara lalukra nani bara pyarka nani ba sut paiwan balan, witin nani ra marikan Tabita ba kli rawan sa.
44009042	Naha sturka na Jupa taunka aiskara wali bangwan, upla ailal sin Dawan ra kasak lukan.
44009043	Bara Pita lika yu ailal baha taunka ra takaskan, daîwan taya lakaia saîka dadingkra kum nina Saiman wi ba watla ra.
44010001	Sesaria taunka ra waitna kumi bara kan nina ba Kornilius, witin lika Rom suldawa daknika kaptenka kata, nina Itali wina ba.
44010002	Witin lika ai watla uplika aikuki Gâd ra sibrin luki mayuni kan. Witin sin lalah uya yan Ju uplika umpira nani ra help munaia, ban sin Gâd ra ai pura suni kan.
44010003	Yu kumi tutni 3 aklak kan ra, diara aihka kumi kaikan param pali, nahki Gâd insalka kum witin bara kan ba kat bal diman, bara win: "Kornilius!"
44010004	Bamna Kornilius sîbrinki ra pali insal ra kat ban kaiki, makabi walan: "Dawan, dia ki?" Bara insal ba bila: "Gâd pain kaikan, man puram sunram ba, bara Ju uplika umpira nani ra sin help munisma ba sut.
44010005	Bamna man waitna nani bliks Jupa ra, Saiman nina wala Pita wi ba bri balaia.
44010006	Witin ba Saiman wala daîwan taya saîka dadingkra ba wal takaskisa, baha watla ba sin kabu un ra sa."
44010007	Baha ningkara, insal witin wal aisi kata ba mahka wan bara, Kornilius mita ai albika wal winan, bara suldawa kum sin Gâd ra sibrin luki kan ba, yu bani witin wal kan ya ba.
44010008	Diara nani sut takan ba maisapahkisi, baha nani ba Jupa ra blikan.
44010009	Yu wala witin nani impaki pat Jupa lamara balan bara, yu ba 12 aklak baku kan, Pita mita utla bahna ra uli wan, ai pura sunaia.
44010010	Witin plun uya pali dauki kan, mahka sin piaia luki kan. Sakuna ai pata ba kau ridi daukras kan pyua ra, diara aihka kum kaikan.
44010011	Witin kaikan kasbrika pura ba kwawan, bara kwala pis tara baku kum, ta wahlwal wilkan naha tasba kat alahbi ikan.
44010012	Baha kwalka bilara daîwan sat, sat bara kan, mina wahlwal bri nani, pyuta nani, tnawira nani sin.
44010013	Bara bila baikra kum walan: "Pita, bus, bara iki pis!"
44010014	Sakuna Pita pana win: "Apia pali Dawan, yang kau aima kumi sin bahmuna dukya saura taski nani ba sat piras."
44010015	Bila baikra kata ba kli aima walara aisin, naku walan: "Gâd mita diara klin daukan ba, man taski wipara."
44010016	Naha diara na aima yuhmpa marikisi, kwalka kata ba kli kasbrika pura ra uli wan.
44010017	Baha diara aihka kaikan ba dukyara Pita kau ai kupia wal aisi kan bara, Kornilius blikan waitnika nani pat dur ra bui bangwi kan, witin nani Saiman watla ba ani sapa makabi wali kan.
44010018	Witin nani ai bila baikra karna wini makabi wali kan, Saiman nina wala Pita wi ba baha watla ra takaskisa sapa.
44010019	Sakuna Pita lika diara aihka kaikan ba dukyara kau ai kupia wal aisi kan bara, Spirit Hulikira bila: "Kais, waitna yuhmpa mai plikisa.
44010020	Man mahka bui munhta ra iwi wih, baha nani wal was. Nahmpa, nahmpa sin lukpara, kan yang mita baha waitnika nani ba blikri sa bamna."
44010021	Bamna Pita munhta ra iwi wan, bara Kornilius mita blikan waitnika nani ra win: --Man nani plikisma waitnika ba sika yang; dia pali dukyara man nani na balram ki?
44010022	Witin nani bila: --Kapten Kornilius mita ai blikan. Witin waitna kasakkira, Gâd ra sin sibrin lukisa, Ju nani sut mita sin witin ra latwan kaikisa. Bamna Dawan insalka kumi mita witin ra win man mai paiwbia ai watla ra wama, bara dia, dia aisama ba witin walbia.
44010023	Bara Pita mita waitna nani ba yan utla ra diman, tihmia sin aikuki bahara yapi lalauan. Yu wala titan, Pita bara wan muihni nani tila Jupa wina sin, witin nani aikuki wan.
44010024	Yu wala witin nani Sesaria ra diman, bahara sika Kornilius witin bila kaiki kan ba, ai taya nani, bara ai uplika nani sin kau witin wal asla nani ba kan paiwan.
44010025	Pita utla ra dimaia baila kan bara, Kornilius taki wan wal prawaia, ban ai lula kriki ai mawanra kauhwi witin ra mayunan.
44010026	Sakuna Pita mita alki buki, win: --Minam ra bus, yang na upla, sin man wal baku.
44010027	Witin wal ban aisi utla ra diman bara, kaikan upla ailal bahara asla takan kan.
44010028	Bara Pita bila: --Man nani pain kaikisma, Ju sertska ba lâ yaras sa, Ju uplika kum, Ju apia uplika kum wal asla takaia, apia kaka watla ra kra dimaia. Sakuna Gâd mita ai marikan yang upla kumi ra saura apia kaka taski sin wimna apia.
44010029	Baha mita, man nani ai paiwram bara, takaskras mahka balri diara kumi sin aisaras. Bamna yang walaia want sna, man nani dia dukyara ai paiwram sapa.
44010030	Bara Kornilius bila: --Pat yu wahlwal sa, sin naha awarka baku kan, yang waitla nara tutni pura sunra dauki kapri, waitna kumi kwala ingnikira dimi yang ra latan takan.
44010031	Bara naku ai win: 'Kornilius, Gâd man puram sunra ba walan, bara ai kupia sin krauan man mita upla umpira nani ra help munisma ba.
44010032	Bamna Jupa taunka ra upla bliks, Saiman nina wala Pita maki ba bri balaia. Witin ba takaskisa Saiman wala daîwan taya saîka dadingkra ba watla ra, baha watla ba kabu un ra sa.'
44010033	Baha mita mahka blikri man mai plikaia, bamna man aitani pali balram. Nanara yang nani sut nahara bangwisni Gâd mawanra, man ra Dawan mita dia maikka aisama ba walaia.
44010034	Bara Pita mahka aisi win: --Nanara kasak pali kaikisni, Gâd mapara upla satka kumi upla sat wala ba wal aihka apia sa,
44010035	sakuna witin pain kulkisa ani nisanka witin ra sibrin luki diara pain sin dauki ba.
44010036	Bamna Gâd Israel kyamka nani ra win, Jisas Kraist bak kupia kumi laka ba maisapahkan, witin ka yawan sut wan Dawanka ba.
44010037	Man nani sut pain kaikisma, Judia tasbaia aiskara dia taki ba, Galili ra pas daukan ba, tahbi daukaia lâ ba briaia sa Jan mita smalkan ba ningkara.
44010038	Man nani kaikisma Gâd Jisas Nasaret wina bara Spirit Hulikira karnika yan ba, witinka diara pain man dauki tauki kan, bara baha nani debil karnika munuhnta ra pat wauhwi kan ba sut rakan. Baku daukaia sip kan, Gâd witin wal kan bamna.
44010039	Yang nani lika dia, dia Jisas daukan ba witniska nani sika, Judia tasbaia aiskara, ban Jerusalem taunka ra sin. Baha sut ningkara, upla nani witin ba dus prihni pami ikan.
44010040	Sakuna yu yuhmpa ra Gâd witin ba pruan wina kli bukan, bara sin yang nani ra latan takan.
44010041	Upla sut ra lika param takras kan, sakuna yang nani ra lika. Gâd mita kan wina yang nani na bak ai sakan, witnis kaia ba dukya ra. Jisas pruan wina buan ningkara, yang nani aikuki plun piri, diara sin dih bangwri.
44010042	Bara yang nani ai blikan upla nani ra smalkaia, witnis sin aisaia, nahki Gâd mita naha Jisaska na raya nani bara pruan nani sut Wihtka mangkan sa.
44010043	Bamna patitara pyua ba wina, dahra aisasara nani sin Jisas tanka naku aisin: 'Ya, ya witin ra luki ba, ai nina karnika ba mita saurka nani sut swih tikan kabia.'
44010044	Pita kau aisi kan bara, Spirit Hulikira bal iwan baha nani witin ra wali nani kan ba sut ra.
44010045	Ju lalukra nani Pita wal balan kan ba ta iwan, Spirit Hulikira ba Ju apia uplika nani ra sin yabuya ba dukyara.
44010046	Witin nani walan, baha nani bila sat wala nani aisi, Gâd ra sin mayuni kan.
44010047	Baku bara Pita aisin: --Upla sip kabia ki naha nani tahbi daukaia ba wina takaskaia, witin nani pat Spirit Hulikira brin na yawan baku?
44010048	Bara adar yan, baha nani ba Jisas Kraist nina ra tahbi daukaia. Baha ningkara, Pita ra makaban yu wiria pan witin nani wal takaskaia.
44011001	Apastil nani bara wan muihni nani Judia ra nani kan ba sturi walan, nahki Ju apia nani sin Dawan sturka yamni ba brin.
44011002	Pita kli Jerusalem ra balan bara, Ju lalukra nani mita witin mapara buan,
44011003	bara win: --Diakan man Ju apia nani ba watla ra waram, aikuki sin plun piram?
44011004	Bara Pita lika dia takan ba ta wina tnata kat, naku win:
44011005	--Yang Jupa taunka ra puri suni kapri bara, diara aihka kum kaikri, kasbrika purara ba wina diara kum bal iwuya kan kwala tara kum baku, ta wahlwal ba sut wilkan kan, ban yang bara kapri pliska kat bal iwan.
44011006	Yang lama palira wari, bilara dia bara sapa kaikaia, bara kaikri daîwan mina wahlwal bri nani ba, daîwan kraskira nani, pyuta nani, tnawira nani sin.
44011007	Bara bila baikra kum walri nan win: 'Pita, man bus, bara iki pis.'
44011008	Sakuna yang wiri: 'Apia, Dawan, kan kau aima kumi sin bili ra mangkras bahmuna diara saura, taski nani ba.'
44011009	Bara kasbrika pura ba wina bila baikra ba kli aima walara ai win: 'Gâd mita klin daukan dukya ba, man taski wipara.'
44011010	Naha diara na aima yuhmpa takan ba ningkara, diara nani sut kli kasbrika purara brihwan.
44011011	Baha sin pali pyua ra yang nani takaski kapri ba watla ra waitna yuhmpa wan, Sesaria wina yang ai pliki blikan kan.
44011012	Bara Spirit Hulikira ba mita ai win, witin nani ba wal wamna takaskras pali. Bamna naha wan muihni nani 6 na sin yang wal wan. Yang nani sut Kornilius watla ra dimi bangwri.
44011013	Witin ba mita yang nani ra ai win, ai watla ra insal kumi ai tnayara kan ba mita win: 'Waitna nani Jupa taunka ra bliks, Saiman nina wala Pita wi ba bri balaia,
44011014	bara witin mita mai wibia nahki sip kama swaki mai sakan kaia, man bara wamtla uplika aiska.'
44011015	Yang mahka aisari bara, Spirit Hulikira witin nani sut purara bal iwan, sin ta pali pyua ra yang nani purira bal iwata ba baku.
44011016	Bara yang kupi krauan Dawan naku aisin ba dukyara: 'Kasak pali Jan lika li ni upla tahbi daukan, sakuna man nani lika Spirit Hulikira ni mai tahbi mai daukan kabia.'
44011017	Bamna baha lika param sa, Gâd mita baha nani ra spirit Hulikira yan, sin yawan Dawan Jisas Kraist ra kasak lukan bara wankan ba baku. Bamna yang na yamna Gâd mapara buaia?
44011018	Bara wan muihni nani Jerusalem ra nani ba naha sturka walan bara, mapara aisi kata ba sap takan, Gâd ra ni mayuni, nan win: --Baku sa kaka, Gâd mita Ju apia nani ra sin sans yaban ai kupia lakaia, bara raya ban kaia laka briaia.
44011019	Stiben ikan ningkara, lalukra wala nani ra sin mahka rausauhkan, bamna tila nani ba Pinisia ra, Saiprus ra, bara Antiok ra sin plapan. Bahara Jisas sturka yamni ba Ju uplika nani ra baman smalkan, Ju apia nani ra lika apia.
44011020	Sakuna lalukra nani tila Saiprus bara Sairini wina kan ba mita Antiok taunka ra wan, bahara Dawan Jisas swaki wan saki sturka ba Ju apia nani ra smalkan.
44011021	Dawan karnika ba witin nani purara kan, bamna upla manas ai lukanka almuk nani ba swisi, Dawan ra ni kasak lukan.
44011022	Bara naha sturka na Jerusalem ra serts bara ba kyama ra diman bara, witin nani mita Barnabas saki blikan Antiok ra.
44011023	Barnabas bahara wan bara, kaikan nahki Gâd upla nani ra ai yamnika yaban ba, bamna witin lilia kan. Bara mahka upla nani ra smalkan ai kupia aiska ni Dawan ra kasak lukaia tanka.
44011024	Barnabas lika waitna kum pain kata, witin Spirit Hulikira ni, kasak lukan laka ni sin aibangwan kan. Baha mita witin mita upla manas Dawan ra bri balan.
44011025	Baha ningkara, Barnabas ba Tarsus ra wan Sâl plikaia, bara wal prawan bara, witin ba Antiok ra brihwan.
44011026	Witin nani bahara serts uplika nani ba wal takaskan mani kum, ban upla nani ra sin smalki kan. Bamna Antiok ra sika pas lalukra nani nina kristian nani makan ba.
44011027	Baha pyua ra, Dawan wina sturi bri aisi uplika tila nani, Jerusalem wina Antiok ra wan.
44011028	Witin nani tila wina kumi nina Agabus, witin lika wan muihni nani lilapas kat buan, bara Spirit Hulikira mita yan aisin, nahki plun tiwan tara kum tasba aiska purara balbia. Baha ba kasak pali takan Klandius wihta tara aimaki kan pyua ra.
44011029	Bara lalukra nani Antiok ra iwi ba sut wilin takan help kum blikaia, Judia ra wan muihni iwi bangwi ba nani ra, kumi bani sip kan ba kat.
44011030	Baku bara witin nani mita Barnabas, Sâl wal mihta ra lalah ba mangki, Judia serts ta uplika nani ra blikan.
44012001	Baha pyua ra king Herad buan, serts uplika tila nani ra rausauhkaia.
44012002	Bamna witin mita Jan muihnika Jems ba alki, sord ni ikan.
44012003	Bara witin kaikan Ju nani sin baha ba pain kaikan, bamna Pita sin alki priskan. Baha yua ba lika brit lebin mangkras piaia yua kata.
44012004	Bamna Pita ba alki priskan ningkara, witin ba Herad mita silak ra mangkan. Bahara suldawa daknika wahlwal aihwaki kan, dakni bani ra suldawa wahlwal kata. Witin luki kan yua tara ba luka, upla nani mawanra sakaia.
44012005	Bamna Pita silak ra kan, aihwawakra nani mita sin pain aihwaki kaiki kan, sakuna serts uplika nani lika witin dukya ra Dawan ra karna pali ai pura suni kata.
44012006	Sin tihmika, Pita ba Herad mita upla nani mawanra saki brihwaia kan yua kainara, Pita lika mihta wal sut sen ni priskan, ban suldawa wal lilapas ra yapi kan. Suldawa wala nani lika dur ra aihwaki kan.
44012007	Tisku pali kan, Dawan insalka kum balan, bara silak watla ba ingni pali takan. Witin Pita tnaya mina ra tuski bara tatukbi, win: "Man aihni pali mahka bus!" Baha sin pali pyua ra Pita mihta ra sen kata ba tasba ra kauhwan.
44012008	Bara insal ba bila: "Man maisam ba pain wilks, bara suskam ba sin dingks." Bamna Pita naku daukan bara, insal ba bila: "Pramka tara ba dimi, nini ra bal."
44012009	Bamna Pita ban insal ba nina bliki silak watla wina takan, sakuna witin sip pain ai dara walras kan insal dauki ba kasak apia kaka bahki sapa. Witin lukan baha kaiki ba lika yaprisauhkan ra baku lukan.
44012010	Sakuna suldawa daknika pas taura kan ba luan, ningkara dakni wala kainara kan ba sin lui, ban latara takaia durka ayan ni daukan ba kat wan, bara dur ba kwawan. Witin nani taki yabalku auya kan, bara wan nakra klipan kumi bakura, insal ba lika Pita yakan swin.
44012011	Pita baha kat ai dara walan, bara win: "Nanara daira walisna baha ba kasak pali sa, Dawan mita ai insalka blikan, Herad mihta wina swaki ai sakaia, bara Ju uplika nani dia ai munaia luki kan ba wina sin."
44012012	Pita baha dukyara luki ban wapi, Jan, Mark yaptika Meri wi ba watla kat balan; bahara upla ailal asla taki ai pura suni kan.
44012013	Witin lata tani durka ra kingban, bara tuktan mairin kum nina Roda taki balan ya sapa kaikaia.
44012014	Witin lika Pita bila baikra ba pain tanka brin, sakuna uya lilia mita witin dur sin sakras kli plapi wan, bilara uplika nani ra maisapahkaia, Pita ba bal dur ra buisa.
44012015	Bara witin nani bila: --Man lika tanis! Sakuna tuktan mairin ba win: --Yang kasak pali mai wisna. Bamna witin nani bila: --Bankra witin apia, kuna ai insalka.
44012016	Sakuna Pita lika ban dur ra bui kingbi kan. Bara witin nani bal dur ba sakan bara, kaikan Pita kata, bamna witin nani sut ba ta iwan.
44012017	Sakuna Pita ai mihta ni sain munan sap kabia, bara maisapahkan nahki Dawan mita witin ba silak watla wina sakan tanka ba. Bara witin nani ra win: --Naha diara na Jems ra maisapahks bara wan muihni nani ra sin. Ningkara witin taki, plis walara wan.
44012018	Yu baiwan bara, suldawa nani tilara bin dauki aihka pali kan, witin nani sip tanka briras kan Pita ra dia takan sapa.
44012019	Herad mita pliki blikan wan, sakuna sip wal prawras kan. Bara suldawa nani ba lâka dauki muni, sut kat ikan. Ningkara, Herad Judia wina taki Sesaria ra wih iwan.
44012020	Herad lika ai kupia baiki kata, Tairus bara Saidon wal taunka ra iwi uplika nani mapara, kuna yu kum witin nani sut aidrubi balan witin ba mawanra. Sakuna witin nani lalah ni Herad suldawaka wihtka kumi wal uplika taki bangwan, baha nina ba Blastus kata. Bamna witin bak kupia kumi laka makaban, witin nani ai tasbaia ba king kuntrika wina ai pata brikan bamna.
44012021	Herad lika yu kum mangkan, baha yuara witin lika ai king kwalka diman ba kira king iwaika ra iwi, mahka sturi nani aisinka tara aisin.
44012022	Bamna upla nani ba ai bila baikra tara ni winan: "Naha aisi na lika upla apia, sakuna gâd pali kum aisisa!"
44012023	Baha sin pyua palira, Dawan insalka kumi mita munan Herad ba siknis takan, kan mayunra ba Gâd ra yaras kan bamna. Witin ai wîna tara ba liwa mita pin, bara ban pruan.
44012024	Sakuna Dawan sturka yamni ba lika kau ban tara pawi kata, ban plis nani sut ra sin smalkan kan.
44012025	Barnabas, Sâl wal ai warkka sut daukan bara, Jerusalem ra kli taui wan; witin nani ai kulma Jan bara nina wala Mark makan ba sin brihwan.
44013001	Antiok ra serts bara kan bara, dahra aisasara nani bara smasmalkra nani sin bara kan. Baha nani sika Barnabas, Simeon, nina wala Taya Siksa maki kan ba, Lusius Sairini wina ba, Manain witinka Galili kuntrika wihtka, Herad wal pawan ba, bara Sâl sin.
44013002	Yu kum naha uplika nani Gâd ra luki plun piras kira Dawan ra mayunan kan bara, Spirit Hulikira nan win: "Man nani Barnabas bara Sâl wal ba saki aik, baha warkka daukaia yang witin nani paiwri ba."
44013003	Bamna Gâd ra luki plun piras kira ai pura sunan ba ningkara, ai mihta nani witin nani pura ra kahbi, mahka blikan wan.
44013004	Barnabas Sâl wal ba Spirit Hulikira mita blikan bamna, witin nani Sailisia ra iwi wih, baha wina duri tara kum ra aimaki Saiprus ki dakura ra wan.
44013005	Witin nani Salamis ra wan bara, mahka Gâd sturka yamni ba smalki kan Ju nani sinagog watla ra. Jan Mark sin witin nani wal wan kata baha warkka ra help muni.
44013006	Baha ki dakura aiska ba impaki, witin nani ban Pepos ra balan. Bahara Ju waitna kum wal prawan ai nina Bar-Jisas, witin sukia warkka dauki kan. Witin lika kunin aisi win, dia witin aisi ba lika Gâd wina sa.
44013007	Witin lika baha ki dakura wihtka tara kan Serdius Polus; baha waitna ba sinskira kata. Bara wihta ba mita Barnabas, Sâl wal ra paiwan, witin Dawan bila walaia want kan bamna.
44013008	Sakuna baha sukia Grîk bilara Elimas maki kan ba mita baha wihtka bara wikan, Barnabas, Sâl wal mita dia smalkbia ba kasak lukaia apia.
44013009	Bamna Sâl, nina wala Pâl wi ba, Spirit Hulikira ni aibangwan, bara witin mita sukia ba kat aman kaiki,
44013010	nan win: --Man kuninki ra, saurakira, debil luhpia, diara pain nani sut waihlka sma ba. Diakan man Dawan yabalka wapni nani ba warbi lakaia munisma?
44013011	Bamna kais, nanara Dawan mita klala maikbia, bara man nakras kama, wan yu sin kaikma apia, pyua kum ba kat. Baha pali pyua Elimas nakra tihmia takan bara pliki kan upla kum pan ai mihta ra alki brihwabia kan blain takan bamna.
44013012	Bara wihta ba naha diara kaikan bara, kasak lukan, Dawan tanka smalkan ba dukyara sin ta iwan kan bamna.
44013013	Pâl ai uplika wala nani ba aikuki Pepos wina duri ra aimaki, ban laki Perga ra balan, Pampilia tasbaia ra; sakuna Jan, Mark lika witin nani wina dakwi taki kli Jerusalem ra wan.
44013014	Witin nani Perga wina Antiok taunka ra balan, baha ba Pisidia kuntrika wal lamara sa. Bahara witin nani wingka puhbaia yua ra sinagog ra dimi iwan.
44013015	Bamna Moses lâ ulban wauhkataya, bara dahra aisasara nani ulban wauhkataya nani ba aisi kaikan ningkara, prias watla wihtka nani ba mita naku maisapahkaia blikan: --Muihki nani, upla nani ra kupia kraukanka bila brisma kaka, sip sma nanara aisaia.
44013016	Bara Pâl buan, ai mihta ni sain munan sap takbia. Bara witin bila: --Israel waitnika nani bara man nani Gâd ra sibrin luki bangwisma ba, naha na wals.
44013017	Israel nisanka Gâdka ba wan damika nani ba bak saki brin, nisan tara daukaia, witin nani sin kau Idsipt tasbaia ra trengsar baku iwi kan bara. Baha ningkara, ai karnika ba ni baha tasbaia wina sakan.
44013018	Bamna Gâd witin nani ba mani 40 upla iwras tasbaia ra main kaiki bri tauki kan,
44013019	bara Kenan tasbaia ra 7 nisan iwi kan ba sut apu daukan, wan damika nani ra tasba ba yaia dukyara.
44013020	Baha takan 450 mani prais bilka ra. "Baha ningkara tâ bri nani ba wihta ra mangkan, Samyuil yua nani ba kat.
44013021	Baha ningkara witin nani king kum makaban, bara Gâd mita Kis luhpia Sâl ba king mangki yan mani 40 kat; witinka ba Bensiman kyamka kata.
44013022	Ningkara Gâd, Sâl ba sakisi, witin ai watlika ra Debit ba king mangkan. Gâd mita Debit tawan nan aisin: 'Jese luhpia waitna Debit sakri, ba yang pain kaikisna, bara sin ridi sa yang dia want sna ba sut daukbia.'
44013023	Naha sin Debit ra kyamka sika Jisas. Gâd witin ba bukan Israel uplika nani ba swaki sakaia, witin pramis aisin ba kat.
44013024	Jisas kau balras kan pyua ra, Jan Tatahbra mita Israel uplika nani ra smalki win: 'Man nani tahbi mai daukan kaia sa, bara saurkam nani ba sin sut swiaia sma.'
44013025	Jan Tatahbra ai warkka tnata ba alkaia man kan bara, naku aisin: 'Man nani yang na ya luki bangwisma ki? Yang lika baha man nani bila kaikisma ba apia sna. Kuna yang nini ra wala kum aula, yang witin mina ra suska awa pan sip langkras sna.'
44013026	"Muihki nani, Ebraham kyamka nani sma ba, bara Ju apia nani Gâd ra sibrin luki bangwisma ba sin: man nani sut dukyam sa naha swaki sakan laka sturka na.
44013027	Bamna baha nani Jerusalem ra iwi kan ba, ai wihtka nani sut aikuki Jisas ba ya sapa tanka briras kan, bara dahra aisasara nani wauhkataya wina wingka puhbaia yua bani sinagog aisi kaiki bangwi kan ba sin tanka briras kan. Baku mika Jisas pât ra lulki bangwan bara, dahra aisasara nani dia aisin ba tnata alkan.
44013028	Witin ba ikaia pâtka diara kumi sin sakras kan, sakuna witin nani ban Pailat ra makaban witin ba ikaia.
44013029	Bara Ulbanka nani witin dukyara dia aisin ba sut daukan bara, witin ba dus prihni wina alahbi si raiti ra bikan kan.
44013030	Sakuna Gâd witin ba pruan nani tila wina kli bukan.
44013031	Ningkara, yu ailal Jisas latan takan, witin wal Galili wina Jerusalem ra wan nani ra, bara nanara baha nani sika witin dukyara upla nani ra witnis aisi ba.
44013032	"Baku bamna, yang nani nara sna baha sturka yamni ba man nani ra mai wiaia, Gâd dia wan damika nani ra pramis munan ba.
44013033	Baha nani kyamka bangwisna bamna, yang nani ra Gâd ai pramiska dia aisin ba kat daukan, witin Jisas pruan wina bukan bara, Pura Sunra Lawana wauhkataya 2 ra ulban ba baku: 'Man ba yang Luhpi waitna sma; naiwa raya kaia laka ba maikri sa.'
44013034	Bamna naha dukyara sika Gâd aisin kan ba, witinka ba pruan nani tila wina bukbia, wîna tara ba swika sukwi sin luan kabia apia, Ulbankara aisi ba baku: 'Yamnika nani Debit ra yaia pramis munri ba, man nani ra maikamna.'
44013035	Baha mihta kli Pura Sunra Lawana Nani Ulbanka wala ra sin naku wisa: 'Man nampakan waitna wîna swirka sukwi lubia apia.'
44013036	Debit ai yua nani ra Gâd dukya daukan, dia witin ra win ba kat. Ningkara, witin pruan bara, ai aisika nani raitika lamara brisi bikan, bara ai wîna tara ban sukwi luan.
44013037	Sakuna witinka Gâd mita pruan wina bukan ba wîna tara ba, sukwi luras kan.
44013038	Muihki nani, man nani sut pain kaikaia sma, wan saurka nani swih tikaia laka ba lika Jisas bak mai wisa.
44013039	Witin ra kasak luki nani ba bani saurka nani sut ba swih tikan sa, Moses lakara sip swih tikras kan ba.
44013040	Bamna aman kais, dahra aisasara nani dia ulban ba sut man nani puramra kauhbiara. Witin nani naku aisin:
44013041	'Man nani, lawaska kakikra nani sma ba, kais, ta iwan taki si mahka prui bangws; man nani yuam ra baha sat dukya nani daukamna ba sip kasak luki bangwma apia, upla kasak mita mai smalkbia sin.' "
44013042	Pâl ai uplika nani aikuki Ju nani sinagog wina takan bara, Ju apia nani mita win, wingka puhbaia yua wala kli bal baha sturka yamni ba witin nani ra kli smalkbia.
44013043	Sinagog ra asla takan ba tnata alkan, Ju ailal, bara Ju takan uplika ailal sin, Pâl Barnabas wal nina blikan. Bara apastil nani mita smalki kupia kraukan, nahki witin nani ban kasak kaia sa Gâd latwanka laka ra.
44013044	Wîk wala ra, wingka puhbaia yua, taun aiska ba aidruban kan Dawan bila walaia.
44013045	Sakuna Ju nani kaikan nahki upla ailal aidruban kan ba, bara mahka tumi bangwan, Pâl mapara sin aisi, saura sin win.
44013046	Bamna Pâl bara Barnabas wal lika sibrin apu aisi win: --Aitani pali kan Gâd bila na man nani ra pas mai smalkaia. Sakuna man nani mita alki briras, raya ban kaia laka ba sin brin mai daukras sa kaka, yang nani lika Ju apia uplika nani ra mahka auna.
44013047	Naku sika Dawan ai laka yang nani ra wan smalki wan win ba: 'Man ba Ju apia nani ingnika wisi mai mangkri, bara naha tasba aiska ba swaki sakaia yabalka ra sin mai mangkri.'
44013048	Ju apia nani ba naha walan bara, lilia pali takan, bara mahka aisin Dawan bila ba pain pali sa. Bara baha nani sut raya ban kaia laka briaia kan nani ba, kasak lukan.
44013049	Bara baku Dawan bila smalkan kan baha tasbaia aiskara.
44013050	Bara Ju nani mita baha taunka ra ta bri waitnika nani ra, bara tara kulkan mairka nani ba sut wal aisin. Bara witin nani sut buan Pâl, Barnabas wal mapara rausauhkaia, bara kuntri ba wina sin kangbaia.
44013051	Bamna apastil nani mita ai mina ra tasba yuya nani alkan ba syauhbi sakan, baha uplika nani mapara witnis kaia ba dukyara. Ningkara witin nani Aikonium ra wan.
44013052	Sakuna lalukra nani Antiok ra bangwi kan ba lilia pali kan, Spirit Hulikira ni sin aibangwan kan.
44014001	Aikonium ra, Pâl Barnabas wal Ju nani prias watla ra dimi, ai natka kan ba baku witin nani mahka upla smalkan, bara upla uya kasak lukan, Ju nani bara Ju apia nani sin.
44014002	Sakuna tila Ju nani kasak lukras kan ba mita, Ju apia nani ra maisapahkan, wan muihni nani mapara saura lukaia.
44014003	Apastil nani ba bahara pyua wihka takaskan, bara ai kupia aiska ni sibrin apu Dawan dukyara aisi kan. Gâd latwanka laka dukyara aisi kan bamna, Dawan mita kau tabaiki karnika sin yan, sain nani, wark aihka nani sin daukaia.
44014004	Bara taun uplika nani ba dakni walra takan, kumi ba Ju nani helpka taki kan, bara wala ba lika apastil nani helpka.
44014005	Ju nani bara Ju apia nani ba wihta nani aikuki lâ daukan, apastil nani ra rau sauhkaia bara walpa ni sin sabaia.
44014006	Sakuna Pâl Barnabas, wal baha kaikan bara, witin nani plapan Laikonia tasbaia ra, Listra ra, Derbe ra, ban baha taunka nani kir,
44014007	bahara sin swaki sakan laka sturka ba smalki kan.
44014008	Listra ra waitna kum kan sip wapras. Witin aisubi takan ba wina ai kuhma ba skahwa kan bamna, ban bahara iwi kan.
44014009	Bara naha waitna lika Pâl dia aisi kan ba kat aman pali wali kan. Bara Pâl waitnika ba kat taui kaikan bara, ai dara walan nahki naha waitna kasak luki kan witin ba rawbia.
44014010	Bara ai bila baikra karna wini, win: --Man minam ra wapni bus! Bara waitnika kata ba pâli tit bui, mahka wapan.
44014011	Upla nani bara bangwi kan ba kaikan dia Pâl daukan ba, bara witin nani sut ai bila baikra karna wini aisin Laikonia nani bilara: --Gâd nani upla baku taki wan tilara bal iwan sa!
44014012	Witin nani mita Barnabas nina ba Seus win, Pâl ba Hermis win, kan witin sika kau aisi kan bamna.
44014013	Bara Seus prîstka ba, ai tempelka taun ra dimaika kat bri kan ba, bui bip nani, tangni nani diara skahkaia dukya pain nani sut bri balan. Bara upla nani bara bangwi kan ba sin aikuki asla takan, bip nani iki sakripais baku dauki apastil nani ra mayunaia wisi.
44014014	Sakuna Pâl, Barnabas wal baha sturka walan bara, ai kwalka nani kalki ban upla nani ba tilara dimi, ai bila baikra karna winan:
44014015	--Upliki nani, diakan man nani naku dauki bangwisma ki? Yang nani na sin man nani wal baku upla sna. Sakuna nara yang nani balri na, man nani ra sturi yamni ba mai smalkaia, naha diara bahki nani na swisi Gâd rayakira ba nina blikma, witinka mita kasbrika pura, tasba, kabu, nani ra dia, dia baha nani bilara ba sut paskan bamna.
44014016	Pyua luan nani ra Gâd mita ban swin upla nani sut ba ai yabalka kat man tauki kaia.
44014017	Pyua bani witin ba ya sapa tanka marikan, diara yamni dauki ba bak: li kasbrika purara ba wina wankisa, insla ra plun yan pawisa, witin plun aitani wankisa yawan pih lilia kabia dukyara.
44014018	Apastil nani naha diara nani sut aisin sakuna, ban karna kan upla nani bip nani iki witin nani ra mayuni sakripais dauki yaban daukan ba takaskaia.
44014019	Bara tila Ju nani aidrubi balan Antiok wina, Aikonium wina sin. Witin nani upla nani ra maisakapi muni, Pâl ra walpa ni saban. Witin nani luki bangwan Pâl ba pruan kan, bamna taun ba wina raski sakan.
44014020	Sakuna kristian nani sut aidrubi bal pat tnaya kir bui bangwan, bara witin ba kli rawan. Ningkara taun ra kli dimi wan; bara yu walara Barnabas wal Derbe ra wan.
44014021	Pâl Barnabas wal Derbe ra swaki sakan laka sturka yamni ba smalkan, bara kristian kau manas takan. Ningkara witin nani kli Listra ra, Aikonium ra, Antiok ra sin wan.
44014022	Baha pliska nani ra kristian nani sutra tabaikan, ban sin smalki kupia kraukan kasak lukan lakara bapi bui kabia, bara sin win Gâd king aimaki tasbaia ra dimaia kaka, pât nani wauhwaia sa.
44014023	Bamna serts nani banira ta uplika nani mangkan. Baha ningkara, Gâd ra luki plun piras kira ai pura suni, baha ba Dawan mihta ra mangkan, witin nani sut witinka ra kasak luki kan ba.
44014024	Ningkara witin nani Pisidia kuntrika bak impaki, Pampilia tasbaia ra balan.
44014025	Sturi yamni ba Perga taunka ra sin smalkan. Ningkara witin nani Atalia ra balan.
44014026	Bahara witin nani duri tara kum ra aimaki Antiok ra balan. Baha pliska ra sika serts ta upla nani mita witin nani ba Gâd latwanka mihta ra mangkan, bara nanara witin nani baha daukaia kata sut dauki tnata alkan kan.
44014027	Witin nani Antiok ra balan bara, serts uplika nani sut asla paiwan, bara baha nani ra win, dia, dia Dawan witin nani ra daukan ba, bara nahki Gâd mita Ju apia nani ra sin yabalka ba sakan kasak lukaia dukyara.
44014028	Bara Pâl Barnabas wal bahara pyua wihka takaskan kristian nani ba aikuki.
44015001	Baha pyua ra tila upla nani Judia wina Antiok ra balan. Baha nani mita wan muihni nani ra naku smalkan: swaki sakan laka ba briaia kaka, sirkumsisan ba ai wîna ra briaia, Moses lâ yan ba kat.
44015002	Naha diara na dukyara, Pâl Barnabas wal baha uplika nani aikuki kasak blahwan. Ningkara, Pâl bara Barnabas, bara upla tila nani sin sakan Jerusalem ra waia, apastil nani bara serts ta uplika nani aikuki, naha tanka na dukyara aisi kaikaia.
44015003	Antiok serts ka uplika nani mita witin nani ba blikan, bara ai impakanka ba brin. Bara ban Pinisia bara Sameria tasbaia nani bak maisapahki wan, nahki Ju apia nani ai lukanka almuk nani ba lulki si, Dawan nina blikan ba tanka. Wan muihni nani naha sturka walan bara uya lilia pali takan.
44015004	Pâl, Barnabas wal Jerusalem ra balan bara, serts ba, bui baku sin apastil nani ba mita, bara ta uplika nani ba mita sut sin pain brin. Baha nani ra sin witin nani mita maisapahkan dia, dia Dawan witin nani wal daukan ba.
44015005	Parisi daknika wina, tila nani kasak luki bangwan nani ba, ai mina ra bui, nan aisin: --Ju apia nani kasak luki bangwi ba sut, ai wîna ra sirkumsisan ba briaia sa, Moses la nani wankan ba sin kulkaia sa.
44015006	Apastil nani bara serts ta uplika nani aikuki asla taki bangwan, baha laka ba dukyara tanka plikaia.
44015007	Pana, pana kasak aisi blahwan ningkara, Pita buan, bara nan aisin: --Muihni nani, man nani pain kaikisma, nahki Gâd mita man nani tilam wina bak ai saki ai brin, Ju apia nani ra sin swaki sakan laka sturka ba smalkaia, baha nani sin kasak lukbia dukyara.
44015008	Bara Gâd, witinka upla kupia pain kaiki ba bui naha diara na wan marikan sa, nahki Ju apia nani ra sin want ba, bara Spirit Hulikira baha nani ra yaban sin yawan ra wankan ba baku.
44015009	Gâd mita yawan na Ju apia nani ba wal kau sat aihka lika wan kulkras sa, kan witin nani ai kasak lukan laka ba mita ai kupia nani sin klin sakan sa.
44015010	Bara nanara, diakan man nani Gâd diara daukan ba mapara aihka lukisma, ban naha lalukra nani ra yarka karban wihra twilkaia munisma, baha karbanka yawan bara wan damika nani sin sip twilkras kan ba?
44015011	Sip apia pali. Kan yawan nani kasak lukisa, swaki wan sakan laka bri na lika, Dawan Jisas kupia latwanka ba mita, bara baku sin Ju apia nani ba mapara sin.
44015012	Bamna upla nani ba sut sap taki wali kan, bara Pâl, Barnabas wal ai sturka ba mahka aisin, nahki Gâd witin nani bak sain nani, wark aihka nani sin daukan ba Ju apia nani tilara.
44015013	Baha nani aisi tnata alkan bara, Jems naku aisin: --Muihki nani, pliskam yang ra wira wals:
44015014	Saiman Pita pat wan win, nahki Gâd Ju apia nani ra pas pali pain yamnika yan ba, bara witin nani tila wina sin bak saki brin ai uplika nani kaia.
44015015	Baha diara nani na lika dahra aisasara nani bila aisinka ba kat aimakisa, Ulbanka nani ra naku aisi ba baku:
44015016	'Naha diara nani ningkara, yang Debit watla kauhwan ba bal kli buki bapamna; sauhkan ba sin kli paskamni, kli sin raya bapamni.
44015017	Upla wala nani sut Dawan plikbia ba mata, bara nisan wala nani sut pura ra yang nini makan sin.
44015018	Dawan naku wisa, witinka naha diara nani ban patitara pyua ba wina swin ba kaikan.'
44015019	"Baha mita yang lukanki ba lika naku sa: yawan Ju apia nani ra trabil munaia apia sa, witin nani ai lukanka almuk ba swisi, Dawan nina blikuya kaka aitani sa.
44015020	Aitani kabia yawan baha nani ra ulbi maisapahkaia, aidul ra sakripais daukan pata satka kumi sin pibia apia, baha taski bamna. Bara upla kumi marit takras kira ai maîa briaia apia sa, daîwan katwi pruan nani wina ba pibia apia, talia sin apia.
44015021	Bamna patitara pyua ba wina taun banira upla bara sa, Moses laka ba dukyara smalkisa, bara wingka puhbaia yua banira sin prias watla nani ra aisi kaikisa.
44015022	Bamna apastil nani bara ta uplika nani, bara serts aiska ba wilin takan, witin nani ai tila wina upla tila nani saki Antiok kat blikaia, Pâl bara Barnabas aikuki. Witin nani sakan ba lika Judas, nina wala Barnabas maki ba, wala Sailas, witinka waitna pain aihwa kulkan ba wan muihni nani tilara.
44015023	Bara witin nani baha nani wal wauhkataya kum blikan bahara naku ulban kan: "Yang nani apastil bara serts ta uplika nani, bara wan muihni nani sut ba mita, Ju apia nani sma bara lakula mai blikisna, muihni nani lakara, man nani sut Antiok ra iwisma ba, Siria ra, Sailisia tasbaia ra sin.
44015024	Yang nani tanka briri tila upla nani adar yaras katna ba, naha wina taki man nani ra wan; bara witin nani man nani ra aisi ba mita ambuk mai muni mamwahkan.
44015025	Baha mita yang nani aitani luki bangwri, yang nani tili na wina upla nani saki blikaia, man nani mai kaikaia, bamna wan muihni latwankira nani, Pâl bara Barnabas wal baha nani ba blikuna.
44015026	Witin wal sika ai rayaka ba trabil ra ban dingkan wan Dawan Jisas Kraist tawan.
44015027	Baku bara, yang nani blikuna ba sika Judas bara Sailas wal, witin nani mita man nani pali wînam kat, kat aisi mai wibia, dia, dia yang nani ulbri ya ba tanka sut.
44015028	Bamna Spirit Huliki ra aitani lukan bara yang nani sin, man nani puram ra wihrika wala sunaia apia, naha kupia kraukanka nani na baman lika:
44015029	daîwan wîna aidul nani ra sakripais daukan ba lika pipara, talya ba sin apia, daîwan nani langki ikan wîna ba sin apia, bara upla kumi marit takras kaka ai maîa ba briaia apia sa. Naha diara nani alki brima kaka, man nani pain daukisma. Bara yamni wama."
44015030	Baku bara, baha nani blikan ba ban Antiok ra wan. Bahara lalukra nani ba sut aikuki asla takan bara, wauhkataya ba baha nani mihta ra mangkan.
44015031	Wan muihni nani baha aisi kaikan bara, lilia pali taki bangwan, baha maisanihkra witin nani ra yabi ba dukyara.
44015032	Judas bara Sailas wal sin sip pali kan Dawan wina kupia kraukanka pain brin ba baha nani ra yaia, bamna ai bila nani aisi wan muihni nani ra maisanihkan, kupia sin uya ta baikan.
44015033	Witin nani pyua tila nani bahara luan ningkara, wan muihni nani mita kupia kumi laka ra lakula dauki muni, blikan nani mihta ra kli blikan wan.
44015034	[Sakuna Sailas lika wilin takan bahara takaskaia.]
44015035	Pâl bara Barnabas wal sin Antiok ra ban takaskan. Upla wala nani aikuki, witin nani mita upla nani ra Dawan sturka yamni ba smalki, kupia krauki kan.
44015036	Baha yua nani ningkara, Pâl Barnabas ra win: --Kaisa kli wan muihni nani ba nahki sapa kaikaia, baha pliska nani sutra yawan Dawan sturka smalkan nani ra.
44015037	Bara Barnabas lika want kan Jan, Mark ba kli witin nani tilara brih taukaia.
44015038	Sakuna Pâl mita baha wahma kli aikuki taukaia aitani lukras kan, witin kata sika Pampilia kuntrika ra witin nani ra swin; bara wark ra waras kan.
44015039	Baha dukyara witin nani uya blahwan, ningkara wal dakwi takan; bara Barnabas mita Jan, Mark ba brih duri tara aimakan, Saiprus ra waia.
44015040	Pâl lika Sailas ba bak saki brin. Wan muihni nani mita witin nani ba Dawan latwanka laka mihta ra mangkan, ningkara witin nani mahka impakan.
44015041	Witin nani Siria bara Sailisia bak lui wan kristian nani bara ba tabaiki.
44016001	Pâl bara Sailas wal impaki witin nani Derbe ra wan, baha wina Listra ra balan. Bahara sika lalukra kum wal prawan nina ba sika Timoti; witin ba Ju lalukra mairin kum luhpia, ai aisika lika Grîk kata.
44016002	Wan muihni nani Listra ra bara Aikonium ra iwi kan ba sut mita, witin dukya ra diara pain man aisi kan.
44016003	Pâl brin daukan Timoti ba witin wal taukbia, bamna witin ba brisi sirkumsisan daukan, Ju nani baha kuntrika ra iwi kan ba kupia sauhkaia apia ba mata. Kan upla nani sut pat kaikan, witin aisika ba Grîk kan ba.
44016004	Bara taun bani witin nani luan ba, wan muihni nani sut mihta ra mangkan, apastil nani bara ta uplika nani Jerusalem ra bara bangwi ba mita, dia witin nani ai mihta ra lâ mangkan ba.
44016005	Bamna serts nani ba kau bapi buan kasak lukan lakara, bara kristian nani lika pyua bani ailal taki kata.
44016006	Spirit Hulikira adar yaras kata Esia ra sturi yamni ba smalkaia. Bamna witin nani Pridsia bara Galesha tasbaika bak impaki,
44016007	ban Misia tasbaia lainka kat balan. Baha wina Bitinia tasbaia ra luaia lukan, sakuna Jisas Spiritka mita bahara waia adar yaras kan.
44016008	Bamna witin nani Misia ba laihku lui, Troas ra iwi wan.
44016009	Bahara Pâl tihmia ra diara aihka latan kaikan. Masedonia waitnika kumi ai mina ra bui witin ra makabi win: "Masedonia ra lui bal, help wan muns."
44016010	Pâl naha diara aihka kaikan bara, yang nani mahka ridi taki bangwri Masedonia ra waia. Bamna lukri baha ba kasak pali Dawan mita paiwi kan, Masedonia ra wih Dawan sturka yamni ba yang nani smalkaia.
44016011	Bamna yang nani Troas wina duri tara aimaki, ban impaki Samotresia ra bal bangwri, yu wala lika Niapolis ra.
44016012	Baha wina yang nani Pilipai ra wari; naha taunka ra lika Rom uplika pali nani iwi kan ba, Masedonia tilara taun kau tara kulkan kan ba. Bahara yang nani pyua wiria takaski bangwri.
44016013	Wingka puhbaia yua kum ra, yang nani taun ba wina lata tanira taki wari, awala un ra. Upla nani ai natka kan, bahara wih ai pura sunaia. Bamna yang nani mahka iwi, mairin nani bahara bal asla takan nani ra Dawan sturka yamni ba smalki bangwri.
44016014	Witin nani wina kumi ba nina Lidia, Taiataira taunka wina, kwala painkira mapla balyante wauhwi aiâtkra kan. Mairka ba Gâd ra mayuni kan, bara witin sin bara wali kata; Dawan mita ai kupia ba ilingkan, Pâl dia aisi ba aman pali walaia.
44016015	Witin lika ai watla uplika nani sut ba wal tahbi daukan. Ningkara yang nani ra makaban: --Yang na kasak Dawan ra tauri lukisma kaka, man nani bal waitla ra dimi takas. Bamna witin taibi ai munan takaskaia.
44016016	Yu kumi yang nani pura sunaia pliska ra taki auna kan bara, tukta mairin kum wal prawi bangwri; witin sukia, diara kaikaia spiritka bri kata. Witin alba kan, bara diara kaikaia warkka dauki ba wina ai dawanka nani ba lalah uya pali sakaia yabi kan.
44016017	Naha tuktan mairin na mahka Pâl bara yang nani nini ra wapi wini, ban aisi win: --Naha waitna nani na lika Gâd lai purara iwi ba dukya dadaukra nani sa, man nani ra sin maisampahkisa swaki sakan yabalka ba dukyara!
44016018	Yu ailal baku dauki kan. Ban pyua kum kat Pâl kupia sauhkan, bara taui baha spiritka saura tukta mairin ra kan bara win: --Jisas Kraist nina ra yang mai wisna, man witin ba wina taks. Bara baha minitkara spirit saura witin ba swin.
44016019	Sakuna tukta mairin dawanka nani kaikan, nanara witin nani sip kli witin bak lalah sakbia apia, bamna Pâl bara Sailas wal ra alki lilia dauki taukaia pliska ra brisi, wihta nani mihta ra mangkan.
44016020	Witin nani mita Pâl Sailas wal ba Rom wihtka nani mawanra brisi, nan aisin: --Naha waitnika nani Ju nani sa, bara wan taunka ra bal trabil bukisa.
44016021	Witin nani wan smalki ba natka yawan sip alki daukbia apia, kan Rom uplika nani sna.
44016022	Bara upla nani sut witin nani mapara buan, wihtka nani mita sin adar yan kwalka nani ba taya wina daiki si, klala ni wipbia.
44016023	Witin nani ra uya wipan ba ningkara, silak ra mangkan, bara silak watla main kakaira sin adar yan, pain pali aihwaki bri kabia.
44016024	Silak watla main kakaira baha adarka brin bara, Pâl bara Sailas wal ba silak watla bila un pali tani kat brisi, mina nani sut dus unta daukan bara dingki priskan.
44016025	Sakuna tihmia wal bakrikira, Pâl bara Sailas wal ai pura suni Gâd ra lawan aiwani kan, bamna upla nani silak ra kan ba witin nani ra wali kan.
44016026	Tisku baku kan, tasba nikban, bara silak watla playka nani ba sut sin nikban kata. Baha sin pyua ra silak watla durka nani sut ba kwawan, bara silak ra mangkan uplika nani ba sut wilkan nani kan ba langwi kauhwan.
44016027	Silak watla main kakaira ba yapan wina kupia krauan buan bara, kaikan silak watla durka nani sut lika param man kan. Bara ai sordka saki ai mihta pruaia luki kan, witin lukan silak ra mangkan uplika nani sut ba taki plapan.
44016028	Sakuna Pâl aitabaiki winan: --Man wînam ra wataui munpara, kan yang nani sut nara sna!
44016029	Bara silak watla main kakaira ba lamp kum makabi, witin ban plapi diman, sibrin mita ai wîna sut tatatwi kan, bara Pâl, Sailas wal mina kat kauhwan.
44016030	Ningkara, Pâl bara Sailas wal ba silak wina saki, makabi walan: --Masa nani, yang dia daukamna bara ai swaki ai sakan kabia ki?
44016031	Witin nani bila: --Dawan Jisas Kraist ra kasak luks, man bara wamtla uplika nani sut.
44016032	Witin nani mita Dawan sturka yamni ba witin ra smalkan, bara watla uplika nani sut ra sin.
44016033	Baha sin tihmika silak watla main kakaira ba mita witin nani ba brisi insauhkanka nani ba sikban; bara witin ba tahbi daukan, watla uplika nani sin sut.
44016034	Ningkara, witin nani ba ai watla ra brisi plun dakakan. Bara witin ai watla uplika sut aikuki lilia pali kan, nahki witin nani Dawan ra kasak lukaia laka alkan ba dukyara.
44016035	Titan ra wihta nani mita suldawa nani blikan, silak watla main kakaira ra maisapahkbia Pâl bara Sailas wal ba langkaia.
44016036	Bara silak watla main kakaira ba Pâl ra win: --Wihta nani wina adar aikan sa man nani mai langkamna, bamna nanara man nani sip sma liliakira mahka taki waia.
44016037	Sakuna Pâl mita suldawa nani ra win: --Yang nani na Rom taunka suliarka nani sna, bara laika sin daukras kira upla sut mawanra ai wipi silak ra sin ai mangkan, bara nanara yukuwi pali ai saki bangwaisa? Sip apia! Witin nani pali bal naha wina ai sakaia sa.
44016038	Aihwawakra nani mita baha tanka nani ba sut wihta nani ra win. Wihta nani sibrin takan, baha nani ba Rom taunka suliarka nani sa walan bara.
44016039	Wihta nani wan, bara Pâl bara Sailas wal ra makaban ai pâtka nani ba swih tikbia, bara saki muni ban sin makaban taun ba wina mahka taki wabia.
44016040	Witin nani silak wina takan, bara Lidia watla ra wih diman. Ningkara, wan muihni nani ba kaikan, bara baha nani ra tabaiki muni, baha wina mahka wan.
44017001	Pâl bara Sailas wal impaki Ampipolis bara Apolonia bak Tesalonaika taunka ra balan. Bahara lika Ju nani priaska watla kum bara kan.
44017002	Pâl ai natka kan ba baku, witin prias watla ra wih diman. Wîk yuhmpa bahara takaskan bara wingka puhbaia yua bani baha uplika nani wal aisi kan.
44017003	Ulbanka nani tanka ba param aisi kan, Mesaia ba pat wauhwaia kan, witin pruan ka wina kli buaia kan ba sin. Bara sin win: --Naha Jisaska dukyara aisisna na sika Mesaia ba.
44017004	Bamna tila Ju nani kasak lukan, bara Pâl bara Sailas aikuki asla takan, Grîk uplika nani ailal Gâd ra kasak luki nani kan ba sin, bara tara kulkan mairka nani sin uya.
44017005	Sakuna Ju nani kasak lukras kan ba mita ai kupia baikan, bara waitna saura nani bahki man yabal ra kirbi tauki nani ba, asla paiwi, upla nani kupia turban. Witin nani mita Jeson watla ra pliki wan, Pâl bara Sailas wal bara kaka, saki upla nani mihta ra mangkaia.
44017006	Witin nani bahara sakras kan bamna, Jeson bara wan muihni tila nani alki raski, taun wihtka nani mawanra brisi muni, bara aitabaiki winan: --Naha waitnika nani mita sika tasba aiska na ma kupi sa, ban naha kat sin balan,
44017007	bara Jeson ai watla ra dingki brisa. Naha nani Rom kingka Sisar laka mapara bui sa. Witin nani sin wisa king wala kumi bara sa, baha ba Jisas.
44017008	Upla nani bara wihta nani kyama ra naha diara nani diman bara, baha nani sut kupia turban pali takan.
44017009	Bamna taun wihtka nani mita win, Jeson bara wan muihni nani sut lalah aibapbia. Bamna witin nani lalah aibapi, pri takan.
44017010	Tihmia pat iwan, wan muihni nani mita Pâl bara Sailas wal Beria ra blikan wan. Witin nani nan Beria ra diman bara, Ju nani priaska watla ra, wih diman.
44017011	Naha Ju ka nani na kau upla painkira nani kan Tesalonaika nani ba wal. Witin nani ai kupia aiska ni Dawan bila ba brih kan, bara yu bani Ulbanka nani ba tanka pliki kaiki kan, diara nani aisi kan ba kasak sapa.
44017012	Baha nani ailal kasak luki bangwan, Grîk mairka tara kulkan nani ba sin ailal, bara Grîk waitna nani sin uya kasak lukan.
44017013	Sakuna Tesalonaika ra Ju nani bara bangwi kan ba walan, nahki Pâl Dawan bila ba Beria ra sin wih smalkisa, bamna bahara sin witin nani wih upla nani kupia turban.
44017014	Wan muihni nani mita aihni pali Pâl ba kabu un ra blikan wan. Sailas bara Timoti wal lika Beria ra takaskan.
44017015	Baha nani Pâl yula kahbi auya kan ba, ban Atens taunka kat wan. Witin nani mahka kli ai bila tauan bara. Pâl mita win Timoti bara Sailas wal ra wibia aihni trai kaiki witin ra balbia.
44017016	Pâl ba Atens ra, Sailas bara Timoti wal bila kaiki kan bara, witin ai kupia ba sap apia kan, baha taunka ba aidul laka ni bangwan kan kaikan bamna.
44017017	Baha mita witin mita prias watla Ju nani ra, bara Gâd ra luki mayuni uplika nani ra sin aisi kan. Ban pulaia pliska ra sin upla nani wal prawi ba banira aisi kan.
44017018	Upla nani kum, kum Epikyuriyan smalkanka stadi muni kan ba, bara wala nani Stoik smalkanka stadi muni kan ba sut witin wal mahka blahwan. Tila nani bila: --Naha waitnika sturi aisasara pali na, dia sip saki wan wiaia? Wala nani bila: --Gâd wala nani smasmalkrika talya sa. Witin nani naku aisi kan, kan Pâl lika aisi kan Jisas dukyara, witinka pruan wina kli buan ba dukyara sin.
44017019	Bamna Pâl ba Areopagus ilka ra brihwan. Pyua bani baha pliska ra sika witin nani asla taki kan, dia, dia kra aisaia brikan kaka. Bara baha uplika nani mita makabi walan: --Sip sna ki yang nani kaikaia baha smalkanka raya man bri balram ba?
44017020	Diara aihka pali nani wan wisma bamna, yang nani want sna kaikaia naha tanka na dia sa sapa.
44017021	Atens uplika nani, bara trengsar nani bahara iwi ba sut diara bahki nani ra ai pyua nani tikras kan, sakuna diara raya kum kaka lika walaia laik kan, aisaia sin.
44017022	Bamna Areopagus ilka ra, Pâl baha nani lilapas kat ai mina ra bui, win: "Atens waitnika nani, yang kaikisni man nani ba gâd nani ba kakulkra pali sma.
44017023	Kan yang naha taunka ra wapi tauki kapri, man nani puram sunisma ba pliska nani ra sin, bara altar kum kaikri; bahara bila nani ulban kan ba lika nan kata: 'Gâd kum ra kaikras ba.' Bamna pain sa, baha Gâdka man nani kaikras kuna puram suni mayunisma ba, baha pali Gâdka dukyara sika yang aisisna ba.
44017024	"Gâd, witinka mita naha tasba, dia, dia sin bilara ba sut paskan ba, witin sika kasbrika purara bara tasba sut Dawanka sa. Upla ai mihta ni paskan tempelka ra sin dimi iwras sa.
44017025	Upla kum mita ai dukia daukaia sin witin nit apia sa. Kau witin mita ni upla sut ra rayaka yabisa, pasa, diara wala nani sin sut.
44017026	"Witin upla kumi wina, nisan satka bani ba paskan, tasba aiskara iwaia. Witin mita sin pyua nani, plis nani sin mangki yan anira iwaia kaia ba.
44017027	Naha sut witin daukan, upla nani baha kaiki witin ra plikaia, bara ban kra wal prawbia Gâd ba yawan wina laiura apia sa baman.
44017028	Kan witin taka mita sika yawan raya sa, aiauisa, nara sin bangwisa. Man nani tilam wina sinskira aisasara tila nani naku aisin: 'Yang nani na sin Gâd taiyka sna.'
44017029	Gâd taiyka nani sa kaka, diakan yawan lukaia Gâd ba lalah pauni, lalah pihni kra, walpa ni upla ai mihta ai ni paskan lilka baku kulkaia?
44017030	Gâd lika patitara pyua ra upla nani diara tanka kaikras kan ba mapara ai nakra prakan kan. Sakuna naiwa yua ra lika plis banira upla nani iwi ba sutra param wisa, ai saurka nani ba wina ai kupia lakaia sa.
44017031	Gâd yu kumi mangkan sa, naha tasba aiska na laka wapni kat daukaia, waitna kumi witin bak sakan ba mita. Naha dukyara tanka aiska wan marikan sa, Jisas pruan wina bukan bamna."
44017032	Pruan nani kli buaia dukyara aisin walan bara, tila nani mita lawaska kikan. Wala nani bila: --Kau pain kabia pyua walara kli naha aisanka na walaia.
44017033	Bara Pâl witin nani tila wina mahka taki wan.
44017034	Sakuna upla kum, kum ai nina blikan, kasak sin lukan. Witin nani tilara kata Daionisius, witinka Areopagus uplika kum, bara mairin kumi nina Damaris, bara kau wala nani sin.
44018001	Naha diara ningkara, Pâl Atens wina taki Korint taunka ra wan.
44018002	Bahara witin Ju waitna kum wal prawan, ai nina Akwila kata; witin ba Pontus tasbaia ra aisubi takan. Akwila lika ai maîa wal bisi pali Itali kuntrika wina balan kan, kan king Klandius mita Ju nani sut Rom taunka wina kangbi sakan kan bamna, witin mani sin baha wina takan. Bara Pâl wan witin nani ba kaikaia.
44018003	Witin baha nani wal takaskan kan sin warkka dadaukra nani kan, tent watla papaskra kata; bamna witin nani wal takaskan aikuki wark takaia.
44018004	Wingka puhbaia yua bani Pâl lika Ju nani prias watla ra wan; bahara witin trai kaiki kan Ju nani, Grîk uplika nani sin kupia alkaia.
44018005	Sailas bara Timoti wal Masedonia wina balan bara, Pâl lika ai pyua aiska pali yaban, param pali Ju nani ra wiaia sturi yamni ba tanka, Jisas ba Mesaia sa.
44018006	Sakuna witin nani mahka pali bui, witin mapara swira bila nani aisin. Bara Pâl ai kwalka singbi sain kum yan, nahki witin nani tila wina taki auya ba, bara sin win: --Man nani tanis tiwma kaka, baha lika man nani pali pâtkam sa, yang laila purara baha pâtka apu sa. Bamna naiwa na wina yang Ju apia nani tilara auna.
44018007	Witin sinagog wina taki waitna kumi watla ra wan, waitnika nina ba Taitus Justus kata. Witin ba Gâd ra ai pura suni mayuni kan, ai watla ba bri kan sinagog tnaya ra.
44018008	Bara Krispus, prias watla wihtka ba, ai watla uplika sut aikuki Dawan ra kasak lukan. Korint uplika nani ailal pali sin Dawan sturka walan, bara kasak lukan ba sut tahbi daukan.
44018009	Bamna Dawan mita Pâl ra tihmia ra diara aihka kaikan bak naku win: "Man sîbripara; kau aisi smalki bas, bilam prakpara.
44018010	Yang man wal sna, bamna upla kumi sin mai alki sip rau mai sauhkbia apia, naha taunka ra yang upla ailal pali brisna bamna."
44018011	Baku bara Pâl mita Korint ra mani kumi pura bakriki takaskan; baha nani ra Gâd sturka smalki kan.
44018012	Sakuna baha yua nani ra, Galio ba Akeya wihtka tara aimaki kan pyua, Ju nani sut asla taki Pâl mapara buan, bara la watla ra brisi,
44018013	wihta ra win: --Naha waitnika mita upla nani ra smalki kupia alki taukisa, nahki Gâd ra ai pura suni mayuni bangwaia, Moses laka ba sauhki natkara.
44018014	Pâl mahka aisikan, bara Galio Ju nani ra win: --Naha tanka na bankra diara saura pali aihwa kum daukan kaka lika, yang sip sna man nani Ju nani diara aisamna walaia;
44018015	sakuna naha na, bila nani dukyara, bara nina nani, bara man nani lamka nani dukya ra sa bamna, man nani baha wapni dauks, kan yang want apia sna nahamuna dukya nani laka daukaia.
44018016	Bara baha nani sut la watla wina kangbi sakan.
44018017	Bamna Grîk nani mita sinagog wihtka Sostenis ba alki, wihta tara mawan kat pruki bangwan. Galio baha kaikan, sakuna ai kupia lukras kan.
44018018	Pâl wan muihni nani wal yu ailal Korint ra takaskan. Ningka ra, wan muihni nani ba lakula dauki si, Priska bara Akwila aikuki duri tara ra aimaki Siria tasbaia ra wan. Witin kau duri tara ra aimakras kan bara, Senkriya ra wih ai tawa irban, witin pramis kum daukan ba tnata alkaia.
44018019	Witin nani Epesus taunka ra wan bara, Pâl mita Priska Akwila ba swisi, sinagog ra wan, bara Ju nani baha ra bal asla taki kan nani ra aisi kan.
44018020	Baha nani mita makaban kau yu ailal witin nani wal takaskbia, sakuna witin apia win.
44018021	Bamna witin nani ra lakula daukisi, win: "Dawan helpka ra yang kli bal man nani mai kaikamna." Bara witin duri tara ra aimaki, mahka takan Epesus wina.
44018022	Sesaria ra wan bara, Pâl mita Jerusalem ra wan lalukra nani lakula daukaia ningka ra Antiok ra iwi wan.
44018023	Baha ra yu tila nani luan, ningka ra kli taki impakan plis wala nani ra, Galesha ra bara Pridsia ra sin; bahara iwi kristian nani sut ta baiki kan.
44018024	Baha pyua ra Epesus ra Ju waitna kum balan, ai nina Apolos. Witin ba Aleksandria taunka wina bara smasmalkra sin painkira kan, Ulbanka nani tanka sin kasak kaiki kan.
44018025	Naha waitnika Dawan yabalka tanka sin aitani kat lan takan kan, aitabaiki sin aisi kan, Jisas tanka ba param saki smalki kan, witin Jan Tatahbra tahbi daukanka tanka baman kaiki kan sakuna.
44018026	Apolos lika ai lukanka aiska ni sinagog ra aisi kan. Sakuna Priska Akwila wal baha walan bara, witin nani mita Apolos ba tnayara brisi, kau Dawan yabalka tanka param pali smalkan.
44018027	Bamna Apolos ba Akeya kuntrika ra luaia win bara, Epesus ra lalukra nani mita witin helpka ra wauhkataya kum ulbi Akeya muihni nani ra bliki win, Apolos ba pain bribia. witin Akeya ra wan bara, baha nani Gâd kupia latwanka tara mita kasak luki kan nani ba helpka pali aimakan.
44018028	Bara witin Ju nani mapara aisi ba param pali saki upla nani mawan kat aisi kan. Apolos kasak aisi kan ba mita, Ju nani mita sip diara wiras kan, witin Ulbanka nani wina saki Jisas ba sika Mesaia sa aisi kan bamna.
44019001	Apolos ba Korint ra kan bara, Pâl lika lai il nani tasbaia nani bak impaki ban Epesus ra kat balan. Baha ra kristian tila nani wal prawan.
44019002	Bara baha kristianka nani ra makabi walan: --Man nani pas kasak lukatma bara, Spirit Hulikira ba brisatma ki? Witin nani bila: --Yang nani Spirit Hulikira bara sa sapa tanka sin walras pali.
44019003	Bamna Pâl witin nani ra makabi walan: --Baku kaka, dia sat tahbi daukanka man nani brisatma ki? witin nani bila: --Jan tahbi daukanka ba kat baman.
44019004	Pâl bila: --Jan lika upla tahbi dauki kan wan saurka nani wina wan kupia lakan tanka ba kat, bara Israel uplika nani ra sin win, witin ai nina ra kum aula bara kasak lukbia, bara baha ba sika Jisas.
44019005	Naha walan ba ningkara, sut Dawan Jisas nina ra maki tahbi daukan kan.
44019006	Pâl ai mihta baha nani purara kahban bara, sut purara Spirit Hulikira bal iwan. Bara mahka witin nani bila sat, sat aisin, Dawan sturka sin aisi kan, Gâd wina yan bamna.
44019007	Baha nani sut lika asla 12 waitna kan.
44019008	Pâl lika kati yuhmpa pali Ju nani prias watla ra impaki wih, ai kupia aiska ni smalki, bara aikuki sin aisi kan. Witin upla nani ba kupia lakaia muni kan, Gâd king aimaki laka ba dukya ra.
44019009	Sakuna tila nani ai kupia karna daukan, kasak sin lukan daukras kan, kau ni upla nani mawanra sturi yamni ba mapara saura ni aisin. Bara Pâl baha nani swisi, kristian nani ba Tiranus skulka watla ra brihwan; bahara witin yu bani aisi kan.
44019010	Baha ba dauki kan mani wal prais, bara Esia tasbaia ra iwi nani ba sut Dawan Jisas sturka ba walan, Ju nani bara Ju apia nani sin.
44019011	Bara Gâd mita Pâl bak sain aihka nani ailal pali dauki kan.
44019012	Ban angsar nani sin apia kra kwala wala nani sin witin ra kangban ba, kwalka nani ba siknis uplika nani ra brihwan, bara baha ni siknis uplika nani ba rakan, spirit saura nani ba sin upla nani wina taki kan.
44019013	Sakuna tila Ju nani, impaki tauki spirit saura nani kangbi saki kan ba mita trai kaikan Dawan Jisas nina maki spirit saura nani kangbi sakaia. Spirit saura nani ra naku win: "Spirit saura nani, Pâl smalki ba Jisas ka nina ra mai wisna, bal taks!"
44019014	Naha na dauki kan Ju prîstka tara kum nina Skiba wi ba luhpia waitna 7 ba mita.
44019015	Sakuna pyua kum spirit saura ba mita pana win: "Yang Jisas ba kakaira sna, Pâl ba sin. Sakuna man nani lika ya sna sapa mai kaikras."
44019016	Spirit saura brikan waitnika bui witin nani ra pâli alkan, bara ai karnika aiska ni dingki alkan. Bara ban baha nani pura luan, saura pali sin munan, bamna utla ba wina kwala sin apu kasak insauhkan kira ban taki plapi bangwan.
44019017	Baha sut Epesus ra iwi nani kan ba walan, Ju nani, Ju apia nani sin, bara witin nani sibrin pali takan, bara Dawan Jisas nina ba tara pali mayunan.
44019018	Baku sin kasak lukan nani ba ailal bal ai dahra sakan, saurka nani pyua luan ra daukan ba sut pali.
44019019	Sukia warkka lan takan uplika nani ailal sin ai wauhkataya nani bri sal, upla nani sut mawanra angkan. Baha wauhkataya nani atkan praiska ba kulkan 50,000 lalah pihni ma nani kata.
44019020	Baku sika Dawan sturka yamni ba kau aiska pali pawi kan, ai karnika ba tanka sin mariki kan.
44019021	Naha diara nani ningkara, Pâl brin daukan Masedonia bara Akeya ba wih kaikaia, bara baha wina ban Jerusalem ra waia. Witin sin aisi kan, Jerusalem ra wabia ningkara, Rom ra sin waia.
44019022	Bamna witin ra help muni waitna wal saki Masedonia ra blikan, baha sika Timoti bara Erastus wal. Witin lika pyua wiria Esia ra takaskan.
44019023	Baha pyua ra bin tara turban kum takan, sturi yamni dukyara.
44019024	Baha takan ba lika waitna kumi nina Demitrius, lalah pihni warkka dadaukra ba mita. Naha waitna mita lalah pihni ni gâd bahki Daiana tempelka lilka lupia dauki wauhwi atki kan, bara witin wal wark taki nani ba lalah manas saki kan.
44019025	Bamna Demitrius mita baha uplika nani, bara ya, ya wala nani sin bahmuna warkka dauki nani kan ba, sut aikuki asla paiwan, bara nan win: "Upliki nani, man nani pain kaikisma yawan lika naha warkka na wina nahki lalah pain saki ba.
44019026	Ban sakuna, man nani pain kaikisma bara sin walisma, nahki naha waitnika Pâl wi ba smalkisa, Gâd nani upla ai mihta ni paskan ba lika bahki pali sa. Baku smalki ba mita upla manas kupia alkan, naha Epesus taunka ra man apia, sakuna Esia tasbaia aiskara sin.
44019027	Bamna naha diara nani na mapara yawan aman kaikaia sa, baha apia kaka, wan warkka nani sut ba bahkira taubia. Baha man apia, kuna wan gâdka tara Daiana tempelka nina tara bukan ba sin bahkira taubia. Baha purkara, wan gâdka mairin nina tara ba, ai prana ba sut bahki kulkan kabia, naha Esia tasbaia ra man apia, kuna tasba aiskara sin."
44019028	Naha diara na walan bara, sut ai kupia baikan, bara ai bila baikra tara ni wini, aisin: "Tara sika Daiana Epesus ra ba!"
44019029	Taun aiska ba kupia turban kan. Bara Masedonia wina waitna wal, Geyus, Aristarkus, Pâl wal tauki kan ba, baha nani purara taun ba kahwan bara alki raski pulaia watla tara ra brihwan.
44019030	Pâl naha nani tilara dimi aisaia want kan, sakuna kristian nani mita win dimbia apia.
44019031	Baha purka ra, Esia tasbaia wihtka kum, kum Pâl wal ai uplika kulkan kan ba mita ai bila blikan, Pâl bahara dimbia apia.
44019032	Bamna baha aidrubanka ra, upla tila nani ba diara kum dukya ra wini aisi kan, wala nani sin wini diara wala man aisi kan, upla nani sut kupia turban bamna. Witin nani sin ai dara walras kan, dia pali dukyara asla takan sapa.
44019033	Baha aidrubanka tilara upla tila nani bara kan ba mita tanka ba param Aleksander ra win, bara Ju nani tila mita witin ba platukbi upla nani mawanra sunan kan. Aleksander ai mihta ni upla nani ra sain munan sap taki bangwbia. Bara mahka witin ai tanka ba param saki baha nani dukyara aisaia munan.
44019034	Sakuna upla nani ba kaikan kan nahki witin ba Ju kan, bamna witin nani sut ai bila baikra karna pali wini bangwi kan, awar wal prais: "Tara sika Daiana Epesus nani tilara ba!"
44019035	Bara baha taunka ra wauhkataya aîulbra ba mita upla nani bin dauki ba takaski muni, witin baha nani ra nan win: "Man nani Epesus nani kaikisma, upla sut sin kaikisa wan gâdka Daiana tempelka ba Epesus nani mita main kaikaia sa, witin lilka kasbrika pura wina kauhwan ba sin.
44019036	Upla kumi sin baha ba kunin sa sip wiras. Bamna sap taks man nani, bara diara kumi sin tanka briras kira daukaia munpara.
44019037	Naha waitnika nani man nani mita nahara alki bri balram na, witin nani tempelkam wina diara implikras, man nani gâdkam ba mapara diara saura sin aisaras.
44019038	Bamna Demitrius ai warkka uplika nani aikuki upla kum dahra kwahkaia brin kan kaka, baha dukyara wihta tara nani bara sa, lâ dadaukra nani sin. Sip kan baha nani mawanra wapni daukaia, bara kumi bani sin ai raitka dukyara aisaia.
44019039	Bamna diara wala man nani makabisma kaka, man nani lâ ba kat aidrubanka kum briaia kapram, bara bahara diara sut wapni dauki bangwaia katma.
44019040	Bamna naiwa diara takan na dukyara wan dahra kwahkan kabia baku sa. Yawan nani na war babukra nani baku takan sa, bara naha aidrubanka na dukyara wan makabi walbia bara, yawan pana dia wiaia sapa kaikras."
44019041	Naha diara aisin ba ningkara, witin mita naha aidrubanka ba prakan.
44020001	Bin kata ba luan bara, Pâl mita kristian nani ba paiwan kupia kraukanka nani yaia. Ningka ra, witin baha nani lakula dauki si, mahka Masedonia ra wan.
44020002	Baha pliska nani sutra impaki wan muihni nani ra ai bila smalki ta baikan. Baha wina Grîk ra wan.
44020003	Baha ra kati yuhmpa takaskan. Ningkara witin duri tara ra aimaki Siria ra waia pat ridi kan, sakuna kaikan nahki Ju nani witin ba alkaia ridi takan kan. Bamna kli ai kupia laki, sauhkak ni impaki, Masedonia bak luan.
44020004	Witin wal wan nani ba sika, Sopeter, Beria wina; Pirus luhpia ba; bara Tesalonaika nani wina Aristarkus, Sekundus sin; bara Geyus Derbe wina; wala Timoti; bara Esia wina Tikikus, Trofimus sin, witin kulma Esia kat wan.
44020005	Naha wan muihni nani na lika wan kainara Troas ra wih, wan bila kaikan kan.
44020006	Brit lebinkas daukan ba piaia yua tara ba luan ningkara, yang nani Pilipai wina duri tara ra aimaki impaki bangwri, bara yu nani matsip kat Troas ra balri. Baha ra yang nani 7dis takaskri.
44020007	Wîk yua pas pali ra, wan muihni nani asla takan brit krikaia; bahara Pâl mita smalki kan. Witin yu wala ba mahka waia kan bamna, tihmia wal bakriki kat ban aisi kan.
44020008	Witin nani utla purara rûm kum ra asla takan, bahara sin lamp nani manas angkan kan.
44020009	Windar kum ra wahma kum iwi kan, nina ba Yutikus. Pâl ai smalkanka yari daukan bamna, wahma ba yapan daukan bara mahka yapan. Uya karna yapi si utla yuhmpa pura wina tasba kat kauhwan; bara upla wih alki bukan bara, pat pruan kan.
44020010	Bamna Pâl mayara bal iwi wih waitna wahma ba pura ra baui, kyaubi alkan. Bara wan muihni nani ra win: --Man nani sîbripara, witin raya sa.
44020011	Baha ningkara, Pâl mita utla purara kli uli wih brit kriki pin. Witin kau ban smalki kan; bara titan kat witin mahka wan.
44020012	Waitna wahma ba ai watla ra raya brihwan. Witin nani sut sin uya maisanihkanka brin.
44020013	Yang nani duri tara ra aimaki kaina ra impaki Asos ra wari, bara baha ra Pâl ba mangkaia duri tara ra, witin lika sauhkak waia win bamna.
44020014	Asos ra aikuki prawri, bara Pâl yang nani aikuki duri tara ni Mitilini ra wari.
44020015	Baha wina yu wala Kaios lamak luri, yu kum ningkara Samos wapka ra aidrubi balri. Baha wina ban, yu wala ra Mailitus ra wari.
44020016	Baku daukan kan, Pâl mita Esia ra kau takaskaia want apia kan bamna, Epesus ra sin wan daukras kan. Witin Jerusalem ra aihni pali wan dauki kan, Pentekost yua ba sip kaka baha ra kaia want kan bamna.
44020017	Mailitus wina Pâl mita Epesus ra serts almukka nani ba paiwan.
44020018	Baha nani aidrubi balan bara, Pâl win: "Man nani pain kaikisma, yang Esia ra nan balri yua wina nahki kapri ba.
44020019	Pyua bani, bauikira man nani tilamra Dawan warkka dauki kapri, naikra laya saki, traika kaikan manas tilara, Ju nani mita sin ai alki ai munaia luki kan ba tila ra.
44020020	Sakuna takaskras mai smalki katna man nani ra dia, dia man nani yamnikam kaia ba dukiara, ban taun bilara, wamtla nani kat sin.
44020021	Ju nani ra, bara Ju apia nani sutra smalki kapri, ai saurka nani ba wina ai kupia lakbia Gâd mawanra, bara kasak lukbia Dawan Jisas ra.
44020022	Bamna nanara, Spirit Hulikira adarka ba kat yang Jerusalem ra auna; bahara dia pali maipara takbia sapa kaikras.
44020023	Diara kumi man lika kaikisna, plis banira auna ba, Spirit Hulikira mita ai wisa kainira silak watla bara pat nani wauhwaia uya sin bili kaikisa.
44020024	Sakuna naha diara nani na mita lika kupi ra trabil ai munras. Yang pali rayaki sin bahki kulkisni, sakuna naha baman aitani lukamna: plapaia yabalka ba tnata kat liliakira plapamna kaka, bara baha warkka Dawan Jisas mita mihti ra mangkan ba tnata kat daukamna kaka, Gâd latwanka laka sturka painkira upla nani ra witnis aisaia ba sin.
44020025	"Bamna yang naiwa kasak pali mai wisna, man nani tilamra Gâd King aimaki ba laka smalki tauki kapri ba, kli maiwan kaikma apia.
44020026	Baha mita naiwa yang param aisisna, man nani kumi sin pâtkam purira apu sa daira walisni,
44020027	kan yang man nani ra Gâd ai kupia ra luki dukya nani ba tanka yukukras param pali mai wiri.
44020028	Baku bamna, man nani pali dukyamra aihwaki bas, kristian daknika ba dukyara sin, witinka nani dukyara sika Spirit Hulikira mita mai mangkan, Gâd sertska uplika nani ba main kaikaia, baha witin ai talia ni atkan sa.
44020029	Bamna kaikisna, yang wamna ningkara, upla wala nani balbia, serts ra upla nani bara ba sauhkaia, bara sin yul wail prautkira nani mita syîp nani apu dauki ba baku kabia.
44020030	Bara man nani pali tilam wina sin upla tila nani bubia, bara diara kasak ba swisi kunin ni smalkbia, kristian nani ai nina blikbia wisi.
44020031	Bamna aman kais, kupiam sin krauki bas, mani yuhmpa, kakna bara tihmia, naikra laya saki man nani kumi banira mai smalki kupiam kraukatna ba.
44020032	"Bara nanara, muihni nani, Dawan mihta ra mai mangkuna, ai latwanka laka tara ba mihta ra sin. Witin ka karnika tara brisa, sip sa maikka pawaia spirit tanira bara witin pramis maikan ba kat daukbia hulikira sakan ba tilara.
44020033	Yang sin tumras katna, upla wala lalahka kra, kwalka kra dukya ra.
44020034	Man nani pain kaikisma, nahki yang pali mihti ni wark takri, yang bara upliki nani aikuki dia luha kapri ba saki briaia.
44020035	Pyua bani pain mai smalkri, baku wark taki uplika, diara apu nani ra help munaia. Bara Dawan Jisas dia aisin ba dukyara sin wan kupia krauki kaia, witin naku wisata ba: "Pain pali sa, upla ra diara yaia ba kau yamni sa briaia ba wal."
44020036	Naha diara nani aisin ningkara, Pâl ai lula kriki baha nani sut aikuki ai pura sunan.
44020037	Sut ini kan, bara Pâl ra kyaubi alki, kyawalan.
44020038	Witin nani sut sari pali kan, kan witin win ai mawan kli kaikbia apia. Ningka ra, witin nani sut Pâl ba duri tara ra brisi mangkan.
44021001	Wan muihni nani wina mahka swisi, duri tara ra aimaki ban Kus ra bal bangwri, yu wala Rodus ra, baha wina Patara kat sin.
44021002	Pata ra wina duri tara kumi Pinisia ra waia kan ba wal prawi bangwri. Yang nani baha duri tara ra aimakri, bara mahka kabu ra taki impaki bangwri.
44021003	Yang nani lui auna kan pyua ra, Saiprus ki dakura ba kaikri. Baha ba wan mihta smihka tanira swisi, ban Siria kat impakan. Duri tara ba Tairus taunka ra diara nani kwahki brihauya ba sunaia kan, bamna bahara yang nani dimi wari.
44021004	Bahara yang nani kristian nani aikuki prawi, wîk kum takaski bangwri. Spirit Hulikira mita naha kristianka nani ra win kan, Pâl ra wibia Jerusalem ra wabia apia.
44021005	Sakuna wîk kum ba luan ningkara, yang nani mahka taki impakri. Lalukra nani sut ai maîa mairin nani, ai luhpia nani aikuki yang nani yuli kahbi taun ba wina takan, bara auhyara luli kriki, puri suni bangwri.
44021006	Bara yang nani pana, pana laikula dauki si duri tara ra aimakri; bara witin nani lika mahka ai watla ra wan.
44021007	Yang nani impakanka ba ban bri katna Tairus wina Tolimaida kat. Bahara wan muihni nani ra yang nani lakula daukri, aikuki sin yu kumi takaskri.
44021008	Yu wala, Pâl bara ya nani wala sin yang nani wal kan ba aikuki Sesaria ra wih bangwri. Bahara yang nani Pilip watla ra aidrubi wari; witinka sturi yamni ba twatwilkra kan, serts ta upla 7 kan ba wina kumi kata. Witin wal takaski bangwri.
44021009	Pilip lika luhpa mairin wahlwal brikan, kau maîa briras; baha nani Gâd sturka yamni smasmalkra kan.
44021010	Yang nani bahara pat yu ailal takaskri kan, bara Judia wina dahra aisasara kum balan, nina ba Agabus kata.
44021011	Witin yang nani ai kaikaia balan. Bara Pâl maisawila ba brih, ai mina nani, ai mihta nani sin priski, nan aisin: --Spirit Hulikira bila, Jerusalem ra Ju nani naha maisawila dawanka ra naku priski, Ju apia nani mihta ra mangkan kabia.
44021012	Naha diara na walan ningkara, yang nani bara Sesaria uplika nani kira Pâl ra makabri witin Jerusalem ra wabia apia.
44021013	Sakuna Pâl win: --Diakan man nani ini, kupi ra sari ai dingkisma ki? Kan yang ridi sni ai priskan kaia man apia, sakuna Jerusalem ra sin pruaia Dawan Jisas tawan.
44021014	Witin sip wan bila walras kan bamna, yang nani ban swisi, nan wisatna: --Dawan ai kupia laka ba kat man wal daukbia.
44021015	Naha diara na ningkara, yang nani ridi taki si Jerusalem ra wari.
44021016	Sesaria wina kristian nani tila wina yang nani wal wan. Witin nani tila ra Saiprus wina waitna kum kata, nina Neson, witin ba pat pyua wihka kristian kan; bara witin watla ra takaski bangwri.
44021017	Yang nani Jerusalem ra wari bara, wan muihni nani mita liliakira wan brin.
44021018	Yu wala ra, Pâl yang nani aikuki wari Jems kaikaia; baha ra serts ta upla nani sin bara kan.
44021019	Pâl baha nani ra lakula daukan, ningkara diara bani Gâd witin bak Ju apia nani ra daukan ba sut maisapahkan.
44021020	Baha nani ba naha diara nani na walan bara, Gâd ra mayunan. Ningka ra, witin nani Pâl ra win: --Muihki, man sin kaikisma nahki Ju nani tausin ailal kasak lukan sa, witin nani sut wisa, Moses laka ba kulkaia sa.
44021021	Witin nani ra win sa, man mita smalkisma baha Ju uplika nani Ju apia tasbaia ra iwi nani ra, Moses laka ba kulkaia apia, ai luhpia nani ra sin sirkumsisan daukaia apia, wan laka nani ba sin nina blikaia apia.
44021022	Bamna naha wina dia kabia? Man balram na upla nani walbia sika.
44021023	Bamna pain kabia man naku daukma: Wan tilara waitna wahlwal nara sa, witin nani pramis kum daukaia brisa.
44021024	Man witin nani ba brihwas, aikuki sin wih wînam klin dauks, dia tikaia nani mana ba sin aibaps, bara ai tawa irbaia sip kabia. Upla sut baha kaikbia bara ai dara walbia, man dukyamra diara walan ba lika kasak apia sa, sakuna lukbia man sin Moses laka ba kulkisma.
44021025	Sakuna Ju apia nani kasak lukan laka alkan ba dukyara lika yang na lâ daukri ba pat ulbri sa: gâd bahki nani ra sakripais daukan wîna ba piaia apia, tala sin apia, daîwan katwi pruan wîna ba sin piaia apia, bara upla kum marit takras kaka ai maîa ba briaia apia sa.
44021026	Bamna Pâl ba yu wala, waitna wahlwal ba brihwan, bara witin nani aikuki ai wîna klin daukaia laka ba daukan. Ningkara, tempel ra dimi maisapahkan ahkia pali baha warkka ba dauki tnata alkbia ba, witin nani kumi bani ai prisantka ba ahkia sal daukaia sapa.
44021027	Pat wîk kum tnata ba alkuya kan bara, Esia tasbaia wina Ju tila nani bara kan ba kaikan Pâl tempel ra kan, bara baha nani upla nani ra maisakapi turbi, Pâl ba prak alkan.
44021028	Bara witin nani ai bila baikra karna winan: "Israel waitnika nani, help wan muns! Bika, naha waitnika sika plis sut ra smalki taukisa, wan nisanka mapara, bara Moses laka, bara tempel na mapara sin. Baha purkara, kais, tempel ra sin Ju apia nani sal dingkan, bara naha pliska huli na taski daukisa."
44021029	Baku aisi bangwikan, kan baha pyua kainara witin nani Pâl bara Tropimus, Epesus wina ba wal taun bilara kan kaikan bamna, bara witin nani luki kan Pâl bui baha waitnika tempel ra brihwan kan.
44021030	Taun aiska ba kupia turban pali takan, bara upla nani sut plapi aidrubi balan. Bara Pâl ba alki raski, tempel ba wina sakan. Baha pali pyua ra upla dur nani sut ba prakan.
44021031	Witin nani Pâl ba mahka ikaia luki kan. Bara Rom kamandanti ba sturi walan, Jerusalem taunka aiska ba turban pali sa.
44021032	Kamandanti ba ai suldawa nani ba bara suldawa nani bara kapten nani ba sin asla kuki brih, upla nani bara kan ba kat plapi wan. Witin nani kamandanti bara suldawa daknika ba kaikan bara, Pâl ra pruki kan ba, mahka swin.
44021033	Bara kamandanti ba, Pâl lamara wih alki, adar yan sen ni priskbia; bara makabi walan witin ba ya. Bara dia sin daukan sapa.
44021034	Sakuna upla nani ba wini, sat, sat man aisi kan, bara kamandanti ba sip pain diara walras kan, bin ba mita. Bamna witin adar yan Pâl ba kwartel ra brihwaia.
44021035	Kwartel tepska ra wan bara, suldawa nani mita Pâl ba alki pura ra buki brihwaia kan, upla uya aihka pali laui kan ba mita.
44021036	Upla nani Pâl nina ra aidrubi aula kan ba mita wini aisi kan: "Witin ba pruaia sa!"
44021037	Pâl ba kwartel ra dingkaia brih auya kan bara, witin kamandanti aiklaklabra daknika bara win: --Diara man aisaia sip sna ki? Kamandanti ba bila: --Man Grîk bila aisisma ki?
44021038	Bamna, man, baha Idsipt waitnika kata ba apia ki, pât pyua nani luan ra witin, mapara buaia warkka kum daukan, bara war aiklaklabra 4,000 brih upla iwras tasbaia ra wan ba?
44021039	Bara Pâl bila: --Yang lika Ju, Tarsus wina, Sailisia kuntrika taunka kumi kau tara kulkan ba wina. Sakuna pliskam sans wiria aik upla nani ra aisaia.
44021040	Bara kamandanti ba mita sans yan aisaia, bara Pâl mahka teps ra bui, upla nani ra ai mihta ni sain yan sap takaia. Upla sut sap takan bara, witin Hibru bilara naku aisin:
44022001	"Muihni nani, bara aisa nani sin, yang tainka param aisaisna bamna, man nani pliskam pain wals."
44022002	Hibru bilara aisi kan walan bara sut ba kau sap pali takan kan. Bara Pâl ba aisi kan:
44022003	"Yang lika Ju uplika Tarsus taunka, Sailisia kuntrika ra aisubi takri, sakuna naha taunka Jerusalem ra pawri. Gamalîl skulka ra sin dimri, wan damika nani laka ba sin pain pali ai smalkan. Pyua banira kupi aiska ni Gâd dukya dauki katna, man nani naiwa daukisma ba baku.
44022004	Pas pyua ra, yang sturi yamni wali uplika nani ra nina bliki rau sauhkri, ban ikaia ra kat; waitna bara mairin nani sut alki priski silak ra mangkri.
44022005	Prîst wihtka tara, bara almuk nani sin witnis sa, witin nani wina wauhkataya nani briri wan muihni Ju uplika Damaskus ra iwi nani ra brihwaia. Kristian nani pliki wari, bara alki Jerusalem ra bri sal klala yaia dukiara.
44022006	"Sakuna yang yabal ra auna kan, pat Damaskus dimaia man kapri, yu ba 12 aklak kan. Tisku baku kan, kasbrika pura ba wina ingni tara kum yang ra kir aiska ingwan,
44022007	bara tasba kat kauhwri. Ningka ra, bila baikra kum walri nan ai win: 'Sâl, Sâl, diakan man nini bliki rau ai sauhkisma ki?'
44022008	Bamna yang makabi walri: 'Man na ya, Dawan?' Bara ai win: 'Yang sika Jisas Nasaret wina, man witin ra waihlam sakisma ba.'
44022009	Baha nani yang wal kan ba ingni kaikan bara, sirang iwi bangwan, sakuna yang ra aisi kan ba bila baikra lika walras kan.
44022010	Bara yang bili: 'Dawan, yang dia daukaia sna ki?' Bara Dawan bila: 'Man mahka Damaskus ra was; bahara mai wibia man dia daukaia kama ba.'
44022011	Ingni ba mita diara kaikras takri kan bamna, panika nani mihti ra alki Damaskus ra ai brihwan.
44022012	"Baha ra waitna kum bara kan, nina ba Ananaias, Moses laka bila wali dadaukra pali kan, bara Damaskus ra Ju nani iwi ba witin dukyara pain man aisi kan.
44022013	Ananaias balan ai kaikaia, bara naku ai win: 'Muihki Sâl, man namkra ba kli bris.' Bara baha sin pyua ra naikra kli briri, sip kapri kli diara kaikaia.
44022014	Bara witin ai win: 'Wan damika nani Gâdka ba mita kan pyua wina man ba bak saki mai brin ai kupia laka tanka kaikaia, bara sin kaikma baha kasak kira ba, ai bila pali wina sin diara walaia.
44022015	Bamna man mita witin ai dukya ra tasba aiska ra wih aisi smalkma, dia man kaikram, walram ba sin.
44022016	Bara nanara, man dia bila kaikisma ki? Mahka, yas tahbi mai daukbia, Dawan nina ra kat luki, saurkam nani sut sikbi sakaia dukyara.'
44022017	"Jerusalem ra kli balri bara, yang tempel ra wih puri suni kapri bara, diara aihka kum kaikri.
44022018	Dawan ba kaikri, bara yang ra ai win: 'Mahka aihni pali trai kaiki Jerusalem na wina taks, kan yang witniski man aisama ba, naha uplika nani walbia apia bamna.'
44022019	Bara yang wiri: 'Dawan, witin nani pain kaikisa nahki yang sinagog nani ra wari, man ra luki uplika nani ba wipi silak ra brih wari ba sin.
44022020	Man witniskam aisasara Stiben ikan bara, yang pali sin baha lamara kaiki kapri, dia tawan iki bangwi kan ba sin aitani lukri, Stiben ra iki kan uplika nani kwalka sin main kaiki katna.'
44022021	Sakuna Dawan yang ra ai win: 'Man mahka was, yang man ba laiura mai blikaisna, Ju apia nani tila ra.' "
44022022	Naha bila kat baman sip kan upla nani ba Pâl ra wali kaia, bara witin nani mahka karna wini bangwan: "Baha waitnika ba mahka ikaia aitani sa! Naha sat waitnika ba sip apia kau raya kaia!"
44022023	Witin nani ban ai pura wini, ai kwalka nani balhbi, tasba yuya nani brih purara lulki kan bamna,
44022024	kamandanti ba adar yan Pâl ba kwartel ra brisi dingki, klala ni wira wipbia, baku munka ai dahra saki aisabia, dia tawan upla nani ai mapara wini kan ba dukyara.
44022025	Wipaia wisi mihta priskan kan, bara Pâl baha kapten ai lama ra bui kan bara win: --Man nani mampara aitani saki, Rom suliarka waitnika kumi ba laka sin daukras ban wipaia?
44022026	Kapten ba naha walan bara, kamandanti ra wih win: --Dia daukaisma ba man damra walisma ki? Aman kais, naha waitnika na lika Rom suliarka waitnika kum sa bamna.
44022027	Bara kamandanti ba Pâl lama ra bal makabi walan: --Kasak man ba Rom suliarka sma? Pâl bila: --Au.
44022028	Kamandanti ba bila: --Yang lika lalah tara aibapi Rom suliarka takri. Bara Pâl bila: --Kuna yang lika baha ra aisubi takri.
44022029	Pâl ba Rom suliarka sa walan bara kamandanti nani witin ra wipaia wisi ridi taki lamara kan ba, kitwi laiura taki buan. Kamandanti ba sin, Pâl baku kan ban priskan ba dukyara sibrin takan.
44022030	Yu wala, suldawa kaptenka ba pain kaikaia want kan, dia dukya ra Ju nani mita Pâl mapara bui kan sapa. Bara Pâl mihta ra sen wilkan ba langkan, bamna adar yan prîst tara nani ba sut asla aidrubia. Bamna Pâl ba sakan baha nani mawanra.
44023001	Pâl ba Ju laka dadaukra wihtka nani ba kaiki, naku win: --Muihki nani, pyua bani ban naiwa kat sin, Gâd mapara lukanki na pain brisna.
44023002	Bamna Ananaias, prîst nani sut wihtka ba, Pâl lamara bui kan uplika nani ra adar yan, witin ba lika ai bila kat prukbia.
44023003	Sakuna Pâl pana win: --Dawan mita man ra mai prukbia yu kumi, kuninkira! Man baha iwaika ba wina lâ ba kat laika daukisma ki? Sakuna kais, man mita lâ ba krikisma, ai prukaia adar yabisma bamna.
44023004	Baha nani bara kan ba win: --Man baku Gad prîstka tara ba swira daukisma ki?
44023005	Pâl bila: --Muihki nani, yang kaikras kapri witin ba prîst tara kan ba, kan Ulbankara naku wisa: 'Man tasbaiam wihtka mapara saura aisapara.'
44023006	Bamna Pâl kaikan, Ju laka dadaukra wihtka tila nani ba Sadyusi nani, bara wala nani ba Parisi nani kan. Bara witin ai bila baikra karna ni wini, aisin: --Muihki nani, yang na Parisi sika, kan aisiki ba Parisi kan bamna. Bara nahara lâ ra ai bri na lika, pruan nani kli raya bubia bila kaikisna ba tawan.
44023007	Naha aisin bara, Parisi nani bara Sadyusi nani aikuki mahka pana pana aisi blahwan, bamna aidrubanka ba dakni wal takan.
44023008	Kan Sadyusi nani wisa pruan nani ba kli bubia apia, insal nani bara spirit sin apu; sakuna Parisi nani lika baha diara nani sut ba kasak lukisa.
44023009	Sut ba wini bangwi kan; bamna Parisi daknika tila ba wina lâ smasmalkra tila nani sin buan, bara win: --Naha waitnika na diara saura kumi sin daukras, bankra spirit kum apia kaka insal kum sapa witin ra aisin.
44023010	Blahwanka ba tara kan bamna, kamandanti ba sîbri kan. Witin luki kan bankra upla nani mita Pâl ba alki kalki yuya man daukbia. Baku bara, witin mita suldawa nani paiwan, Pâl ba baha nani tila wina saki, kli kwartel ra brihwabia.
44023011	Tihmia wala ra, Dawan mita Pâl ra bal win: "Pâl, kupiam karna bri bas; Jerusalem ra, yang witniski aisaram ba baku, man Rom ra sin aisama."
44023012	Yu wala titan, Ju nani asla taki swir takiki ra lâ daukan, witin nani plun pibia apia, diara sin dibia apia, Pâl ikbia ba kat.
44023013	Pâl ikaia swir taki ba lika waitna asla 40 pura kan.
44023014	Witin nani prîst tara nani ra, bara wihta almuk nani ra sin wih win: --Yang nani swir takiki ra lâ daukri, plun piaia apia, diara sin diaia apia, Pâl ikamna ba kat.
44023015	Bamna man nani bara Ju laka dadaukra wihtka nani aikuki kamandanti ra aisas, yauhka Pâl ba man nani mamwan ra bri balbia, ai laka ba kau pain pliki kaikaia baku. Bara kais, yang nani lika pat ridi kamna Pâl ba ikaia, kau man nani mamwanra waras bara.
44023016	Naha sturka na Pâl lakrika luhpia waitna wahma kum kyama ra diman, bara witin kwartel ra wan baha tanka ba Pâl ra maisapahkaia.
44023017	Bamna Pâl mita kapten kum winan witin ra balan, bara win: --Naha tukta waitna wahma na kamandanti ra brihwas; witin sturi brisa wiaia.
44023018	Bara kapten ba tukta waitna wahma ba bri kamandanti ra bara, win: --Baha Pâl yawan silak ra bri ba mita ai paiwan wari, bara ai win, naha tukta wahma na sturi man ra mai wiaia brisa, bamna man ra brih balamna.
44023019	Kamandanti ba mita tukta wahma ba mihta ra alki, wal aihka tnayara taki, makabi walan: --Man dia ai wiaia brisma ki?
44023020	Bara tukta waitna wahma ba bila: --Ju nani lâ daukan mamkabaia, yauhka man Pâl ba Ju wihtka nani mawanra bri waia, kunin man ai tanka ba kau pain pliki kaikaia baku.
44023021	Bamna man baha nani bila walpa ra; kan witin nani tila wina waitna 40 pura yukuwi bila kaikisa, swir sin taki bangwan plun piaia apia, diara sin diaia apia, Pâl ikbia ba kat. Bara nanara baha nani ridi pali sa, dia man wima ba bilam kaikisa.
44023022	Bara kamandanti tukta waitna wahma ba mahka blikan wan, bara win witin ra dia sturka aisin ba upla kumi ra sin wiaia apia.
44023023	Kamandanti kapten wal, witin ra winan balan, bara adar yan suldawa nani ridi sakbia Sesaria ra waia, tihmia 9 aklak; 200 suldawa ai mina ra wapaia, 70 ba lika aras ra uli, wala 200 ba lika langsar brikan.
44023024	Baha purkara, adar yan aras nani ridi daukbia Pâl ulaia dukyara, bara sin win Pâl ba yamni pain wihta tara Piliks mihta kat brihwabia.
44023025	Witin nani ba wal wauhtaya sin naku ulbi, blikan:
44023026	"Klaudius Lisias ba wina Piliks wihtka tara bara lakula daukisa: Naksa!
44023027	Ju nani mita naha waitnika na alki ikaikan, sakuna walri witin na Rom suliarka sa, bamna suldawaki nani aikuki wih dakbi sakri.
44023028	Yang sin walaia want kapri, dia pali tawan ai dahra kwahki kan ba, bamna Ju nani wihtka nani mawanra brihwari,
44023029	bara tanka pliki kaikri, bara baha lika witin nani ai laka ba dukyara kan, sakuna witin ra ikaia apia kaka silak ra mangkaia patka apu pali kan.
44023030	Sakuna yang sturi walri, Ju nani mita witin na ikaia lâ daukan, bamna man ra blikuna, bara yang wiri dahra kwakwahkra nani ba sin man mamwanra bal aisabia. Bamna aisabi."
44023031	Bamna suldawa nani mita dia witin nani ra adar yan ba kat, Pâl ba brih tihmia Antipatris ra brihwan.
44023032	Yu wala titan, suldawa nani ai mina wapi nani kan ba sut kli kwartel ra wan, sakuna aras ra uli kan ba lika ban Pâl wal wan.
44023033	Witin nani Sesaria ra balan bara, wauhtaya ba wihta tara mihta ra mangkan, Pâl ba sin.
44023034	Wihta tara ra wauhtaya yan aisi kaikan ningka ra, makabi walan Pâl ba ani wina sapa. Sailisia wina sa win walan bara,
44023035	witin Pâl ra win: --Man wina walamna damhra kwahki nani ba aidrubi balbia taim. Bara adar yan suldawa mihta ra mangkaia, king Herad watla ra brisi main kaiki bri kabia.
44024001	Yu 5 ningkara, prîst tara Ananaias, Ju wihtka almuk nani, bara layar kum nina Tertulus ba kira, Sesaria ra wan. Naha nani sut wihta tara mawanra wan, Pâl dahra kwahkaia.
44024002	Pâl ba brih balan bara, Tertulus lika mahka dahra kwahki naku aisin Piliks ra: --Man ra tingki luki bangwisna, puri wihtka tara sma ba, aiyapah, kupi kumi sin bangwisna, man sinskam tara laka ba kat dia, dia wan kuntrika want kan ba aitani kat sa.
44024003	Naha diara nani sut na, yang nani pyua bani brisna plis banira, puri wihtka Piliks; baha mita yang nani man ra tingki uya lukisna.
44024004	Sakuna pyuam uya maikrika tikaia apia ba tawan, mamkabisna, kupiam yamnika ba kat yang nani ra nan lupia ai wali kama.
44024005	Naha waitnika lika uya saura pali kan yang nani sakri, Ju nani sut tasba aiska ra ba kupia turbisa, witin na sin Nasarin nani ta uplika kumi sa.
44024006	Tempel pali ba sin sauhkaia trai munan, baha tawan yang nani mita witin na alkri. [Laika kat laka daukaia luki bangwri.
44024007	Sakuna suldawa nani kiaptinka Lisias bui dimi taibi pali wan muni, yang nani mihti wina dakban.]
44024008	Bamna man mita makabi walma, bara lika tanka ba pain kaikma, nahki diara nani sut yang nani aisisna ba kasak pali sapa.
44024009	Ju nani bahara kan ba sut bila, baha diara nani aisi ba lika kasak pali sa.
44024010	Bamna wihta tara ba Pâl ra sain yan aisaia, bara Pâl bila: --Pain pali lukisna, tainka ba param saki man mamwanra aisaia, kan yang pain kaikisna nahki man naha nisanka purara mani ailal wihta tara aimakisma ba.
44024011	Baha tanka ba man pali mita kaikaia sma, nahki yu 12 baman luan sa, yang Jerusalem ra balri Gâd ra puri sunaia.
44024012	Ju nani mita ai kaikras, yang tempel ra upla wal blahwi apia kaka maisakapi kapri, witin nani sinagog ra bara plis wala nani ra sin apia.
44024013	Naha uplika nani daihra kwahki na, kumi yang tainka ba param sip mai wibia apia.
44024014	Sakuna diara kasak ba latan mai wisna: yang damiki nani Gâdka dukya daukisna Yabal Raya natka bak, witin nani mita baha yabalka aihka baku kulki ba. Bamna kasak lukisna dia, dia Moses lakara ulban ba, bara dahra aisasara nani ulbanka ba sin.
44024015	Bara witin nani na wal baku Gâd wina diara bila kaikisni; pruan nani ba kli buaia sa, upla pain nani, upla saura nani sin.
44024016	Baha mita sika yang kupi lukanka tanka ba klin brisna, Gâd mawanra bara upla nani mawanra sin.
44024017	"Mani ailal plis wala nani ra man tauki katna ba wina, yang pali tasbaia ra kli balri, upliki nani ra prisant yaia, bara sakripais sin daukaia.
44024018	Naha diara na dauki kapri pyua, Ju tila nani Esia wina balan ba mita tempel ra kapri ai kaikan, Moses laka ba kat pat wîni klin daukri kan, upla ailal apu kan ba pyua ra, bara bin sin apu kira.
44024019	Bamna baha uplika nani sika naiwa nara bal man ra daihra kwahkaia kan, yang maipara diara bri kan kaka.
44024020	Apia kaka, naha nani nara bangwi na yarka aisabia, Ju laka dadaukra wihtka nani mawanra katna bara, dia pat kum yang ra sakan sapa.
44024021	Naha bila dukyara kaka lika: yang witin nani tilara katna bara bila baikra karna wini naku aisari ba: 'Naiwa man nani lâ ra ai dingkram na lika, pruan nani kli buaia ba dukyara kasak lukisna ba tawan sika.'
44024022	Piliks lika kristian laka tanka ba pain param walan kan, bara witin aidrubanka ba takaskan, kuna win: --Kamandanti Lisias balbia bara, man nani tankam ba kau walamna.
44024023	Bamna Piliks ba kapten adar yan, Pâl ba main kaiki bri kabia, bara pri swibia, ai uplika nani ra sin sans yabia witin wal aisi kaia.
44024024	Yu tila nani luan ra, Piliks ai maîa Drusila ba wal balan, witinka Ju mairin kan, bara Pâl ba paiwan witin nani ra, Jisas Kraist ra kasak lukaia tanka ba dukyara aisabia wisi.
44024025	Sakuna Pâl aisin ai rayaka wapni bri kaia tanka dukyara, wan wîna alki takaskaia laka, bara naika lâ tara yua ra lâ tara ba dukya ra sin. Bamna Piliks sibrin taki, win: --Nanara man mahka was, sakuna ani pyua yang sans bri kamna bara, kli mai paiwamna.
44024026	Piliks luki kan Pâl mita lalah yabia langkbia dukya ra; baha mita aima ailal paiwi kan witin wal aisaia.
44024027	Baku mani wal luan, bara Porsius Pistus ba Piliks watlika ra wihta tara aimakan. Piliks ba Ju nani wal pain kaia wisi, Pâl ba silak ra ban swin.
44025001	Bamna Pistus ba wihta tara aimakaia pliska ba alkaia wan, bara yu yuhmpa luan ningkara, witin Sesaria wina Jerusalem ra wan.
44025002	Bara prîst wihta tara nani, bara Ju ta uplika nani mita witin ra Pâl dahra kwahkan.
44025003	Witin nani makaban, witin nani ra pain luki kaka, dupali Pâl ba Jerusalem ra bri balbia. Witin nani pat la daukan kan Pâl ba yabal ra ikaia,
44025004	sakuna Pistus mita win, Pâl lika silak ra sa Sesaria ra, bara witin sin lukisa pyua wiria ningkara, bahara waia.
44025005	Bara naku win: --Man nani tam uplika nani ba bliks yang wal Sesaria ra wabia, bamna baha waitnika dia swakwanka nani bri kaka, sip sa dahra kwahkaia.
44025006	Pistus ba Jerusalem ra kan yu 8dis apia kaka 10 dis baku, baha wina kli Sesaria ra wan. Yu walara witin ai lâ iwaika ra wih iwan, bara win Pâl ba witin ra bri balbia.
44025007	Pâl ba dimi balan bara, Ju nani Jerusalem wina aidrubi balan kan ba witin tnayara kir bal buan, bara mahka Pâl dahra kwahki diara saura manas aisin. Sakuna baha tanka nani sut lika param apia kan.
44025008	Bamna Pâl ai tanka ba dukyara param saki aisin: --Yang diara saura kumi sin daukras, Ju nani laka mapara, tempel ba mapara sapa, bara Rom kingka mapara sin apia.
44025009	Sakuna Pistus lika Ju nani wal pain kaia ba dukyara, Pâl ra makabi walan: --Man Jerusalem ra waia want sma ki, bahara yang lamka daukaia?
44025010	Pâl bila: --Yang Rom kingka laka daukaika pliska mawanra buisni, baha mita nahara laika ba daukaia sa. Man sin pain kaikisma yang na Ju nani laka mapara diara saura kumi sin daukras.
44025011	Yang diara saura kum daukri bara pruaia aitani kaka, yang wilin sna pruaia. Sakuna daihra kwahki nani sut ba kasak apia kaka, upla kumi mita sin sip apia witin nani mihta ra ai mangkaia. Bamna yang makabisna Rom kingka mita laika ba daukbia.
44025012	Pistus ai kupia krauki uplika nani wal aisin ba ningkara, witin bila: --Rom kingka mita lamka daukaia makabram bamna, man bahara waia sma.
44025013	Yu tila nani luan ningkara, king Agripa Bernaisi wal Sesaria ra balan Pistus lakula wiaia.
44025014	Yu ailal bahara takaskan bamna, Pistus bui Pâl laka ba king ra maisapahki, win: --Nahara waitna kum Piliks mita silak ra swin sa.
44025015	Yang Jerusalem ra katna bara prîst wihtka tara nani bara Ju ta uplika nani sut mita witin na dukyara saura man dahra kwahkan, yang ra sin makaban pât ra lulkamna.
44025016	Yang pana witin nani ra wiri, Rom wihtka nani ba la briras sa, upla kumi tanka pain pliki kaikras kira ban ikaia, uplika ba dahra kwahki uplika nani wal ai mawan prakras kaka, bara baku la dingki ba dukyara, sip sa ai tanka sin klir aisaia.
44025017	Baha mita, witin nani nara balan bara, pat pali yang yu wala mahka lâ daukaia iwaikira iwri, bara wiri waitna ba brih balbia.
44025018	Dahra kwahki nani ba buan, sakuna yang luki katna ba baku, witin dukyara diara kumi sin aisaras kan.
44025019	Witin nani aisi kan ba lika witin mapara ai sertska laka ba dukyara baman, bara waitna kum nina Jisas, witin pruan sakuna Pâl bila witin ba lika raya sa wisa.
44025020	Nahmuna laka daukaia yang tanka briras kapri, bamna yang Pâl ra makabi walri, witin ai laka Jerusalem ra daukan kaia want sapa.
44025021	Sakuna witin makaban Rom ra king tara ba mita ai lâka ba daukaia, bamna adar yari witin ba silak ra ban bri kabia, ani pyua king tara ra blikaia sip kamna ba kat.
44025022	Bamna Agripa mita Pistus ra win: --Yang sin brin ai daukisa, baha waitnika wina diara walaia. Bara Pistus bila: -- Yauhka pali man witin ba wina walma.
44025023	Yu wala, Agripa Bernaisi wal balan, kasak pain aiskahkan kira. Witin nani lâ watla ra bal diman, suldawa wihtka nani aikuki, bara taun wihtka nani sin. Pistus mita blikan Pâl ba bri balaia, bara witin ba bri balan.
44025024	Bara Pistus bila: --King Agripa, bara upla wala nani sin yang nani aikuki nahara asla takram nani ba sut: Man nani pain kaikisma, nahki Ju nani naha waitnika dukyara saura man ai win, Jerusalem ra bara naha Sesaria ra sin. Pyua bani ban ai win, witin ba pruaia sa.
44025025	Sakuna yang kaikisna witin pruaia pâtka briaia diara kumi sin daukras sa. Sakuna witin makaban Rom ra king tara ba mita ai laka ba daukbia, bamna yang wilin takri sa witin na king tara ra blikaia.
44025026	Witin na tanka yang dawanki king tara ra diara ulbaia briras pali sna. Bamna witin na man nani mamwanra, bara kau pali, king Agripa, man mamwanra sin saki brih aulna, ai tanka ba pain makabi walma, bara yang sip kamna dia pan ulbaia.
44025027	Yang maipara tanis laka sa, silak uplika kum blikaia, dia pali witin dukya ra dahra kwahkan ba tanka wiras sna kaka.
44026001	Bamna Agripa bila Pâl ra: --Man tankam ba dukyara nanara aisaia sip sma. Bara Pâl ai mihta buki, naku aisin:
44026002	"King Agripa, lilia lukisna naku sip sna man mamwanra tainka ba param aisaia, dia, dia Ju nani bui daihra kwahki ba dukya ra.
44026003	Baha sut purkara, man pain pali kaikisma, yang nani Ju nani tilira laika nani brisna ba, bara blahwanka nani brih bangwisna ba sin. Baha mita mamkabisna kupiam alki takaski bri yang ra ai wali kama.
44026004	"Ju nani sut pain kaikisa, yang tasbai ra bara Jerusalem ra sin nahki iwi kapri ba, tuktan katna pyua wina.
44026005	Witin nani pain kaikisa, baha dukyara aisaia wilin kaka sip sa aisaia, yang na wahma wina Parisi katna, baha daknika sika yang dakniki ra lâ kau karna bri ba.
44026006	Baha nanara witin nani la ra ai bri balan na lika, kainira diara bila kaikisna ba dukyara baku, Gâd mita wan damika nani ra pramis munan ba, witin pruan nani ba kli bukbia sa.
44026007	Israel kyamka 12 ba sut bila kaikisa naha pramiska na aimakbia, baha mita Gâd ra mayuni, dukya sin daukisa, kakna bara tihmia. Bamna king Agripa, naha sin bila kaikanka brisna dukyara sika Ju nani daihra kwahki bangwi na.
44026008	Bamna diakan man nani, Gâd mita pruan nani wina buki ba dukya ra, sip kasak lukras bangwisma?
44026009	"Kan pyua ra yang pali sin luki kapri, diara manas daukaia Jisas Nasaret nina ba mapara.
44026010	Prîst wihtka tara nani wina adar bri, yang baku daukri, bara Jerusalem ra kristian nani manas pali silak ra mangkri; iki bangwikan bara sin, baha ba aitani pali lukri.
44026011	Aima ailal sin witin nani ra klala yari, ai kasak lukanka ba swibia wisi. Naha dauki kapri sinagog banira. Witin nani mapara sin kupi baiki ban nina bliki rausauhki kapri, plis trengsar nani ra sin.
44026012	"Baha lukanka ba wal, Damaskus taunka ra auna kan, prîst wihtka tara nani wina karnika bara adar aikan ba wal.
44026013	Sakuna, king Agripa, yabal ra yu 12 aklak kan, ingni kum kaikri kasbrika pura ba wina. Ingnika ba sin yu lapta wal kau karnika bri kan, yang tnaia kir ingwan, bara baha nani yang wal auya kan ba sut ra sin.
44026014	Bamna yang nani sut tasba ra kauhwi bangwri, bara bila baikra kum yang ra aisi kan Hibru bilara: 'Sâl, Sâl, diakan man rau ai sauhkisma ki? Man minam pata ni silak tatwa ra pruki, wînam ra latwan yabi sma.'
44026015	Bamna yang pana wiri: 'Man ba ya, Dawan?' Bara Dawan bila: 'Yang sika Jisas, witinka ra sika man rausauhkisma ba.
44026016	Sakuna man bus, yang man ra balri ba lika, man yang warkki daukma bara witniski aisama ba dukyara, dia, dia nanara yang tainka kaikram na bara naika kaikma ba sin.
44026017	Yang swaki mai sakamna, Ju nani wina, bara Ju apia nani wina sin, nanara baha nani tilara mai blikuna ba.
44026018	Man baha uplika nani nakra nani ba ilingkma, bara witin nani tihmia ra kau wapbia apia, sakuna ingni ra yarka wapbia. Bara sin Setan mihta ra ban kabia apia, sakuna Gâd nina blikbia; yang ra sin kasak lukbia, bara ai saurka nani sut ba swih tikan kabia, bara naika pyua ra ai pliska bri kabia Gâd mita hulikira sakan nani ba aikuki.'
44026019	"Baku bara, king Agripa, yang kasbrika purara ba wina diara aihka kaikri ba, bila wali daukras kaia sip apia kapri.
44026020	Bamna yang pas Damaskus ra sturi yamni ba smalkri, ningkara Jerusalem ra, Judia tasbaia aiskara, bara Ju apia nani sut ra sin. Witin nani ra wiri ai saurka ba swisi Dawan ra taubia, ai kupia lakan warkka tanka ba sin marikbia.
44026021	Naha tawan sika Ju nani mita tempel ra kapri ai alkan, ban sin ai ikaia kan.
44026022	Sakuna Dawan helpka ba mita, ban nanara kat bapi buisna, bara sip sna upla sutra Dawan sturka yamni ba wiaia. Moses bara dahra aisasara nani mita dia takbia aisin ba, diara sat wala kumi sin yang aisaras.
44026023	Baha tanka ba lika: Mesaia ba pat wauhwaia kan, bara sin prubia ningkara, witin sika pruan nani wina pas upla buan kabia ba, bara swaki sakan sturka yamni ingnika ba Ju nani ra smalkbia, bara Ju apia nani ra sin."
44026024	Naha diara nani na wal Pâl ai tanka param saki aisin ba bara, Pistus aitabaiki wini, aisin: --Pâl, man diara uya stadi munram ba mita lamla grisi!
44026025	Sakuna Pâl bila: --Wihtki tara Pistus, yang tanis apia sna, sakuna diara aisisna ba lika kasak sa, bara luki kaikaia sa.
44026026	Bamna king Agripa nara sa, witin naha tanka nani pain kaikisa. Baha mita sika witin mawanra yang tanki ra pali aisisna ba, kan pain daira walisna witin naha diara nani sut kaikisa, kan naha diara nani na yukuwi pali daukan dukya apia sa.
44026027	Bamna, king Agripa, man kasak lukisma ki dahra aisasara nani aisin ba kasak sa? Yang kaikisna man ba kasak lukisma.
44026028	Bara Agripa bila: --Kau wiria kata kupi laki kristian ai daukaima.
44026029	Bamna Pâl bila: --Wiria apia kaka manas kra, sakuna yang Gâd ra puri sunisna, man bara wala nani nara naiwa ai wali na sut yang wal baku takbia, sakuna naha ai priskamna wal lika apia.
44026030	Pâl naha diara aisin ba ningkara, king ba mahka buan, wihta tara ba, bara Bernaisi, bara baha nani sut witin nani aikuki iwi kan ba sin.
44026031	Witin nani mahka taki wih, ai manka taki, baha tanka ba aisin: --Naha waitnika diara kumi sin pruaia patka briaia daukras, silak ra kaia sin apia sa.
44026032	Bara Agripa Pistus ra win: --Sip kan naha waitnika langkaia, witin ba king tara mita ai laka daukaia makabras kan kaka.
44027001	Itali ra wan blikaia wilin taki bangwan bara, Pâl bara silak uplika wala nani sut ba kapten Julius mihta ra mangkan. Suldawaka nani nina ba maki kan Rom ra king tara ba daknika.
44027002	Yang nani aimakri duri tara ba lika Adramitium wina mahka taki impakaia kan, Esia wapka nani un ra taunka nani bak. Aristarkus sin yang nani aikuki kan, witin ba lika Masedonia taunka kumi nina Tesalonaika wi ba wina kan.
44027003	Yu wala, yang nani Saidon ra bal bangwri, baha ra Julius mita Pâl ra yamni yaban taukan, witin swin wan ai uplika nani kaikaia, dia kra luha sa kaka uplika nani ba mita yabia.
44027004	Saidon wina taki, Saiprus ba munhta mapa ra lui bangwri, pasa ba yang nani maipa kat kan bamna.
44027005	Sailisia bara Pampilia wal kabuka lui Lisia taunka kum ra bal bangwri, nina ba Maira.
44027006	Baha ra suldawa nani kaptenka ba duri tara kum wal prawan Aleksander wina mahka Italia ra waia kan. Bamna baha duri tara ra wan mangkan mahka impakaia.
44027007	Yu ailal yang nani ban taua impaki katna, trabil tara manas sin wan alkan, sakuna ban Naidus taunka ra bal bangwri. Pasa ba sin wan mapa kat wan alki kan bamna, Krit ki dakura bak kir taui, Salmun lamak laki lui bangwatna.
44027008	Yang nani auhya un lamak impaki katna, trabil manas pali bri, ban plis kumi nina Warp Pain nani wi ba kat bal bangwri. Baha pliska ba lika Lesia taunka wina ban pali wihka apia kata.
44027009	Baha ra yang nani pyua wihka pali tikri, ba kat sin kabuk impakaia pyua ba saura takan kan, li auhwan pyua ba pat baila kan bamna. Baha mita Pâl mita baha nani ra kupia krauki,
44027010	naku win: --Uplika nani, yang kaikisna naha impakanka ra trabil manas wal prawbia. Naha duri tara na bara bilara diara nani na sut tiwbia, yawan pali wan rayaka sin tikaia sip sa.
44027011	Sakuna suldawa nani kapten ba mita Pâl bila kulkras, duri tara dawanka bara duri tara kaptenka dia aisin ba bila ni alkan.
44027012	Baha warp ba lika plis pain apia kan li auhwaia pyua ba luaia, bamna sut ban lukan kau pain kabia baha wina takaia, trai kaikaia sip kabia sapa Piniks alkaia, bahara li auhwi pyua ba luaia. Baha lika Krit harbarka kumi kan, bara ai mawan ba yahbra muna tani bara waupasa tani ra kata.
44027013	Waupasa tani wina pasa taua kraui kan bara, luki kan sip kabia ban impakaia. Bamna witin nani mahka taki Krit kabuka un lamak impakan.
44027014	Sakuna tisku baku kan, pasa saura yahbra wina balan prari kum baku karna pali duri tara ra prukan,
44027015	bara mahka duri tara ba raski kan. Pasa ba mapara, kau waia sip apia kan bamna, yang nani ban swi bangwri duri tara ba awi wan bri waia.
44027016	Kîdakura kumi nina Kauda wi ba ninak yang nani luri, baha tanira lika pasa ba uya karna krauras kan. Bamna yang nani trabil manas brih sip katna duri lupia aubi bangwi katna ba swaki sakaia.
44027017	Pura ra suni, duri tara ba ta baikaia dukya ra rup ni munuhntak laki pain wilkan. Bara bankra Sirti buhnika ra ulbiara sia, kwala tara ba alahbi ban swin pasa wal awi kan.
44027018	Yu wala kat kau pasa ba karna kraui kan, bara duri tara bilara diara nani ba saki kabu ra lulkan.
44027019	Yu yuhmpa kat duri tara bilara diara nani bara kan ba, yang nani mita mihti pali ni saki kabu ra lulki bangwri.
44027020	Yu ailal ban sip wan yu lapta bara slilma nani sin sip kaiki bangwras katna. Bara pasa uya karna wan pruki kan ba mita, yang nani sut swakwamna apia luki bangwri.
44027021	Yang nani yu ailal plun piras pali kapri bamna, Pâl baha nani lilapas kat mita, nan win: --Upliki nani, man nani yang bili wali bangwram kata, yawan Krit wina takaia apia kan, bara naha pâtka na sin wan alkaia apia kan, bara wan dukya nani sin lulkaia apia.
44027022	Sakuna nanara, man nani si bripara, kan man nani kumi sin pruma apia, duri tara ba lika tiwbia.
44027023	Naha tihmia luan ra, Gâd yang witin ra mayuni dukya daukri ba mita insal kum yang ra blikan.
44027024	Bara insal ba naku ai win: 'Si bripara, Pâl, kan man Rom kingka tara mawanra buaia kama, bara man tamka mita Dawan naha uplika nani aikuki duri ra sma na, sut swaki sakbia prura wina.'
44027025	Baku bamna, upliki nani, sîbripara. Gâd ra kupi aiska lukisna, bamna insal dia ai win ba baku kat kabia.
44027026	Sakuna yawan na, ki dakura kum ra wan lulki sunbia.
44027027	Wîk wal impaki bangwi katna ba ningkara, tihmia kumi lika Edrî kabuka ra pasa ba mita nahmpa, nahmpa wan muni awi wan bri auya kan. Tihmia 12 aklak baku kat duri tara ra wark taki nani ai dara walan sauhka ra uluya kan.
44027028	Kiwa ra diara wihra kum wilki lî tihuka kulki kaikan bara, 120 pît bri kan; tisku kan kli kulki kaikan taim 90 pît bri kan.
44027029	Walpa ra prukbia ra sia, duri tara ba wina grapin walhwal kabu ra alahban, bara Gâd ra ai puri suni kan yu baiwaia ba bila kaiki.
44027030	Duri wark taki nani ba mita trai kaikan duri tara ba wina plapi swakwaia, bamna duri lupia brikan ba alahbi ikan, ban grapin nani duri tara taura ba alahbuya baku dauki kan.
44027031	Sakuna Pâl mita suldawa kaptenka ra, bara suldawa nani ra sin maisapahki, win: --Naha nani duri tara na swisi plapbia kaka, man nani sut lika swak takma apia.
44027032	Bamna suldawa nani mita duri lupia rupka ba klaki dakban liura dimwan.
44027033	Lalma kahbi kan, Pâl baha nani ra win diara wiria pan pih bangwbia, bara naku sin win: --Nanara pat wîk wal sa, man nani yapan kaikras, plun sin piras.
44027034	Bamna mamkabisna man nani plun wiria pan pima. Naha pima aitani sa raya kaia ba mata, kan man nani wina kumi sin tamwa mina kumi sin tiwbia apia.
44027035	Pâl baha aisin ningkara, ai mihta ra brit kum bri, Gâd ra tingki wisi, baha nani mawan kat kriki pin.
44027036	Tisku, wala nani sut kupia aimakan, bara witin nani sin pih bangwan.
44027037	Upla nani sut duri bila ra kan ba asla sut 276 kan.
44027038	Witin nani ai byara bangki plun pin ningkara, duri tara ba ingni daukaia dukyara plauar ba sut liura man lulkan duri ingni kaia wisi.
44027039	Yu baiwan bara, wark taki nani kaikan baha tasbaia ba witin nani kakaira apia kan, sakuna kaikan slaup yukwaika kumi auhya pain bri kan, bamna luki bangwan duri tara ba sip kabia sapa un ra brisi prakaia.
44027040	Grapin kiwka ba sut klaki dakbi swin liura dimwan, bara duri tara wakaika kwaihka kiwka nani ba sin langkan. Bamna duri tara ta taui kwalka ba aubi sunan pasa ra, duri tara ba mahka sauhka tanira awan.
44027041	Sakuna li aubra sal wal, aihka aubi kan ba kat brihwan, bara duri tara ba buhnira ulan, ta taui ba auhyara klakwi diman sip sakaia apia praiska kat. Bara tnata taui ba auhyara kabu ripka nani karnika ba mita pis pis ra man kriki kan.
44027042	Bara suldawa nani mita silak uplika nani ba iki tikaia lukan, bankra liura dimwi yawi swak takbiara sia.
44027043	Sakuna suldawa nani kaptenka mita lika Pâl ba swaki sakaia lukan, bamna baku daukaia adar yaras kan, sakuna win ya, ya yauaia sip sa kaka, trai muni mahka dimwi yawbia sauhkara ulaia,
44027044	sakuna wala nani ba sin trai munbia tat pis nani, apia kaka duri tara kriwan piska nani alki wala nani nina blikbia. Baku upla sut sauhkara uli swak takan.
44028001	Pat swakwan kan, bara yang nani walri baha ki dakura nina Melita kata.
44028002	Baha ki dakura ra iwi uplika nani mita yamni wan munan. Pauta tara mukan, li auhwi kan bara kauhwla ba dukyara sin, bara yang nani sut ra ai paiwan pauta mukan ba lamara wih ailahki bangwamna.
44028003	Bamna Pâl mita pauta lawan wiria wahbi pauta aswi bara mangki kan bara, pyuta kum taki plapi kan pauta laptika ba mita munan, bara witin ai mihta ni alkan.
44028004	Baha ki dakura uplika nani kaikan, Pâl mihta ra pyuta ba aipami kan, bara pana, pana aisi kan: "Naha waitna na upla aîkra kan baku sa, kan witin kabu wina swakwan, sakuna Gâd mita lâ wapni kat dauki ba mita sip swika kau raya taukbia apia."
44028005	Sakuna Pâl mita pyuta ba syauhbi pauta ra lulkan, bara diara kumi sin munras kan.
44028006	Sut ba kaiki kan witin wîna ba puskbia sapa apia kaka tisku kauhwi prubia sapa. Sakuna witin nani pyua wihka bila kaikan ban diara takras kan, bamna ai lukanka ba witin nani laki naku lukan: Pâl ba gâd kumi sa.
44028007	Baha pliska lamara sika, ki dakura wihtka Publius ai tasbaia pis bri kata. Witin ba mita ai watla ra yamni wan brin yu yuhmpa pali.
44028008	Publius aisika lika krikrira prawi kan, rih bara byara wina tala plapi sikniska brikan bamna. Pâl bui kaikaia wan, ai pura sunan, ai mihta nani kahban, bara rakan.
44028009	Naha takan bara, baha ki dakura ra sikniskira wala nani ba sin balan, bara sut ra sin rakan.
44028010	Prisant manas aiki bangwan, bara yang nani kli duri tara ra aimaki bangwri bara, witin nani mita dia, dia yang nani impakanki dukya want kapri ba sut aikan.
44028011	Kati yuhmpa luan ningkara, Aleksandria wina duri tara kumi baha ki dakura ra li auhwi pyua luaia takaskan kata. Baha ra aimaki bangwri; duri tara ba ai nina sainka ba bri kan ba: Kastor, Poluks.
44028012	Yang nani wap kumi nina ba Sairakyus wi ba, baha ra bal yu yuhmpa takaski bangwatna.
44028013	Auhya un lamak impaki ban Ridsium ra bali bangwri. Yu wala pasa ba waupasa tani kraui kan, bara yu wal kat ra yang nani Pyutioli ra balri.
44028014	Baha ra wan muihni tila nani wal prawri. Witin nani ai watla ra wan paiwan, bara wîk kum aikuki takaskri. Baha ningkara, Rom mata yang nani impakri.
44028015	Rom ra wan muihni nani pat yang nani sturki walan kan, bahamna witin nani yang nani maipara balan, Apii Forum pliska kum nina, Utla Yuhmpa wi ba kat. Pâl baha nani kaikan bara, Dawan ra tingki win bara ai kupia aimakan.
44028016	Rom ra yang nani wari bara, suldawa kaptenka mita win Pâl lika plis kum ra tnaya ra yakan kabia, suldawa kum wal swin main kaiki kaia.
44028017	Witin balan wina yu yuhmpa luan ningkara, Rom ra Ju ta uplika nani bara ba sut pali Pâl mita paiwan. Witin nani bal asla takan bara, Pâl bila: --Muihki nani, yang pali mita Ju laka nani mapara, bara wan damika nani laka nani ba mapara diara saura kumi sin daukras, ban sakuna Jerusalem ra ai alki sila kra ai mangkan Rom nani mihta ra.
44028018	Baha nani mita tainka pliki kaikan bara, trai munan mahka ai langkaia, kan yang ra witin nani pruaia pâtka kumi sin sakras kan bamna.
44028019	Sakuna Ju nani maipara buan ba mita, yang ban makabri Rom kingka tara ba mita laika ba daukbia, nisanki nani dahra kwahkaia diara briras sna sakuna.
44028020	Baha dukyara sika man nani mai paiwri aikuki prawi, aisi kaikaia. Yawan Israel uplika nani naika wan kainara diara briaia bila kaiki ba dukyara sika, naiwa mihti priskan ya na.
44028021	Bara witin nani bila: --Yang nani man dukyamra Judia wina wauhkataya kumi sin briras. Wan muihni nani Judia wina nara balan ba sin, man dukyam ra diara saura kumi sin wan wiras kan.
44028022	Sakuna yang nani lika man wina wira walaia want sna, man lukankam tanka ba dia sapa, kan yang nani sin kaikisna plis ailal ra mampara aisisa, baha laka raya man brisma ba dukia ra.
44028023	Bamna yu kumi mangki yan, bara baha yua ra upla ailal pali balan Pâl takaski kan ba watla ra. Titan wina tutni kat baha nani ra aisin Gâd King aimaki Lâka ba dukyara. Baku Pâl baku Jisas tanka aisi baha nani ba kupia lakaia muni kan, Moses laka wina, bara dahra aisasara nani Ulbanka ba wina sin.
44028024	Upla kum, kum Pâl aisi kan ba dukya ra kasak lukan, sakuna wala nani lika kasak lukras kan.
44028025	Witin nani ai tila ra aikuki sip lukanka kumi sakras kan bamna, mahka taki aidruban. Bara Pâl bila: --Spirit Huliki ra ba dahra aisasara Aiseya bak pain aisin wan damika nani ra.
44028026	Witin ba bila: 'Baha uplika nani ra wih wis: Man nani walaia lika walma, sakuna tanka lika brima apia; kaikaia lika kaikma, sakuna pain pali lika kaikma apia;
44028027	kan naha uplika nani kupia na karna pali takan, walaia mapara sip pain walras, ai nakra nani ba praki brisa diara kaikbia ra sia, ai kyama ni kra walbia ra, ai kupia tanka latan bribiara sia, bara witin nani yang ra balbia kaka rakamna ra sia.'
44028028	Man nani kaiki bas, nahki naiwa wina naha swaki sakan laka na Gâd mita prisant baku yabisa Ju apia nani ra, bara baha nani mita lika pain walbia.
44028029	[Pâl naha aisin ningkara, Ju nani bui uya yamni kaikras, sut mahka blahwi bangwan.]
44028030	Pâl mita utla kum mana aibapi, bahara mani wal takaskan, bara ya ya sin witinra kaikaia wan ba, witin mita baha nani ba pain brin.
44028031	Pri pali Pâl Gâd kingka laka ba smalki kan, Dawan Jisas Kraist sturka sin. Bara upla kumi sin witin ra trabil munras kata.
45001001	Yang Pâl, Jisas Kraist dukia dadaukra sna, Gâd ai paiwan witin ai apastil kaia. Gâd witin swaki wan saki sturka ba upla nani ra smalkaia.
45001002	Gâd, witin ai dahra aisasara nani bak, naha sturka na pat aisin kan Ulbanka hulikira nani ba ni.
45001003	Baha sturka ba sika witin ai luhpia wan Dawan Jisas Kraist dukyara aisi ba, witin upla baku king Debit kyamka wina takan;
45001004	sakuna hulikira saki spiritka ba mita witin pruan ba wina kli bukan bara, pawma marikan sa karnika nani sia witinra yaban sa.
45001005	Bara Jisas Kraist bak, Gâd, yang na witin ai apastil baku ai blikan, witin ai nina sturka ba aisaia, nisan nani sut tilara witin ra kasak luki ai bila wali dauki ba bara kaia.
45001006	Man nani sin baha nani tila nani sma Rom ra iwi bangwisna. Gâd latwan mai kaikisa mita Jisas Kraist mai paiwan ba.
45001007	Bahamna man nani Rom ra iwi bangwisma ba sut ra mai ulbisni, Gâd latwan kaiki mai paiwan ba, witin bui ai uplika hulikira kaia dukiara. Gâd wan Aisa bara Dawan Jisas Kraist mita yamni mai munbia bara kupia kumi laka sin maikbia.
45001008	Taura Jisas Kraist bak yang Gâdki ra man nani sut dukyamra tingki wisni, kan tasba aiska ra man nani kasak lukankam laka ba aisisa.
45001009	Bamna Gâd, yang kupi aiska ni witin warkka daukisna bara ai Luhpia sturka yamni sin aisisna ba, witin ba witnis sa nahki puri sunra banira man nani ra lukisna ba.
45001010	Pyua bani Gâd ra makabisna, witin ai kupia laka ba kat yang ra yabal kum sakbia, man nani ra balaia.
45001011	Kan yang man nani mai kaikan ai daukisa, bara spirit helpka sin maikaia, bara baku lika man nani kau karna taki kama;
45001012	baha tanka ba lika, kasak lukan laka yang bara man nani brisma ba ni pana, pana help munaia.
45001013	Bamna muihki nani, brin ai daukisa man nani kaiki kama, nahki aima ailal brin ai daukan bal mai kaikaia, sakuna naha pyua kat sin ban sip apia sna. Man nani ra balan ai dauki ba lika upla tila nani Dawan ra laki brih balaia sin nisan wala nani tila ra briri ba baku.
45001014	Baha ba yang upla sut ra daukaia sna, sins laka bri nani ra bara sins laka aitani briras nani ra, diara tanka bri nani ra bara diara tanka briras nani ra sin;
45001015	baku bamna, yang maipara ridi palisna, swaki sakan laka sturka ba Rom ra iwi sma nani ra sin mai smalkaia.
45001016	Sturi yamni smalkanka ba dukyara yang swiri lukras sna, kan baha ba Gâd karnika sa swaki sakaia ya, ya kasak lukbia ba, taura Ju uplika nani ra, bara Ju apia nani ra sin.
45001017	Naha smalkanka na wan marikisa, nahki natkara mita Gâd wan patka ba wina pri wan sakisa, baha lika kasak lukan laka, bara kasak lukan laka baman pali sa. Ulbanka ra aisi ba baku: "Kasak kira ba kasak luki ba mita raya kabia."
45001018	Bamna yawan kaikisa, Gâd lauanka tara sîbrinkira pali ba kasbrika pura wina aula, upla saura kasak apia nani ba pura ra, baha nani ai watauika laka ba ni kasakka laka tanka ba briaia apia dauki sa.
45001019	Witin nani Gâd kakaira takaia tanka ba pain kaiki sa, kan Gâd pali mita param marikan sa;
45001020	Gâd yang nani sip kaikras ba, witin diara nani paskan bak kaikisa. Baha ba sip sa param pali kaikaia, tasba paskan pyua ba wina, witin ba Gâd sa bara pyua bani karnika ban brisa; baku bamna, saura dadaukra nani ba aisi sip swak takbia apia.
45001021	Bamna baku Gâd ra kakaira sa, sakuna Gâd ra mayunras bara tingki sin wiras. Kau ni diara bahki nani ra baman ai lukanka mangkan, bara witin nani ai kupia tanis ba tihmia ra bamna ba kat takaskan sa.
45001022	Witin nani bila witin nani ba sinskira sa, sakuna witin nani sika kau sinskas ba;
45001023	kan ban kaiara pruras, Gâd ra prana ba swisi, pruaia uplika lilka ra ni tauan, ban sin daîwan tnawira nani bara kwasi nani lilka ra, bara daîwan mina wahlwal bri nani ra sin.
45001024	Baha tawan Gâd mita witin nani ra sakwani brinka dauki kan ba kat lulki swin, bara baku witin nani wala wal wan swira dukya nani ba daukan;
45001025	kan witin nani Gâd kasakka laka ba kasak lukras, kunin laka ni kulkan, bara Gâd paskan dukya nani ra ni ai pura suni mayunan, Gâd palira lika apia, bara witinka palira sika mayuni ban kaia ba. Baku kabia.
45001026	Baha mita Gâd bui witin nani ba swira laka taski pali ra ban lulki swin; mairin nani waitna wal prawi daukaia laka kata ba swisi, mairin ai tahkia wal daukan.
45001027	Baha sin natka ra waitna nani mairin nani wal prawaia laka kata ba swisi witin nani ai brinka saura laptika ba kat ni ai walka nani wal lihkan. Waitna wih waitna ai tahkia wal swira laka tara daukan. Bara pât wauhwisa klauna ai wîna tara kat ai saurka klalka ba brisa.
45001028	Witin nani Gâd kakaira takaia want apia sa bamna, Gâd mita witin nani ba ai lukanka saura nani ba kat lulki swin, swika baha nani dia daukaia apia kan ba kat daukbia dukyara.
45001029	Rau sauhkan lâka satka nani sut ba ni bangwan sa lâ saura nani gridi laka bara lukanka saura, tuman lâka bri nani, upla aîkra, unsasabra, kunin mamunra nani, saura dadaukra, bara upla nina aisasara.
45001030	Witin nani upla wala nani dukyara saura aisi sa, Gâd waihla nani, saura aisasara nani, diara lalihkra nani bara kakalwra nani, saurka laka satka nani daukaia pliki saki ba, ai aisika nani bila walras,
45001031	sins laka aitani briras nani, ai bila aisi ba kat daukras nani, upla wala ra latwan kaikras nani, upla wala pâtka swih tikras nani, bara umpira kaikan laka luha nani.
45001032	Witin nani pain kaiki sa Gâd lâ mangkan sa, ya naha sat dukya nani dauki ba pruaia aitani sa; ban sakuna, witin nani mita ban daukisa, bara upla wala nani dauki ba sin pain lukisa.
45002001	Bahamna, man mita upla wala laka aisi daukisma kaka, dia sat uplika kama sin pâtkas kama apia. Upla wala laka aisi daukisma ba mihta, man lika yakan pâtki ra pali takisma, kan upla wala dia dauki ba man pali sin daukisma.
45002002	Bamna yawan lika kaikisa, naha diara dauki uplika nani ba, Gâd mita kasakka laka kat lâ dauki pât ra dingkisa.
45002003	Bara man mita upla wala laka daukisma, kan man sin upla wala dauki baku daukisma bamna, man lukisma Gâd lâ dauki ba wina swak takma?
45002004	Apia kaka, man lika Gâd yamnika manis ba, bara wihka takaski laka ba sin bahki kulkisma, bara damra sin walras pali sma, Gâd yamnika laka ba lika kupiam lakaia dukyara sa?
45002005	Sakuna man lika kupiam karna pali sa, ba mita kupiam lakaia sin want apia sma. Bamna man mita puram ra pât tara mangkisma, Gâd kasakka laka kat lâ dauki marikbia ba yua ra;
45002006	baha yua ra Gâd upla bani dia daukan ba kat mana yabia.
45002007	Gâd mita raya ban kaia laka yabia, ani uplika nani wark painkira daukisa, bara mayunra, pain kulkan laka wal pliki ba;
45002008	sakuna lauan tara bara kupia baiwanka wal Gâd mita klala yabia, baha nani ai wîna kat man luki ba, bara diara kasak ba bila wali daukaia watlika ra diara saura ni dauki nani ba.
45002009	Baku bamna, saura dauki nani ba mapara pat wauhwaia laka bara latwan wauhwaia laka sin bara kabia, baha lika Ju nani ra pas, bara baha ningkara Ju apia nani ra sin.
45002010	Ban sakuna, yamni dauki nani ra Gâd mita yabia, mayunan laka, bara pain kulkan laka, bara kupia kumi laka sin, Ju nani ra pas, bara Ju apia nani ra sin.
45002011	Kan Gâd ba upla mawanka kulkaia laka apu sa sut ba sin sat kulkisa;
45002012	bamna baha nani Moses laka alki briras ban saura dauki bangwi ba, baha laka apu kira pât ra taubia; bara baha nani Moses laka bri sakuna saura dauki bangwi ba, baha sin laka ba ni laka aisi daukan kabia.
45002013	Kan lâ bila wali baman uplika nani ba Gâd mita pain kulkras sa, sakuna lâ bila wali dadaukra nani ba lika.
45002014	Bamna Ju apia uplika nani lâ ba briras, sakuna witin nani lâ dia wi ba kat daukisa, au baha laka pali ba bri bangwras, kuna witin nani ai wîna ra sika lâ bri ba;
45002015	kan ai tanka nani bani marikisa witin nani ai kupia ra lâ ba brisa. Naha kaiki bangwisa ai dara walanka bani, bara ai kupia lukanka nani ba mita ai dahra kwahkbia sa, apia kaka, ai helpka aisabia.
45002016	Sturi yamni smalkisa ba kat, baku sika baha yua Gâd mita Jisas Kraist bak upla nani sut tanka yukuwan ra ba kat lâ daukbia.
45002017	Bamna man wisma, man ba Ju, bara Moses lâka ba kat alki daukisma, Gâdkam ba dukyara tara damra wali sma.
45002018	Gâd kupia laka ba kakaira sma, bara lâ mita mamrikisa diara kau pain ba bak saki briaia.
45002019	Bara man ba aitani sma damra walisma, blain nani tapakaia bara tihmia tara ra tauki nani ra ingni yaia,
45002020	sins aitani briras nani smasmalkrika kaia, tuktan nani ra sins tanka smalkaia sin. Bamna man lika lâ ba wina pat brisma, diara tanka briaia laka bara diara kasak pali ba tanka sin.
45002021	Bamna man mita upla wala smalkaia want sma ba, diakan man yakan wînam ra smalkras sma ki? Man mita upla ra diara implikaia apia wisi smalkisma ba, dia muni man implikisma ki?
45002022	Man wisma marit laka sauhkaia apia, bara dia muni man pali marit laka sauhkisma ki? Man aidul nani ra misbara kaikisma ba, dia muni man pali ai tempelka nani wina implikisma ki?
45002023	Man lika lâ ba dukyara uya mamyunisma, sakuna Gâd swira ni paskisma, kan dia lâ wi ba kat daukras sma ba mita.
45002024	Bahamna Ulbankara aisi ba: "Hidan nani ba Gâd mapara saura aisisa man nani pâtkam taka kumi."
45002025	Bahamna man lâ bila wali daukisma kaka lika, sirkumsisan mangkram ba man ra help kabia. Sakuna man lâ bila wali daukras sma kaka, baha lika man ba sin sirkumsisan mangkras baku sma.
45002026	Bara ani uplika sirkumsisan mangkras sakuna dia lâ wi ba kat daukisa kaka, witin ba sin sirkumsisan mangkan baku praiska kulkan kabia, ai wîna ra baha kau briras kabia sakuna.
45002027	Bamna sirkumsisan briras, kuna lâ bila wali dauki uplika ba mita lamka daukbia. Kan man lika lâ ulbanka ba brisma, bara sirkumsisan daukan laka ba sin, sakuna sip baha bila wali daukras sma.
45002028	Bamna lata tani Ju maki ba baha apia sika Ju pali ba, bara sirkumsisan lata tani ra baman mangki ba, baha apia sika sirkumsisan uplika pali ba.
45002029	Ban sakuna, kupia tani wina ba sika Ju pali ba, bara sirkumsisan kasak pali ba lika wan kupia dukya sa; baha ba wauhkataya ulban laka ba apia, kuna Spirit laka sa. Naha dauki uplika ba upla mita tanka ba pliki kaikbia apia, sakuna Gâd mita lika.
45003001	Bamna, Ju kaia yamnika ba dia? Sirkumsisan mangkaia ba dia helpka bara sa ki?
45003002	Baha ba uya bara aitani pali sin kulkan sa. Pas pali lika, Gâd mita ai smalkanka ba Ju nani mihta ra mangkan kata.
45003003	Bamna, baha ba dia sa ki? Witin nani wina tila nani kasakkira apia kan kaka, baha tawan Gâd mita baha nani ba kasak apia kaia tanka ra ban swibia?
45003004	Sip apia pali! Sakuna, Gâd lika diara sut ba kasakka laka kat baman daukisa, upla sut ba kuninkira pali sa sakuna; kan Ulbanka ba wisa: "Man dia aisisma ba ni kasakkira mai kulkan kabia, bara pura lalura kama lamka daukan kabia bara."
45003005	Sakuna wan saurka laka ba mita Gâd ba kasakkira sa tanka marikisa kaka, yawan dia sipsa ki aisaia? Gâd ba saurakira sa ki, witin mita klala wanki ba mita? (Naha na yang upla natka ra kat aisisna.)
45003006	Sip apia pali! Gâd ba kasak apia kaka, nahki witin sip kabia tasba aiska na laka daukaia?
45003007	Sakuna yang kuninki ba mita Gâd kasakka laka ba kau pranakira sakisa kaka, dia muni upla mita laika aisi daukisa ki, sin yang na kau upla saura kapri kan baku?
45003008	Bamna baku kaka, dia muni wiras, saura ba daukbia, diara yamni ba balbia dukyara? Upla kum, kum lukan saura brih aisisa, baku pali yang nani mita smalkisna; sakuna baha sat uplika nani ba pât ra dingkan kaia aitani sa.
45003009	Bara dia? Yawan Ju nani na kau pain sa ki Ju apia uplika nani ba wal? Sip apia pali! Yawan mita pat wini sa, Ju nani ba bara Ju apia uplika nani sut ba saurka karnika munuhntara sa.
45003010	Ulbanka nani ba wisa: "Upla yamni dauki ba apu sa! Kumi sin apu sa!
45003011	Tanka briaia uplika ba kumi sin apu sa, bara Gâd pliki ba uplika kumi sin apu sa.
45003012	Upla sut ba yabal saura ra wan sa, bara sut sin saura laka ra baman wan; bamna yamni dauki ba apu sa! Kumi sin apu sa!
45003013	Ai karma nani ba sin raiti durka kwakan baku sa; ai twisa ba aisi kunin man sa; ai un nani ba pyuta puisinka nani yukuki brisa.
45003014	Ai bila ba wataui bara tahpla laka ni bangkisa,
45003015	Ai mina nani ba aihni plapi taukisa tala laikaia.
45003016	Witin nani ai yabalka ra swisa sauhki tikan laka bara pât tara ba wal,
45003017	bara witin nani sin kupia kumi yabalka ba kakaira apia sa.
45003018	Gad sîbrinkira sin lukras pali bangwisa."
45003019	Nanara yawan kaikisa, diara sut lâ wauhkataya ra aisi ba, baha lika baha lâka munuhnta ra bangwi ba nani dukyara aisi sa, baku mika upla sut ai bila prakan kabia, bara upla sut Gad lâ dauki ba munuhnta ra kauhwi bangwan kabia;
45003020	kan Gâd ba upla kum ra sin pri sa wiras sa lâ aiska ba daukan wisa, lâ tanka ba sika naha baman wan marikisa yawan na upla saura nani sa.
45003021	-
45003022	Ban sakuna nani ra, lâ ba tnayara swi sa; bara naha tanka briaia ba Gâd wina wanki sa nahki natkara pât wina pri wan saki ba, lâ wauhkataya nani ba dahra aisasara wauhkataya nani ba sin aisi kaiki bara baha wan mariki sa; pât wina Gâd pri wan saki sa Jisas Kraist ra kasak luki ba mita; witin ra kasak luki nani aikuki baku dauki sa.
45003023	kan upla sut saura yan bara Gâd mawan wina sin laiura takan.
45003024	Kuna Gâd ai latwanka tara ba mita, ban mana apu kira baha nani ba kasak kira kulkan sa, kan Kraist Jisas bak upla sut swaki sakan sa.
45003025	Gâd mita Kraist ba saurka mana sakripais kum baku mangkan witin pruanka bak, bara naha na ai karnika brisa kasak lukan laka ba mita. Naha na baku takan, kan marikaia want sa, nahki Gâd kasak kira sa bara ai kupia alki takaski kan, patitara saura yan saurka ba ban swin tiwan ba mita.
45003026	Baha ba tanka nana ra upla nani ra marikaia, Gâd lika kasak kira pali sa, bara kau ban kasak kira kabia ya, ya Jisas ra kasak luki ba kasak kira kulki ba mita.
45003027	Bamna, anira sa ki upla witin baman sa luki ba, Gad mawanra? Apu daukan sa! Dia kan baku daukisa? Lâ dia wan win ba kat daukan ba mita lika apia, sakuna yawan kasak lukan ba mita.
45003028	Baku bamna yawan kaikisa, upla kumi kasak lukan ba mita Gâd mita kasakkira kulkisa, lâ dia win ba kat daukan tanka kumi sin apu kira.
45003029	Dia Gâd ba Ju nani baman Gâdka saki? Ju apia uplika nani sin sa apia? Latan sa nisan nani sut Gâdka sa.
45003030	Gâd ba kumi baman sa wala apu; kasakkira luki nani ba witin mita pât wina pri saki sa, sirkumsisan bri nani ba briras nani ba lukras.
45003031	Bamna, naha kasak lukanka laka na mita yawan lâ ba bahki sakisa ki? Sip apia pali! Sakuna, yawan mita lâ ba kau karna sakisa.
45004001	Bamna, yawan dia wibia, wan damika Ebraham ba dia brin ki?
45004002	Ebraham wark daukan ba taka wina Gâd mita kasak kira kulkan sa kaka, witin baman sa lukaia, kuna Gâd mawan ra lika apia.
45004003	Kuna, Ulbanka ba dia wisa? "Ebraham Gâd ra kasak lukan ba mita, Gâd mita kasak kira kulkan."
45004004	Sakuna upla kumi wark kum daukan ba mana yabi ba, baha ba prisant lika apia, kuna witin wark kumi takan ba mana yabisa.
45004005	Ban sakuna, upla kumi wark kumi sin daukras pali kuna kasak lukisa Gâd mita upla saurakira ba kasak kira kulkisa, baha uplika kasak lukan bamna, Gâd mita kasak kira kulkisa.
45004006	Baku bara Debit mita sin aisin sa upla kumi wark nani apu kira Gâd mita kasak kira kulkan ba ai auyapah sa.
45004007	Bamna Debit aisin: "Nahki prais lilia sa baha uplika nani ai saurka ba Gâd mita swin tiwuya ba, bara saurka purak swin luan ba.
45004008	Bahamna, lilia pali kaia sa baha uplika ai saurka Dawan mita kulkras ba!"
45004009	Bamna, naha liliaka laka na sirkumsisan bri nani ba baman dukya saki, apia kaka, sirkumsisan briras nani sin dukya sa? Yawan pat aisin, Ebraham kasak lukan ba mita baman Gâd mita kasak kira kulkan.
45004010	Sakuna ahkia Gâd mita Ebraham ra kasak kira kulkan: witin sirkumsisan mangkan ba ningkara, apia kaka kaina wina? Baha ningkara apia, kuna kaina wina.
45004011	Ebraham sirkumsisan ba ningkara brin, kasak lukan ba mita Gâd mita witin ra kasak kira kulkan ba tukinka baku. Naha sin natka ra Ebraham lika sirkumsisan briras kuna kasak luki uplika nani sut aisika takan sa, baku bamna Gâd mita param aisisa witin mita sin baha nani ba kasak kira kulkisa.
45004012	Kasak pali, Ebraham lika sirkumsisan mangkan uplika nani ba aisika sa; baha tanka ba lika, ai wîna ra baman sirkumsisan mangkras, sakuna wan aisika Ebraham sirkumsisan briras kaina ra kasak lukan laka bri kan ba nina bliki bangwisa.
45004013	Bamna Gâd mita Ebraham bara ai kyamka nani ra sin pramis munan naha tasbaia na ai dukya pali kabia; naha pramiska na Gâd mita daukras kata, Ebraham lâ bila wali daukan ba taka mita, sakuna kasak lukan ba mita, Gâd mita kasak kira kulkan ba taka mita sika.
45004014	Baku bara, lâ bila wali dauki bangwi ba baman Gâd mita pramis munan tasbaia ba alki brisa kaka, kasak lukan laka ba lika bahki sa, bara Gâd pramiska ba sin diara bahki.
45004015	Kan lâ ba klala bri aula; kuna anira lâ apu sa kaka, lâ bila lui sauhkaia laka sin apu sa.
45004016	Baku bamna, pramis ba yan kasak lukan taka ba mita, bara baku mika Ebraham kyamka nani ba mapara baha ba prisant kabia bara diara kasak pali aingwa sin kabia. Baha tanka ba lika, Gâd mita pramis munan ba lâ bila wali dauki nani ba baman dukya apia sa, sakuna Ebraham baku kasak luki nani ba sut dukyara. Baku mika witin ba lika yawan sut wan aisika takisa.
45004017	Ulbanka ra aisi ba baku: "Man ba nisan ailal aisika mai daukri." Bamna baha Gâd ra sika Ebraham kasak lukan ba, pruan nani ra rayaka yabi Gâdka ba bara diara kau apu ba sin yan bal taki ba.
45004018	Bahamna bahara lika diara bila kaikaia laka apu kan, sakuna Ebraham ban kasak luki bila kaikan, bara baku witin "upla ailal aisika" takan, Gâd mita dia win ba kat: "Man kyamkam numbika ba baku kabia."
45004019	Bamna Ebraham lika pat mani 100 prais almuk kan, sakuna witin ai kasak lukanka laka ba swapni takras kan. Witin bara Sara wal ba pat pruan praiska kata, luhpa sakaia mapara sin witin nani ba uya pali almuk takan kata.
45004020	Sakuna Gâd dia witin ra pramis munan ba bahki kulkras bara kasak luki kan ba sin swapni takras kata, sakuna kau kasak luki baha kat ai kupia mangki brikan. Ebraham mita Gâd ra mayunan,
45004021	bamna witin kasak pali luki kan, Gâd karnika brisa dia, dia witin pramis dauki ba sut daukaia.
45004022	Naha taka mita, Gâd mita Ebraham ba kasak kira kulkaia aitani lukan witin kasak luki kan ba mita.
45004023	Ebraham kasak lukanka laka Gâd mita aitani kulkan ba, baha dukyara baman wisi lika ulbras sa;
45004024	sakuna yawan wan dukyara sin ulban sa. Gâd, witinka mita Jisas wan Dawan pruan wina bukan bara yawan kasak luki ba mita wan kasak lukanka ba pain kulkisa;
45004025	witin mita Jisas ba yan wan saurka tawan pruan bara pruan wina kli buan, baku mika Gâd mita kasak kira wan kulkan kaia dukyara.
45005001	Baku bamna, kasak lukan laka ba mita Gâd mita kasak kira wan kulkisa, bara wan Dawan Jisas Kraist ba mita yawan na Gâd wal kupia kumi laka ba brisa.
45005002	Kasak lukan ba mita Kraist bak yawan Gâd lama ra balan ai yamnika briaia dukyara. Bara naha yamnika sika yawan bapi na, bara lilia sa naika Gâd prana ba wan dukya briaia ba mita.
45005003	Bara naha baman apia, sakuna pât wauhwan tila ra sin yawan ban lilia sa, kan yawan kaiki sa pat wauhwan ba mita bapi buaia wihka bila kaikaia laka wankisa.
45005004	Bara wihka bila kaikaia laka ba mita help wan munisa aitani kat takaia, bamna aitani kat takan ba mita wihka bila kaikaia laka ba yawan brisa.
45005005	Bara naha wihka bila kaikaia laka na mita, swira wan paskras sa, kan Gâd mita Spirit Hulikira wankan ba bak ai latwanka laka ba wan kupia ra bangkan.
45005006	Kan yang nani sip swak takras kan bara; Gâd mita pyua mangkan ba kat, Kraist lika saurakira nani ba tawan pruan.
45005007	Upla wala watlika ra aimaki pruaia wiaia ba karna sa, upla kasak kum watlika ra sin apia; sakuna bankra upla kum kasak ba tawan upla kum kra wili takbia pruaia.
45005008	Sakuna Gâd ai latwanka tara ba wan marikisa: yawan kan upla saurakira nani kan, sakuna Kraist lika wan tawan pruan.
45005009	Bara nana ra, Kraist pruanka ba mita Gâd mita pri mai sakan sa, bara kau pali Gâd lauanka ba wina sin Kraist bak pri mai sakan kabia.
45005010	Bamna yawan na kau Gâd wal wan waihla kan, sakuna ai Luhpia pruanka ba mita witin wal kupia kumi wan daukan, bamna nanara kau aiska pali Kraist rayaka ba mita swaki wan sakan kabia, nanara yawan witin wal kupia sa bamna.
45005011	Bara naha baman lika apia, kuna wan Dawan Jisas Kraist ba mita yawan Gâd ra lilia pali sa, kan Kraist ba mita yawan na Gâd wal kupia kumi wan daukan sa bamna.
45005012	Baku bara, saurka ba upla kumi taka ba mita upla sutra luan, bamna saurka ba mita prura balan, bara prura ba upla sutra alkan sa, kan upla sut saura daukan bamna.
45005013	Lâ naha ba tasba ra kau apu kan bara, saurka laka lika pat bara kan; sakuna lâ apu kan bamna wan saurka ba wan kulkras kan.
45005014	Ban sakuna, Adam pyua ba wina Moses pyua kat, prura ba saura dauki uplika nani pura ra karnika brikan, sakuna ai saurka ba Adam mita Gâd bila lulkan ba satka lika apia; bamna Adam lika baha uplika balaia kan ba lilka kata.
45005015	Bamna Adam swakwanka ba sip apia sa, Gâd prisant wanki dukya ba wal prakaia. Upla kum swakwanka ba mita upla ailal pruan; sakuna swaki sakan laka Gâd mita mana apu wanki ba upla kumi bak, naha sika Jisas Kraist, baha ba lika kau tara pali sa bara upla ailal mapara sin help kum.
45005016	Bamna upla kumi saura daukan ba sip apia sa swaki sakan laka Gâd prisant wanki ba wal prakaia; upla kumi saura daukan ba mita pât ra wan lakaia laka ba balan; sakuna Gâd prisantka ba mita param sakan sa upla nani swakwanka manis pali daukan ba wina pri sakan sa.
45005017	Bamna upla kumi saura daukan ba taka karnika ba prura mita alki brin; bara nanara Gâd ai kupia yamni prisantka kau tara ba param marikisa baha nani dukya pât wina pri sakan ba, witin nani rayaka tanka raya ra raya kaia upla kumi ba mita, baha sika Jisas Kraist.
45005018	Adam baman swakwanka daukan ba taka mita upla sut ba pâtki ra takan ba baku; Jisas Kraist yakan diara kasak daukan ba taka mita, upla sut ba pât wina pri saki raya ban kaia laka ba yabisa.
45005019	Baha tanka ba lika, upla kumi Gâd bila lulkan taka ba mita, upla manis ra saura kira kulkan kan; bara baha sin natkara, upla kumi Gâd bila wali daukan ba taka mita, upla manis Gâd mawanra kasak kira kulkan kabia.
45005020	Bamna Moses laka balan saurka ba kau manis takaia dukyara; sakuna saurka ba kau manis takan bara, Gâd kupia yamnika ba kau tara pali takan.
45005021	Naha na baku takan, saurka ba prura bri balaia karnika brikan ba baku, Gâd kupia yamnika ba mita yawan na Gâd mawanra kasakkira wan kulkaia karnika bri kaia bara raya ban kaia laka ba wankaia, wan Dawan Jisas Kraist bak.
45006001	Bamna, yawan dia wiaia saki? Saurka ba ban dauki kaia sa, bara Gâd mita ai kupia yamni laka ba kau wan marikbia?
45006002	Sip apia pali! Yawan lika pat saurka laka mapara pruan; bamna, nahki yawan saurka laka wal ban raya iwi kaia saki?
45006003	Man nani kaikras sma ki, Kraist Jisas wal asla kaia wisi tahbi wan daukan ba sut lika, witin pruanka ba kat yawan sin aikuki asla tahbi wan daukan sa?
45006004	Baku bamna, tahbi wan sakan ba mita, Kraist wal pruanka ra wan bikan bara yawan pruan witin wal kli buaia rayaka raya kumi brih iwi kaia dukyara. Kraist ba pruan nani tila wina Aisa karnika pranakira ba mita kli bukan ba baku.
45006005	Kan yawan Kraist wal asla taki ai pruanka ba kat pruan sa kaka, yawan lika witin wal baku ai pruanka ra asla kabia.
45006006	Yawan kaikisa, kan pyua ra yawan dia kata ba lika Kraist wal dus prihni ra saban, baku mika saurka wan wîna tara ra ba sauhki tikan kabia, bara kli baha albika kaia apia dukyara, saurka laka bila wali dauki kaia wan wihtka kum baku.
45006007	Kan ya pat pruan sa kaka, witin lika saurka laka ba wina pri sa.
45006008	Yawan na pat Kraist wal pruan sa kaka, kasak luki kaia yawan witin wal baku raya kabia,
45006009	kan yawan kaikisa Kraist ba aima kumi baman pruan nani tila wina bukan kata, kli sin prubia apia pali; kan prura mita witin mapara karnika nan sin apu sa.
45006010	Bamna Kraist pruan ba lika, witin aima kumi baman saurka mapara pruan; kuna nanara witin raya iwi ba lika, Gâd mapara raya sa.
45006011	Baku sin, man nani saurka laka mapara pruram baku damra wali bas, kuna Jisas Kraist wal asla, Gâd mapara raya bangwi bas.
45006012	Baku ba mita, man nani yarka wînam ra saurka laka mita taibi munbiara bara adar maikbia ra wînam brinka ba bila wali daukaia.
45006013	Bamna wînam tara ba saurka laka mihta ra mangks, sin saura daukaia dukya kum baku. Sakuna, wînam ba Gâd mihta ra mangki bangws, sin upla kumi pruan bara ningkara kli raya takan ba baku. Gâd mihta ra wînam ba mangks, sin diara pain daukaia dukya kum baku.
45006014	Kan saurka ba kli man nani puram ra karnika bri kabia apia, kan man nani ba lâ munuhnta ra apia sma, sakuna Gâd kupia yamnika ba munuhnta ra bangwisma.
45006015	Baku ba mita, dia? Yawan lâ munuhnta ra apia sa, sakuna Gâd kupia yamnika munuhnta ra ba mita saura yaia saki? Sip apia pali!
45006016	Man nani pain kaikisma, alba kum baku dawankam kum mihta ra aimakma witin bila wali daukaia bara baha dawankam ba albikam taki sma. Baku sin, man saurka laka bila wali daukma kaka, bara baha sin prura ra mai brih auya, bara baku Gâd bila wali daukma rayakam wapni brih iwaia.
45006017	Sakuna Gâd ra tingki kabia, man nani lika kan pyua ra saurka laka albika nani katma, kuna nanara mai smalkan ba kat kupiam aiska ni witin ka mihta ra aimakram ba bila wali daukisma.
45006018	Aima kumi man nani saurka laka wina pri takram bara, kasakka laka albika ni taki bangwram.
45006019	(Naha na yang upla natka ba kat aisisni, kan man nani upla baku naha diara tanka nani ba sip param briras sma ba dukyara.) Kan pyua ra man nani wînam ba taski laka bara saurka laka mihta ra mangkram kan, saura daukaia dukyara. Baha sin natka ba kat, nanara wînam ba kasakka laka mihta ra mangks, aiska hulikira lakara iwi kaia dukyara.
45006020	Bamna man nani kau saurka laka albika nani katma pyua ra, kasakka laka ba wina pri katma;
45006021	bara nanara baha dukya nani tawan swiram mai dauki ba wina, dia pain sakatma ki? Baha ba prura mata baman mai brih auya kan.
45006022	Kuna nanara lika, saurka laka nani ba wina pri takram, bara Gâd napakanka ni takram sa. Naha lika diara pain mai brih aula, kan Gâd tanira rayaka kumi huli laka kaia ba maikisa, bara tnatara raya ban kaia laka ba mata mai brih auya.
45006023	Saurka ba mita mana baku wanki ba lika prura, sakuna Gâd wina prisantka ba lika, raya ban kaia laka Kraist Jisas wan Dawan wal asla.
45007001	Bamna muihki nani, man nani Moses laka tanka kakaira nani sma ba, pain kaikisma Moses laka ba lika karnika brisa upla ba kau raya pyua baman.
45007002	Naha tanka na wal sip sa prakaia: mairin kum waitna kum wal marit takan ba, witin ai maîa waitna ba raya pyua baman lâ ba mita asla kaia wal prakan sa; sakuna maîa waitna ba prubia kaka, mairin ba lâ ba mita ai maîa waitna wal asla prakan kata ba wina pri takan sa.
45007003	Bara baha mairka ai maîa raya ba pyua ra waitna wala wal bribia kaka, witin lika marit laka sauhkisa; kuna maîa waitna ba prubia kaka lika, witin baha laka ba wina pri sa bara sip sa waitna wala wal marit takaia, bara witin lika marit laka sauhkras kabia.
45007004	Baha baku natka ra, yang muihki laitwankira nani, Kraist pruanka ba mita man nani sin witin wal pruram lâ ba mapara, waitna wala maîa takaia dukyara. Nanara man nani Kraist dukia atia sma witin pruan wina buan ba, baku natka ra wan rayaka na Gâd mawanra diara pain kaia.
45007005	Bamna yawan upla saurakira nani baku kan ba pyua ra, lâ ba wan wîna brinka saura nani buki kan, bara baha mita prura ra wan brihwan.
45007006	Sakuna nana ra lika lâ mita ai karnika munuhnta ra wan bri kan ba mapara yawan pruan taki bangwan, bara baku mika rayaka raya tanka ba ni Gâd dukya daukaia yawan pri sika Spirit mita yabal raya wankan bak, lâ almuk ulban ba karnika mununhta wina lika apia.
45007007	Bamna yawan dia sip saki wiaia? Lâ ba saurka saki? Apia pali! Lâ ba apia kata, yang kaikras kaia kapri saurka ba dia sapa. Kau klir dauki aisaia kaka, yang kaikras kaia kapri upla dukia tumaia, lâ ba naku wiras kan kaka: "Upla wala dukya tumpara."
45007008	Saurka ba naha tanka bak sans brin, bara lâ ba mita yang wîni ra saurka sat, sat bal takan, kan lâ apu kira saurka ba lika diara kum pruan sa.
45007009	Pyua kum bara kan, la apu kan ba mita yang raya kapri. Sakuna lâ balan bara, saurka ba kli raya takan,
45007010	bara yang katna ba pruri. Baku bamna, lâ mita raya kaia laka aikaia kan ba, prura ra ni ai brihwan.
45007011	Bamna saurka ba sans brin lâ bak kunin ai munaia, bara baha sin laka bak prura sin aikan.
45007012	Baku bamna, lâ ba lika huli sa, bara lâ bila ba sin huli sa, bara kasak pain sa.
45007013	Ban sakuna, naha Moses laka pain na mita ban prura ra ai brih wata ki? Sip apia pali! Saurka ba mita sika yang ra prura balan, bara baku ni marikan sa baha ba saurka sa; diara yamni ba bak baku daukan, bara lâ bila mita latan marikan sa saurka ba lika saura sa.
45007014	Bamna yawan kaikisa lâ ba lika spirit tani dukya, sakuna yang na upla wîna tara pali brisna ba mita, saurka laka albika kaia wisi ai atkan sa.
45007015	Bara dia yang ra taki ba dukyara sip tanka briras pali sna, kan yang pali want sna dukya ba lika daukras, kuna yang mita misbara kaikisna dukya ba sika daukisna.
45007016	Sakuna want apia sna ba, baha sika yang daukisna kaka, baku ni lika kaikisna lâ ba pain sa.
45007017	Baku bamna, yang apia sika daukisna ba, sakuna saurka yang wîni ra ba mita sika dauki ba.
45007018	Bamna kaikisni yang palira, tanka ba kasak pali wibia kaka, yang pali wîni ra diara pain ba apu sa; yang lika diara pain daukan ai daukisa, sakuna sip daukras sna.
45007019	Diara pain daukaia want sna ba lika sip daukras sna, sakuna saura daukaia want apia sna ba lika dauki taukisna.
45007020	Bamna daukaia want apia sna dukya ni daukisna bamna, ban kaka baha ba lika yang pali apia sika, sakuna saurka yang wîni ra ba mita sika dauki ba.
45007021	Baku ba mita, naha yang ra takisa: ani diara pain daukan ai dauki bara, diara saura baman yang wîni ra kaikisni.
45007022	Kupi munhtara lika, Gâd laka ba yamni kaikisna,
45007023	kuna yang wîni tara ra diara aihka kum kupi brinka ba mapara aiklabi kan kaikisna; baha sika saurka laka yang wîni ra bara ba mita silak ra ai mangki ai bri ba.
45007024	Uba umpira pali sna na! Bamna ya pali sip kabia ki, naha wîni tara na mita prura pâtka tara ra ai brihauya ba wina dakbi ai sakaia?
45007025	Baha ba lika Gâd baman sip sa, wan Dawan Jisas Kraist bak. Gâd ra tingki kabia! Baha mita, kupi aiska ni Gâd laka bara dimi auna, kuna wîni tara ba tani lika saurka laka albika sna.
45008001	Baku bamna, nana ra lika Kraist Jisas wal asla takan nani ba pât dingkaia ba apu sa.
45008002	Jisas Kraist ra raya kaia spiritka lâka ba mita, pri wan sakan sa saurka lâka ba prura lâka ba wina.
45008003	Kan Moses laka mita sip daukras pali kan ba Gâd mita daukan sa, Moses laka ba karnika apu kan wan wîna tara swapni ba help munaia; baha mita Gâd ai Luhpia pali ba blikan yawan saurakira nani na wan talya ba kat, saurka sakripaiska baku, bara baha sin wîna tara natka ba kat saurka ba pât ra dingkan.
45008004	Witin naha na daukan Moses laka adar wankan ba daukaia sip kabia dukyara, kan nanara yawan wan wîna tara brinka ba kat apia sa, sakuna Spirit brinka ba kat mika.
45008005	Bamna wîna tara brinka kat baman iwi uplika nani ba, wîna tara brinka ba baman dukiara trabil taki lukisa; sakuna Spirit brinka kat iwi uplika nani ba, Spirit brinka dukyara trabil taki lukisa.
45008006	Wîna tara brinka ba trabil taki lukaia laka ba mita pruaia ra wan brih auya; sakuna Spirit brinka ra trabil taki lukaia ba lika, raya kaia bara auyapah laka ra wan brih auya.
45008007	Bamna upla laka kat baman luki tauki nani ba lika Gâd wal waihla taki sa, kan Gâd laka ba brin daukras bara baha ra sip bauras sa.
45008008	Baha mita, wîna tara brinka kat baman luki uplika nani ba, Gâd kupia laka sip daukras sa.
45008009	Sakuna man nani lika wîna tara brinka ba daukaia laka ra raya apia sma, kuna Spirit brinka ba daukaia mika, kan Gâd Spiritka ba man nani ra iwisa. Ani uplika Kraist Spiritka ba briras sa kaka, witin lika Kraist uplika apia sa.
45008010	Ban sakuna, Kraist ba man nani ra raya sa kaka, wînam tara ba saurka mita pruan kabia kra, kuna spiritkam ba lika Gâd kasak kira kulkan ba mita raya kabia.
45008011	Jisas Kraist pruan nani tila wina bukan Gâdka Spiritka ba man nani ra raya sa kaka, sin Kraist pruan wina bukan Gâdka Spiritka ba wînam tara pruikira nani ra raya kaia laka kli yabia, Spirit man nani ra raya iwi ba mita.
45008012	Baku bamna, muihki nani, yawan diara kum daukaia brisa, sakuna upla saura brinka nani laka ba natka ra iwaia lika apia.
45008013	Kan man nani wînam brinka laka kat raya kaia lukisma kaka, man nani lika pruma; sakuna wînam laka ba Spirit mita ikbia kaka, man nani lika raya kama.
45008014	Baha nani sut Spirit mita tapaki brihauya ba lika Gâd luhpia nani sa.
45008015	Bamna Spirit man nani briram ba lika alba kaia spiritka apia sa kli sîbri kaia; sakuna Spirit kumi Gâd luhpia wan dauki ba sika briram ba. Bara naha sin Spiritka na mita sika yawan wini ba: "Yang Aisiki!"
45008016	Bara baha Spiritka ba sika yawan wan spiritka wal asla taki aisisa yawan na Gâd luhpia nani sa.
45008017	Bamna yawan na Gâd luhpia nani sa kaka, witin mita wankaia win dukya nani ba yawan bribia. Baha dukya nani ba yawan bribia Kraist wal asla; bamna nanara yawan na Kraist wal asla pât nani wauhwisa kaka, witin wal asla sin ai prana ba naika bribia.
45008018	Bamna yang lukisna, pât nani nanara wauhwi na, sip apia pali sa baha prana yawan naika kaikaia ba wal prakaia.
45008019	Paskanka aiska Gâd daukan ba brin pali dauki ai kaina ra lukisa, Gâd luhpia nani ra param takaia nani ba kaikaia.
45008020	Kan paskanka aiska ba diara bahki takan sa, bara baha ba witin nani yan baku takras, kuna Gâd mita baku kaia mangkan ba mita. Sakuna ai kainara bila kaikaia laka ba lika ban bara kata,
45008021	kan paskanka aiska ba alba kaia laka ba wina bara sauhki tikaia laka ba wina pri sakan kabia, baku mika witin nani sin Gâd luhpia nani pri sakan pranakira ba tila ra ai dukya bri kabia.
45008022	Baha mita yawan kaikisa, paskanka aiska, Gâd paskan ba sut naiwa kat ban latwan bri ai mamna lulkisa, sin tuktan aisubi sakaia latwanka ba baku.
45008023	Paskanka aiska ba baman pât wauhwras, sakuna yawan pali na sin pat wauhwisa, naika wan dukya briaia ba tawahkia baku pât yawan Spirit ba brisa kuna. Wan kupia munuhnta ra latwan kum brisa, bara yawan Gâd luhpia nani baku wan briaia pyua ba bila kaiki bangwisa, bara baha pyua sika wan wîna tara aiska ba pri sakan kabia.
45008024	Kan wan kanra bila kaikaia laka playka ba mita sika swaki wan sakan sa; kuna upla kumi dia bila kaiki kan ba pat kaikisa kaka, baha lika diara bila kaikisa tanka apia sa. Bamna upla kumi diara kaikaia kan ba pat kaikisa kaka, kau diara wala bila kaikaia ba apu sa.
45008025	Sakuna yawan bila kaiki dukya ba sip kau kaikras sa kaka, wan kupia alki takaski baha ba bila kaikaia sa.
45008026	Baha sin natkara, Spirit mita wan swapnika nani ra help wan munisa. Kan nahki wan pura sunaia sa tanka ba yawan kaikras sa, sakuna baha sin Spiritka ba mita Gâd ra wan tawan makabisa ai mamna lulki ba kira, yawan mita aisaia sip apia ba.
45008027	Bara Gâd, wan kupia tanka pliki kakaira ba, Spirit dia aisi ba witin pain kaikisa; kan Spirit lika Gâd uplika nani ba dukyara makabisa, Gâd kupia laka ba kat.
45008028	Bamna yawan kaikisa, diara sut Gâd mita mangki ba lika witin ra latwan kaiki nani ba helpka pali sa, baha nani Gâd ai kupia laka kat lukisi paiwan ba.
45008029	Patitara pyua Gâd mita upla nani paiwan ba, baha uplika nani ba paiwan ai Luhpia baku kaia baku mika Gâd Luhpia ba ai muihni ailal ba tilara tawahkia kaia.
45008030	Bara patitara pyua wina Gâd mita aihka sakan nani ba, witin sin baha nani ba paiwan; bara paiwan nani ba sut witin mita kasak kira nani kulkan; bamna baha kasak kira kulkan nani ra mayunra sin yan.
45008031	Dia kau yang nani wiaia sna ki? Gâd ba yawan wal sa kaka, ya wan mapara buaia sip kabia ki?
45008032	Gâd ai Luhpia pali ba sin wankaia apia wiras, sakuna yawan sut wan mata ban prura mihta ra mangkan; bamna, nahki yawan na witin ai Luhpia wal asla diara sut ba wankras kabia ki?
45008033	Ya sip kabia ki Gâd mita bak sakan nani ba dahra kwahkaia? Gâd mita sika baha nani kasakkira kulki ba.
45008034	Ya sip kabia ki baha nani pât ra mangkaia? Kraist Jisas sika pruan ba, bara baha sut purkara, Kraist sika pruan nani tila wina buan bara Gâd mihta aihkika tanira sa, bara wan tawan makabisa.
45008035	Bamna ya mita sip saki Kraist latwanka laka ba wina wan dakbi sakaia? Baha daukaia sip kabia ki pât wauhwan ba, bankra trabil nani ba mita, apia kaka rausauhkan laka ba mita, plun wauhwaia ba mita, kwala apu kaia ba mita, pât wan lamara ba mita, prura mita kra?
45008036	Ulbankara naku aisisa: "Man nani tamwan yu aiska pali prura mihta ra ai mangkan sa; syîp nani ra ikaia watla ra brih auya ba baku."
45008037	Sakuna baha sut tila ra, yawan ra kau pura lalura sa, witin mita latwan wan kaikan bamna.
45008038	Baha mita yang kasak lukisna, diara apu sa Gâd latwanka ba wina wan dakbi sakaia. Prura mita, raya kaia ba mita, insal nani ba, karnika bri nani ba bara spirit laka mapara karnika bri nani ba sapa, diara nani nanara ba, bara diara nani naika balaia ba,
45008039	purara ba, tihu palira ba sin apia, bara diara wala sut Gâd daukan ba mita sin, sip apia sa, Gâd ai latwanka laka wan Dawan Kraist Jisas param wan marikan ba wina dakbi wan sakaia!
45009001	Yang Kraist ra kasak luki sna ba mita, kunin aisaras, diara kasak ba aisisna. Baha purkara, yang kupi lukanki ra, Spirit Hulikira tai bri sa, bara mairiki sa aisisna na kasak sa:
45009002	Pyu bani sarka laka tara kum brisna kupi ra sin latwan kum ban brisna.
45009003	bara yang muihki nani bara taiya nani sut ba mapara pain kaia sa kaka, kau yamni kabia yang na Kraist wina ai dakbi saki latuban munuhnta ra ai swibia.
45009004	Ju nani sut ba lika Israel kyamka sa, bara Gâd mita baha nani ba ai luhpia nani baku saki brin. Bamna Gâd ai mawan pranakira ba wal witin nani tilara kan, bara wal lâ daukan laka nani ba yan, Moses laka ba, tempel priaska bara pramiska nani sin.
45009005	Ju nani sut ba lika pas wan damika nani kata ba kyamka nani sa; bara ai kyamka bak, wan wîna laka ba kat Kraist balan, witin ka diara sut Gâd ka ba, bamna mayunan kabia ban kaiara. Baku kabia.
45009006	Sakuna Gâd Israel ra pramis nani munan ba aimakras lika apia; kan Israel kyamka sut ba lika Israel apia sa.
45009007	Bamna Ebraham kyamka sut ba lika Gâd luhpia nani apia sa; kan Gâd mita Ebraham ra win: "Aisak bak baman kyamkam nani brima."
45009008	Naha tanka wan marikisa upla kyamka tilara kaia baman ba mita kan Gâd luhpia wan daukras sa; sakuna Gâd mita pramis daukan ba kulki nani ba baman lika rait kyamka pali kulkisa.
45009009	Gâd mita Ebraham ra pramis munan ba lika naha sa: "Naha pyua na praiska kat yang balamna, bara Sara lika luhpa waitna kum bribia."
45009010	Bara naha lika sut apia sa. Rebika luhpia waitna wal kan ba aisa kumi wina kata, wan damika Aisak;
45009011	-
45009013	sakuna baha tuktika waitna wal ba kau aisubi takras kan, bara witin nani mita diara pain apia kaka diara saura sin kau daukras kan bara, Gâd Rebika ra win: "Luhpiam almuk ba ai muihni sirpi ba dukya daukbia." Naha na sin Ulbanka dia aisi ya ba kat sa: "Jekob ra latwan kaikri, kuna Isau ra lika misbara kaikri." Bamna Gâd mita ani ba bak saki briaia kan ba baha kat ban swin, ai kupia brinka ba kat, yaura witin mita paiwaia luki ba, dia, dia witin nani daukan ba kulkras pali.
45009014	Baku bara, yawan dia wibia? Gâd ba kasak apia saki? Sip apia pali!
45009015	Kan Gâd mita Moses ra naku win: "Yaura yang mita yamni kaikaia kapri ba, ban yamni kaikamna, bara yaura kupi swapni briaia kapri ba, yang ban kupi swapni brimna."
45009016	Baku bara, upla dia brin dauki ba apia kaka daukaia trai muni ba lika apia sa, sakuna Gâd mita yamni kaikbia lika.
45009017	Bamna Ulbanka ra Gâd mita Idsipt kingka ra win: "Man bak karniki ba marikaia king mai mangkri, bara tasba aiskara yang nini ba latan marikaia."
45009018	Baku bamna, yaura Gâd mita yamni kaikaia lukuya ba, witin mita yamni kaikisa, bara ya kupia karna daukaia lukuya ba, witin mita kupia karna daukisa.
45009019	Sakuna man ban ai wima: "Baku sa kaka, dia kan Gâd mita upla pâtki ra kulkisa? Bamna, ya sip sa witin ai kupia laka ba mapara buaia?"
45009020	Bara man, upla, man ba ya sma Gâd mapara unsabaisma ba? Slaubla ni dikwa paskan dikwika ba, ai papaskra ra, sip saki wiaia: "Dia kan naku pali ai paskram?"
45009021	Bamna dikwa papaskra ba mita slaubla ni dia, dia witin brin dauki ba kat paskaia sip sa; slaubla wiria brin bani, sip sa dikwa kumi paskaia diara pain daukaia baman, bara dikwa wala kumi paskaia sip sa dia, dia daukaia dukyara.
45009022	Bamna Gâd lika ai lauanka bara ai karnika tanka ba marikan dauki kan bara, witin wihka ai kupia alki takaski brin, baha uplika nani klala yaia bara apu daukaia aitani kulkan kan nani ba mapara.
45009023	Baku bara, Gâd ai prana tara ba yawan bak marikaia lukan, yaura witin yamnika kaiki ba, bara yaura sin patitara pyua wina pat ridi sakan ba, ai prana ba wina ai dukya bribia.
45009024	Bamna Gâd mita wan paiwan, Ju nani tila ba wina baman apia, sakuna Ju apia nani tila ba wina sin.
45009025	Husia wauhkataya ra aisi ba baku: "Yang upliki apia nani kan ba, yang upliki nani wimni; ani mairka sin latwan kaikras katna ba, yang laitwankira wimni.
45009026	'Man nani ba yang upliki nani apia sma' wisata ba, baha sin pliska ra witin wibia: 'Man nani ba Gâd rayakira luhpia nani sma.' "
45009027	Sakuna Israel nani dukyara Aiseya naku win: "Israel uplika nani ba lika sin kabu auhika baku kabia kra, sakuna baha ba wina wiria baman swaki sakan kabia,
45009028	kan Dawan lika naha tasba dia aisin ba kat daukbia tasba aiskara, bara isti pali sin."
45009029	Baha sin Aiseya kau kaina ra aisin: "Dawan, karnika sut bri ba kyamka nani swiras kan kata, nanara, yawan lika Sadam bara Gomora ba wal baku kaia kan."
45009030	Bamna yawan naha na dia wibia? Kan kasak lukan laka bak Gâd mita hidan nani ra param marikan pâtka wina pri sakan lâka ba yan, witin nani lika baha pri sakaia lâka ba plikras kan.
45009031	Sakuna Israel nani lika, witin nani lâ lat daukaia kumi nina bliki kan Gâd mawan ra yamni kulkan kaia kan ba, bara witin nani ra baha laka kat mita sip yamni kulkras.
45009032	Diakan? Kan witin nani lika kasak lukan laka bak kasakkira kulkan laka ba plikras kan, sakuna witin nani mita dia dauki kan ba bak ni plikan. Baha mita "mina prukaia walpaia ra" ai mina pruki kauhwi bangwan,
45009033	Ulbanka bara dia aisisa: "Yang walpa tara kum Saion ra mangkuna, walpa kum bahara witin nani ai mina prakaia; ya bahara kasak lukbia ba, ai lukanka ba kunin munbia apia."
45010001	Muihki nani, yang pali kupi brinki ba, bara Gâd ra puri suni sna ba sika Israel nani dukyara witin nani sut ba swaki sakan laka ba alkaia.
45010002	Witin nani helpka ra aisaia sip sna, witin nani Gâd warkka daukaia brinka ba tara pali brisa; sakuna baman baha brinka ba kasak tanka ni tanka briras sa.
45010003	Sakuna Gâd upla ra pâtka wina pri saki ba witin nani baha kaikras, baha mita witin nani ai natka bak swak takaia pliki sa, Gâd daukan bara bauraskira.
45010004	Bamna Kraist ra sika Moses laka aiska daukisa ba, bara ya witin ra kasak luki ba Gâd mita yamni kulkan sa.
45010005	Moses laka bak Gâd mita pâtkas kulkisa kaka, Moses mita naku ulban: "Ani uplika lâ ba kat pain daukisa kaka, witin lâ ba mita raya kabia."
45010006	Kasak lukan mita Gâd kasakkira wan kulki ba lika naku wisa: "Man kupiam ra wipara: 'Ya kasbrika purara uli wabia?' --Naha na lika, Kraist kli mayara bri balaia tanka sa;
45010007	bara sin: 'Ya naha tasbaia munuhnta ra iwi wabia?' " --Naha na lika, Kraist ba yaka pruan nani tila wina uli balaia tanka sa.
45010008	Bamna, dia, dia aisi ba?: "Gâd bila ba man lama pali kat sa, bilam ra bara man kupiam ra kat sin." Naha bila na sika kasak lukan laka yang nani smalkisna ba.
45010009	Bara man bilam ni, Jisas ba kasak Dawan sa aisisma kaka, bara kupiam ra sin kasak lukisma Gâd mita Jisas ba pruan nani tila wina bukan, man ba swaki mai sakan kabia.
45010010	Bamna wan kupia ni kasak lukisa Gâd mita kasakkira wan kulkaia, bara wan bila ni Jisas Kraist ba kakaira sa tanka ba param aisisa, swaki wan sakaia.
45010011	Ulbanka ba wisa: "Witin ra kasak luki uplika ba kumi sin kunin munan kabia apia."
45010012	Bamna Ju nani wih, Ju apia uplika nani ba wal lika sat aihka apia sa; kan Dawan ba lika upla sut Dawanka sa, bamna ani uplika nani witin ai nina maki wini ba sut ra yabisa.
45010013	Kan ulbanka ba baku pali wisa: "Dawan nina maki wini ba sut swaki sakan kabia."
45010014	Sakuna nahki Dawan nina maki winbia, witin nani ba witinka ra kasak lukras kan ba? Bara nahki kasak lukbia, witin nani Dawan aisin walras kan ba? Bara nahki Dawan tanka smalkka walbia, witin nani ra smalkaia uplika ba apu bamna?
45010015	Bara nahki sturi yamni ba smalkbia, blikka wih smalkaia ba apu sa bamna? Ulbanka ra wi ba baku: "Kupia kumi laka sturka bara sturi yamni smalkaia brih aula uplika mina nani ba painkira pali sa!"
45010016	Sakuna upla sut lika swaki sakan sturka smalkanka ba kat kasak walras. Baha lika Aiseya aisi ba baku: "Dawan, ya mita wan smalkanka ra kasak lukan ki?"
45010017	Baku bamna, kasak lukan laka aula walan ba taka wina, bara wali ya ba lika Kraist sturka sika.
45010018	Kuna makabi walisni: Smalkanka ba witin nani walras kan ki? Latan witin nani ba walan! Ulbanka ba wisa: "Witin nani bila baikra ba tasba aiskara wan, bara witin nani bila aisinka nani ba sin tasba paskan ba kat wan."
45010019	Sakuna kli aima wala yang makabi walisni: Ju nani ba dia naha na tanka briras kan ki? Taura, Moses pali bila: "Yang man nani ra tawan lauan laka kum mangkamni, upla satka kumi nisan apia ba dukyara; bara baha nisanka diara tanka briras ba dukyara mai munrika kupiam baikma."
45010020	Ningkara Aiseya baha tila bak dimi, naku wisa: "Ai plikras nani kan ba mita ai sakan; makabi walras kan nani ra, yang param takri ai kaikan."
45010021	Sakuna Israel nani dukyara Aiseya naku wisa: "Yu aiska mihti nani ba sakbri, kyama karna bara bila kat sin wali daukras uplika nani ra."
45011001	Bamna nanara yang makabi walisni: Gâd ai uplika Israel nani ba ban pali lulkan saki? Apia pali! Kan yang pali na sin Israel uplika sna, Ebraham kyamka bara Bensiman taika.
45011002	Kan ta wina Gâd Israel nani ba ai uplika baku kaikan, bara nanara baha nani ba sip lulkbia apia. Kaikras sma ki man nani, Ulbanka ra dahra aisasara Ilaidya aisi ba, witinka mita Gâd ra ai pura sunra bak Israel nani dahra sakan ba? Witin naku win:
45011003	"Dawan, witin nani mita man damra aisasara nani sut ikan bara altarkam sut sin apu daukan, bara yang baman sna, kuna yang ra sin ai ikaia want sa."
45011004	Kuna Gâd pana wisata: "Yang upliki nani 7,000 aihka sakri sa, witin nani gâd Beal ra kau ai lula krikras sa."
45011005	Baha sin natkara naiwa yua Israel nani kau dakni sirpi swin ba lika, Gâd ai kupia latwanka ra baha nani ba bak saki brin.
45011006	Bamna Gâd latwanka laka ba mita sa kaka, nanara upla mita dia daukaia sip ya ba taka mita lika apia; kan upla dauki ba mita kaka, baha lika Gâd latwanka ba kasak pali latwan laka tanka apia sa.
45011007	Baku bara, dia? Israel nani pliki kan ba sip sakras kan, sakuna Gâd wahbi sakan nani ba lika sakan. Wala nani ba lika kupia karna daukan,
45011008	Ulbankara dia aisi ba baku: "Gâd spiritka ba mapara baha nani ba yan ai dara walras kan; nakra nani sip kaikras ba yan, bara sip walras kyama nani ba sin yaban, bara naiwa kat baku ban sa."
45011009	Debit sin naku wisa: "Witin nani pata tara liliaka ba lika daîwan alkaika bara inska alkaika tanka baku sa, witin nani ai mina prukbia, bara klala yaia wisi.
45011010	Ai nakra nani ba blain takbia bara diara sip kaikbia apia, bara ai nina dusa ba sin kruski ban kaiara baku bri kabia."
45011011	Nanara yang makabi walisni: Ju nani ai mina prukan ba mita, ban aiska pali kauhwan sa ki? Sip apia pali! Sakuna, Ju nani Gâd bila wali daukras kan ba mita, Ju apia nani ba swaki sakan laka brin, bara baha mita Ju apia nani ba mapara kupia tuskanka sa.
45011012	Bamna, Ju uplika nani mina prukanka, swakwanka ba mita tasba aiska na help brin kaka, bara witin nani mayara tawan ba mita Ju apia uplika nani sin help brin kaka, Ju nani kli taui dimbia bara nahki kau help bribia lukisma!
45011013	Sakuna Ju apia uplika nani sma bara, diara brisna mai wibia. Gâd Ju apia uplika nani tila ra ai blikan, bamna yang warkki ba mita diara uya pain daukisma.
45011014	Brin ai daukisa yang nisanki pali wina, tila ba man nani daukisma ba baku daukbia, bara baku witin nani sin swaki sakan kabia.
45011015	Ju nani ba lulki swin ba mita, tasba uplika nani ba Gâd wal kupia kumi laka brin. Witin nani ba Gâd bui kli bribia bara, dia kabia? Pruan kan nani ba raya kaia laka ba bribia!
45011016	Plauar akban wina pas brit ba, Gâd dukya hulikira kulkan sa kaka, plauarka akban piska aiska ba hulikira sa. Bara dus wakia kumi Gâd dukya hulikira kulkisa kaka, tnawa nani ba sut hulikira kulkan sa.
45011017	Bamna tila Ju nani ba lika, sin alib dusa tnawa nani kan klaki saki, man alib dusa tnawa wail katma ba, baha nani watlika ra mai mangkan sa. Baku sika wakia pali ba wina dukyam briram, bara alib dusa rayaka pali bara sin.
45011018	Sakuna lukpara tnawa pali nani ba wal man ba kau pain sma. Man ba kau pain sma lukma bara, damra wals man apia sika dusa ba wakia ra alki bri ba, sakuna wakia ba sika man ra alki mai bri ba.
45011019	Bankra wima: "Au, sakuna tnawa nani pali ba klaki sakan, yang ba watlika ra ai mangkan alib tnawa kamna."
45011020	Aitani; sakuna baha nani kasak lukras kan ba tawan klaki sakan, bara man lika ban bara kasak lukram ba mita. Baku bamna, man mamyunpara sakuna sibrinka laka ni bri bas.
45011021	Bamna Gâd tnawa pali nani ra saurka swih tikras kan kaka, baku man ra sin saurkam swih tikan kabia apia.
45011022	Kaiki kais, nahki Gâd ba painkira pali sa, sakuna la sin karna brisa. Witin mita kauhwan nani ba wal lâ karna brikan, sakuna man wal lika uya pain sa. Sakuna man ai latwanka laka ba nina blikaia sma; baku apia kaka, man sin klaki mai sakan kabia.
45011023	Sakuna Ju nani ba kli kasak lukbia kaka, kli watlika ra mangkan kabia; kan Gâd ba karnika brisa baha nani kli watlika ra mangkaia.
45011024	Bamna man Ju apia sma ba, alib dusa wail kum wina ban ai tanka wina klaki mai saki, alib dusa pain kumira mai mangkan. Baku sin kau aiska pali, Ju nani ba sika alib dusa pain ba tnawa nani, bamna witin nani ba lika kli ai dusa pali ra mangkan kabia!
45011025	Muihki nani, Gâd daukanka dahra prakan ra bara ba tanka brima brin ai dauki sa, man nani ba sinskira sma lukaia apia dukyara: Tila Israel nani kupia karna takan ba, Israel apia nani ba sut Gâd ra brih balaia pyua kum praiska baman dukyara sa.
45011026	Ani pyua baku takbia, bara lika Ju nani ba sut swaki sakbia, kan Ulbanka ba baku wisa: "Pri sasakra ba Saion wina balbia, bara witin mita Jekob wina saurka ba sakbia.
45011027	Bara naha sika yang witin nani wal lâ daukri ba, yang witin nani saurka ba sut sakamna bara."
45011028	Swaki sakan laka tanka smalkanka ba mita lika, Ju nani ba Gâd wal ai waihla baku kulkan sa, man nani Ju apia nani ra sans maikaia; sakuna Gâd mita kau ban Ju nani ra latwan kaikisa, kan ai damika nani ba wina witin bak saki brin.
45011029	Bamna Gâd mita yabi ba witin kli dakbi sakras sa, bara paiwi ba wina kitwi takras sa.
45011030	Man nani lika kan pyua ra Gâd bila wali daukras katma, kuna nanara Ju nani bila wali daukras kan ba mita, Gâd mita man nani ra kupia yamni mai kaikisa.
45011031	Baha sin natkara Ju nani ba nanara Gâd bila wali daukras sa, sakuna baha lika man nani ra baku Gâd mita Ju nani ra ai kupia yamnika yabia baman sa.
45011032	Bamna Gâd mita upla sut ba bila wali daukras laka ba munuhnta ra swin, baku mika sut dukyara ai kupia swapnika bribia.
45011033	Nahki Gâd yuyaka laka ba, ai sinska laka ba, bara diara tanka kaikaia laka bri ba tihu pali sa! Witin ai laka ba tanka yawan mita sip tanka briras, bara ai yabalka nani tanka ba sin sip kaikras sa.
45011034	Bamna Ulbanka ba wisa: "Ya Dawan lukanka tanka ba brin ki? Ya mita witin ra la smalkan ki?
45011035	Ya pas Dawan ra yaban pana witin wina mana briaia?"
45011036	Kan diara nani sut ba Gâd wina aula, witin paskan bara witin dukyara baman sa. Prana kabia Gâd ra, ban kaiara! Baku kabia.
45012001	Baku bamna, muihki nani, Gâd kupia pihni laka ba dukyara mamkabisna, man nani wînam aiska ba prisant raya kum baku ai mihta ra mangkma, baha ba hulikira prisant yaia sma ba tanka sa.
45012002	Bamna kli naha tasba laka tanka ba kat iwi kapara; sakuna lukankam pali ba lakma, bara baku mika rayakam aiska ba tauan kabia. Baha mita sip kama Gâd kupia laka pali ba tanka briaia, baha tanka ba lika dia pain ba, Gâd yamni kaiki ba, bara witin wapni kaiki ba lukma.
45012003	Baha karbanka Gâd kupia pinhka ba mita purira sunan ba mita sika, man nani sutra mai wisna, upla kumi bani ai dukyara dia lukaia ba kau pura lui lukbiara. Ban sakuna kumi bani ai sinska pain bri lukaia sa, Gâd ai kupia yamni prisantka nani mita kasak lukan laka mita yaban ba kat.
45012004	Bamna yawan ba wan wîna tara ra wan wîna sirpika ailal brisa, baha wîna sirpika sut ba lika ai warkka sat, sat brisa.
45012005	Baku sin, yawan na ailal sa, sakuna Kraist ra prakan bara, wîna kumi baman takan sa, bara yawan bani wala wal asla wan prakan sa, wîna tara kumi sirpika nani wal asla ba baku.
45012006	Gâd prisant sat, sat wankan sa, witin upla banira dia yaia want kan ba kat. Bamna baha prisantka nani wankan ba pain yus munaia sa. Gâd bui ai sturka yamni dahra aisaia warkka wankan sa kaka, yawan kasak luki ya ba tanka kat aisaia daukan sa.
45012007	Upla wala dukya daukaia prisantka wankan kaka, yawan daukaia sa. Ya upla smalkaia tanka bri kaka, trai kaikaia sa smalkaia warkka ra aimakaia.
45012008	Ya upla wala nani ta baikaia prisantka bri ba, trai kaikaia sa baha warkka daukaia. Ya sin upla ra diara prisant yabi kaka, witin ai tanka lukras kira yabia. Ya ta briaia warkka brisa kaka, witin aman kaiki baha ba daukaia sa. Ya diara luha uplika nani ra help muni kaka, witin liliakira baha ba daukaia sa.
45012009	Latwan kais kasak tanka ra wal pana, pana. Saura laka ba misbara kaiks, kuna diara pain ba nina bliks.
45012010	Man nani muihkam ra, lamkra ra baku pana, pana latwan kais, pain kulki yamni ba yabi bas.
45012011	Man nani wark karna taks, sringwankira nani kapara. Kupiam aiska wal Dawan dukya dauki bas.
45012012	Naika diara briaia sma ba dukyara liliam bas; pat wauhwisma bara, kupiam alki takaski bri bas. Pyu bani puram sunaia laka ba swipara.
45012013	Gad uplika nani dia luha ba help munma; upla bal mai kaiki nani ba pain bris.
45012014	Rau mai sauhki nani ra yamni muns; Gâd ra makas witin nani ra yamni munbia, kuna saura munbia dukyara lika apia.
45012015	Lilia uplika nani wal liliam bas, bara ini uplika nani ba wal sin ini bas.
45012016	Uplikam wal asla iwi bas. Man nani ba kau tara sma lukpara, sakuna bauikira baku bas. Man nani ba sinskira sma lukpara.
45012017	Upla kumi ra sin saurka tawan pana saura munpara. Trai muns upla sut mawanra diara pain baman dauki kaia.
45012018	Man nani sin trai kais, sip sma ba kat, upla sut wal kupia kumi lakara iwi kaia.
45012019	Muihki laitwankira nani, saura mai munan ba tawan upla ra pana saura munpara, sakuna swis Gâd mita uplika bara klala yabia, kan Ulbanka ba wisa: "Yang mita lika klala yaia sna; bahamna Dawan bila: Swis yang baha ba kasakka lakara aibapamna."
45012020	Bara naku sin wisa: "Man waihlam plun dauki kaka, plun yas pibia, bara lî din dauki kaka, lî yas dibia; kan man naha daukisma ba mita, witin ai swira bara sari sin lukbia."
45012021	Bamna saurka ba mita yarka puram lubiara. Sakuna, yamni laka bani saurka ba pura lus.
45013001	Upla sut ba wan tasba wihtka nani ra buan kaia sa. Kan tasba wihtka kumi sin apu sa Gâd wina mangkras ba, bara tasba wihtka bara ba Gâd mita mangkan sa.
45013002	Baku bamna, ya tasba wihtka mapara buisa kaka, witin lika Gâd lâ mangkan ba mapara buisa. Bamna ya tasba wihtka mapara ba, witin pâtki ra takan sa, bara baha mita klala yaia aitani sa.
45013003	Kan tasba wihtka nani ba diara pain dauki uplika nani ra saura munaia mangkras sa, sakuna saura dauki nani ra lika. Bamna man ba tasba wihtka nani sibrinka apu iwi kaia mai daukisa ki? Pain bas, bara tasba wihtka nani ba mita pât ra mai dingkbia apia.
45013004	Kan tasba wihtka nani ba Gâd warkka daukisa man ra yamni mai munaia dukyara. Sakuna man saura daukisma kaka, sîbri kaia sma, kan tasba wihtka nani mita pâtkas lika klala maikbia apia. Witin nani Gâd warkka dauki ba mita, saura dauki nani ra klala yabisa, witin nani briaia praiska ba kat.
45013005	Baha mita aitani sa tasba wihtka nani ra bauaia, klala briaia apia dukyara baman luki mita lika apia, sakuna wan kupia klir lukanka wina baha ba yawan daukaia ba luki.
45013006	Baha tawan sin man nani diara lal mana nani aibapisma ba, kan tasba wihtka nani Gâd warkka daukisa.
45013007	Ya banira yabaia sma ba uplika ra yas. Dia lal mana nani aibapaia brisma ba, mahka aibaps; dia, dia lal mana kaka, yaura pain kulkaia kaka pain kulks, kulkanka bri ba kulkanka ba yas.
45013008	Bamna upla kumi wal sin tras bripara, sakuna upla wala wal pana pana latwan kaikaia traska ba lika bri bas; kan ani uplika mita upla walara latwan kaiki ba lika, dia Gâd laka wan wi ya ba sut daukan sika.
45013009	Gâd laka nani ba wisa: "Man marit laka sauhkpara, upla ikpara, implikpara, upla dukya sin tumpara"; sakuna naha nani na lâ bila wala nani sut ba naha bila nani wal asla prakan sa: "Upla wala ba man wînam baku latwan kaikma."
45013010	Latwan laka bri uplika ba mita witin ai uplika ra sip saura munras sa; baku bamna, latwan laka ni lâ aiska ba daukaia sip sa.
45013011	Naha sut tilara, yawan wan pyua iwi na tanka luki bas, bamna kaiki bas yapan wina buaia pyua ra sa. Kan blasi kata ba wal nana ra lika swaki wan sakan laka ba kau wan lamara pali sa, yawan nan Dawan bila smalkan wali kasak lukan ba wal.
45013012	Tihmia ba pat aihkika luan sa bara yu baiwaia baila sa; baha mita tihmia ra daukanka saura nani ba mahka swiaia sa; bara suldawa kum baku war aiklabaia dukya nani ba buki bri baku, ingni praka ba yawan dimaia sa.
45013013	Kakna ra wataukaia ba baku, painkira wataukpi. Yawan bla takbiara, bin dauki plun papira kabiara, taski laka daukbia ra, lakas tara baku taukbiara, unsabaia bara misbara laka sin bribiara.
45013014	Sakuna, Dawan Jisas Kraist bani war aiklabaia praka baku dims, bara wînam brinka saura nani baman pliki dauki amyapah kaia upla natka kaia lukpara.
45014001	Bamna upla kumi kasak lukan lakara swapni sa kaka, ban tilamra bri bas, sakuna dia ai tanka ba dukyara lika wal aisi blauhwpara.
45014002	Tanka kum ba lika naku sa: Upla manis ba lukisa witin nani sip sa diara sut ba piaia, kuna wala nani bara sa witin nani ba kasak lukan lakara swapni sa, bara inmakan nani baman pisa.
45014003	Bamna ya plun sat, sat pî ba mita upla kumi plun tila nani piras sa wisi bahki kulkaia apia sa; bara plun tila nani baman pî uplika ba mita plun sut pî uplika ba laka aisi daukaia apia sa, kan Gâd mita baha uplika ba pat ai uplika saki brin sa.
45014004	Man ba ya kan, upla wala dukya dadaukra laka aisi daukisma ba? Ai dawanka bisniska sa, witin ba buisa sapa apia kaka kauhwisa sapa. Bara uplika ba yaka pain bui kabia, kan Dawan lika sip sa witin ba yaka pain kaia.
45014005	Tanka wala ba lika naha: Upla tila nani lukisa yu kum ba kau tara sa yu wala ba wal, bara wala nani lukisa yua sut ba lika kumi. Bamna upla kumi bani ba ai kupia lukanka ba kat kaia sa.
45014006	Bamna upla kumi yua kum aihka saki kulki ba lika, Dawan dukyara sa. Bamna ani uplika plun satka sut pî ba, baha sin Dawan mayunaia dukyara pisa, kan witin mita Gâd ra tingki wisa; bara ani uplika sin plun tila nani piras ba, baha sin Dawan mayunaia dukya ra piras sa, bara witin mita sin Gâd ra tingki wisa.
45014007	Yawan kumi bani ba ai wîna kat man dukyara raya apia sa, bara wan dukyara sin pruras sa.
45014008	Baku bamna, yawan raya sa kaka, Dawan dukyara raya sa; bara pruisa kaka, baha sin Dawan dukyara pruisa. Baha mita yawan raya kabia kra prubia kra, Dawan dukya sika.
45014009	Kan Kraist pruan bara kli sin raya takan, witin lika pruan nani bara raya nani wal Dawanka kaia.
45014010	Kuna man, dia muni muihkam laka aisi daukisma ki? Dia muni muihkam ba diara apia baku kulkisma? Yawan sut lika Kraist mawanra buaia sa, witin mita wan laka aisi daukbia dukyara.
45014011	Kan Ulbanka ba wisa: "Yang rayaki dukiara swir takisna, Dawan bila, upla bani ai lula krikbia yang maiwanra, bara upla sut param pali aisabia yang na Gâd sna."
45014012	Baku bamna, yawan kumi bani wan tanka ba saki Gâd ra param wibia.
45014013	Baha mita yawan pana, pana wan walka laka aisi daukaia apia sa. Sakuna, man nani wilin pali taks muihkam mina batakaia dukya ba daukaia apia, saurka lakara sin yarka kauhwbiara.
45014014	Yang kasak daira walisni diara saura kumi sin apu sa; Dawan Jisas ra kasak lukisna ba mita sakuna upla kum lukisa diara kum saura, bara sa witin mapara sika baha ba saura.
45014015	Bamna man ani pata pima ba mita muihkam mina batakisa kaka, ba kat lika man latwan laka apu sma tanka marikisma. Baku bara, plun sat kum, kum piaia want sma ba mita, yarka upla kumi sin tiwbiara, kan baha tawan sin Kraist pruan.
45014016	Baha mita, sans yapara dia pain sa wi bangwisma ba tawan ninam ra saura aisaia.
45014017	Bamna Gâd King aimaki ba laka lika piaia, diaia wal tanka apia sa, sakuna baha lika wan rayaka wapni briaia laka sa, bara kupia kumi laka bara lilia laka Spirit Hulikira bak yawan bri ya ba tanka sika.
45014018	Ya naha natkara Kraist dukya dauki ba, witin ra Gâd mita pain kaikisa bara upla nani mita sin.
45014019	Baku bamna, kupia kumi laka dauki dukya nani ba nina blikpi, baha diara nani wal sip ba, wan walka wal pana, pana help munaia spirit laka mapara pawaia dukyara.
45014020	Dia, dia pisma ba taka mita, yarka Gâd warkka bahkira taubiara. Plun sut lika klin sa, baha tanka ba param sa; sakuna dia, dia pî ba mita upla wala mina batakisa kaka, baha lika saura sa.
45014021	Bamna pain sa yawan wîna piaia apia, wain sin diaia apia, bara wan muihni mina prukaia dukya kumi sin daukaia apia sa.
45014022	Kasak lukan laka brisma ba, Gâd mawanra man pali mita bri kaia sma. Lilia pali kabia baha uplika tanka trai kaiki bara witin ai kupia ra ai dara walisa pâtkas sa!
45014023	Bamna ya plun kum pisa kaka pain lukras lakara, witin ban pisa ba mita pâtki ra takisa, ai kupia aiska ni piras bamna; kan diara sut wan kupia aiska ni daukras ba saurka laka sika.
45015001	Bamna yawan kasak lukan lakara karna bangwi ba mita swapnikira nani swapnika ba wan karbanka pali baku brih twilki kaia sa, bara yawan wan kupia laka baman lika luki kaia apia sa.
45015002	Yawan kumi bani wan muihni kupia laka daukaia sa, witin ba pain kabia dukyara bara kasak lukan lakara sin pawbia dukyara.
45015003	Kan Kraist pali sin ai kupia laka baman plikras kan; sakuna, Ulbanka dia aisi ba kat ai mapara takan: "Baha nani mita saura mai wi kan nani ba yang purira kauhwan sa."
45015004	Bamna patitara pyua wina dia, dia Ulbankara aisin ba, baha lika yang nani ra ai smalkaia dukya ra ulban, wihka bila kaikaia laka bri ba mita bara Ulbanka nani mita wan maisanihki ba mita, wan kainara diara briaia ba luki kabia.
45015005	Gâd sika wihka bila kaikaia laka bara maisanihkan laka wanki ba, bamna witin mita help mai munbia walkam wal sin baku baman luki kaia, Kraist Jisas tanka ba kat.
45015006	Baku mika, man nani sut kumi baku prais, wan Dawan Jisas Kraist Gâdka ra bara Aisika ra sin mayuni kama.
45015007	Baku bara, man nani pana, pana walkam ba muihkam baku bris, sin Kraist mita Gâd prana ra yawan wan brin ba baku.
45015008	Yang dia aisisna ba lika, Kraist balan Ju nani dukya daukaia, bara baku Gâd marikan sa witin mita wan damika nani ra pramis daukan ba tnata alkan sa, bara marikisa Gâd ba ai pramiska kat kasak daukisa.
45015009	Kraist sin balan Ju apia uplika nani sin Gâd ra mayunaia ai kupia pihni ba mita, Ulbanka wi ba baku: "Baha mita Ju apia uplika nani tilara dimi mamyunamni, lawana nani sin man ra ninam ra aiwanamni."
45015010	Bara Ulbanka walara sin wisa: "Ju apia nani, Gâd uplika nani ba aikuki liliam bangwi bas."
45015011	Plis walara sin wisa: "Ju apia uplika nani sut, upla sut Dawan ra mayuns tanka ba."
45015012	Dahra aisasara Aiseya sin ulban: "Jese kyamka wina uhrwi bal takbia, nisan nani pura wihtka aimakaia bal takbia, baha nani sin witin ra bila kaiki kabia."
45015013	Bamna Gâd sika man nani kainara diara bila kaikaia laka maiki ba, lilia ni mai bangki sa kupia kumi laka man nani ra, witin ra kasak luki sma ba, rayakamna yamni ailal briaia maikbia bila kaikanka sin, Huli Spirit Karnika ba mita.
45015014	Muihki nani, yang kasak daira walisna, man nani lika kupia yamni laka bara diara tanka kaikaia laka ni sin aibangram pali sma, bara pana pana kupiam kraukaia laka sin brisma.
45015015	Sakuna naha wauhkataya na wal, yang sibrin apu param pali diara tila nani man nani ra ulbisna, amya tiwbia apia ba mata. Naha daukisna Gâd ai kupia yamni bak adar aikan ba mita,
45015016	Jisas Kraist dukya dadaukra baku Ju apia uplika nani tila ra wark daukaia. Baha warkka ba lika Gâd sturka yamni swaki wan saki ba aisi smalkaia, Ju apia uplika nani ba Gâd ra prisant kumi baku yaka pain briaia dukyara, Spirit Hulikira mita huli sakan bamna.
45015017	Bamna Kraist Jisas ra kasak lalukra sna ba mita, aiyapah pali Gâd warkka daukisna.
45015018	Kraist yang bak diara daukan ba pura ra kau pura praki lika aisamna apia, Ju apia uplika nani ba yarka Gâd bila wali daukaia dukya ra. Naha na ban tnata kat takan, bila aisi ba baman apia kuna diara dauki ba mita sin.
45015019	Wark aihka nani bara sain nani karnika ba ni, Gâd Spiritka karnika ba mita sin, Kraist swaki wan saki sturka ba baku natkara smalkaia sip kapri ban, Jerusalem wina baku plis wala nani sut ra, bara Ilirikum tasbaia ra kat sin.
45015020	Baku sika trai kaikri swaki sakan laka sturka ba smalkaia, Kraist nina kau walras pliska nani ra, upla wala mita pat playa kum bapan purara utla paskamna ra sia.
45015021	Sakuna Ulbankara wi ba baku: "Witin ai sturka walras kan uplika nani bui kaikbia, bara baha nani witin tanka walras kan ba mita sin ai tanka pain bribia."
45015022	Naha taka mita, aima manis yang man nani mai kaikaia waia lukuna bara, sip apia takri.
45015023	Kuna nanara naha tasbaia sut ra warkki ba sut daukri sa, bara pat mani ailal man nani wal kan ai dauki kan bamna,
45015024	yang lukisna Ispail kuntrika ra waia impakamna, man nani mai kaikaia, bara aikuki lilia aitani bribia ba ningkara, man nani yabalki daukma Ispail kuntrika ra waia.
45015025	Sakuna nanara pali lika yang Jerusalem ra auna, bara prisant kumi sin bri auna wan muihni nani bahara bangwi bara yaia.
45015026	Kan Masedonia wina bara Akeya uplika nani sin lukan lalah sakaia, bara wan muihni umpira nani Jerusalem ra bara bangwi ba nani ra blikaia.
45015027	Bamna witin nani mapara naha daukaia ba aitani lukan, kan witin nani lika baha uplika nani ra tras brî kan yaia. Ju uplika lalukra nani mita spirit warkka pain bukan ba Ju apia uplika nani aikuki yui brin, bara nana ra aitani kan Masedonia bara Akeya uplika nani Ju lalukra nani ra wîna tara helpka ba yaia.
45015028	Baku bara, naha bisniska na sut daukamna bara lalahka na Jerusalem lalukra nani bara ba mihta ra mangkamna ningkara, yang Ispail kuntrika ra waia impakamna bara, baha pyua ra man nani sin mai kaiki luamna.
45015029	Man nani ra wamna bara, kasak daira walisna, Kraist mita yamni wan muni ba smalkanka ni ai yamnika ni aibangwbia.
45015030	Muihki nani, yang man nani ra mamkabisna wan Dawan Jisas Kraist ba tanka bara Spirit wina latwan laka wanki ba dukyara sin, aiklabanka ra, yang wal asla taki kama, bara yang maita sin Dawan ra puram sunma.
45015031	Gâd ra puram suni makabi bas, lukras uplika nani Judia ra bangwi ba mihta wina ai dakbi sakbia, bara naha prisantka Jerusalem ra wan muihni nani ra brih auna na, baha nani pain luki bribia,
45015032	bara baku mika, Gâd want sa kaka, man nani ra liliakira wamna, bara mai kaiki wingka puhbaia sin brimna.
45015033	Kupia kumi Gâdka ba man nani sut wal kabia. Baku kabia.
45016001	Bamna wan lakra Pibi na man nani mihtam ra mangkisna, witin lika Senkriya sertska ra wark pain dauki kan.
45016002	Bamna man nani witin na Dawan nina ra luki pain bris, wan muihni nani kasak lukan lakara nahki briaia ba baku, bara dia, dia kra Pibi want takbia kaka sin help muns, kan witin lika upla ailal ra help munan, bara yang pali ra sin.
45016003	Laikula wis Priska ra, Akwila ra baha uplika nani yang wal asla luki Kraist Jisas warkka dauki kan ba.
45016004	Kan witin nani lika yang swaki ai sakaia tawan ai rayaka ba pât mihta ra mangkan; yang baman witin nani ra tingki wiras sakuna Ju apia uplika nani Kraist daknika nani ba sut sin tingki wisa.
45016005	Laikula wis wan muihni nani Priska bara Akwila wal watla ra bal asla taki bangwi ba sutra. Laikula wis upliki laitwankira Epinetus ra, witin sika Akeya ra pas upla Kraist ra kasak lukan ba.
45016006	Meri ra laikula yas, witinka man nani tilamra kasak wark takan ba.
45016007	Lakula wis yang kuntrika wina ba Andronaikus bara Junias ra sin, witin nani wal sika yang silak ra ai mangkan, bara witin nani pas sika yang kainira Kraist ra kasak lukan, bara apastil nani tilara tara pali kulkan sa bamna.
45016008	Amplias ra sin laikula wis, Dawan wal asla lakara painika laitwankira ba.
45016009	Laikula wis Urbanus ra, Kraist Jisas wal asla lakara, yang nani aikuki wark tatakra ba, bara upliki laitwankira Stekis ra sin.
45016010	Laikula wis Apelis ra, witin Kraist ra kasak luki ba tanka uya pali marikan ba, bara Aristobyulus watla uplika nani sutra sin laikula wis.
45016011	Bara laikula sin wis yang kuntrika wina Herodion ra bara Narsisus watla uplika sutra, witin nani Dawan ra kasak luki ba.
45016012	Laikula wis Traipina ra bara Traiposa ra sin, witin nani Dawan warkka taki ba. Wan lakra Persis ra laikula wis, witin uya pali Dawan warkka daukan.
45016013	Laikula wis Rupus ra, witin ba lika Dawan ra kasak lalukra pali sa, ai yaptika ba sin, witin ba yang pali yaptiki baku takan bamna.
45016014	Laikula wis Asinkritus ra, Pligon ra, Hermis ra, Patrobas ra, Hermas ra bara wan muihni nani witin nani wal ba sutra.
45016015	Laikula wis Pilologus ra, Julia ra, Niryus ai muihni walra, bara Olimpas ra bara wan muihni kasak lalukra nani witin nani aikuki ba sut ra.
45016016	Man nani sin pana, pana huli lakara kyawali lamkula wis. Kraist sertska nani sut ba mita ai lakula man nani ra blikisa.
45016017	Bamna muihki nani, aman kaiki bas baha nani aihka dakwi takaia laka bara mina prukaia laka buki bangwi ba, kan baha uplika nani ba lika man nani dia smalkanka lan takram ba mapara sa. Bamna witin nani wina aihka dakwi taks,
45016018	kan bahmuna sat uplika nani ba wan Dawan Jisas Kraist dukya daukras sa, sakuna ai byara warkka daukisa, bara witin nani ai bila damnika bara ai bila ni pain aisi ba mita upla sins aitani briras nani ra kunin munisa.
45016019	Upla sut kaikisa man nani nahki bila pain wali daukram; baha ba mita yang uya lilia sna. Bamna yang brin ai daukisa man nani ba diara pain daukaia ridi taki kama, kuna diara saura daukaia lika apia.
45016020	Bara naika pali kupia kumi Gâdka mita man nani minam munuhnta ra Setan ba taibia. Bamna wan Dawan Jisas Kraist mita yamni mai munbia.
45016021	Painika Timoti yang wal wark dauki ba mita ai lakula blikisa, bara Lusius, Jeson bara Sosipeter sin, witinka nani kuntriki wina ba.
45016022	Yang Tertius, naha wauhkataya ulbisna na mita sin laikula blikisna, Dawan wal asla lakara.
45016023	Geyus sin ai lakula blikisa, witinka mita ai watla ra dingki ai brisa, bara serts uplika wala nani ra sin baku daukisa. Erastus, witinka naha taunka lalahka main kaiki ba mita sin ai lakula blikisa, wan muihni Kwartus mita sin.
45016024	[Wan Dawan Jisas Kraist mita man nani sut ra yamni pali mai munbia. Baku kabia.]
45016025	Bara nana ra, Gâd ra mayunpi, witinka sip pali ba man nani karnakira mai daukaia, dia yang swaki sakan laka bara Jisas Kraist tanka sin mai smalkisna ba baku. Naha tanka na lika Gâd kau tasba paskras kan pyua wina, diara yukuki bri kata ba nana ra param sakan ba sika,
45016026	sakuna nanara baha tanka ba param marikan sa dahra aisasara nani bak Ulbanka mita, Gâd ban rayakira adarka ba kat. Naha dahra yukukan kan tanka na nisan sut ra param marikan sa, kasak lukbia bara bila kat wali daukbia.
45016027	Baha Gâdka yakan ba sin sinskira ba, Jisas Kraist bak, ban kaiara mayunan kabia! Baku kabia.
46001001	Yang Pâl, Gâd kupia laka mita Jisas Kraist apastilka kaia ai paiwan sa. Yang bara wan muihni Sostenis ba wal,
46001002	Korint taunka ra wan muihni nani, Gâd sertska uplika nani bara ulbisna, witinka nani Kraist Jisas wal asla ba mita Gâd uplika huli takan ba. Gâd man nani ba hulikira nani kaia mai paiwan sa, ani anira wan Dawan Jisas Kraist nina maki, witin ra wini uplika nani ba aikuki, witinka lika baha nani Dawanka bara yawan Dawanka sin ba.
46001003	Gâd wan Aisa bara Dawan Jisas Kraist mita sin, man nani ra yamnika nani bara kupia kumi laka sin maikbia.
46001004	Pyu bani man nani dukyamra Gâd ra tingki wisna, Kraist Jisas bak man nani ra, witin ai kupia yamni laka maikan ba.
46001005	Kan man nani Jisas wal asla sma ba mita, Gâd mita diara sut mapara yuyakira nani mai daukan sa, bila nani aisisma ba mapara bara diara tanka nani kakaira sma ba mapara sin.
46001006	Baku bamna, Kraist dahra aisin kata ba, man nani mampara kasak aihwa takan sa.
46001007	Baku mika, man nani ba wan Dawan Jisas Kraist latan bal takaia yua nani ba bila kaiki sma bara, Gâd mita yabi dukya nani ba luha apia sma.
46001008	Gâd, witin man nani ra tnata kat ban bapi bui kaia mai bri kabia, bara baku mika, wan Dawan Jisas Kraist balbia bara, upla kumi sin man nani wina pât kumi sin sakbia apia.
46001009	Gâd lika ai pramiska nani dauki ba kat kasak sa, bara witin sika man nani ra mai paiwan ba, ai Luhpia Jisas Kraist wan Dawan ba wal aikuki asla iwaia.
46001010	Muihki nani, wan Dawan Jisas Kraist nina ra man nani ra makabisni: diara nani aisisma ba mapara aikuki kupia kumi asla taks, bara baku mika, man nani tilamra dakwi takan laka nani apu kabia; sut aikuki asla pali bangwi bas, kupiam lukanka kumi brih, bara dia daukaia lukisma ba mapara sin kumi kaia.
46001011	Muihki nani, naha na mai wisna, Kloi watla uplika nani mita man nani tilam ra, unsaban nani bara sa ai win ba mita.
46001012	Tanka mai wisna ba lika, man nani kumi bani diara aihka aisisma; kum bila wisa: "Yang lika Pâl uplika sna"; wala bila: "Yang lika Apolos uplika"; wala bila: "Yang lika Pita uplika"; bara wala bila: "Yang lika Kraist uplika sna."
46001013	Sakuna Kraist ba tarbaikan sa ki? Pâl ba man nani tamwan dus prihni ra saban kata ki? Man nani ba Pâl nina ra tahbi mai daukan kata ki?
46001014	Yang Gâd ra tingki wisna, man nani wina kumi ra sin tahbi mai daukras kapri ba mita, Krispus bara Geyus wal baman lika.
46001015	Baku bamna, upla kumi sin sip aisabia apia, witin ba yang nini ra tahbi daukan.
46001016	Stepanas watla uplika nani sin yang tahbi daukatna; sakuna ani wala tahbi daukri sapa lika yang sip kupi krauras sa.
46001017	Kraist upla tahbi daukaia ai blikras. Witin ai blikan ba lika, sturi yamni ba aisi smalkamna dukyara, sakuna sinskira nani bila nani aisi ba baku lika apia, kan baku daukamna kaka, Kraist dus prihni ra pruan karnika ba tanka apu baku kabia.
46001018	Kraist dus prihni ra pruan sturka ba lika, tanis tiwi nani ba mapara sins apu tanka baku sa; sakuna yawan swaki sakan laka mata auya na wan mapara lika, bila na Gâd karnika sa.
46001019	Kan Ulbanka ra wisa: "Sinskira nani sinska laka ba yang sauhki tikamna, bara tanka kakaira nani tanka laka ba tnayara laki swimna."
46001020	Baku bamna anira sa, sins laka kakaira ba, bara smasmalkra ba, bara baha nani naha tasba dukya nani ra blahwi aisaia lan ba Gâd mita bahki lakan sa naha tasba sinska laka ba.
46001021	Gâd ba ai sinska laka mita, tasba uplika nani ai sinska laka ni witin ra kakaira taki bangwbia ba want apia kan. Sakuna, Gâd yamni lukan, ai bila bani kasak luki nani ba swaki sakaia, bila na upla wala nani mapara sins apu tanka baku kabia sakuna.
46001022	Ju nani ba sain diara aihka tara nani kaikan daukisa, Grîk nani lika sins laka pliki sa;
46001023	sakuna yang nani lika Kraist dus prihni ra pruan sturka ba aisi smalki sna. Sturka yamni na, Ju nani mapara swira dukya sa, bara Ju apia nani ba lika sins apu dukya baku kulki bangwisa;
46001024	sakuna Gâd paiwan uplika nani ba lika, Ju nani apia kaka Grîk nani kabia kaka, Misaia ba Gâd karnika bara sinska laka sika.
46001025	Bamna, upla nani mita, Gâd sins apu laka baku kulki dukya ba, baha lika upla sinska laka purkara kau sins laka kakaira ba uplika dukya sa; bara Gâd swapnika baku ba lika, upla karnika purkara kau karnika brisa.
46001026	Muihki nani, nanara damra walisma, man nani ba Gâd mai paiwan bara, dia bangwi kapram ba. Tasba tanka mapara man nani wina kum, kum baman sinskira kapram, bara tila nani baman sin karnika bri upla tara tayka nani ria man katma.
46001027	Tasba uplika nani sins laka kakaira baku kulki uplika nani ba, Gâd mita bak sakan sa, sins laka kakaira nani ba swira daukaia wisi; bara tasba uplika nani mita swapnikira baku kulki nani ba, witin mita bak sakan sa, karnakira nani swira daukaia dukyara.
46001028	Tasba uplika nani mita mayara kulki nani bara bahki kulki nani ba sin, Gâd mita bak sakan sa; tanka ba lika, diara apia nani ba, tara nani ba sauhki tikaia dukyara.
46001029	Baha tanka ba lika wisa, upla kumi sin Gâd mawanra aimayunaia sip apia sa.
46001030	Sakuna Gâd pali mita man nani ba Kraist Jisas wal asla mai prakan sa, bara baku sin daukan Kraist ba wan sinska laka kabia bara; Kraist bak yawan na pâtkas wan kulkan kabia Gâd ra sunu kaia bara swak takan laka bri kaia.
46001031	Baku bamna, Ulbanka ra wi ba baku: "Ani uplika aimayunan daukisa kaka, Dawan mita daukan ba dukyara aimayunaia sa."
46002001	Sakuna muihki nani, man nani ra Gâd kasakka tanka yukukan ba aisi mai smalkaia balatna bara, bila tihu nani bara sins tara ni sin baha ba aisaras katna.
46002002	Kan man nani tilamra katna pyua, diara wala kaikaia ai daukras kan, Jisas Kraist tanka baman, bara kau pali lika, witin dus prihni ra saban ba.
46002003	Man nani tilamra balri pyua, yang swapni kapri bara sibrin mita sin tatatwi katna;
46002004	bamna sturi yamni ba man nani ra aisari bara smalkri bara, upla sinskira bila nani baku ni kupiam nani alkaia lukras katna. Sakuna, Gâd Spiritka karnika ba wal kupiam nani alkatna.
46002005	Baku bamna, man nani kasak lukan laka brisma ba lika, Gâd karnika wina kata, upla sinska laka wina lika apia.
46002006	Ban sakuna, ai spiritka mapara aingwa pawan nani bara, sins tara bila nani ni aisi bangwisna. Sakuna sinska laka na lika naha tasba dukya apia sa, naha tasba wihtka nani dukya sin apia, witinka nani naika mapa apu pali tiwi bangwbia ba.
46002007	Sins laka tanka aisisna na lika, Gâd sinska laka dahra prakan ba dukyara sika, upla nani wina yukukan ba, kau tasba na paskras kaina wina Gâd bri ba, yawan wan prana dukyara.
46002008	Naha tasba wihtka nani wina kumi sin sinska laka na tanka briras kata. Witin nani tanka na brin kan sa kaka, Dawan pranakira ba dus prihni ra sabaia apia kan.
46002009	Sakuna, Ulbanka ra wi ba baku: "Witin ra latwan kaiki nani dukyara, Gâd diara nani ridi daukan sa; baha dukya nani ba kau upla kumi sin kulkras sa, walras, bara luki pali sin kaikras."
46002010	Naha dukya nani sika Gâd ai Spiritka bak, tanka nani wan marikan ba. Spirit lika diara sut turbi kaikisa, Gâd tanka nani tihu ba sin.
46002011	Ya upla nani tilara bara sa upla ai kupia ra diara luki ba kaikaia. Baku natkara sin Gâd Spiritka ba baman Gâd ra dia bara ba upla ra spirit bara ba baman lika kaikisa apia?
46002012	Bara yawan na tasba spiritka briras sa; yawan lika Gâd mita blikan Spiritka ba brin sa, Gâd ai kupia yamnika mita diara nani wankan ba yawan tanka bribia wisi.
46002013	Baku bamna, Gâd Spiritka yang nani ra ai smalkan bila nani ni naha dukya nani aisisna, sinski laka wina lan takri bila nani wal lika apia. Bara baku, spirit dukya nani ba, witinka nani Spirit bri bangwi bara, tanka pain wi bangwisna.
46002014	Spirit apu uplika ba, Gâd Spiritka prisantka nani ba sip briras sa, kan witin mapara baha dukya nani sins apu baku atia sa. Witin sin sip tanka briras, baha tanka nani ba Spirit ni tanka pliki kaikaia sa bamna.
46002015	Sakuna Spirit bri uplika ba lika diara nani laka ba tanka pliki kaikaia sip sa, bara upla kumi mita sin witin laka sip daukras sa.
46002016	Bamna Ulbanka ra wi ba baku: "Dawan kupia lukanka ba, ya tanka kaikan ki? Ani uplika mita Gâd ra smalkaia sip sa ki?" Ban sakuna, yawan lika Kraist lukanka ba brisa.
46003001	Muihki nani, yang man nani ra Spirit uplika nani ra baku sip mai aisaras katna; yang man nani ra naha tasba uplika nani baku mai aisari, Kraist tanka nani mapara tuktan sirpi nani ra baku.
46003002	Smalkanka tanka karna apia kum maikatna, tuktan swap lupia ra plun karna yabaia watlika ra tyala laya dakaki ba baku, kan man nani ba plun karna piaia sip apia katma. Sakuna nanara kat sin baha pata sip piras sma,
46003003	man nani ba naha tasba uplika nani baku, kau ban raya iwisma ba mita! Man nani tilam ra tuman laka bara sa, bara pana, pana walkam nani aikuki sin unsabi dakwi takisma kaka, tasba uplika nani sma, bara upla sut dauki dukya nani ba kau daukisma.
46003004	Kan upla kum bila: "Yang na Pâl uplika sna", bara wala bila: "Yang lika Apolos uplika" wisa kaka, naha tasba uplika nani dauki ba baku daukisma.
46003005	Bamna, Pâl ba ya? Bara Apolos ba ya? Yang nani lika Gâd dukia dadaukra nani baman sna, bara yang nani mita sika Dawan ra kasak luki bangwram ba. Yang nani kumi bani lika Dawan wark aikan ba kat daukisna:
46003006	saumuk ba yang mangkri, Apolos li laikan, sakuna Gâd sika yan pawan ba.
46003007	Baku bamna, saumuk mangki uplika ba bara li laiki ba sin bahki atia sa; sakuna Gâd sika diara sut ba; kan witin sika dusa ba yan pawi ba.
46003008	Mangki uplika nani ba wih lî laiki nani ba wal kumi sa; sakuna Gâd mita kumi banira ai warkka daukan ba kat ai mana yabia.
46003009	Yang nani lika wark uplika Gâd warkka ra asla pana nani baku wark dauki bangwisna, bara man nani ba Gâd warkka dauki ba tasbaia baku bangwisma. Man nani ba sin, Gâd watla tara kum maki ba baku bangwisma.
46003010	Gâd mita sins aikan ba kat, yang lika utla papaskra wihta baku sna bara playa bapanka ba mangkri, bara upla wala baha pura ra paskisa. Sakuna kumi bani aman kaikaia sa, witin nahki baha pura ra paskisa sapa.
46003011	Kan Gâd mita Jisas Kraist pali ba playa bapanka baku pat mangki brisa, bara baha pura ra upla mita playa bapanka wala sip mangkras sa.
46003012	Sakuna upla sip sa baha playa bapanka pura ra lalah pauni ni paskaia, lalah pihni ni, walpa manakira nani wal sin; upla wala nani sip sa dus nani wal paskaia, twi ni, waha nani wal sin.
46003013	Upla bani warkka ba lâ daukan yua ra latan kaikbia; kan baha yua ba pauta klauhwan wal kabia, bara pauta klauhwan ba mita upla bani dia sat warkka daukan sapa tanka trai kaikbia.
46003014	Ani uplika utla tara makan ba, pauta klauhwan ba mapara ban bapi bubia kaka, witin lika ai mana bribia.
46003015	Sakuna witin paskan dukya ba amuya kaka, witin ai dukya sut tikbia, witin pali swak sakan kabia sakuna, upla kum pauta wina swakwi ba baku.
46003016	Man nani kaikras sma ki Gâd tempelka bangwisma ba, bara Gâd Spiritka ba man nani ra iwisa?
46003017	Baku bamna, ani uplika Gâd tempelka ba sauhkbia kaka, Gâd mita uplika ba sauhkbia. Kan Gâd tempelka ba hulikira sa, bara baha tempelka ba lika man nani pali sma.
46003018	Upla ai kupia ra kunin munbiara. Man nani tilam wina kumi, naha tasba sinska laka kat witin ba sinskira sa lukisa kaka, witin ba sins apu baku takaia sa, bara baku lika kasak sinskira pali kabia.
46003019	Kan naha tasba sinska laka ba Gâd mapara sins apu dukya baku sa. Ulbanka ra wi ba baku: "Gâd mita sinskira nani ba ai auyama laka kat prak alkbia."
46003020	Bara naku sin wisa: "Dawan ba kaikisa, sins laka kakaira nani lukanka nani ba bahki atia sa."
46003021	Baha mita, upla kumi sin upla nani dia daukaia sip ba dukyara aimayunaia apia sa; kan diara sut ba man nani dukyam nani sa:
46003022	Pâl ba, Apolos ba, Pita ba, naha tasba na, raya kaia ba, prura ba, nanara pyua na, naika pyua ba sin; sut na man nani dukyam atia sa,
46003023	bara man nani lika Kraist dukya sma, bara Kraist ba Gâd dukya sa.
46004001	Baku bamna, man nani mita yang nani na Kraist dukia dadaukra nani baku ai kulkaia sma, Gâd dahra prakan tanka nani ba aisi smalkamna wisi wan mangkan ba.
46004002	Bamna, dukya dadaukra ba mita latan marikaia sa, witin ba ai dawanka ra kasak sa.
46004003	Sakuna, yang maipara lika, man nani mita nahki laika aisi daukma ba apia kaka upla wala nani kra laika aisi daukbia ba sin, uya lukras sna; yang mihta sin laika aisi daukras sni.
46004004	Kupi dara walra na klin brisna, sakuna baku bara wisi yang na pâtki ra apia sna lika wiras sna. Dawan sika laika aisi dauki ba.
46004005	Baku bamna, pyu kau kan bara diara nani ba laka aisi dauki kapara. Dawan bal, tihmu ra yukukan dukya nani ba ingni ra brih sakbia ba, bila kaiki bas. Dawan mita upla nani ai kupia ra dia daukaia luki ba sut latan sakbia. Bara mika, upla bani mayunra briaia ba kat Gâd wina bribia.
46004006	Muihki nani, man nani painkam dukyara naha dukya sut na mai wisna, Apolos wih yang wal praki. Yang nani daukri ba baku daukma wisi naha na aisisna, bara baku mika lan taki kama diara nani ulban ba, pura lui kau kainamra waia apia. Man nani wina kumi sin upla kumi tawan aimayuni bara walara bahki kulkaia lika apia sa.
46004007	Bamna, man ba ya mita upla wala nani purkara kau tara mai daukan sa ki? Diara nani brisma ba sut Gâd maikras kata ki? Bara witin bui maikan kaka, diakan tara puli sma, diara nani brisma ba man mita saki briram kan baku?
46004008	Diara nani luha sma ba pat sut yuya brisma, man nani pat yuyakira nani sma! Pat king sma lukisma, bara yang nani wina diara want apia sma! Kasak, king nani pali kapram kaka, yang aitani lukaia kapri, bara baku mika yang nani sip kaia kapri man nani aikuki king aimakaia!
46004009	Bamna yang lukisni, yang nani apastil nani sna na, Gâd mita ningka palira ai swin baku sa. Yang nani na prura pâtka ra tauan uplika nani baku sna; tasba aiska ba, insal nani wih upla nani wal sin, wan kaikbia wisi wan mangkan sa.
46004010	Kraist tawan yang nani na sins apu baku ai kulkan; sakuna man nani lika Kraist tanka nani briaia mapara sinskira nani sma luki sma. Yang nani na swapni, sakuna man nani lika karna. Yang nani bahki ai kulki, sakuna man nani ra lika mai kulkisa.
46004011	Naiwa yua pali kat plun wauhwi bangwisna, din wan daukisa, bara kwala sin apu bangwisna, upla nani rau wan sauhkisa, yang nani waitla pali apu.
46004012	bara yang nani mihti ni baman wark taki swapi sna. Upla nani mita saura wan wisa, sakuna pana yang nani mita bila yamni nani wisna. Rau wan sauhki bangwisa, sakuna ban bapi bui wauhwisna.
46004013	Yang nani nini ra saura aisisa, sakuna pana kupi takaski apu witin nani ra smalkisna. Naiwa yua pali kat, upla nani mita naha tasba dipastika bara upla nani taski saki lulki ba baku wan kulki sa.
46004014	Man nani swiram dauki baku lika naha na mai ulbras, sakuna kupia kraukanka kum maikaia dukyara, luhpi laitwankira nani ra baku.
46004015	Bamna man nani ba, Kraist tanka mai smalkaia smasmalkra 10 tausin bri kama sakuna, aisikam ailal lika apu sma. Kraist Jisas ra kasak lukan laka brisma ba mapara, yang sika man nani aisikam, swaki sakan sturka yamni maikri ba mita.
46004016	Baku bamna, man nani ra mamkabisna, yang daukri ba baku dauki kama.
46004017	Naha dukyara, Timoti ba man nani ra blikuna. Witin sika Dawan ra luhpi laitwanki ra bara kasak pali ba. Witin ba yang na Kraist ra lalukra baku nahki iwisna tanka ba man nani kupiam kraukbia, plis sutra serts banira smalkisna ba baku.
46004018	Man nani wina tila ba tara takan ai dahra walisa bara yang na man nani bal mai kaikamna apia luki;
46004019	sakuna, Dawan baku wibia kaka, pat pali bal man nani mai kaikamna. Bara mika yang kaikamna prautkira nani ba dia daukaia sip ba, bara aisi bangwi ba baman lika apia!
46004020	Kan Gâd king aimaki laka ba, bila nani aisi bisniska apia sa, sakuna karnika dukyara.
46004021	Bamna, man nani dia ba kau lihki sma: man nani ra balamna bara klala maikamna, apia kaka, latwan laka bara kupi swapni brih balamna?
46005001	Bara nanara sturkam takan sa, man nani tilam ra waitna kum bara sa, witin ba ai aisika maîa pali wal brisa. Naha lika rug laka tara pali sa, bara nahmuna laka na Gâd ra kakaira apia nani tila ra sin yan sip daukras sa.
46005002	Baku kan, man nani lika yamni daukram luki bangwisma! Kau ni sari pali bangwi kaia kapram! Ani waitna nahmuna dukya daukan ba, man nani tilam wina kangbi sakan kaia sa.
46005003	Bamna yang na wîni tara mapara man nani tilam wina laiura sna, sakuna spiritki mapara lika tilam ra sni; bara naha saurka daukan waitnika ba pat laka daukri sa, yang na man nani tilam ra kapri kan baku.
46005004	Man nani asla aidrubi sma bara, yang sin spiritki ra man nani aikuki kamna, bara Dawan Jisas Kraist karnika ba man nani wal kabia. Baku lika, wan Dawan Jisas nina ra.
46005005	Bara baha waitnika ba Setan mihta ra mangkan kaia sa, ai wîna tara ba sauhki tikaia dukyara, bara ai spiritka ba lika Dawan Jisas balbia yua ra, swaki sakan kabia.
46005006	Man nani diara daukisma na kalwi bangwaia apia sma. Sturi aisinka kum naku wi ba man nani kaikisma: "Lebin wiria baman plauar akban aiska ba yan puskisa."
46005007	Baku bamna, saurka lebinka almuk ba lulki swis, bara man nani ba aiska pali klin kama. Baku mika, plauar akban raya kum lebin apu baku bangwi kama, bara yang kasak pali kaikisna man nani ba nanara baku sma. Kan Kraist pali ba yawan dukyara sakripais dauki ikan sa, bamna witin sika insal luan syîpka yawan bri ba.
46005008	Baku bamna, wan lilia yua tara ba daukpi, brit lebin almuk bri ba wal lika apia, saurka laka bara taski laka lebinka ba, sakuna lebin apu britka ba wal mika, sunu laka bara kasak tanka britka ba wal.
46005009	Wauhtaya wala mai ulbatna bara man nani ra mai wiri, upla rugkira nani wal diara apu bangwi kama.
46005010	Naha tasba uplika sut wina tnayara tauma lika mai wiras katna, witinka nani taski laka dauki bangwi ba, apia kaka gridikira nani ba, aîmplikra nani ba, aidul nani ra ai pura suni mayuni bangwi ba. Witin nani tila ra dimaia apia kaka, man nani ba naha tasba wina taki waia kama.
46005011	Yang wiaia lukri tanka ba lika naha: upla kum wan muihni wisa, sakuna taski laka daukisa, gridikira sa, aidul nani ra ai pura suni mayunisa, upla dusa kakuhbra sa, rûm dadira sa, aîmplikra kaka sin, witin wal taukpara. Bahmuna uplika wal iwi plun sin piaia apia sma.
46005012	-
46005013	Kan yang bisniski apia sa kristian daknika apia bangwi ba laka daukaia. Gâd mita witin nani laka daukbia. Sakuna man nani mita bila ra bangwi ba laka daukaia sma. Baha mita, baha saurakira ba man nani tilam wina brih saks.
46006001	Man nani wina kumi ai walka wal unsaban bri kaka, nahki sibrin apu wihta hidan nani ra wih la dimbia ki, Gâd uplika nani ra baha bisniska ba wapnika mangkbia makabaia ba watlika ra?
46006002	Man nani kaikras sma ki, Gâd uplika nani mita tasba na laka daukbia sa? Bara man nani mita naha tasba na laka daukaisma kaka, naha bisniska sirpi lupia nani na laka daukaia sip apia sma ki?
46006003	Man nani kaikras sma ki, yawan mita insal nani pali sin laka daukbia sa? Ban kaka, yawan yu bani bri bisniska nani ba kau pali daukbia!
46006004	Bamna, man nani ba yawan yu bani bri bisniska nani dukyara unsaban brisma kaka, nahki witinka nani serts mapara bahki nani ba wihta mangkisma ki?
46006005	Naha lika man nani swiram daukaia wisi mai wisni: Man nani tilamra sinskira kumi pan apu sa ki, upla ai muihni wal unsaban bri ba laka daukaia sip ba?
46006006	Aitani saki, muihni kum ai walka wal unsaban bri ba, wihta hidan nani ba mawanra wih yaka ai laka ba daukbia?
46006007	Kasak pali sa, man nani pana, pana walkam nani aikuki unsaban brisma ba latan marikisa bara, aiska pali kauhwram sa. Kau pain kabia, yarka wataui mai munaia ba? Kau pain kabia, yarka mai impliki bangwbia ba?
46006008	Sakuna, man nani kasak laka daukras bara impliki bangwisma, muihkam pali nani ra sin.
46006009	-
46006010	Man nani kaikras sma ki, taniskira nani ba, Gâd king aimaki ba lakara ai dukya bribia apia? Baku bamna, man nani aimawahkpara! Kan ai maîa takras taski laka dauki ba, aidul nani ra ai pura suni mayuni bangwi ba, marit laka sasauhkra nani ba, waitna nani ai tahkia wal taski laka dauki nani ba, aîmplikra nani ba, gridikira nani ba, bla tatakra nani ba, upla dusa kakuhbra nani ba, upla dukya dadakbra nani ba sut sin, Gâd king aimaki ba lakara ai dukya bribia apia.
46006011	Man nani tilam wina tila nani ba baku nani kata. Sakuna man nani ba saurka wina pat klin mai sakan sa, hulikira nani sin mai daukan sa, bara Dawan Jisas Kraist nina ba mita bara wan Gâdka Spiritka ba mita sin, kasakkira nani mai kulkan sa.
46006012	Man nani tilam wina kumi kra naku wibia: "Yang lika pri bara dia daukaia sna ba laikki." Kasak; sakuna diara sut ba pain baman lika apia sa. Upla ba dia daukaia want ba ai laikka pri sa, sakuna diara kumi mita sin yaka upla ra alba briaia apia sa.
46006013	Upla wala kum bila wibia: "Plun ba wan byara dukya sa, bara wan byara ba plun dukya." Kasak; sakuna Gâd mita sut ba sauhki tikbia. Upla wîna tara ba taski laka daukaia dukyara lika apia sa, sakuna Dawan dukya mika; bara Dawan ba wan wîna tara dukya sa.
46006014	Bara Gâd mita Dawan ba pruan wina kli bukan ba baku, yawan ra sin ai karnika ni wan bukbia.
46006015	Man nani kaikras sma ki, man nani kumi bani wînam tara ba Kraist wîna sirpika nani sa? Bara yang na Kraist wîna tara sirpika ba kum brih, rug mairin wîna tara ra brisi mangkamna ki? Sip apia pali!
46006016	Man nani kaikras sma ki, ani uplika rug mairin kum wal asla prawan kaka, sut ba wîna tara kumi baku takuya? Kan Ulbanka ra wisa: "Wal ba wîna tara kumi takbia."
46006017	Sakuna upla kum Dawan ra asla takuya kaka, wal ba kumi takisa spirit mapara.
46006018	Baku bamna, taski laka wina man nani plaps. Saurka wala nani upla tila dauki ba, ai wîna tara lata tanira daukisa; sakuna ai maîa briras taski laka dauki uplika ba, ai wîna tara mapara saura daukisa.
46006019	Kaikras sma ki, man nani wînam tara ba Gâd mita Spirit Hulikira maikan ba tempelka sa, bara Spirit Hulikira ba man nani ra iwisa? Man nani lika man nani dawanka nani apia sma,
46006020	Gâd mita mana kum ni mai atkan sa. Baha mita man nani, wînam Gâd ra pain kulkaia sma.
46007001	Bara nanara, man nani ai makabi walram tanka nani ba mai wisna. Waitna kum marit takras kaka, baha ba pain sa;
46007002	sakuna rug laka bara ba mita, waitna bani ai maîa mairin bri kaia sa, bara mairin bani sin ai maîa waitna bri kaia.
46007003	Bara waitna ba ai maîa, bara mairin sin ai maîa ba wal dia daukaia ba daukbia.
46007004	Maîa mairin ba ai wîna tara dawanka apia, sakuna baha ba ai maîa waitna dukya sa. Bara baku sin, maîa waitna ba ai wîna dawanka takras sakuna baha ba ai maîa mairin dukya sa.
46007005	Baha ba mita, pana, pana wal prawaia apia wipara, pura sunra warkka daukaia dukyara; wal la daukma pyu wiria wal asla prawaia apia. Baha ningkara, kli asla prawi bangwaia sma, wînam tara nani sip alki takaskras sma ba mita, Setan mita kra traikam kaikbia ra sia.
46007006	Naha na adar baku lika mai wiras sna, sakuna help kum baku.
46007007	Yang pali na want kawaina upla sut ba, yang wal baku kabia; sakuna Gâd mita upla banira sinska sat, sat yaban sa, upla tila nani ra naku, wala nani ra lika baku.
46007008	Nanara, waitna mairin briras nani ra, bara pyarka mairin nani ra sin wisni: man nani mampara kau pain kabia mairin briras kama kaka, yang wal baku.
46007009	Sakuna man nani wînam brinka ba sip alki takaskras sma kaka, marit taks; kan aitani sa marit takaia ba, wan wîna brinka karna ni amaia ba wal.
46007010	Marit takan nani ra adar yabi wisna, maîa mairin ba ai maîa waitna swiaia apia sa. Naha adarka bila na yang duki lika apia sa, sakuna Dawan dukya.
46007011	Sakuna maîa mairin ba ai maîa waitna swibia kaka, mairka ba ban marit takras kaia sa, ai maîa waitna wal kli ai uplika takaia. Bara baku sin, maîa waitna ba ai maîa mairin ra swiaia apia sa.
46007012	Wala nani ra yang pali mai wisni, Dawan lika apia: wan muihni kum ai maîa mairin kum brisa, bara mairka ba lalukra apia sa, sakuna ai kupia kumi luki waitna ba wal ban brih iwi kaia luki sa kaka, wan muihnika ba mairka bara swiaia apia sa.
46007013	Bara kristian mairin kum maîa ba lalukra apia sa, sakuna ai kupia kumi luki mairka ba wal ban brih iwi kaia luki sa kaka, mairin ba mita waitnika ba swiaia apia sa.
46007014	Kan kasak lukras waitna ba, ai maîa mairin lalukra ba wal asla takan ba mita, hulikira kulkan sa; bara kasak lukras mairka ba, ai maîa waitna kristian ba wal asla takan ba mita, hulikira kulkan sa. Naku apia kaka, man nani luhpiam nani ba hidan nani luhpia bangwi ba baku kaia kan; sakuna naha mita, witin nani ba hulikira nani kulkan sa.
46007015	Sakuna, waitnika ba apia kaka mairka ba sapa kasak lukras, dakwi takaia lukisa kaka, baku daukbia. Bara baku daukbia kaka, wan muihni, wan lakra ba, witin pri sa dia pliki briaia ba ai laikka; kan Gâd mita kupia kumi lakara iwi kabia wisi wan paiwan sa.
46007016	Man, maîa mairin kristian sma ba, nahki kaikisma maîam waitna ba swaki sakaia sip sma sapa? Man, maîa waitna kristian sma ba, nahki kaikisma maîam mairin ba swaki sakaia sip sma sapa?
46007017	Nahki kabia kra, kumi bani Dawan dia yaban ba kat iwi kaia sa, bara Gâd mita paiwan bara witin nahki kan ba kat. Serts nani sut ra yang naku adar yabisna.
46007018	Gâd mita sirkumsisan pât bri uplika kum paiwisa kaka, uplika ba baha sirkumsisan ba ban bri kaia sa; bara Gâd mita sirkumsisan briras uplika kum paiwbia kaka, uplika ba sirkumsisan mangkaia apia sa.
46007019	Sirkumsisan bri kaia apia kaka apu kaia ba lika, bahki sa; Gâd laka nani bila wali daukaia ba sika diara tara ba.
46007020	Upla bani Gâd mita paiwan bara nahki kan ba kat, ban kaia sa.
46007021	Gâd mai paiwan bara alba kapram kaka, man baha dukyara uya lukpara; sakuna pri takaia sanska bri kama sin, baku ni dauks.
46007022	Kan upla kum Dawan bui paiwan bara alba kan kaka, nanara lika pri uplika sa, bara Dawan dukya daukisa; bara baha sin natkara, ani uplika Kraist mita paiwan bara pri uplika kan kaka, nanara lika witin albika sa.
46007023	Gâd man nani ba mana tara ni mai atkan sa; baku bamna, upla nani mita yarka alba nani mai daukbia ra.
46007024	Muihki nani, upla kumi bani Gâd mita paiwan nahki kan ba kat, ban witin mawanra baku pali kaia sa.
46007025	Bara marit takras uplika nani ba dukyara lika, Dawan wina lâ kumi sin briras sna; sakuna yang dia lukisna ba aisuna, Dawan mita umpira ai kaikan ba mita upla kasak kum baku.
46007026	Yang lukisna ba lika naku sa: ani uplika nahki ba, baku ban kaia kau pain sa, trabil pyua nani yawan nanara brih iwi na mita.
46007027	Man ba maîam mairin kum brisma kaka, witin wina dakwi takaia lukpara; bara maîam mairin apu sma kaka, man plikpara.
46007028	Sakuna marit takuma kaka, man saurka kumi sin daukras sma; bara tukta mairin kum marit takbia kaka, witin sin saurka kumi sin daukras sa. Sakuna marit taki uplika nani ba tani trabil nani bribia, bara naha trabilka nani bri ba yang want apia sna.
46007029	Muihki nani, yang wiaia want sna tanka ba lika naku sa: yawan kau pyu wiria baman brisa. Bamna, nanara wina ai taura, marit waitna nani ba ai maîa apu baku iwi kaia sa;
46007030	ini nani ba, sari apu baku kabia; kiki bangwi ba, lilia apu baku nani kabia; bara upla wina diara atki nani ba, dukya nani atkuya ba ai dukya nani apia kan baku lukbia;
46007031	naha tasba wina ai helpka saki ba, baha helpka ba aiska pali bri bangwras baku kabia. Kan naha tasbaia yawan nanara kaiki na, mahka lui auya sa.
46007032	Yang want sna man nani ba kupiam trabilka nani wina pri kama. Waitna maîa apu ba, Dawan warkka nani baman trabil taki lukisa, kan Dawan dia lihki ba kat witin dauki yabaia trai munisa;
46007033	sakuna marit takan waitnika ba, tasba bisniska nani baman trabil taki lukisa, bara ai maîa dia lihki ba kat daukaia sin,
46007034	bara waitna ba baku taui witin nani ra aubi brihwan sa. Bara mairin maîa apu ba apia kaka tyara aingwa pali ba, Dawan warkka trabil taki lukisa, kan witin want sa hulikira takaia, ai wîna ra bara ai spiritka ra sin; sakuna marit mairin ba tasba bisniska nani trabil taki lukisa, bara ai maîa waitna dia lihki ba kat daukaia sin.
46007035	Naha na mai wisna lâ karna maikaia dukiara lika apia sa, man nani ra help mai munaia want sna ba mita. Sakuna, yang want sna man nani ba kulkanka laka pali ba bri kama, bara Dawan warkka ba aiska pali daukaia.
46007036	Sakuna ani uplika luki kaka, ai luhpia mairin ba marit takbia ba kau pain sa, witin tyara pyua ba pat lui auya ba mita, bara baku daukbia ba kau pain sa kaka, witin dia kau pain sa lukbia ba daukaia sa; witin nani sip sa marit takaia, kan baha ba saurka kumi sin apia sa bamna.
46007037	Sakuna ani waitnika, baku daukaia witin ra taibi munras sa, bara witin dia daukaia lukbia ba pri pali sa, bara ai kupia ra ai luhpia mairin ba marit takras ban kabia dukyara ban bapi lukisa kaka, witin pain daukisa.
46007038	Baku bamna, ani waitnika ai luhpia mairin maîa baikisa kaka, witin pain daukisa; bara ani waitnika ai luhpia mairin maîa baikras ba, witin lika kau pain daukisa.
46007039	Marit takan mairka ba kau ai maîa waitna ba raya pyua ra, witin lika pri apia sa; sakuna ai maîa waitna ba prubia kaka, witin ani waitnika ra want ba wal marit takaia pri; sakuna waitna ba lalukra kaia sa.
46007040	Sakuna, mairka ba kli marit takras kaka, witin kau lilia kabia. Yang maipara lika baku sa, bara lukisni yang na sin Gâd Spiritka ba brisna.
46008001	Bara nanara, aidul nani ra sakripais dauki yan pata ba tanka aisisni. Kasak sa baha aisi ba: Yawan sut tanka brisa; baha tanka kaikaia laka ba wan munisa yawan na tara sa, sakuna latwan laka mita lika spirit tani wan kan pawisa.
46008002	Ani uplika diara tanka manis kaikisa luki ya ba, witin lika dukya lika dia tanka briaia kan lan kaia ba, kau lan apu sa.
46008003	Sakuna ani uplika Gâd ra latwan kaiki ba, Gâd mita witin ra kaikisa.
46008004	Baku bamna, aidul nani ra sakripais dauki yan pata ba piaia, yawan kaikisa aidul ba naha tasba ra diara bahki pali sa, bara Gâd kumi baman sa, wala apu.
46008005	Bamna, kasbrika pura ra kra, tasba ra kra, gâd nani wi ba bara kabia kra, bara baha tanka ra gâd ailal, dawan nani sin ailal bara sa;
46008006	ban sakuna, yawan mapara lika Gâd kumi baman sa, baha sika wan Aisa. Bara Aisa ba diara sut paskan, yawan na lika witin dukyara raya iwisa. Dawan sin kumi baman sa, baha sika Jisas Kraist. Witin mita diara sut ba bara sa, bara witin bak yawan raya iwisa.
46008007	Sakuna upla sut naha tanka na kaikras sa. Upla tila nani aidul nani ra ai pura suni mayunra yabaia laka ban dauki kan ba, naiwa yua kat ban baha pata nani ba pisa, aidul nani ra sakripais dauki yan kan baku; witin nani kupia dara walra ba swapni sa, bara aidul ba mita taski daukuya luki bangwisa.
46008008	Ban sakuna, plun ba mita Gâd lama palira lika wan brih wabia apia; bamna yawan na plun pibia ba mita kau pain nani lika takbia apia, bara plun piras ba mita kau saura nani sin takbia apia.
46008009	Sakuna, aman kaiki bas, baha pri laka bri bangwisma ba mita, yarka witinka nani ai kasak lukan laka mapara swapni ba saura lakara batakbia ra.
46008010	Kan man, naha diara nani tanka kakaira sma ba, aidul kum tempelka ra iwi plun pima, bara sinska swapan uplika kum mita mai kaikbia kaka, baha uplika ba sin ai kupia dara walra sibrin apu brih gâd bahkira plun yan ba piaia sip sa.
46008011	Bara baku, naha uplika swapan na, witinka ba muihkam bara witin dukyara sin Kraist pruan ba, man diara tanka kakaira sma ba mita tanis tiwbia.
46008012	Baku bamna, wan muihni nani ai kasak lukan laka mapara swapni bangwi ba kupia dara walra sauhki sma kaka, man nani ba Kraist pali mapara saura daukisma.
46008013	Baha mita, yang plun pisna ba mita muihki ra saura daukisa kaka, yang kli pali wîna pimna apia, muihki ba saura lakara batakaia apia dukyara.
46009001	Yang na pri sna apia? Yang na apastil sna apia? Yang na Jisas wan Dawan ba kaikri apia? Yang Dawan wal wark takri ma nani ba man nani apia?
46009002	Bankra upla wala nani mita apastil kum baku pain ai kulkbia apia; sakuna man nani lika pain ai kulkaia sma, kan Dawan ra lalukra nani ba sika kaikisa kasak pali yang na apastil sna.
46009003	Baha nani yang nini aisi ba mapara naku aisisna:
46009004	Raitki brisna diara piaia bara diaia aiki ba sin briaia,
46009005	bara baku yang sin kristian mairin kum maî brih taukaia, apastil wala nani dauki ba baku, Dawan muihnika nani sin, bara Pita sin.
46009006	Apia kaka dia lukisma ki, Barnabas, yang wal baman upla nani main wan kaikaia rait brisa?
46009007	Ya suldawa aimaki ai mana nani aibapi ba? Ya mita wain nasla nani mangki baha wina dabras ba? Ya mita syîp nani main kaiki, tyalka laya subi ba wina diras?
46009008	Bara luki bangwpara naha na upla lukanka baman aisisna, kan Moses laka ra sin baku wisa.
46009009	Bamna lâ wauhkataya ra naku ulban sa: "Bip waihntka plauar ma taibi ba bila, diara ni priskpara." Gâd naku aisan, witin bip bul nani dukyara lukisa baman lika apia,
46009010	sakuna yawan dukyara lukisa, kan lâ ba yawan dukiara ulban kata; ani uplika tasba baiki ba bara plauar ma taibi ba sin ai kainara diara briaia luki daukaia sa baha daukbia ba wina diara bribia.
46009011	Bamna, yang nani man nani tilamra spirit dukya ma nani mangkri kaka, diara tara luki bangwisma ki, man nani wina wan wîna dukya nani wiria dakamna?
46009012	Upla wala nani mita man nani puram ra naku aimakaia sip sa kaka, yang nani kau lâ brisna apia? Baha raitka yang nani brisna ba, baku daukras. Sakuna, naha sut ban twilki bangwisna, Kraist sturka yamni aisi smalkanka ba, yabalka prakaia apia dukyara.
46009013	Man nani kaikisma tempel warkka dauki uplika nani ba, tempel wina ai pata pisa. Wibia kaka, baha nani altar ra sakripais nani dauki yabi bangwi ba, bahara daîwan nani iki sakripais dauki yabi ba wina, wîna ba pî bangwaia sip sa.
46009014	Baku sin, Dawan lâ mangkan swaki sakan sturka aisi smalki nani ba, baha warkka wina ai rayaka bribia.
46009015	Sakuna aima kumi sin naha laka nani wina yang brih alkras, bara man nani wina kra diara kum pan aikma sin mai ulbras. Pruaia ni kau pain lukisna! Upla kumi mita sin naha liliaka brisna na mihti wina dakbia apia.
46009016	Swaki sakan sturka aisi smalkaia ba lika, yang maipara aimayunaia dukya apia sa, kan yang baha daukaia sna. Sturi yamni ba aisi smalkras sna kaka, yang maipara saura pali kabia.
46009017	Baha mita, kupi lukanka wina daukuna kaka, yang maina briaia sna. Sakuna ai taiban baku daukuna kaka, baku sin baha ba wark kum Gâd wina aikan sa.
46009018	Baku bamna, maina brisna ba lika swaki sakan sturka mana luha smalkisna wina bara sin lilia brisna ba; smasmalkra warkka wina, diara briaia laka brisna ba wina, diara kumi sin sakras kira.
46009019	Upla kumi sin albika apia sna sakuna, upla sut albika takri sa, upla kau ailal Kraist ra bri balaia dukyara.
46009020	Ju nani tilara sna pyua Ju baku takisna, witin nani ba alkaia dukyara; wibia kaka, Moses laka munuhnta ra iwi nani ba dukyara, yang na baha laka munuhnta ra tauisna, witin nani ba win takaia dukyara, kasak pali baha laka munuhnta ra apia sna sakuna.
46009021	Baha sin natkara, Moses laka munuhnta ra iwras nani ba alkaia dukyara; witin nani baku takisna. Kasak yang na Gâd laka munuhnta ra sna sakuna, yang Kraist laka munuhnta ra sna bamna.
46009022	Kasak lukan laka mapara swapnikira nani ba aikuki sna pyua, swapnikira baku takisna, witin nani ba sin alkaia mata. Wibia kaka, witin nani baku takri sa, baku ban pan kum, kum swaki sakaia dukyara.
46009023	Naha sat swaki sakan sturka daukisna, baha yamnika nani wina, yang sin duki briaia dukyara.
46009024	Man nani kaikisma si plapanka kum ra sut plapisa, sakuna kumi baman prisantka ba brisa. Bamna plapi bas prisantka ba briaia praiska alkan ba kat.
46009025	Pulanka kum ra win takaia ridi taki nani ba, dia, dia ai wîna ra saura munaia sip dukia nani ba wina tnayara taukisa. Bara witin nani baku daukisa pura luan prisantka kum pat aisaui ba briaia dukyara; sakuna yang nani lika aisauras prisantka kum briaia dukyara pât taki sna.
46009026	Yang pali lika blain baku plapras; pasa ra pruki baku lika yang aiklabras.
46009027	Sakuna, wîni tara na rau sauhkisna bara taibi munisna bili walbia, baku mika yang upla wala nani ra smalkisna tainka ba aingwa apia ai kulkbia ra sia.
46010001	Muihki nani, yang want sna man nani kaiki kama, wan damika nani Moses nina bliki nani ra dia takan ba. Witin nani ba baha kasbrikika munhtara bangwi kan, bara sut Kabu Pauni bak dimi, lui bangwan.
46010002	Kasbrika bara kabu ra sin, baha nani sut tahbi daukan kata, Moses nina blablikra nani baku.
46010003	Baku sin sut spirit pata ba pisa ta,
46010004	bara sut spiritka laya ba dih bangwan. Kan baha nani ba wan spiritka walpaia, witin nani wal impaki kan ba wina laya dingkan. Bara baha walpaia ba lika Kraist kan.
46010005	Ban sakuna, witin nani aihkika ba, Gâd bui yamni kaikras kata; baha mita witin nani sut upla iwras tasbaia ra prui tiwan.
46010006	Naha diara nani na takan yawan ra tanka kum wan marikaia dukyara, bara baku, mika yawan na diara saura nani want takbia apia, witin nani daukan ba baku.
46010007	Baha mita, man nani aidul nani ra puram suni mayunpara, witin nani wina tila nani daukan ba baku, Ulbanka ra wi sa: "Upla nani ba plun piaia bara diara diaia iwan, bara baha ningkara dans pulan."
46010008	Yawan rug laka daukaia apia sa, witin nani tila wina daukan ba baku, bara yu kum bilara baman 23,000 prui tiwan ba.
46010009	Yawan sin Kraist ra traika kaikaia apia sa, wan damika tila nani daukan ba baku, baha nani ra pyuta mita sami iki apu daukan.
46010010	Gâd mapara sin brukwpara, wan damika tila nani brukwan ba baku, bara Prura Insalka ba mita, baha nani iki tikan ba.
46010011	Naha diara nani sut wan damika nani ra takan, bara Ulbanka nani ra mangkan kata, naha tasba yua nani lui waia lamara yawan raya iwi nani ra, baha tanka wan mariki wan kupia kraukaia dukyara.
46010012	Baku bamna, ani uplika witin ba pain bapi buisa luki kaka, aman kaikbia kauhwaia apia dukyara.
46010013	Man nani traika kaikanka nani brisma ba lika upla wala nani bri ba wal sin baku sa. Kan Gâd lika kasak sa, bara man nani wauhwaia sip sma ba purkara kau traika kaikanka nani maikbia apia. Sakuna, traika kaikanka bri bangwma bara, Gâd mita baha ba wina swak takaia karnika sin maikbia, bara baku sip kama baha ba twilkaia.
46010014	Baku bamna, muihki laitwankira nani, aidul nani ra puram suni mayunaia ba wina man nani plaps.
46010015	Upla diara tanka bri nani ra baku mai aisisni, bara man nani pali sip sma yang dia aisisna ba tanka luki kaikaia.
46010016	Yamni munan kapka wina yawan dî bara Gâd ra tingki wisa, yawan Kraist aikuki kumi takisa witin ai talya ra; yawan brit kriki ba pî bara, yawan Kraist aikuki kumi taki sa ai wîna ra.
46010017	Yawan na ailal sa sakuna, sut sin britka kumi ba wina pisa; bara ba mita yawan na lika wîna tara kumi baman sa.
46010018	Israel uplika ba kaiki bas: sakripais daukan dukya nani pî uplika nani ba, baha sakripaiska ba aikuki asla bri sa.
46010019	Yang wiras aidul ba tanka pain brisa, apia kaka aidul ra sakripais dauki yan wîna ba wîna wala nani wal baha ba kau pain sa.
46010020	Yang aisisna ba lika naku sa: hidan nani diara kum sakripais dauki yabuya bara, baha ba spirit saura nani ra yabisa, Gâd ra lika apia; bara yang want apia sna man nani spirit saura nani wal asla diara bri kama.
46010021	Man nani sip apia sma Dawan kapka wina diaia bara spirit saura nani kapka wina sin diaia; bara Dawan tebilka wina piaia bara spirit saura nani tebilka wina piaia sin sip apia sma.
46010022	Apia kaka yawan mita Dawan ba kupia tuskaia want sa ki? Yawan na witin purkara kau karna bangwisa ki?
46010023	Upla nani wisa: "Upla ba dia daukaia want kaka witin ai laika." Baha kasak sa, sakuna diara sut ba pain baman lika apia sa. Upla ba dia daukaia want kaka witin ai laika, sakuna diara sut spirit pakaia dukia sa.
46010024	Upla bani ai helpka plikaia apia sa, sakuna upla wala nani helpka lika.
46010025	Dia, dia wîna atkaia watla wina atki sma ba pî bangws, bara lukankam klir kaia dukyara diara makabi walpa ra,
46010026	kan, Ulbanka ra wi ba baku: "Tasba bara dia, dia baha ra ba sut sin, Dawan dukya atia sa."
46010027	Kasak lukras uplika kum mita man nani ba ai watla ra plun piaia mai paiwbia kaka, bara man wan mai dauki bangwisa kaka, dia, dia piaia mamwanra kahbia ba pis, bara lukankam klir kaia dukyara man nani diara makabi walpa ra.
46010028	Sakuna upla kum man nani ra mai wibia kaka: "Naha wîna na aidul nani ra sakripais dauki yan sa"; baku kaka, pipara, mai win uplika bara saura munaia apia dukyara, bara lukanka klir bri kaia ba dukyara sin.
46010029	Yang aisisna na lika man lukankam dukyara lika apia, sakuna uplika ba lukanka dukyara. Sakuna upla kum makabi walaia sip sa: "Diakan yang pri laika ba, upla wala kupia dahra walras, laka aisi daukaia sa ki?
46010030	Yang pati ba dukyara Gâd ra tingki wisna kaka, dia muni baha pisna ba tawan, yang maipara saura aisi bangwbia ki?"
46010031	Baku bamna, pî bangwisma sapa, dî bangwisma sapa, dia, dia daukisma sapa, sut ba Gâd prana dukyara dauki bas.
46010032	Upla kumi ra sin trabil munpara: Ju nani sapa, Ju apia nani sapa, Gâd serts ka uplika nani sapa sin.
46010033	Yang daukisna ba baku dauki bas: yang lika dia, dia daukisna bara upla nani dia lihki ba kat daukaia trai kaikisna; yang painki plikras, sakuna upla wala nani painka lika, witin nani swaki sakan kabia dukyara.
46011001	Baku bamna, yang daukisna ba baku dauki bas, yang mita Kraist dia daukan ba kat daukisna ba baku.
46011002	Muihki nani, man nani ra mamyunisni, pyu bani yang ra kupiam krauki bangwisma ba mita, bara smalkanka nani maikatna ba kat alki bangwisma.
46011003	Sakuna yang want sna naha tanka na brima: upla bani lal ba lika Kraist, mairin lal ba ai maîa waitna, bara Kraist lal ba Gâd sika.
46011004	Waitna kum ai pura suni mayunra dauki bara, apia kaka Gâd bila dahra aisi smalki bara, ailal ba srukisa kaka, witin mita Kraist ra swira daukisa.
46011005	Sakuna mairin kum ai pura suni bara, apia kaka Gâd bila dahra aisi smalki bara ailal ba srukras kaka, witin ai maîa waitna swira daukisa; baha ba lika ai tawa irban kan baku sa.
46011006	Mairin ba ailal srukras kaka, kau aitani sa ai tawa ba sut klakbia. Sakuna mairin kum ai tawa klakaia apia kaka ai tawa irbaia ba witin mapara swira dukya sa kaka, witin ailal srukaia sa.
46011007	Waitna ba lika ailal srukaia apia sa, kan witin ba lika Gâd lilka pali sa bara prana ba sin. Sakuna mairin ba lika waitna prana sa;
46011008	kan Gâd mita waitna ba paskan bara, mairin wina paskras kata, sakuna mairin ba waitna wina paskan.
46011009	Mairin ba waitna tawan paskan kata, bara waitna ba mairin tawan lika apia.
46011010	Naha pali dukyara sika, mairin ba insal nani tawan, ai lal pura ra ai maîa karnika sainka kum bri kaia sa.
46011011	Ban sakuna, wan kristian rayaka ra, waitna ba mairin apu sip iwras sa, bara mairin ba sin waitna apu sip iwras.
46011012	Kan mairin ba waitna wina paskan ba baku, baha sin natkara waitna ba mairin wina aisubi takisa; bara diara sut ba lika Gâd wina sika.
46011013	Man nani pali naha tanka na luki kais: mairin ba ailal srukras Gâd ra ai pura sunaia ba aitani saki?
46011014	Wan tanka pali ba mita wan smalkisa, waitna ba ai tawa yari bri kaia ba lika swira dukya sa,
46011015	sakuna mairin ba ai tawa yari bri kaka, baha lika witin ai prana sa; kan mairin ra ai tawa yari ba yan sa ailal srukbia.
46011016	Sakuna ani uplika naha tanka dukyara blahwaia want kaka, witin kaiki kaia sa, yang nani na, bara Gâd sertska nani ba sin natka wala lika kaikras bangwisna.
46011017	Ban sakuna, naha smalkanka nani mai ulbisna na, yang man nani ra sip mamyunras sni; kan man nani asla aidrubankam daukisma ba saura mai munisa, pain mai munaia ba watlika ra.
46011018	Ta palira, yang sturkam walisni, man nani serts ra asla aidrubisma bara, tilamra tarbaiwan laka nani bara sa; bara yang kasak lukisni naha na wiria kasak baku sa.
46011019	Bamna, man nani ba aihka dakwi takaia sma, bara baku mika baha nani kasak kristian nani ba latan kaikan kabia!
46011020	Man nani asla aikuki aidrubisma bara, Dawan pata pali ba lika piras sma.
46011021	Kan man nani pî sma bara, upla bani taura wih ai pata mahka pisa; bara kum, kum pin daukikan, wala nani lika bla sut takisa.
46011022	Man nani wamtla nani apu ki, bahara plun piaia bara diara diaia? Naku dauki bangwisma bara, Gâd sertska ba bahki kulkisma, bara diara apu uplika nani ra swira daukisma. Naha dukyara dia mai wimna bila kaiki bangwisma? Man nani ra mamyunaia sna ki? Naha dukyara lika yang sip mamyunras sni!
46011023	Kan yang na Dawan pali wina, naha smalkanka man nani ra maikri na, brisatna: Dawan Jisas ba ai waihla mihta ra mangkan sin tihmika ra, brit ba ai mihta ra brin,
46011024	bara Gâd ra tingki wih, kriki, wisata: "Naha sika yang wîni tara, man nani dukyamra yaban ba. Naha na yang ra luki dauki bas."
46011025	Baku sin, pata tara ba pin ningkara, kap ba ai mihta ra brin bara, wisata: "Naha kapka sika lâ raya daukan sa, yang tailya ni. Aima bani man nani disma bara, yang ra luki dauki bas."
46011026	Baku bamna, aima bani naha britka na pima bara naha kapka sin dima bara, Dawan pruanki ba param aisi bangwi bas, witin balbia ba kat.
46011027	Baku bamna, ani uplika baha britka ba pî, kapka ba wina dî Dawan ra kulkras natkara bribia kaka, witinka ba Dawan wîna tara mapara bara talya mapara, sin pâtki ra sa.
46011028	Baku bara, kumi bani brit ba piaia bara kap ba wina diaia kainara, ai kupia dara walra ba laki kaikaia sa.
46011029	Kan witin baha ba pî dî bara, Dawan wîna tara tanka ba pain kaikras sa kaka, ai wîna ra pâtka dingkaia dukyara baha ba pisa bara sin disa.
46011030	Baha mita sika man nani tilamra ailal siknis bara swapan bangwisa, bara tila nani sin pat pruan sa.
46011031	Sakuna yawan pali wan tanka nani ba aman kaikbia kaka, Dawan bui baku wan laka daukaia apia kan.
46011032	Sakuna Dawan wan laka dauki bara, klala wankisa, tasba uplika nani aikuki pât ra wan dingkan kabia apia dukya ra.
46011033	Baku bamna, yang muihki nani, piaia asla taki bangwisma bara, pana, pana walkam nani bila kaiks aikuki piaia.
46011034	Bara ani uplika plun pin daukisa kaka, bara ai watla ra piaia sa; bara baku mika man nani asla aidrubisma tankam ba, Gâd mita klala maikbia apia. Diara wala nani ba lika, yang man nani ra mai kaikamna bara, wapnika mangkamna.
46012001	Muihki nani, yang want sna Spirit prisantka, upla banira sins tanka yabi ba baha nani kaikbia.
46012002	Man nani pain kaikisma kau hidan katma bara, aidul bilas nani mita raski mai brihwi kata.
46012003	Baha mita, nanara want sna kaiki kama, ani uplika naku wibia kaka: "Jisas ba latuban kabia!", witin ba Gâd Spiritka karnika mita aisaras sa. Bara upla kumi sin sip wiras: "Jisas ba Dawan!", witin ba Spirit Hulikira karnika mita aisisa kaka lika.
46012004	Upla kum sip sa prisantka sat, sat ba briaia, ban sakuna sut yabi ba, sin Spiritka.
46012005	Napakan warkka daukaia ba sat, sat bara sa, sakuna Dawanka kumi dukya sika, yawan dauki ba.
46012006	Diara nani karnika sat, sat bara sa, sakuna sin Gâdka mita sika baha dauki ba upla sut ra.
46012007	Gâd mita upla banira, Spirit yawan ra iwi ba tanka kum marikisa; upla sut painka dukyara.
46012008	Spirit ba bak, witin upla tila nani ra sins tara brih aisaia sinska yabisa, bara wala nani ra lika, baha sin Spiritka bak diara tihu tanka kaiki aisaia sinska yabisa.
46012009	Wala nani baha sin Spiritka mita, kasak lukan laka brisa; bara wala nani ra lika, sikniska ra nani rakaia karnika yabisa.
46012010	Tila nani sain tara nani daukaia sinska yabisa, bara wala nani ra lika, Gâd wina sturi nani brih aisaia sinska. Wala nani ra Gâd mita sins yabisa, spirit kuninkira nani ba ani sapa bara Spirit kasakkira ba sin ani sapa kaikaia; wala nani bila sat, sat aisaia sinska brisa; bara kau pali wala nani ra lika, baha bila nani ra dia aisin ba tanka param aisaia sinska yabisa.
46012011	Sakuna naha sut lika sin Spiritka kumi baman sa; witin mita sika upla banira sinska sat, sat yabi ba, nahki witin want ba kat.
46012012	Kan Kraist ba lika wîna tara kum baku sa, bara baha ba wîna sirpika ailal brisa; baha wîna sirpika nani ba ailal sa sakuna, wîna tara kumi daukisa.
46012013	Baku ba mita yawan sut na, Ju nani kabia apia kaka Grîk nani kabia kra, alba nani, alba apia nani, tahbi wan daukan bara, asla wîna tara kumi paskan sa, Spirit kumi baman bak; bara sut ra sin Spiritka kumi bak wankan din sa.
46012014	Wîna tara kum ba, wîna sirpika kumi ni baman paskras sa, sakuna wîna sirpika ailal ni.
46012015	Mina ba wibia kaka: "Yang na mihta apia, bara mita bila wibia, yang lika wina tara piska apia sna", baha dukyara lika sip apia sa wîna tara dukya kaia apia.
46012016	Kyama ba wibia kaka: "Yang na nakra apia, bara baha mita wîna tara piska apia sna", baha mita sip apia sa wîna tara dukya kaia apia.
46012017	Wîna tara aiska ba nakra baman kaka, yawan nahki walaia sip kabia? Wîna tara aiska ba kyama baman kaka, yawan nahki diara kia briaia sip kabia?
46012018	Sakuna Gâd mita wîna tara sirpika bani ba ani pliska witin want kan ba kat mangkan sa.
46012019	Baha sut ba wîna sirpika kumi baman kaka, wîna tara ba anira kabia?
46012020	Bamna latan sa wîna sirpika ailal bara sa sakuna, wîna tara kumi baman sa.
46012021	Wan nakra ba sip wan mihta ra wiras sa; "Wantkam apia sna"; wan lal ba wan mina nani ra sip wiras: "Yang man nani wantkam apia."
46012022	Sakuna, wan wîna tara ra sirpika nani kau swapni baku nani ba, baha nani sika yawan kau want pali ba;
46012023	bara wan wîna tara sirpika nani yawan kau bahki kulki ba, baha nani sika kau pain pali skahki ba. Bara pain apia baku kulki wîna sirpika nani ba sika, yawan kau prana yabi ba,
46012024	baha prana ba wan wîna tara sirpika kau painkira nani ba want apia sa. Gâd ba wan wîna tara ra baku asla prakan, ani wîna sirpika nani yawan kau bahki kulki ba, prana bribia dukyara,
46012025	bara baku wan wîna tara ra dakwi takan laka apu kabia; sakuna wîna sirpika bani ba sirpika wala nani dukyara trabil taki luki kabia.
46012026	Wan wîna tara sirpika kum pât wauhwisa kaka, wîna sirpika wala nani ba sut sin wauhwisa; bara wîna sirpika kum ra prana yabuya kaka, sirpika wala nani ba sut aikuki lilia takisa.
46012027	Baku bamna, man nani sut lika Kraist wîna tara nani sma, bara kumi bani baha wîna sirpika kum sma.
46012028	Baku bara, serts ra Gâd ba upla tila nani ai pliska kat mangkan sa: taura pali, apastil nani, baha ningkara, Gâd dahra aisasara nani; ningkara, smasmalkra nani; ningkara, sain tara nani dauki bangwi ba; ningkara, sikniskira nani raki nani ba, upla ra help muni bangwi ba, ta bri uplika nani bara bila sat, sat aisaia sinska bri bangwi ba.
46012029	Sut ba apastil sa ki? Sut ba Gâd dahra aisasara sa? Sut ba smasmalkra sa? Sut sain tara nani daukaia karnika brisa ki?
46012030	Sut sikniskira nani rakaia karnika brisa ki? Sut bila sat, sat aisisa ki? Sut sip saki bila sat sat ra aisi nani ba tanka param sakaia? Apia pali.
46012031	Baku bamna, trai kaiki bas kau sins pain nani ba Gâd wina briaia. Sakuna yang mita kau yabal pain kum mamrikamni.
46013001	Yang na upla nani aisi ba bilara, bara insal nani bila sin aisaia sip kamna sakuna, latwan laka apu sna kaka, aisinki ba lika drum prukan kli, kli ini ba baku sa, pan taya prukan bin dauki ba baku.
46013002	Gâd aikan bila dahra nani ba aisaia sip kamna kra, dahra prakan tanka nani ba sut kakaira kamna kra, sins laka sat, sat bri kamna kra, il nani ba ai pliska wina kitbi sakaia kasak lukan laka aitani kat bri kamna kra, sakuna latwan laka apu sna kaka, yang lika bahki sni.
46013003	Dia brisna ba upla nani ra yuamna kra, bara wîni tara pali na sin angkbia wisi yabamna kra, sakuna latwan laka apu sna kaka, baha sut ba bahki man sa.
46013004	Latwan laka bri uplika ba, wihka bila kaikisa; upla yamniki ra sa bara tatumra lika apia; aimayunras sa bara kakalwra sin apia.
46013005	Ai natka nani ba saura apia sa bara ai dukya sin plikras; ai kupia baikras sa bara upla ra laui baman sin taukras.
46013006	Kasak apia nani dukyara witin ai lilia takras, sakuna kasak tanka dukyara lika.
46013007	Diara sut ba twilkisa. Diara sut ba kasak lukisa. Diara sut ba ai kainara bila kaikisa. Diara sut mapara ban bapi buisa.
46013008	Latwan laka ba pruras ban raya iwisa. Pyua kum balbia, bara Gâd wina bila nani brin dahra aisabia apia, bila aihka nani ra sin aisabia apia sa, diara tanka kaikaia laka ba sin luha apia kabia.
46013009	Kan yawan diara tanka kaiki ba wiria baman sa, bara Gâd bila dahra ba sin wiria baman yawan aisisa;
46013010	sakuna aiska aingwa tanka ba balbia bara, wiria baman ba lap tiwbia.
46013011	Yang tuktan kapri pyua, tuktan baku aisi katna, tuktan baku daira wali katna, bara tuktan baku sin luki katna; sakuna almuk takri nara, tuktan laka nani ba mahka swiri.
46013012	Baha sin natkara, nanara yawan diara nani kaiki ba lukinglas ra baku sa, lilka tihmu baku; sakuna baha pyua ra lika, yawan latan pali kaikbia. Nanara lika yang wiria baman kaikisna, sakuna baha pyua ra lika aiska pali kakaira kamna, Gâd mita yang ra kakaira ba baku.
46013013	Diara yuhmpa ban kaiara bara ba, kasak lukan laka ba, wan kainara diara bila kaikaia laka ba, bara latwan laka ba sin, sakuna yuhmpika wina kau tara ba lika, latwan laka.
46014001	Bamna man nani trai kaiki bas latwan laka ba bri kaia, bara Gâd mita spirit sinska laka nani maikbia dukiara sin karna pali pliki bangwi bas, kau pali witin wina sturi nani brih aisaia ba.
46014002	Baha uplika bila sat aihka aisi ba, upla ra lika aisaras kuna Gâd ra mika, kan upla kumi sin witin dia aisi ba tanka briras. Witin aisi ba Spirit tanka ra, sakuna upla kumi sin baha tanka briras.
46014003	Sakuna Gâd wina sturi nani brih aisi uplika ba, upla wala nani ra aisisa, witin nani ba spirit tanka mapara yaka pawaia dukyara, ta baikaia, bara maisanihkaia sin.
46014004	Bila sat aihka aisi uplika ba, witin spirit tanka ra pawisa, sakuna Gâd wina sturi nani brih aisi ba lika serts uplika nani ra spirit tanka yan pawisa.
46014005	Yang brin ai dauki kabia, man nani sut ba bila sat aihka aisaia sinska nani bri kama; sakuna kau pali brin ai dauki kabia Gâd wina sturi nani brih aisaia sip katma kaka. Kan Gâd wina sturi nani brih aisaia ba kau pain sa, bila sat aihka aisaia ba wal, bankra bila sat aihka nani ra aisi dukya nani ba, tanka param saki aisabia kaka lika, serts uplika nani ba spirit tanka mapara pawbia dukyara.
46014006	Baha mita, muihki nani, yang man nani ra bal bila sat aihka nani ra mai aisamna kaka, dia helpka man nani brima ki? Help nani brima apia, bankra Gâd mita diara kum yawan kaikbia dukyara mai aisuna kaka lika, diara tanka kaikan dahra kum mai wisna kaka, Gâd wina sturi kum brih aisuna kaka, wan kanra bila kaikan laka kum kabia.
46014007	Myusik pulaia dukya nani, plut apia kaka arp, binka sat nani dauki sa kaka, binka aihka nani baku bara, tanka briras sa, dia tyunka kangbisa sapa.
46014008	Bara war aiklabuya bara, sin trumpit binka ba latan kangbras sa kaka, suldawa kumi sin aiklabaia ridi takbia apia.
46014009	Man nani ra sin baku takisa: twisam ni tanka briaia sip ba bila nani aisaras sma kaka, nahki upla walbia dia aisisma sapa? Man nani lika pasa ra ni aisi kama!
46014010	Latan sa naha tasba ra bila sat ailal nara sa, bara kasak pali sut ba ai tanka brisa.
46014011	Sakuna upla kum ai bila aisi ba yang tanka briras sna kaka, uplika ba mapara trengsar kum baku kamna, bara pana sin uplika ba, yang maipara witin trengsar baku kabia.
46014012	Baha mita, man nani spirit tanka mapara sins nani brin pali mai dauki ba, kau pali trai kaiki briaia sma, baha nani serts uplika nani ra yan pawi ba.
46014013	Baku bamna, ani uplika bila sat aihka aisi ba, Gâd ra makabaia sa baha bila ra aisi ba tanka param sakaia karnika yabia.
46014014	Kan yang bila sat aihka kum ra puri sunisna kaka, kasak pali spiritki ba lika ai pura sunisa, sakuna kupi lukra ni lika baha wina help kumi sin briras.
46014015	Ban kaka, yang dia daukaia sna ki? Spiritki ni puri sunaia sna, bara baha ni baman apia sakuna kupi lukra ni sin. Spiritki ni lawana nani aiwanaia sna, bara baha ni baman apia sakuna kupi lukra ni sin.
46014016	Kan man ba spiritkam ni baman, Gâd ra mayunra yabisma kaka, upla kum baha wali ba sip tingkikam pura sunra, bara man wal asla takras, kan dia aisisma ba witin tanka briras sa.
46014017	Tingkikam pura sunra ba uya pain kaia sip sa, sakuna uplika wala ba spirit mapara sip pawras.
46014018	Yang Gâd ra tingki wisna, man nani sut purkam ra bila sat aihka aisaia sip sna ba dukyara;
46014019	sakuna prias dauki bara kau want sna, upla tanka briaia sip kaka bila 5 aisaia, upla wala nani ra sin smalkaia dukyara, bila sat aihka ni bila 10 tausin aisaia watlika ra.
46014020	Muihki nani, tuktan sirpi nani baku luki kapara. Saura daukaia mapara lika tuktan nani baku bas, sakuna lukankam mapara lika upla almuk nani baku bas.
46014021	Lâ wauhkataya ra naku ulban sa: "Naha nisanka ra bila aihka nani upla trengsar nani bila bak sin aisamna, sakuna baku kabia sin bili walbia apia, Dawan baku wisa."
46014022	Baku bamna, bila sat aihka nani aisaia sinska ba lalukra apia nani mapara sain kum sa, lalukra nani mapara lika apia. Sakuna Gâd wina sturi nani brih aisaia sinska ba lalukra nani mapara sain kum sa, lukras nani ra lika apia.
46014023	Bamna, serts uplika aiska ba asla takan bara, kumi bani bila sat aihka aisisa kaka, bara lan apu uplika tila nani lalukra apia nani bal dimuya kaka, aisi bangwbia apia ki man nani ba lamla saura takan sa?
46014024	Sakuna sut Gâd wina sturi nani brih aisisma kaka, bara lalukra apia kum apia kaka lan apu uplika kum bal dimbia kaka, baha wina ai saurka ra witin kasak lukbia bara witin sin bapi bui luki kaikbia, uplika sut dia aisi ba walbia bara.
46014025	Baku ai kupia dahra prakanka nani ba latan takbia, bara ai lula kriki Gâd ra ai pura suni mayunbia bara aisabia kasak pali Gâd ba man nani tilamra sa.
46014026	Bamna, muihki nani, tanka na naku sa: Asla takisma bara upla kum ba Lawana Nani Pura Sunra nani ba brisa, wala ba smalkanka nani, wala ba Gâd wina diara kum param saki marikan ba, wala ba bila trengsar nani ra sturi yamni kum, bara wala lika aisi smalkan nani na tanka param aisaia. Au, diara bani na serts uplika nani ba, spirit mapara yaka pawaia dukyara kaia sa.
46014027	Upla kum bila sat aihka nani ra aisisa kaka, upla wal apia kaka yuhmpa baman aisaia sip sa, bara ba kat sin kumi, kumi ra; bara aisi nani ba upla wala kum mita tanka param aisaia sa.
46014028	Sakuna bahara upla kumi sin tanka ba param aisaia apu sa kaka, kau pain kabia asla takanka bara upla kumi sin diara aisabia apia, kuna kumi bani ai kupia wal aisabia bara Gâd ra sin.
46014029	Baku sin, Gâd wina sturi nani brih aisaia dukya kaka, upla wal apia kaka yuhmpa aisabia, bara walka nani lika dia aisi ba tanka luki pliki kabia.
46014030	Sakuna Gâd mita upla wala kum iwi bara diara kum saki marikuya kaka, pas kata ba mahka ai bila prakbia.
46014031	Bamna baku man nani sut Gâd wina sturi nani brisma ba, sip sma kumi, kumi ra aisaia, bara baku mika sut lan takbia bara ai ta baiki bangwbia.
46014032	Gâd wina sturi nani brih aisi nani ba, ai spiritka nani ba yaka bauaia sa,
46014033	kan Gâd ba kupia kumi laka Gâd ka sa, tanis turban laka Gâdka lika apia. Gâd uplika nani asla takanka sut ra dauki natka ba baku,
46014034	mairin nani ba serts ra sap kaia sa, naku daukaia la apia sa bamna. Kyama lihni nani kaia sa, Moses laka wi ba kat.
46014035	Witin nani diara kum kaikan daukisa kaka, utla ra ni ai maîa waitna nani ra makabi walaia sa; kan mairin kum serts ra aisaia apia sa.
46014036	Pain damra wali kaia sma Gâd bila ba man nani wina ta krikras, bara man nani baman sin baha ba briras sma.
46014037	Upla kum Gâd wina sturi nani brih aisaia sinska aitani brisa luki sa, apia kaka Spirit mita ingnika yaban ai dara walisa kaka, aitani luki kulkaia sa, dia man nani ra ulbisna na Dawan laka bila sa.
46014038	Sakuna aitani luki kulkras kaka, pana sin witin ra aitani luki kulkaia apia sa.
46014039	Baku bamna, muihki nani, trai kaiki bas Gâd wina sturi nani brih aisaia sip kaia, bara bila sat aihka nani ra aisaia ba sin man nani takaski bangwpara;
46014040	sakuna diara sut ba painkira bara wapni kat sin dauki kama.
46015001	Bara nanara, muihki nani, yang want sna swaki sakan sturka man nani ra mai smalkri ba, kupiam krauki kama. Baha smalkanka sika brisatma ba bara bahara bapi buisma.
46015002	Naha sin smalkanka mita sika swaki mai sakan sa, man nani ba dia mai smalkri ba kat daukaia lukisma kaka; bahki pali lika kasak luki bangwras sma kaka.
46015003	Pas taura lika yang palira ai smalkan sturka ba sika man nani ra laki maikri ba. Mai smalkri sa Kraist ba wan saurka nani tawan pruan, Ulbanka nani ra aisi ba baku;
46015004	bara witin ba bikan bara yu yuhmpa ra kli buan baha sin Ulbanka nani ra aisi ba baku;
46015005	bara Pita ra latan takan, bara baha ningkara apastil wala nani ra sin.
46015006	Baha ningkara wan muihni 500 pura witin ba sin pyua ra kaikan, bara baha tila wina aihkika ba kau raya sa, bara tila nani lika pat pruan sa.
46015007	Baha ningkara Jems ra latan takan, baha wina apastil sut ra.
46015008	Sut ra latan takan ningkara, yang palira sin ai takan, yang na tuktan kum kau ai pyua aimakras kan aisubi takan baku kapri sakuna.
46015009	Kan yang na apastil sut tilara kau mai kakaira sna, bara apastil ai makaia sin aitani apia sni, yang pali sika Gâd sertska rau sauhkri ba.
46015010	Sakuna yang dia sna ba lika, Gâd yang wal ai kupia pihni brin ba mita; bara yang wal ai kupia yamni laka brin ba bahkira tauras sa. Sakuna, yang sika apastil nani sut purkara kau wark takri ba; baha ba yang pali lika apia, sakuna Gâd sika ai kupia yamni laka ni yang wal ba.
46015011	Sakuna yang katna sapa witin nani kan sapa lika diara apia; naha sika yang nani sut aisi smalkisna ba, bara naha kat sika man nani kasak lukram ba.
46015012	Sakuna yang nani smalkanki ba, Kraist pruan wina kli buan tanka sa kaka, diakan man nani tilam wina tila nani wisa, pruan wina kli upla sip buras?
46015013	Bamna pruan wina kli buaia tanka apu sa kaka, Kraist sin kli buras sa;
46015014	bara Kraist ba kli buras sa kaka, yang nani smalkisna sturka ba bahki sa, bara man nani kasak lukan laka brisma ba sin bahki.
46015015	Bara baku sa kaka, yang nani na, Gâd witniska kuninkira nani sna, kan aisi bangwrisa, Gâd mita Kraist ba bukan; bamna pruan nani kli buaia ba kunin sa kaka, kasak apia sa Gâd mita Kraist ba bukaia.
46015016	Kan pruan nani ba kli buras sa kaka, Kraist pali sin kli buras ka waia.
46015017	Bara Kraist ba kli buras kan kaka, kasak lukan laka brisma ba bahki sa; bara man nani lika kau ban saurkam nani tilara sma.
46015018	Bara baku sa kaka, Kraist ra kasak luki pruan nani ba sin tanis tiwan sa.
46015019	Kraist bak wan kaina ra diara briaia luki ba naha tasba ra raya iwi na dukyara baman sa kaka, yawan lika upla sut tila wina kau umpirkira nani ba sika.
46015020	Sakuna kasak pali sa Kraist ba pruan nani tila wina kli bukan kata; pruan nani kli buaia daknika tila wina witin sika ma tawahkia ba.
46015021	Kan upla kum taka mita prura ba tasba ra balan ba baku, upla kum taka mita sin pruan nani kli buaia tanka ba balan.
46015022	Adam daukan ba mita upla sut pruan ba, baku sin Kraist daukan ba mita upla sut raya kabia.
46015023	Sakuna kumi bani ai pliska mangkan ba kat: Kraist ba sut taura; baha ningka ra, Kraist balbia bara, witin uplika nani ba.
46015024	Baha kat lika pyua ba sut aimakbia; bara Kraist mita pura aimaki nani bani ba, pura karnika alki bani ba bara karnika sat wala alki nani ba sut pura lubia, king laka ba Gâd Aisa mihta ra mangkbia.
46015025	Kan Kraist ba king kaia sa, Gâd mita ai waihla nani sut ai mina nani munhtara mangkbia ba kat.
46015026	Bara waihla las saura ba sauhki tikan kabia ba lika prura.
46015027	Kan Gâd diara sut ba, Kraist mina nani munuhnta ra mangki swin sa. Sakuna Ulbanka ra wisa "diara sut" ba witin karnika munuhnta ra mangkan sa bara, latan sa Gâd lika baha tilara dimras, kan witin sika diara sut ai mina nani munhtara mangkan bamna.
46015028	Bara diara sut Kraist munhtara yan bauan kabia bara, Kraist pali Gâd Luhpia ba sin, Gâd munhtara baubia, witinka diara sut ai mina munhtara yan bauan ba, baku Gâd ba aiska pali king aimakbia upla nani sut pura ra.
46015029	Bara tila nani sin bara sa, pruan nani tawan tahbi daukisa. Dia muni naha dauki sa? Pruan nani ba kli buras sa kaka, diakan baha nani tawan tahbi daukisa?
46015030	Bara diakan yang nani na, pyua bani trabil ra sna?
46015031	Yang na yu bani prura trabilka ra sna. Muihki nani, naha na kasak pali sa, sin man nani wan Dawan Jisas Kraist ra lalukra nani kapram, lilia sna ba wal baku.
46015032	Upla laka natkara, Epesus ra yang daîwan kraskira nani aikuki aiklabri; sakuna baha wal dia win takri ki? Pruan nani kli buaia apia ba kasak kaka, yawan sipsa aisanka kum aisi ba baku wiaia: "Yawan plun pibia bara dibia, kan yauhka titan yawan prubia bamna."
46015033	Man nani mamwakpara. Aisanka kum aisi ba baku: "Wan panika saura nani mita wan laka pain nani ba sauhkisa."
46015034	Rayaka wapni bara kasak bara kli taus, bara kli sin saura daukpara, kan man nani tilam wina upla tila Gâd ra kakaira apia sa. Naha na aisisni, swiram daukaia dukyara.
46015035	Sakuna ban kra upla kum makabi walbia: "Pruan nani ba nahki buisa? Wîna tara ba dia sat kabia ki?"
46015036	Sinskas! Man tasba ra saumuk mangkuma bara, baha ba pruisa dusa ba raya kaia mata.
46015037	Mangkisma ba lika dusa pawi takbia ba dukyara, plauar ma kabia kra, apia kaka dus ma sat wala sin pawbia.
46015038	Baha ningkara Gâd mita baha ma ba, witin dia sat wîna tara want ba kat yan pawisa; ma banira dia wîna tara yabaia ba kat yabisa.
46015039	Wîna tara sut ba sin satka apia sa; upla nani wîna tara ba sat aihka, daiwan nani wîna ba aihka, tnawira nani wîna ba aihka, inska nani wîna ba aihka.
46015040	Baku sin kasbrika pura ra diara tara nani bara sa, bara tasba dukya tara nani sin; sakuna kasbrika pura ra dukya nani ba prana aihka sa tasba ra nani ba wal.
46015041	Lapta ingnika ba, kati ingnika wal sat aihka, bara slilma nani ingnika wal sin sat aihka; bara slilma nani tilara sin ingnika sat, sat bara sa.
46015042	Pruan nani kli buaia ba sin baku sa. Sukwi dukya kum tasba ra bikisa, bara kli pruras dukya kum buisa.
46015043	Upla mita saura kulki diara kum bikisa, bara pranakira dukia kum buisa. Diara kum swapni kan bikisa, bara diara karnakira kum buisa.
46015044	Spirit apu wîna tara kum bikisa, bara spirit bri wîna tara kum buisa. Spirit apu wîna tara bara sa kaka, spirit bri wîna tara sin bara sa.
46015045	Baku bamna, Ulbanka ra wisa: "Pas upla Adam ba, rayaka bri uplika kum kata"; sakuna Adam wala ba lika rayaka yabi spiritka sa.
46015046	Sakuna spirit dukya ba taura apia sa, spirit apu ba mika; baha ningka ra spirit dukya ba aula.
46015047	Pas upla tasba yuya ni paskan kan ba tasba wina kan; waitna wala witinka ba kasbrika pura wina sa.
46015048	Tasba uplika nani ba lika baha uplika tasba ni paskan kata ba baku sa; bara kasbrika pura uplika nani ba lika witin ka kasbrika pura ra wina ba wal baku.
46015049	Yawan nanara baha uplika tasba ni paskan kata wal wan talya ba baku, naika pyua sin witin ka kasbrika purara ba wina wal sin wan talya kabia.
46015050	Muihki nani, naha tanka na mai win ai daukisa: wîna bara tala ni paskan ba, sip Gâd King aimaki ba lakara ai dukya briras; kan ani dukya aisaui ba sip ban kaia dukyara ai dukya briras sa.
46015051	Sakuna dahra prakan kum na wals: Yawan sut lika prubia apia; sakuna sut aihka wan lakan kabia,
46015052	wan nakra klipan kumi ra, trumpit binka ba walbia. Trumpit ba inbia, bara pruan nani ba bukan kabia, bara kli prubia apia; bamna yawan na aihka wan lakan kabia.
46015053	Kan yawan ra prui dukya ba, ban kaia pruras dukya bani ai kwalka baku dimaia sa; bara wan wîna tara prui na ban kaiara pruras dukya bani ai kwalka baku dimaia sa.
46015054	Bara yawan wan iwanka ra saurakira tanka ba, sip kli saura daukras lâka ba bribia, yawan wan wîna pruaia lâka bri ba sip kli pruras ra taubia kaka, baku mita aimakan kabia Ulbankara dia ulbi swin ba: "Prura ba sauhki tikan sa pura luanka ba mita.
46015055	Prura, pura luaia karnika bri katma ba anira sa? Prura, yang nani sairka paskaia karnika anira saki?"
46015056	Saurka mita sika prura yawan ra wan sarka paskaia ai karnika yabi ba, bara lâ almuk mita saurka ra baha karnika yabisa.
46015057	Sakuna Gâd ra tingki pali, witin ka mita wan Dawan Jisas Kraist bak pura luaia laka wanki ba!
46015058	Baku bamna, muihki laitwankira nani, ban bapi bara pirwras kira bangwi bas. Pyua bani Dawan warkka ba kau ban dauki bas; kan man nani kaikisma Dawan wal asla wark daukisma ba lika, bahki apia sa.
46016001	Bara nanara lika aisisna, Gâd uplika nani Judia ra ba dukyara prisant nani saki blikaia ba; Galesha tasbaia sertska nani ra daukbia wiri ba baku dauks.
46016002	Wîk bani yua pas palira, man nani kumi bani lalah wiria tnayara laki swiaia sma, dia pura sakan ba praiska kat; bamna baha ba suni bri bas, bara baku mika yang balamna bara, man nani lalah plikaia apia kama.
46016003	Bara yang balamnara, ani uplika man nani mita bak sakma ba, baha nani mihta ra wauhkataya nani mangki yang Jerusalem ra blikamna, bara baku mika man nani prisantkam ba, wan muihni bahara nani bara, witin nani mita brisi yabia.
46016004	Bara yang pali na sin wamna aitani kabia kaka witin nani yang wal wabia.
46016005	Yang impakanki brimna bara, Masedonia tasbaia bak luaia sna; baku bamna, baha ningkara Korint ra balamna.
46016006	Bankra man nani aikuki pyu wiria takaskamna baku sa, bankra lî pyua aiska ba nahara luamni, bamna baha ningkara anira impakaia kamna bara man nani sip kama help ai munaia.
46016007	Kan yang na lui bal wamna bak baman lika, mai kaikan ai daukras sa, sakuna man nani aikuki wiria, pyua wihka takaskamna lukisni, Dawan baku wibia kaka.
46016008	Sakuna Epesus ra takaskamna, Pentikus yua ba kat.
46016009	Baha ra yang maipara sans tara pain kum bara sa, Dawan warkka pain pali daukaia dukyara, bara upla ailal baha mapara bangwi ba, bara sa.
46016010	Timoti balbia kaka, man nani trai kaiki witin ba tilamra aikuki liliam bris, kan witin ba Dawan warkka daukisa, yang wal baku.
46016011	Baha mita, man nani wina kumi sin witin ba bahki kulkbia ra. Sakuna, witin ba help muns, ai impakanka ra ai kupia kumi laka wal ban yang ra balbia; kan witin wan muihni wala nani wal balbia ba, yang bila kaikisna.
46016012	Bara wan muihni Apolos ra kasak makabi kapri, wan muihni nani aikuki man nani ra bal mai kaikbia, sakuna nanara lika balaia apia win; sakuna witin sans bribia bara, balbia.
46016013	Man nani aihwaki bas, bara kasak lukan lakara bapi bui bangwi bas. Waitna bas. Karnakira nani bas.
46016014	Dia, dia dauki kama ba, latwan laka wal dauki bas.
46016015	Stepanas ai watla uplika wal tanka ba kaikisma; witin nani sika Akeya tasbaia ra pas upla nani kristian taki ba, bara witin nani ai wîna aiska ni, Gâd uplika nani dukya dauki sa.
46016016	Bamna, yang want sna, man nani sin bahmuna uplika nani ra baui kulki kama, bara ani uplika nani witin nani wal wark taki upla ra help muni nani bara sin.
46016017	Stepanas, Portyunetus bara Akeyikus sin yang ra balan ba mita, lilia sni; man nani apu kapram ba mita, witin nani wamtlika ra aimakan.
46016018	Witin nani yang ra spirit mapara maisinihkan sa, man nani ra maisamnihkan ba baku. Baha sat uplika nani ba pain pali kulki bas.
46016019	Esia tasbaia sertska nani man nani ra ai lakula mai blikisa. Akwila Priska wal, bara witin nani watla ra daknika asla taki ba mita sin, kristian lakula uya mai blikuya.
46016020	Wan muihni sut mita lamkula blikisa. Pana, pana lamkula wi bas, kyawalanka hulikira ni.
46016021	Yang Pâl, mihti pali ni naha lakula ulbi mai blikuna.
46016022	Ani uplika Dawan Jisas Kraist ra latwan kaikras kaka, witin ba latuban kabia. Wan Dawanka, bal!
46016023	Dawan Jisas Kraist mita man nani ra yamni mai munbia.
46016024	Man nani sutra Kraist Jisas ra latwanka ba mai blikuna.
47001001	Yang Pâl, Gâd kupia laka ba mita Jisas Kraist apastilka kum sna, wan muihni Timoti wal, Gâd sertska Korint taunka tara ra ba bangwi ba sut ra bara Akeya tasbaia aiskara, Gâd uplika nani bara ba sut ra sin ulbisna.
47001002	Gâd yawan wan Aisa wina Dawan Jisas Kraist wina sin ai kupia yamni laka ba, ai kupia kumi laka ba man nani puramra laikbia.
47001003	Wan Dawan Jisas Kraist Aisika Gâd ra mayunpi, kan witin sika Aisa kumi latwankira ba bara pyua bani wan maisananihkra Gâdka sa.
47001004	Pât nani sut yawan wauhwi ba tilara witin yawan wan maisanihki sa, bara baku yawan sin sip kabia wala nani pât wauhwi ba sin maisanihkaia, witin wina baha maisanihkra yawan ra wanki ba, baha nani ra yabaia.
47001005	Kraist pât tara wauhwan ba baku yawan sin pât nani wauhwisa, bahamna Kraist ba mita sin yawan maisanihkra tara kum brisa.
47001006	Baha mita, yang nani pât wauhwisna kaka, baha lika man nani maisanihkra laka bara swaki sakan laka brima ba dukyara sa; bamna Gâd mita yang nani maisinihkisa kaka, baha lika man nani sin maisanihkra bara swaki sakan laka brima ba dukyara sa, bara baku lika man nani sip kama ban bapi bui mita, yang nani wauhwisna pâtka nani ba wauhwaia.
47001007	Yang nani bapi bui man nani ra bila kaikanka kum brisna, baku man pât wauhwisma ba mita yang nani kaikisna, maisanihkra Gâd wina yang nani ra aiki ba man nani ra sin maikan sa.
47001008	Muihki nani, brinki sa man nani kaiki kama, nahki pât nani Esia ra yang wauhri ba. Baha lika trabil tara pali kan, wan karnika apu praiska wan daukan kan, bara ban sin yang nani lukri, yang nani ba raya kamna apia.
47001009	Daira sin wali bangwri, prura mihta ra yang nani na ai mangkan sa. Sakuna naha diara nani help wan munan, kau Gâd ra lukaia laka briaia, baha mita yang nani wîni kat lukaia apia, kuna Gâd ra kat mika, witinka mita pruan nani kli buki ba.
47001010	Gâd bui yang nani ra swaki ai sakan bara kau ban sin swaki ai sakisa, prura pâtka tara ba wina. Yang nani kainira lukaia laka ba witin ra kat mangki swiri sa, pyua bani ban swaki ai saki kabia,
47001011	man nani sin puram sunra bak help wan muni kama kaka. Bara upla manis pura sunra bak help wan munbia kaka, Gâd ai kupia yamni laka wanki ba dukyara upla manis tingki wibia.
47001012	Diara kum bara sa wan kupia auyapah daukisa, bara baha sika: wan kupia lukanka ba mita wan wisa, yang nani lika naha tasba ra hulikira lakara bara kunin tanka apu kira watauki bangwri sa; bara kau pali lika man nani tilamra. Baku kaia tanka ba lika, yang nani sinski ba mita lika apia, sakuna Gâd ai kupia latwanka laka tara ba mita sika.
47001013	Bamna diara nani wan wauhkataya nani ra ulbisna ba lika, diara wala apu sa, man nani aisi kaikma bara, tanka brima dukia nani baman sa. Bamna brinki sa man nani tanka sut pali brima,
47001014	man nani sin pat tanka wiria kaikisma ba baku; bamna wan Dawan Jisas balbia yua ra, yang nani dukira amyapah kama, sin yang nani man nani dukyamra aiyapah kamna ba baku.
47001015	Bamna yang pali naku luki kapri, man nani ba pas wih mai kaikaia, bara kli aima wala man nani ra yamni mai munaia;
47001016	Masedonia ra lui wamna bara man nani mai kaikaia luki kapri, bara baha wina kli balamna bara sin mai kaikaia. Baku lika man nani sip kaia kapram help ai muni Judia ra ai blikrika waia.
47001017	Baku daukaia lukri ba pulan lakara luki kaikatna ki? Man nani lukisma, yang dia daukaia luki kaikisna bara nahmpa, nahmpa sna, luki sma, "daukamna" "daukamna apia"?
47001018	Bamna Gâd lika witnis sa, yang nani man nani ra mai wiras sna "daukamni" "daukamna apia."
47001019	Kan Kraist Jisas Gâd Luhpia ba tanka yang, Silbanu bara Timoti kira man nani tilamra smalki bangwisna ba, apia sika "au" ba "apia" ba sakuna Kraist sika "au" ba Gâd wina ba;
47001020	kan Gâd pramiska sut ba Kraist ra aimakisa. Baha mita, yawan Gâd ra mayuni bara, Jisas Kraist nina bak "Baku kabia" wisa.
47001021	Bamna Gâd mita sika yang nani ra, bara man nani ra sin Kraist wal karna wan daukan ba, bara bak wan saki wan brin.
47001022	Bara witin ai sîlka ba ni mark wan mangkan sa, bara Spirit Hulikira ba wan kupia ra mangkan, naika yawan diara briaia ba tukinka baku.
47001023	Sakuna yang luki kapri ba kat sip Korint ra waras katna, Gâd ba witniski sa, yang man nani ra uya lukisna ba; ridi sna rayaki pali ba yaia.
47001024	Luki kapara yang nani man nani dia kasak lukaia sma ba taibi mai munamna, kasak lukan lakara man nani aitani kat sma; bamna kau lilia laka bri bangwma dukyara help mai munaia want bangwisna.
47002001	Naha dukyara sika wilin takri, yang kli balamna apia man nani sarkam paskaia.
47002002	Yang man nani sarkam paskisna kaka, ya yang na lilia ai sakbia ki? Upla wala apu sa, sarka paskri uplika nani mita baman sa.
47002003	Baha mita dia daukri ba tanka kat man nani ra ulbri, kan yang balamna pyua lilia ai daukaia kan uplika nani mita, sairka kra paskbiara sia; kuna kau ni lilia ai dauki bangwaia kan. Bamna kasak daira wali kapri yang lilia kamna, bara man nani sut sin lilia bri kama.
47002004	Bara baha wauhkataya man nani ra ulbri bara, uya kupi ra trabil bri kapri, bara sari ai daukan ban sin ini katna; sakuna sari bri kama wisi lika ulbras katna, kuna kaikma man nani ra latwan mai kaikisna ba lika tara pali sa.
47002005	Bamna upla tila wan sarka paskan sa kaka, baha lika yang ra baman apia, kuna man nani sarkam sin wiria pan paskan sa. Yang "wiria pan" wisna, uya wihra mai taibaia apia dukyara.
47002006	Man nani asla aidrubi bangwram bara baha uplika ra klala yaram ba, baha ba nanara mahka ban swiaia aitani sa.
47002007	Bamna nanara lika kau pain kabia, witin ba saurka swih tikaia laka bara maisanihkaia, sarka laka uya ba mita, baha uplika ban tanis tiwbiara sia.
47002008	Baha mita man nani ra mamkabisna, yarka baha uplika kaikbia witin ra latwan kaikisma ba tanka.
47002009	Naha diara na tanka pat mai ulbri kata, bara baha lika man nani ba, yang smalkanki kat ban kaia bangwisma sapa tankam pliki kaikisna.
47002010	Bamna nanara, ya dia, dia saurka daukan ba ban swih tikma kaka, yang sin baha uplika saurka ba swih tikamna. Saurka swih tikri ba lika, swih tikaia dukia bara kan kaka, baha lika man nani tamwan Kraist mawanra swih tikri,
47002011	bara baku mika Setan yawan wina diara sakbia apia; kan witin ai daukanka saura ba yawan kaikisa bamna.
47002012	Bamna Troas taunka ra Kraist sturka yamni smalkaia wari bara, bahara pyua pain kum briri Dawan sturka smalkaia.
47002013	Kuna kupi sip lilia apia kapri, wan muihni Taitus wal prawras kapri bamna. Baha mita, uplika nani bara lakula baman wih, mahka taki Masedonia tasbaia ra wari.
47002014	Sakuna Gâd ra tingki kabia! Kan witin mita Kraist Jisas ra wan praki yawan na pura lalura nani wan daukisa, bara yawan bak sin ai smalkanka ba latan marikisa, bara baha ba kia damni pain kum baku tasba aiskara kyawalisa.
47002015	Kan yawan na lika Kraist mita, Gâd ra kia damni yamni painkira angki yabi ba baku sa, bara baha dus nani maka kyawalisa, swaki saki uplika nani bara tanis tiwi uplika nani sin.
47002016	Tanis tiwi uplika nani ba mapara lika, baha dus nani angkan kia painkira ba prura kia; sakuna swaki saki uplika nani mapara lika baha rayaka kaia kia yabisa. Bara ya baha mapara sip kabia?
47002017	Yang nani lika Gâd smalkanka bani bisnis daukras, upla manis mita aihka laki dauki ba baku; sakuna, yang nani lika baha smalkanka ba aitani kat kunin apu smalkisna, Gâd mita wan blikan baku, bara Gâd mawanra aisisna sin Kraist uplika nani baku.
47003001	Naha yang nani aisisna bara, man nani lukisma, yang nani mayunra briaia baman aisisna? Upla wala yang nani tainka pain aisi ba sat wauhkataya, man nani ra mamrikaia sna ki, apia kaka, man nani wina pain aisi ba sat wauhkataya briaia sna ki, sin upla wala nani dauki ba baku?
47003002	Yang apia wisna, kan man nani sika wauhkataya kau painkira yang nani brisna ba; man nani sika wauhkataya kum ulban wan kupia ra ba, bara sip ba upla sut mita kakaira kaia bara aisi sin kaikaia.
47003003	Man nani sika Kraist pali mita ulban wauhkataya kumi sma ba, bara yang nani bak blikan ba. Man nani sika wauhkataya kumi ink laya ni ulbras ba, sakuna Gâd rayakira Spiritka bani; naha lika wauhkataya kumi walpa ra ulban ba satka lika apia, kuna upla nani kupia ra ulban ba.
47003004	Yang nani naha aisisna, kan Kraist helpka ra Gâd ra kasak luki bangwisna.
47003005	Yang nani karniki ni diara daukaia sip sna ba mita lika apia sika; sakuna, Gâd ba mita sika yang nani diara sut daukaia sip sna ba.
47003006	Kan Gâd mita sika sip wan daukan lâ raya bak ai dukia daukaia, bara baha lika wauhkataya ra dia ulban ba bila wali daukaia tanka lika apia, sakuna rayaka kumi Spirit Hulikira mita pain bribia ba. Lâ ulbanka ba pruaia pâtka mihta ra wan mangkisa, sakuna Spirit ba lika raya kaia wankisa.
47003007	Bamna Moses lâka na lika walpa tahnta ra ulbi mangkan kan, bara Moses ai mawan ba ingni pali kan balan bara, Israel nani mita sip witin mawan kaikras kan, ai mawan ba ingni kan bamna. Sakuna baha ingnika ba taua, taua daswi kan. Kuna baha lâka mita upla pruaia pâtka mihta ra mangki ba lika, pranakira pali balan kaka,
47003008	Spirit Hulikira smalkanka ba nahki prais kau pranakira kaia kan?
47003009	Baha tanka ba lika, pruaia pâtka ra wan dingki kan laka ba pranakira pali kan kaka, Gâd mita kasakkira wan kulki smalkanka ba kau pranakira kulkan kaia sa apia!
47003010	Kan patita ra pyua ra pranakira kan laka ba bahki takan sa, Gâd mita kasakkira wan kulki smalkanka kau pranakira ba wal prakan bara.
47003011	Baku bara diara kum pyua prahni kaia kan, kuna pranakira kan kaka, ban kaia dukia ba lika kau pranakira sa.
47003012	Yang nani kainira diara briaia lukisna ba mita sika, kupi aiska ni aisisna ba.
47003013	Bamna yang nani lika Moses daukan ba baku daukras, witin ai mawan ingnika ban kaia apia kan ba mita daswi kan, kwala ni praki kan, Israel nani mita kaikbia ra sia.
47003014	Sakuna witin nani sip tanka briras kata. Bara naiwa kat baha tanka sip briras sa, lâ almuk wauhkataya aisi kaiki bangwi bara, baha sin mawan prakaia kwalka ba sakras ban bara sa bamna; baha kwalka ba sip sa sakaia Kraist mita baman.
47003015	Bamna naiwa kat, witin nani Moses lâka wauhkataya aisi kaikuya bara, kwala kum mita witin nani diara tanka briaia ba pura bikisa.
47003016	Sakuna upla kum Dawan ra taui ba, kwalka ba witin wina apu takuya.
47003017	Bara Dawan lika Spirit sika; bamna anira Dawan Spiritka bara sa kaka, bahara lika pri laka bara sa.
47003018	Baha mita yawan sut, wan mawan kwala ni praki briras ba mita, Dawan prana ba param marikisa sin lukinglas ra kaiki ba baku; bara baku yawan pali na sin kau Kraist wal baku takisa, kan pyua bani witin prana ba kau yawan brisa. Naku sika Dawan dauki ba, witinka Spirit ba.
47004001	Ba mita, yang nani lukanki ba kauhwras, kan Gâd umpira wan kaiki ba lakara naha warkka ra wan mangkan bamna.
47004002	Bamna wan swira daukaia dukia man yukwi dauki ba yang nani swiri; bara kunin laka wal taukras, Gâd bila smalkanka ba kunin laka praki smalkras. Sakuna baha watlika ra diara kasak ba baman aisisna, bara baku yang nani tainka ba upla wala nani sut kupia lukra ra mangki swiri Gâd mawanra sin.
47004003	Swaki sakan sturka yang nani smalkisna ba, param apia sa kaka, baha lika tanis tiwaia uplika nani ba mapara prakan sa.
47004004	Witin nani sip kasak lukras sa, kan naha tasba gâdka ba mita sinska nakra ba blain daukan; Kraist pranakira ba smalkanka ingnika kaikbia ra sia, witinka lika Gâd talia pali ba.
47004005	Yang nani aisi smalkisna ba, wîni tanka lika smalkras, sakuna aisi smalkisna Jisas Kraist ba Dawan sa; yang nani lika man nani dukyam dadaukra nani sna, Jisas latwanka lakara.
47004006	Tihmia ra ingwbia dukyara ingni blikan, Gâdka ba mita sika ai ingnika wan kupia ra yan ingwan, bara baku mika baha ingnika wal Gâd prana Jisas Kraist mawanra ingwi ba, yawan kaikaia.
47004007	Sakuna baha diara manakira ba, yang nani wîni na sumi dakawa baku bara mangki bri sna, bara baku mika upla kaikbia naha karnika na yang nani wina apia, sakuna Gâd wina sa.
47004008	Baku, tnaya bani wina trabil pali man, anik swak takaia yabalka apu; wan kupia trabilka nani brî sna, sakuna yang nani dring pruras.
47004009	Wan nina bliki rau wan sauhkisa, kuna wan lulki lika swiras; tasba ra wan batakisa, sakuna wan sauhki lika tikras.
47004010	Ani anira yang nani auna ba, Jisas ikan ba tanka pyua bani wîni ra brih auna, yang nani palira sin Jisas rayaka tanka ba marikan kaia dukyara;
47004011	bamna yang nani kau raya sna na pyua ra, yu bani na Jisas tawan pruaia ai saki ai swin sa, baku mika yang nani upla pruikira sna na wîni ra Jisas rayaka ba marikaia dukyara.
47004012	Baku bamna, prura ba yang nani ra ai warkka daukisa, sakuna rayaka ba lika man nani ra ai warkka daukisa.
47004013	Ulbanka ba wisa: "Kasak lukri, baha mita yang aisari"; bamna baha baku natka ra, yang nani sin, baha kasak lukan daukanka ba, yang nani kasak lukisna bara sin aisisna.
47004014	Kan yang nani pain kaikisna, Gâd, witinka mita wan Dawan Jisas pruan wina bukan ba, yawan na sin pruan wina kli wan bukbia Jisas wal; bara man nani aikuki wan brih wabia ai mawanra.
47004015	Naha diara nani sut na baku takan sa, man nani helpkam kaia ba mata, baha mita upla manis Gâd wina yamnika bri nani ba, baha wina manis mita sin tingki wibia, Gâd prana daukaia dukyara.
47004016	Baha mita pyua kumi sin yang nani sîbriras. Wan wîna tara ba taua, taua mayara iwisa sakuna, wan spiritka lika yu bani kau raya sakisa.
47004017	Kan pât nani nahara wauhwi ba lika diara wihra apia bara isti luisa, bara tnatara prana ban kaia ba manis pali wankisa.
47004018	Bamna wan nakra kaiki diara bara kaikras sa, sakuna sip kaikras dukia bara kaikisa; kan diara nani yawan kaiki ba lika ban kaia dukia apia sa, kuna sip kaikras dukia ba lika ban kaiara ban sa.
47005001	Bamna yawan kaikisa, wan wîna tara na utla kumi baku sip ban apia ba mita, sauhki tikan kabia; kuna Gâd mita wan watla ban kaia kasbrika purara ridi daukan sa, bara baha lika upla mita ai mihta ni daukras sa.
47005002	Kasak pali, yawan wan wîna tara mapara kau raya bara, wan mamna sin lulkisa, bara wan watla kasbrika pura ra bara mahka brin wan daukisa wih dimaia;
47005003	baha ba prak baku wan dingkan kabia, prak apu wan taya man ba baku kaia apia ba mata.
47005004	Yawan wan wîna tara na, utla kum baku kan iwi na pyua ra, wan mamna lulkisa bara sari sin wan daukisa. Wan wîna tara almuk na wina prak baku daiki sakbia lika wiras; kuna brin wan daukisa, wîna tara raya bani wan dingkan kabia, baha mita naha wîna tara pruaiki ra na, raya ba mita apu daukan kabia dukyara.
47005005	Bamna Gâd mita naha pali dukyara sika ridi wan daukan ba, bara baha mita witin Spirit Hulikira ba wankan, diara naika briaia ba tukinka wisi.
47005006	Bahamna, pyua bani ban baha kat yang nani kupi mangki lukisna. Yawan kaikisa, wan wîna tara ra kau raya iwi ba pyua, utla ba wina laiura bangwisa, wiaia kaka, yawan Dawan wal sin asla apia sa;
47005007	bamna yang nani lika kasak lukan laka mita taukisna, wan nakra ni kaiki ba mita lika apia.
47005008	Wan kupia ra aitani kat mangki luki bangwisa, bara kau ni brin wan daukisa, naha wîna tara lakara iwisna na mahka swisi, Dawan lamara wih iwaia.
47005009	Baha mita pyua bani Dawan dia want ba kat daukaia trai muni bangwisna, wan wîna tara ra raya na pyua ra sapa wan wîna tara wina laiura kabia kra sin.
47005010	Kan yawan kumi bani Kraist lâ iwaika mawanra bubia sa, bahara kat upla bani ai mana dia kabia ba briaia dukyara, mana yamni mana saura, witin ai wîna ra raya kan pyua daukan ba kat.
47005011	Yawan tanka brisa Dawan ra kulkaia ba dia, baha mita yawan, upla nani kupia lakaia trai kaikisa. Gâd lika pat yang nani tainka pain kaikisa, baku bara brin wan daukisa man nani mita sin baku wan kaiki kama.
47005012	Kli yang nani painki dukyara lika aisaras, sakuna brin wan daukisa man nani mita pyua brima yang nani dukira amyapah takaia, baku mika sip kama baha nani upla mawan kulkanka bri sakuna kupia lukra lika kulkras si aimayuni nani ba mapara aisaia.
47005013	Bamna yang nani na tanis atia sna kaka, baha lika Gâd dukyara ba mita; bara tanis apia bangwisna kaka, baha lika man nani dukyamra.
47005014	Kraist latwanka laka ba mita yawan ra la wankisa, kumi ba upla sut pura mata pruan baha yang nani tanka briri ba wina, yang nani sin pat kaiki sna upla sut lika pruan sa.
47005015	Kraist upla sut tawan pruan, baha mita raya nani ba ai wîna dukyara raya kaia apia sa; sakuna witinka, witin nani ai dukyara pruan bara kli sin raya buan ba dukyara mika raya kabia.
47005016	Baha mita, kum dukyara sin tasba uplika nani luki ba baku kli lukras: Kraist dukyara sin kanra yang nani tasba uplika nani luki ba baku luki kapri; sakuna nanara yang nani witin dukyara kli baku lukras.
47005017	Baku bara, ya Kraist wal asla takan sa kaka, witin lika upla raya kumi sa; diara almuk nani ba lui wan sa, bara nanara diara raya baman takan sa.
47005018	Naha diara sut na Gâd mita daukisa, witin mita Kraist bak witin wal kupia kumi wan daukan ba, bara adar sin wankan sa upla sut ba yang nani mita witin wal kupia kumi daukaia.
47005019	Baha tanka ba lika, Gâd lika Kraist bak tasba ra iwi uplika nani ba witin wal kupia kumi daukuya; upla nani saurka ba kulkras pali; bara yang nani ra adar aikan sa naha kupia kumi laka na tanka smalkaia.
47005020	Baha mita yang nani ra Kraist ai blikan sturi yamni smasmalkra nani, baha lika Gâd witin nani man nani ra yang nani bak mamkabi sa. Bahamna, yang nani Kraist nina ra man nani ra mamkabisna, mahka Gâd wal kupia kumi takma.
47005021	Kraist lika saurka kumi sin daukras pali kan, kuna yawan tawan Gâd mita, witin ba saura dadaukra kum baku kulkan; baku mika yawan Kraist wal asla taki, wan rayaka ba Gâd want ba kat wapni bri kabia dukyara.
47006001	Baku bara, Gâd warkka dadaukra aikuki, wan uplika nani sma ba, mamkabi bangwisna Gâd ai kupia latwanka laka mamrikan ba, tikpara pali.
47006002	Kan witin Ulbanka ra naku wisa: "Pyua pain pali kum ra yang mai walri; swaki sakan laka yua ra help mai munri." Bara nanara sika pyua pain pali ba, bara nanara sika swaki sakan laka yua.
47006003	Yang nani mita kupia turbanka laka upla kumi ra sin munras, baku mika upla kumi mita yang nani warkki ba dukyara saura sip aisaras.
47006004	Sakuna, brin wan daukisa, diara sut bak marikaia, yang nani na Gâd dukia dadaukra, wan kupia alki takaskan laka manis bri bangwisna ba mita pât nani ba wauhwaia sip sna bamna; diara luha bara trabil nani sin;
47006005	Baku bara wan wipi bangwan sa, silak ra sin wan mangkan; upla nani bin dauki wan munan, wark karna wankan taki bangwri; yang nani sip sans aikras yapaia, bara plun kasak wauhwi bangwri.
47006006	Yang nani rayaki klin bani sin latan marikisna, diara kasak ba tanka kaikaia lakara, wan kupia takaskaia laka bara umpira kaikan lakara, Spirit Hulikira yang nani tanira ba mita, wan latwanka laka kunin apu kira ba mita sin,
47006007	diara kasak pali dukyara smalkanka yabi bangwisna ba bui, bara Gâd karnika ba mita sin. Aiklabaia dukia wapni pali ba yus muni bangwisna, wan dukyara aiklabi pura luaia ba dukyara bara wan mapara aiklabaia aula ba mapara sin.
47006008	Yang nani tila pyua mayunaia laka brisna bara, tila pyua nina sauhkan laka; tila pyua yang nani dukira pain aisisa bara tila pyua saura aisisa. Pyua kum, kum kuninkira nani wan kulkisa, bara tila pyua ra diara kasak ba aisasara nani wan kulkisa.
47006009	Bara tila pyua wan kakaira apia wisa, bara tila pyua lika wan kakaira pali wisa; bara tila pyua prura mihta ra aimaki tauki bangwisna, kuna kau ban raya atia sna; klala wan ki bangwisa, kuna wan ikras sa.
47006010	Bara yang nani sari bri baku, kuna pyua bani lilia sna; yang nani lika umpira, sakuna upla ailal yuyakira dauki sna; ban kra diara sut yang nani brisna.
47006011	Muihki Korint nani, kunin tanka apu kira yang nani man nani ra aisari, bara yang nani kupi sin, man nani tani param kwaki bangwri sa.
47006012	Yang nani kupi ba praki briras sna man nani tani; man nani mita sika yang nani tani kupiam praki bri bangwisma ba.
47006013	Man nani ra yang makabisna, sin aisa kumi ai luhpia nani ra makabi ba baku, man nani kupiam ba kasak param pali yang ra kwakma, yang man nani ra kwakri ba baku.
47006014	Man nani kasak lukras uplika nani wal asla kapara; kan baku daukma kaka, twilkaika kum wala wal baku apia ba baku asla prakisma. Kan nahki sip kabia diara wapni ba, diara saura wal ai dukia briaia? Nahki ingni ba tihmia wal ai panika kabia ki?
47006015	Nahki Kraist wih Setan wal asla kabia? Nahki lalukra kum sip lukras uplika kum wal asla kabia ki?
47006016	Bara diara kum mapara sin sip apia sa Gâd tempelka ba aidul nani wal prakaia. Bamna yawan nani lika Gâd rayakira ba tempelka sika. Gâd witin pali aisin ba baku: "Yang witin nani tilara iwamna bara taukamna sin; yang witin nani Gâdka kamna bara witin nani ba upliki nani kabia."
47006017	Bamna witin bila sin: "Witin nani lilapaska ba wina dakwi taki bal taks, Dawan bila; diara taski ba kangbi bangwpara. Bara mika yang mita mai brimna,
47006018	bara yang baman man nani Aisikam kamna, bara man nani ba luhpi waitna nani bara luhpi mairin nani sin kama. Dawan, karnika sut bri ba baku wisa."
47007001	Baku bamna, muihki laitwankira nani, naha sika pramiska nani yang nani brisna ba. Bamna wan wîna bara wan spiritka sut ba taski apu klin bri kap; Gâd sîbrinkira yawan na aiska hulikira takaia sa.
47007002	Man nani kupiam ra yang nani pliski kum dauks! Kan yang nani kau upla ra wataui daukras, kunin sin munras.
47007003	Naha na yang aisaras man nani pâtki ra mai sakaia dukyara, sakuna pyua luan ra aisari baku, man nani ba yang kupi ra sma, aikuki asla iwi kaia bara aikuki sin pruaia wisi.
47007004	Man nani dukyamra uya pali lukisna bara sin aiyapah sna. Pat nani yang nani wauhwisna ba tilara, taibaiki sna bara sin lilia pali sna.
47007005	Masedonia ra yang nani wari ba wina pyua kumi sin wingka puhbaia briras pali, sakuna plis bani wina trabil wan alkan; upla aikuki unsabri bara kupi ra sin sibrin nani lukri.
47007006	Sakuna Gâd, witinka swapnikira nani karnakira saki ba karna wan sakan, Taitus balan bara;
47007007	bara witin balan ba baman apia, kuna man nani mita kasak ta baikram ba Taitus wan win, nahki man nani brin mai daukisa wan kaikaia, bara sin wan win man nani sarkam laka, bara yang dukira man kupiam trabil brisma ba; bara baha mita uya pali lilia ai daukan.
47007008	Wauhkataya ulbatna ba sarkam paskri, kuna baha dukyara nanara sari lika ai daukras. Baha dukyara pat sari ai daukan sa kaka, yang kaikri wauhkataya ba mita pyua prahni kum sarkam paskan.
47007009	Sakuna nanara yang lilia sna, bara baha ba sari kapram ba dukyara lika apia, kuna baha sarka ba mita tankam nani ba lakram bamna. Man nani sarkam ba wal ban kapram Gâd pain lukan ba kat, bamna yang nani pali man nani mai sauhkaia dukia kumi sin daukras.
47007010	Bahamna sarka laka kum Gâd mita pain kaiki ba tanka kat sa kaka, baha lika kupia lakan ba tanka kum swaki sakan laka wina aula ba; bara baha mita sari kaia apia sa. Sakuna sarka laka kum naha tasba wina sa kaka, baha lika prura paskisa.
47007011	Sarka laka man nani wauhram ba lika, Gâd pain kaikan ba tanka kat sa; bara nanara dia baha wina takan ba kais! Diara briaia dukyara kupiam wilin sakan, bara dia dauki bangwram ba dukyara sin tanka aisaia; baha mita kupiam sauhki bangwan bara sibrin sin mai dingkan. Kuna ningkara man nani ai kaikan mai daukan, bara ridi pali kapram ya saura daukan ba klala yaia. Naha diara sut na tilara, man nani latan marikram pâtki ra mai kulkaia tanka apu sa.
47007012	Baku bamna, baha wauhkataya ulbatna ba lika, saura daukan uplika ba dukyara baman apia kaka klala brin uplika ba dukyara baman luki lika apia, sakuna man nani mita tanka brima, Gâd mawanra, yang nani dukira kupiam nani trabilka nani brisma ba dukyara.
47007013	Baha mita yang nani maisanihkra briri. Bara maisanihkra bri nani ba purkara, yang nani uya lilia takri, Taitus ai auyapah pali kan ba dukyara; bamna man nani sut mita help munram witin ba ai kupia kumi kaia.
47007014	Man nani dukyamra yang aiyapah sna ba Taitus ra wiri bara, sari lika ai daukras kan. Sakuna, diara nani man nani ra wi nani ba lika kasak sa, bara baku sin Taitus ra wi bangwri dukia nani ba sut kasak kat takan, yang nani na man nani sut dukyamra aiyapah bangwisna.
47007015	Bara Taitus mita man nani ra kau uya pali latwan lukisa, kan dia dia witin makabi kan ba daukram, bara witin ba man nani tilamra briram bauikira bara sîbrinkira.
47007016	man nani kasak lukaia sip sna bamna uya lilia pali sna!
47008001	Bamna nanara, muihki nani, Gâd kupia yamni laka Masedonia tasbaia aiskara, sertska nani ra marikan ba tanka mai win ai dauki sa.
47008002	Witin nani trabil manis brin ba mita tanka ba pliki pain kaikan sa, bara baha nani lilia pali sa. Witin nani umpira pali sa, sakuna ai prisantka ai kupia aiska ni diara help munan yuyakira kan baku.
47008003	Baha dukyara yang na witnis sna, witin nani ai kupia aiska ni dia sip kan ba yan, bara dia yaia sip kan ba purara kau sin yan.
47008004	Kasak pali sin yang nani ra makaban, witin nani ra sin sans yabamna wan muihni nani ra help blikaia.
47008005	Yang nani briaia luki kapri ba wal kau pura dauki bangwan, kan witin nani ai wîna ba yan, Dawan ra pas, bara baha ningkara yang nani ra, Gâd kupia laka ba kat.
47008006	Bahamna, yang nani Taitus ra makabri, naha latwan laka lalah sakaia warkka na man nani tilamra aiska pali daukbia, kainara pat witin daukata ba baku.
47008007	Bamna man nani lika diara sut aitani kat brisma: kasak lukan laka, smalkaia mapara, diara tanka kaikaia laka, diara sut ra karna munaia mapara, bara yang nani ra latwan ai kaikan laka sin; baha mita, man nani naha latwan laka warkka nara sin manis daukaia sma.
47008008	Yang naha na adar baku pali lika man nani ra mai wiras; sakuna want sna upla wala nani diara karna dauki ba man nani kaikaia, bara praki kaikma man nani latwanka laka ba aitani kat brisma sapa.
47008009	Man nani lika wan Dawan Jisas Kraist latwanka laka tanka ba pat kaikisma. Witin lika yuyakira pali kan, kuna man nani ra latwan mai kaikan ba mita witin umpira pali takan, bara witin umpira takan man nani yuyakira kama ba dukyara.
47008010	Man nani painkam ba tawan, yang brinki aiska ba naha dukia kat mangkuna. Mani luan pyua wina man nani pain pali dauki kapram, bara baman apia, kuna daukaia kapram ba karnikam aiska ni daukram.
47008011	Bara nanara trai muns baha ba tnata kat daukaia, ta pali pyua ra karnikam aiska wal daukram ba baku, ban dia brisma ba wina yabi.
47008012	Bamna upla kumi wili pali diara yan daukisa kaka, Gâd mita baha prisantka bri ba pain bribia; witin upla dia briras ba makabras.
47008013	Yang sin lukras sna man nani upla walara help munma ba taka wina diara luha taki bangwma;
47008014	sakuna naha tanka na lika: aikuki kumi kaia. Bamna nanara man nani lika diara brisma walkam wal yui briaia; bara yu wala witin nani aitani bri kabia man nani wal yui briaia. Naha tanka na lika aikuki kumi laka sa.
47008015	Ulbanka ra aisi ba baku: "Diara manis wahbi brin uplika ba mapara, diara kau lika tauras kan; bara wiria wahbi brin nani ra sin diara lakras kan."
47008016	Bamna Gâd ra tingki wisna, yang kupi ra dia man nani dukyamra luki kapri ba, baha sin lukanka witin Taitus kupia ra sin mangkan.
47008017	Bara ai mihta ra mangkan ba witin pain brin, bara man nani dukyamra uya pali luki bamna, witin ai kupia wina wilin taki auya man nani mai kaikaia.
47008018	Taitus wal wan muihni kumi sin bliki bangwisna, bara serts nani sut mita wisa, witin lika swaki sakan warkka pain pali daukisa.
47008019	Baha baman apia, kuna serts nani mita wan muihni na sakan, yang nani aikuki impaki naha latwan laka warkka na daukaia, bara naha warkka na pain dauki bangwisna, wan Dawan nina mayunaia dukyara bara marikaia nahki man nani wark pain wilin dauki nani sma ba.
47008020	Baku brin wan daukisa, naha lalah sakaia na dukyara upla wan nina ra saura aisaia apia ba mata.
47008021	Bamna yang nani brin ai daukisa diara sut ba lâ kat pain daukaia, Dawan mawanra baman apia, sakuna upla nani mawanra sin.
47008022	Witin nani ba wal yang nani tili wina wan muihni wala kum sin blikisna, bara naha lika diara ailal mapara witin wilin ba tanka wan marikan, bara nanara lika man nani dukyamra sin uya pali lukisa.
47008023	Upla kumi Taitus dukyara makabi walbia kaka, wis witin na lika yang panika sa bara aikuki asla wark dadaukra nani bangwisna man nani dukyamra. Wan muihni wala nani dukyara makabi walbia kaka, wis baha nani lika serts nani ba mita blikan sa, bara Kraist ra mayuni bangwisa.
47008024	Bara mita, serts nani ba yaka pain kaikaia dukyara, man nani mita kasak pali latwan kaikisma ba latan pali mariks, bara man nani dukyamra yang nani aitani aiyapah bangwi kaia sna ba sin.
47009001	Bamna kasak lukan lakara wan muihnika nani dukyara lalah sakan ba man nani ra yang ulbaia apia sna,
47009002	kan man nani kupiam wilin ba tanka param kaikisna. Baha dukyara kupi aiska ni Masedonia tasbaia aiskara aisisna, nahki man nani Akeya uplika nani ba mani luan wina ridi pali bangwisma help munaia; bara Masedonia uplika nani aihkika prais man nani ra mai kaiki karna taki buan.
47009003	Ban sakuna, naha, wan muihni nani na blikisna, naha warkka ra man nani pain daukram dukyara aisari ba kunin kaia apia ba mata; wiaia kaka, ridi pali bangwi kama, yang aisari ba baku.
47009004	Masedonia wina upla tila nani kra yang wal wabia bara, bankra man nani kau ridi apia kama dukyara. Baha lika yang nani maipara uya swira laka kabia, kan man nani kat wan kupia mangki luki ba mita, man nani mampara sin swira laka kabia.
47009005	Baha mita yang aitani lukri naha wan muihni nani ra makabaia man nani ra pas wih mai kaikaia, bara help mai munbia lalah yaia pramis munram ba sakaia. Baku lika man nani lalah sakram ba latwan laka tanka baku ridi kabia, bara yang nani mita taibi mai munri tanka lika apia kabia.
47009006	Naha diara nani na kupiam krauki bas: Ya wiria mangki ba, wiria krikan kabia; bara ya ailal mangki ba, ailal krikan kabia.
47009007	Upla bani dia yaia ai kupia ra lukan ba kat yaia sa; saura luki baku taiban laka ni lika apia, kan Gâd mita latwan kaikisa liliakira ni yabi uplika ra.
47009008	Gâd sip sa man nani ra dia, dia brin mai dauki ba purkara kau maikaia, bara baha purkara man nani dukyam kau manis pali bri kama bara wark yamni sat, sat daukaia dukyara sin aitani kat.
47009009	Bamna Ulbanka ba wisa: "Umpira nani ra mihta bangki pali yan, bara ai kasakka laka nani ba ban kabia."
47009010	Bara Gâd, witinka mita saumuk mangkaia bara plun saki piaia sin yabi ba, witin sin namsla ra dia, dia mangkaia luha sma ba maikbia, bara sip sa yaka pain pawaia, bara ma sin manis maikaia warkkam yamni ba dukyara.
47009011	Baku mika man nani kupiam pihni lakara diara manis yaia bri kama. Bamna yang nani mihtik, baha lalah sakan blikuma ba dukyara wan muihni nani Gâd ra tingki wibia.
47009012	Bamna naha helpka wan muihni nani ra yabuya na lika, diara witin nani luha ba dukyara baman lika yawan yaras, sakuna witin nani mita sin Gâd ra tingki wibia baha taka mita.
47009013	Naha helpka yabi bangwma ba mita witin nani kaikbia man nani lika Kraist smalkanka bila kat wali daukisma, bara baha mita witin nani mita Gâd nina mayunbia, kan man nani lika witin nani ra bara upla wala nani ra sin kupiam wili kira help munram bamna.
47009014	Bara witin nani sin man nani dukyamra ai pura sunbia, uya latwan sin mai kaikbia, Gâd latwanka laka ba man nani bak kaikan bamna.
47009015	Gâd ra tingki wip, kan witin diara uya tara pali wankan sa, sip aisi tnata alkaia apia praiska kat!
47010001	Bamna yang, Pâl, man nani ra mamkabisna Kraist kupia swapnika bara latwanka ba dukyara. Upla nani aisisa yang, man nani tilamra sna bara lika bauikira pali sna, kuna laihwra sna bara man nani mampara aisasara sna.
47010002	Baku bara, mamkabisna man nani mai kaikaia wamna bara, taibi ai muni bangwpara man nani wina tila nani wan wîna laka kat diara dauki ba mapara bui aisaia; bahmuna uplika nani ba mawan kat aisaia ridi sni.
47010003	Au rait yang nani na upla, sakuna naha tasba uplika nani aikabi ba baku lika aiklabras.
47010004	Kan yawan ra aiklabaia dukia ba lika naha tasba wina apia sa, sakuna Gâd wina karnika brisa, bara ba mita diara karna nani ba sip sa apu daukaia, baku dahra kwakwahkra nani ra sin.
47010005	Baku bamna, dahra kwahkwalra nani, wan mapara babura nani bara, ai prautka lakara Gâd tanka kaikaia wina wan takaski nani ba sut, yang nani mita bataki bangwisna. Wan wîna sinska laka ba sut Kraist mihta ra mangkisna, witinka ba bila wali daukbia dukyara,
47010006	bara ridi pali bangwisna bila wali daukras nani ba sut klala yaia, man nani bila wali dadaukra apia sma ba bila wali dadaukra taki bangwma ningkara.
47010007	Man nani lika diara nani wan mawan kat ba baman kaiki sma. Bamna ani uplika kasak lukisa witin ba Kraist dukia sa, baha ba ban ai kupia ra bri kaia sa baha sin natkara yang nani sut na sin Kraist dukia sna.
47010008	Bamna baha karnika yang nani ra aikan ba pura ra kau munisna kaka, dia dukyara swiri lukaia tanka ba apu sa; kan Kraist mita naha karnika na, yang nani ra aikan man nani ba kau maikrika pawaia spirit laka mapara, man nani sauhki mai tikaia lika apia.
47010009	Brin ai daukras wauhkitaya nani ni man nani ra sirang mai iki baku mai munaia.
47010010	Upla nani wisa, yang wauhkitaya nani ba lika wihra bara karna pali sa, kuna wîni tara mapara wîk bara bilas baku sturi sip pain aisaras sna.
47010011	Bahamna baha aisi uplika ba kaikaia sa, yang nani laiura sna bara dia ulbi bangwisna ba, man nani tilamra sna bara yang nani sin baha daukisna.
47010012	Bamna brin wan daukras, ai wîna dukyara pain man aisi uplika nani ba wal, wan prakaia apia kaka, wan kulkaia. Witin nani diara bahki bahmuna baman daukisa, kulki kaikaia dukia bani kulki bamna bara upla wala ba witin nani wal praki kulki ba mita sin.
47010013	Diara nani, yang nani duki apia ba dukyara sip apia sna maiyunaia. Gâd mita sika anira yang nani wark takaia pliska ba ai marikisa, bamna witin mita wan marikan yang nani na man nani Korint nani ra kat waia.
47010014	Baha mita, wan markka ba wina yang nani taki waras sna ba; baha ba baku kaia kan, yang nani man nani ra pas balras katna kaka. Yang nani pas sika man nani ra balri Kraist sturka yamni ba wal.
47010015	Upla wala nani wark daukan ba dukyara yang nani mita maiyunras, yang nani warkki ba wina tnayara taui. Baha watlika ra, yang nani man nani tilam ra kau wark daukaia brin ai daukisa, baku man nani kau kasak luki kaia, sakuna ban yang nani warkki daukaia brisna ba wina tnayara tauras.
47010016	Baha ningkara yang nani sip kamna wark na kau tara daukaia, bara swaki sakan sturka yamni ba brihwaia man nani wina kau laiura iwi uplika nani ra, kuna upla wala wark daukan ba dukyara maiyunras sna.
47010017	Upla kumi aimayunan daukisa kaka, witin Dawan dukyara mika aimayunaia sa.
47010018	Kan pain kulkan uplika ba lika witin ai painka dukyara aisi ba apia, sakuna ani uplika ra Dawan mita pain kulki ba lika.
47011001	Bamna pain lukaina, yang taniski laka ba mapara man nani kupiam alki takaski bri kama kaka! Tainka nahki bri kamna sin ban kupiam alki bri bas.
47011002	Kan yang man nani tamwan lauisna, tamwan lauanka kum Gâd wina sa; kan man nani ba Kraist mihta ra mai mangkri, bamna brin ai daukisa man nani ba witin mawanra mai brihwaia, sin tyara pain kumi waitna kumi kat wal marit taki ba baku kaia.
47011003	Kuna si brisna pyuta ai kuninka bani Iv ra kunin munan ba baku, swirka man nani ra sin kunin mai munbia, bara kupiam lukanka kumi ba bara sunu kaia laka Kraist tani brisma ba sin swima.
47011004	Kan man nani lika uya kupiam alki takaski brisma, baha nani Jisas sat wala dukyara smalki ba mapara, yang nani mita smalkatna Jisas ka sat apia ba; bara spirit sat wala, yang nani smalkri Spiritka sat apia ba, man nani pain brisma, bara swaki sakan sturka yamni pat mai smalkri ba satka apia smalkanka sin alki bri bangwisma.
47011005	Bamna yang na baha apastilka tara nani wi ba wal kau mayara sna lika daira walras sna.
47011006	Bamna yang na aisaia mapara bilas kum baku sna kuna, yang sinski tanka ba lika baku apia sa; bara naha na yang nani mita man nani ra latan mamrikri pyua bani diara sut ra.
47011007	Yang na saura smalkri ki, swaki sakan laka mana apu kira man nani ra mai smalkri bamna, bara yang baku mayara bauri ba man nani purara mai bukaia dukyara?
47011008	Serts wala nani wina lalah dakbri bara yang ra aibapaia kan ba ban briri, baha ni man nani dukyam daukaia.
47011009	Yang man nani wal kapri pyua diara luha pali katna; sakuna yang wiriki upla ra yaras katna; kan Masedonia wina wan muihni nani balan ba mita dia luha katna ba sut aikan. Baku sika yang trai munri man nani mampara karban wihra kum baku mai taibaia apia, bara ban sin baku daukaia trai muni kamna.
47011010	Kasak daira wali sna, Kraist kasakka tanka ba yang ra sa, bamna baha auyapah laka yang brisna ba Akeya tasbaia aiskara upla apu sa ai dakbaia.
47011011	Dia muni aisisna ki? Dia man nani ra want apia sna ba mita? Man nani ra nahki prais want sna ba Gâd lika pain kaiki sa!
47011012	Ban sakuna dia daukisna ba lika ban dauki kamna, bara baku lika sip kamna, yang nani wal baku kaia pliki nani ba, kaina dakbaia bara witin nani aimayunra briaia apia.
47011013	Kan baha nani ba apastil kuninkira nani, kunin mamunra nani sa, bara Kraist apastilka nani baku talya takisa.
47011014	Naha na lika diara aihkakira apia sa, kan Setan pali sin ingni insal baku takisa,
47011015	bara baha mita Setan dukia dadaukra nani ba sin diara pain dauki uplika talya takisa. Sakuna baha nani yua tnata ba alkbia ai warkka nani ba kat.
47011016	Bamna kli wisna: upla kumi sin lukbiara, yang na tanis takisna; kuna baku ban lukbia kaka, ban ai swis tanis baku ban aisi kamna, bara baku mika yang sin sip kamna wiria pan aimayunaia.
47011017	Naha yang maiwisna na lika Dawan adarka baku lika apia, sakuna tanis kumi baku praiska ra yang aimayunaia ba mapara.
47011018	Bamna upla ailal bara sa naha tasba tanka nani ba briaia luki aimayunisa, baku ba mita yang sin aimayunaia sna.
47011019	Kan man nani lika sinskira pali sma ba mita, sinskas nani ra ban kupiam alki takaski bangwisma.
47011020	Bamna man nani lika kupiam alki takaskisma ai dukia daukaia adar maiki nani ba mapara, aiska mai langki pî nani ba mapara, man nani dawankam taki nani ba, swiram paski nani ba mapara, mamwanra mai pruki nani ba mapara sin.
47011021	Swiri uya brisni naha mai wiaia kuna, kau yang nani uya pali swapni nani katna baha daukaia! Sakuna upla bisniska dadimra nani ba baku, yang sin tilamku dimuna, upla tanis aisi baku sna kuna.
47011022	Witin nani ba Hibru nani sa ki? Yang sin. Witin nani ba Ebraham kyamka saki? Yang sin.
47011023	Bara witin nani ba Kraist dukia dadaukra saki? Yang lika witin nani purkara sna, aisisna ba sin tanis baku aisisna kuna. Bamna yang lika kau wark takri witin nani ba wal, witin nani wal yang ra kau ai wipan, silak ra sin kau ai mangkan, bara prura pâtka sin manis wauhwri.
47011024	Ju nani mita 5 aima taim ai alkan; ai alkan bani ba 39 taim ai wipan.
47011025	Rom nani mita 3 taim ai wipan, bara aima kum walpa ni ai saban, aima 3 ba duri tara ba rungwan, yang impaki katna, bara yu kum kwapi pruna kan, kakna kum bara tihmia kum kabu ra kapri kabu lalma ra.
47011026	Yang impakanka ailal briri bara baha pyua nani ra trabil manis wal sin prawri, awala nani ra, aîmplikra nani wal, trabil briri bara kuntrika uplika nani tilara, bara Ju apia nani tilara sin. Baku sin trabil nani wal prawri taun nani ra, twi ra, kabu ra, bara ban sin muihki kuninkira nani tilara.
47011027	Wark manis bri kapri bara trabil nani sin; aima ailal pain yapras kapri; plun kasak wauhwri bara li din sin ai dauki kan; aima ailal plun piras kapri; kauhwla kasak wauhwri kwala apu patka sin briri.
47011028	Naha diara na purkara bara diara wala nani dukyara sin yu bani yang purira trabil taki lukaia wihrika kum brisna, serts nani sut ba mata.
47011029	Upla kum siknis takisa kaka, baha lika yang pali siknis takisna baku lukisna. Upla kum batakisa kaka, yang uya swiri ai daukisa bara kupi sin sauhkisna.
47011030	Aimayunan laka briaia sna kaka, swapniki wina diara nani taki ba dukyara lika maiyunamna.
47011031	Gâd wan Dawan Jisas Kraist Aisika ba, witinka mayunan laka ban kaiara briaia aitani ba mita kaikisa, yang lika kunin aisaras sna.
47011032	Damaskus ra kapri bara, baha wihtka kaia wisi king Aretas mita mangki swin ba mita, taun getka nani banira suldawa nani mangki swin yang ai priskaia dukyara;
47011033	kuna baha taunka kutbanka windarka bak upla mita baskit kum bilara ai mangki ai lahban, bara baku yang baha nani mihta wina swakwri.
47012001	Diara kumi sin help sakras upla kum witin yakan ai dukyara diara aisaia tanka ba wina, bamna kanra pain kabia diara aihka nani bara param kaikri dukia nani Dawan ai marikan ba nani aisaia.
47012002	Yang waitna kum kaikisna, witin Kraist ra kasak lukisa, mani 14 luan ra baha waitnika ba kasbrika pura ra yuhmpa ba kat brih wan kata. Pain kaiki sna, witin ba wîna tara laka ba kat brih wan sapa apia kaka spiritka brih wan sapa; baha lika Gad baman kaiki sa.
47012003	Sakuna baha waitnika tanka yang kaiki sna ba lika, (witin ai wîna tara laka kat kata sapa apia kaka spiritka ra kata sapa kaikras sna, kuna Gad lika kaikisa);
47012004	bara witin ba Paradais kat brih wan, bahara bila baikra tanka sip briras ba walan, bara baha tanka sip upla kumira sin wiaia adar apu kan.
47012005	Baha sat waitnika ba dukyara lika yang sip sna maiyunaia, kuna yang pali dukira lika sip maiyunras, ban diara nani swapniki tanka param saki ba kaka lika.
47012006	Bankra yang painki tanka aisamna kra, kuna baha lika sinskas tanka lika apia, kan diara kasak ba baman aisi kamna sa; kuna baha daukras sni, baku lika upla kumi sin wibia apia, yang na kau tara dia ai kaiki ba wal, apia kaka upla wala yang aisari wali ba wal sin.
47012007	Diara nani param kaikri ba lika diara aihka pali kan, baha mita yang sip maiyunamna apia, wîni ra latwan kum aikan kata sin wîni tara ra kyaya kum ai diman ba baku, bara baha lika Setan warkka baku balan kan wîni tara ra rausauhkaia.
47012008	Baha latwan brisna ba wîni wina sakbia dukyara Dawan ra aima yuhmpa makabri,
47012009	kuna Dawan ai win: "Yang latwanki laka sika man want sma ba; yang karniki ba kau pain param marikisni upla ba swapni bara." Baha mita uya lilia sna swapnikira sna bamna, bara baku mika Kraist karnika ba yang ra param marikan kabia.
47012010	Baha ba mita swapnika laka nani wal lilia sna, swira paskan laka nani, dia, dia want kaia, rausauhkan laka nani Kraist tawan trabil nani brisna ba sin. Kan ani pyua kau swapni sna kaka, kau karna sna baku daira walisna.
47012011	Yang lika upla tanis kum baku diara daukri, sakuna man nani mita ai munram baku daukaia. Kan man nani lika yang painki yamniki aisaia sip kapram. Kan apastil tara nani man nani mita nina blikisma ba wal yang kau mayara apia sna, man nani diara apia ai kulkisma sakuna.
47012012	Baha warkka man nani tilamra kupi bauikira pali daukri ba ai marikan sa, sain nani ba mita bara wark aihka nani ba mita sin, yang na kasak apastil sna.
47012013	Bamna man nani ba serts wala nani wal kau mayara sma lika mai kulkras katna, bara yang mita wihrika kumi sin man nani ra maikras katna. Naha kupia sauhkanka na dukyara pliskam saurki swih tiks!
47012014	Nanara yang pat ridi sna man nani wih mai kaikaia bara naha kat aima 3 kabia, bara man nani mampara karban wihra kumi baku kamna apia. Kan dia, dia brisma ba lika plikamna apia, kuna man nani pali ba mai pliki kamna; bamna aisa nani sika lalah nani apaki briaia sa ai luhpia nani dukyara, luhpia nani lika apia.
47012015	Bamna yang maipara wili pali tikamna dia brisna ba man nani solkam dukyara, bara yang pali wîni tara na sin ban tikamna; kais, man nani ra kau latwan mai kaikisna bara, man nani ba lika kau latwan ai kaikras taki bangwisma.
47012016	Apia, yang na man nani puram ra karban wihra kum baku apia katna. Ban sakuna upla tila aisi bangwisa yang namna aiyamaira sna bamna man nani minam ba alkaika kum ra wilkri.
47012017	Dia upla tila nani man nani ra blikri ba bak kunin mai munri ki?
47012018	Man nani mai kaikaia Taitus ra makabi blikri bara, wan muihni wala kum ba sin blikri. Taitus mita kunin mai munan ki? Kasak apia yang nani wal ba sin sat tainka briri, bara sin spiritka sin bri bangwri?
47012019	Ban kra man nani lukisma yang nani na man nani mamwan ra pâtkas sna aisisna. Sakuna baku apia, yang nani Gâd mawanra bui aisi sna, Kraist uplika nani baku. Baha sut ba muihki laitwankira nani, man nani Spirit lakara kau pawaia dukyara aisisna.
47012020	Bamna sîbrisna man nani mai kaikaia wamna bara, yang brin ai dauki ba baku bankra mai kaikamna apia, bara man nani ai kaikaia brin mai dauki ba baku kra ai kaikma apia. Sîbrisna bankra man nani tilamra aiklaban nani, tuman laka nani, kupia baikan laka nani, wînam kat man lukan laka nani, tatuskaia laka nani, nina aisanka nani, praut laka nani bara minipis laka nani sut sin bara kabia.
47012021	Sîbri sna kli balamna bara, Gâdki mita man nani dukyamra ai munka swiri takamna, bara ai munka upla manis dukyara inamna pat pyua wihka saura dauki sa sakuna taski laka ba sip swiras ba dukyara, waitna mairin wal marit apu kira briaia laka bara lâ saura lan takan ba dauki ban ba dukyara sin.
47013001	Bamna naha kat lika pat aima yuhmpa yang man nani ra aulna. Witnis wal apia kaka yuhmpa bila aisabia bara upla sut aitani lukaia sa.
47013002	Baha nani pyua luan ra saura daukan nani ra bara upla sut ra sin wisni, nanara yang laiura sna na pyua ra, aima wal ra bisi balatna pyua, man nani wînam kat kupiam kraukatna ba, kli kupiam kraukisna; kli man nani mai kaikaia wamna pyua, umpira kaikan laka apu kamna.
47013003	Baku mika kaikma Kraist yang bak dia aisi ba tanka. Bamna Kraist man nani wal pramis daukan ba lika swapni daukras sa, sakuna man nani ra ai karnika ba mamrikisa.
47013004	Kasak pali witin ba swapnikira kum baku dus prihni ra saban, sakuna Gâd karnika ba mita ban kaiara raya sa. Baku bara yang nani sin witin wal asla swapnikira sna, kuna yang nani witin wal asla kamna kaka, Gâd karnikara raya nani kamna man nani dukyam daukaia dukyara.
47013005	Man nani laki kais wînam tanka ba aitani sma sapa, kasak lukan lakara aitani sma sapa kaikaia. Kaikras sma ki Kraist man nani kupiam ra ba? Man nani ba kasak kristian apia kama lika baha ba sip kasak lukras.
47013006	Sakuna brinki sa man nani tanka brima, yang nani ba kuninkira apia sna.
47013007	Yang nani puri sunisni, man nani diara saura kumi sin daukma apia ba mata, naha na yang nani raitki brisna ba marikaia lika apia, sakuna brin wan daukisa man nani diara pain dauki kama; wan kupia lukras man nani mampara yang nani raitki apu kabia sin.
47013008	Kan yang nani diara kasak ba mapara sip diara daukras, sakuna diara kasak ba tawan aisi kaia lika.
47013009	Baha mita, yang nani ani pyua swapni takisna bara man nani karna sma bara, uya lilia bangwisna; man nani karna takma dukyara yang nani ban puri suni kamna.
47013010	Kau man nani ra waras sna bara naha wauhkataya ulbisni, baku mika yang wamna bara, laika ba lâ karna baku mai alkan kabia apia, baha laka wan Dawan aikan ba man nani ba spirit laka mapara maikrika pawaia, apu mai daukaia dukyara lika apia.
47013011	Bamna nanara, muihki nani, rayakam aingwa takaia laka pliks, maisanihkan laka bri bas, aikuki asla pain bara kupiam kumi bas. Bara kupia kumi laka bara latwan laka Gâdka ba man nani wal kabia.
47013012	Kyawalanka huli kum ni pana lamkula dauks.
47013013	Kasak lukan lakara wan muihni nani sut ba mita ai lakula mai blikisa.
47013014	Wan Dawan Jisas Kraist kupia yamni laka ba, Gâd latwanka laka ba, bara Spirit Hulikira wal asla kaia laka sut ba sin man nani wal kabia.
48001001	Yang Pâl, apastil kum sna, upla nani mita ai brinka kat, upla kumi saki blikan ba satka lika apia, sakuna Jisas Kraist pali bara Gâd Aisa mita ai blikan, witinka Jisas pruan wina kli bukan bamna.
48001002	Bamna yang, bara wan muihni nani, yang wal nani ba mita sin, naha wauhkataya na ulbisna Galesha tasbaia ra serts nani bara ba sut ra.
48001003	Man nani ba Gâd Aisa wina, bara Dawan Jisas Kraist ba wina sin, yamnika nani bara kupia kumi laka ba brikama.
48001004	Kraist sika yawan wan saurka dukyara ai wîna tara aiska ba prura mihta ra mangkan, Gâd Aisa kupia laka ba kat, naha tasba saura na wina pri wan sakaia.
48001005	Gâd ra mayunan kabia ban kaiara! Baku kabia.
48001006	Yang man nani dukyamra uya aihka pali lukisna, kan man nani lika swaki sakan laka smalkanka sat wala kum wali, pat pali Gâd ba swisma bamna; bara Gâd sika Kraist latwanka ra luki man nani mai paiwan ba.
48001007	Bamna man nani kasak lukpara, swaki sakan laka smalkanka wala kum bara sa. Baha lika, upla tila nani mita trabil mai munisa, bara Kraist swaki wan saki smalkanka ba bahkira lakaia lukisa.
48001008	Sakuna upla kum mita, swaki sakan laka yang nani mai smalkri ba wal sat aihka kum mai smalkbia kaka, baha uplika ba pât tara munuhnta ra ban swin kaia sa, yang pali kamna kra apia kaka insal kum kasbrika pura ba wina balbia kra sin.
48001009	Baha dukyara pyua luan ra yang pat man nani ra sut mai wiri, bara nanara kli sin mai wisna: Upla kum mita swaki sakan laka smalkanka pat briram ba wal, sat aihka mai smalkbia kaka, baha uplika pura ra pât tara kahbi swin kaia sa.
48001010	Yang plikras upla mita yamni ai kaikbia, sakuna Gâd mita yamni ai kaikbia. Yang na upla nani mita pain ai kaikbia plikisna kaka, yang kau Kraist albika kamna apia!
48001011	Muihki nani, naha tanka na pain kaiki bas: swaki sakan sturka yang aisi smalkisna ba lika, upla nani lukanka wina apia sa.
48001012	Baha ba upla kumi mita sin ai smalkan, yang briras, sakuna Jisas Kraist mita aikan kaikri.
48001013	Man nani pain kaikisma, pas pyua yang Ju nani laka nina bliki kapri bara nahki katna ba. Pat kaiki bangwisma, yang pali bui Gâd sertska ba apu daukaia wisi, nina bliki rausauhki kapri ba.
48001014	Ju nani laka ba kat, yang wal pawan uplika nani wal, yang kau taura impaki kapri, kan yang sika damiki nani laka kau karna dauki main kaiki bri kapri bamna.
48001015	Sakuna yang kau aisubi takras kapri wina, Gâd pat bak ai saki ai brin kan, bara witin uya pali latwan laka bri ba mita ai paiwan. Witin baku brin daukan bamna,
48001016	ai Luhpia ba aikan kakaira takri, baha mita yang ra ai paiwan swaki sakan laka smalkanka ba, Ju apia uplika nani ra smalkamna dukyara. Naha diara yang ra takan bara, upla kumi wal sin aisaia waras kapri,
48001017	bara yang kainira apastil aimakan nani, Jerusalem ra kan bara sin waras kapri. Sakuna aihni pali mahka Arebia tasbaia ra wari, bara baha ningkara kli Damaskus ra balri.
48001018	Mani yuhmpa luan ningkara, Jerusalem ra watna; baha pyua Pita wal prawri bara witin wal 15dis takaskri.
48001019	Sakuna apastil wala nani kumi sin kaikras, Dawan muihnika Jems baman lika.
48001020	Dawan mawanra yang kasak pali mai wisna, diara nani ulbisna na lika kunin apia, kasak pali sa.
48001021	Naha ningkara, Siria bara Sailisia tasbaia nani ra wari.
48001022	Judia tasbaia ra wan muihni nani Kraist sertska ra nani ba mita pain pali ai kakaira apia kan.
48001023	Witin nani wali kan upla nani aisin: "Wan nina bliki rau wan sauhki kata ba, nana ra kasak lukan laka smalkanka dukyara smalkisa, bara baha pali sika pyua luan ra apu daukaia luki kan ba."
48001024	Bara yang dukira Gâd ra mayuni bangwi kan.
48002001	Bamna 14 mani luan ningkara, kli Jerusalem ra wari Barnabas wal, baha pyua, Taitus sin yang wal brih wari.
48002002	Yang bahara wari, kan Gâd mita param mairikan yang bahara waia sna. Bamna Jerusalem ra plis kum wiria tnayara, ta uplika nani aikuki asla aidrubi bangwri bara, swaki sakan laka Ju apia uplika nani ra smalkisna ba tanka baha nani mawanra yang mangkri. Naha daukri, kan yang brin ai daukras kan wark nani pat daukri ba, bara naha pyua ra daukisna ba sut sin bahkira taubia.
48002003	Sakuna Taitus pali sin yang wal tauki kan, bara witin Ju apia kan ba, sirkumsisan bribia dukyara taibi munras kan.
48002004	Kasak pali, wan muihni kuninkira tila nani yukuwi, yang nani tilira dimi bangwan ba bui lika want kan, Taitus ba sirkumsisan bribia. Naha nani lika biki kakaira nani baku diman, yang nani Jisas Kraist wal asla takri mita pri laka brisna ba kaikaia, bara kli alba wan daukaia wisi.
48002005	Sakuna wan nakra klipan kumi sin swiras katna baha nani mita wan brihwaia, kan yang nani want kapri man nani swaki sakan laka smalkanka kasak ban bri bangwi kama.
48002006	Sakuna baha tâ uplika nani baku kulkan kata ba mita, smalkanka raya kumi sin yang ra aikras; witin nani dia ai tanka ba yang maipara diara apia, kan Gâd lika upla mawan kulki lâ daukras sa.
48002007	Smalkanka raya aikaia kan ba watlika ra, witin nani kaikan Gâd swaki sakan laka ba, Ju apia uplika nani ra brihwamna wisi adar aikan, baha sin smalkanka Ju nani ra brihwabia wisi, Pita ra adar yabata ba baku.
48002008	Bamna Pita, Ju nani tilara apastil kaia wisi blikan Gâd ka ba mita yang ba sin Ju apia nani tilara apastil kaia wisi ai blikan.
48002009	Baha mita, Jems, Pita bara Jan, naha nani na serts playka tara nani kulkan ba mita kaikan, Gâd naha warkka yamni na aikan, bamna witin nani yang Barnabas wal ra ai mihta nani aiki mihti nani sihban. Naha daukan pana, pana kupia kumi kaia tanka, bara aitani lukan, yang nani na Ju apia uplika nani tilara wih wark taki kamna, bara witin nani lika Ju nani tilara wark taki kaia.
48002010	Witin nani baman yang nani ra makaban, umpira nani dukyara luki bangwi kamna, bara baha sika aman pali kaiki daukaia luki kapri ba.
48002011	Sakuna Pita Antiok ra wan bara, mawan kat laui daukri, witin swakwanka kum daukan ba tawan.
48002012	Pita lika taura, Ju apia uplika nani aikuki asla plun pî kan, sakuna Jems wina upla tila nani wan bara, Ju apia uplika nani wal asla plun pî kan ba, witin mahka swin; kan baha uplika nani aidrubi balan ba lika, sirkumsisan kulki daknika nani wina kan, bara witin baha nani ra sibrin lukan.
48002013	Bamna Ju kristianka wala nani sin, Pita wal aikuki kunin laka daukan, bara baha kuninka mita ban Barnabas sin witin nani ai tilara dingki brin.
48002014	Bara yang kaikri, baha nani lika swaki sakan laka wan smalki ba tanka kat apia kan, bamna baha aidrubanka mawan kat Pita ra wiri: "Man lika Ju, kuna Ju apia nani tilara, Ju apia tanka kat iwi katma; bara, nahki Ju apia nani ra adar yabisma Ju nani baku iwaia sa?"
48002015	Yang nani lika aisubi takri ba wina Ju nani sna, nisan wala nani baku saura dadaukra lika apia sna.
48002016	Ban sakuna, yawan pain kaiki, Moses laka wan wi ba kat dauki mita baman Gâd mawanra sip kasakkira wan kulkras sa, Jisas Kraist ra kasak luki ba mita baman lika. Baha mita, yang nani sin Jisas Kraist ra kasak lukri, naha kasak lukan laka mita kasakkira ai kulkan kaia dukyara, lâ mita dia ai wi ba kat daukri ba mita lika apia. Kan lâ bila wali dauki ba dukyara baman upla kumi sin, Gâd mawanra kasakkira kulkan kabia apia.
48002017	Bara nanara, Kraist Gâd ba bui pri wan sakan kabia lukisna ba mita marikan sa, yang nani ba upla saurakira nani sna; bara naha tanka na mita Kraist ba saurakira nani wan sakisa ki? Apia pali!
48002018	Bamna diara kum apu daukri, ningkara kli paskisna kaka, baha ba lika pâtki ra ai sakisa.
48002019	Kan yang na lika lâ mapara pat pruri sa; baha sin laka ba mita ai munan pruri, baha mita Gâd ra raya kamna dukyara.
48002020	Yang lika Kraist wal dus prihni ra pruri; baha mita yang apia sika raya sna ba, sakuna Kraist sika yang ra raya iwisa. Bamna wîni tara mapara yang raya sna ba lika, Gâd Luhpia ra kasak lukisna ba mita raya sna, witinka yang ra latwan ai kaiki prura mihta ra ban aimakan ba.
48002021	Baha mita, Gâd latwanka ba bahki kulkan ai daukras; kan upla kum lâ bila wali dauki ba mita Gâd mita kasakkira kulki kan kaka, Kraist dus prihni ra pruan ba lika diara bahki pali kaia kan.
48003001	Galesha, uplika tanis nani! Ani sukika pali ba kupiam yabaki alkan? Yang nani smalkanki ba ni man nani namkra kat, Jisas Kraist dus prihni ra saban ba mamrikatna ba.
48003002	Bamna naha na man nani ai wis: Moses laka bila wali daukan ba mita Gâd Spiritka Hulikira ba briram ki, apia kaka, sturi yamni wali kasak lukram mita ki?
48003003	Nahki man nani ba ban sinskas sma ki? Dia trai kaikisma, Spirit mita diara nani ta krikan ba, nanara karnikam ni daukaia plikisma?
48003004	Pât nani wauhram ba, sut bahki pali sa ki? Baha nani sut ba man nani helpkam kata pain lukaina!
48003005	Ani pyua Gâd ai Spiritka Hulikira ba, man nani ra maiki wark aihka nani sin dauki bara, diakan baku daukisa ki? Baha ba daukras sa, man nani lâ bila wali daukisma ba mita, sakuna dia, dia walram ba kasak luki sma ba dukyara sa.
48003006	Bamna Ebraham Gâd ra kasak lukan, bara Gâd aitani lukan witin ba kasakkira kulkaia.
48003007	Baha mita man nani kaiki kaia sma, kasak luki uplika nani ba sika, Ebraham kyamka nani.
48003008	Bamna kan pyua wina ulban sa, Gâd lika Ju apia nani ba, kasak lukan taka mita kasakkira kulkan kabia, bara kan pyua wina naha sturka painkira na, Ebraham ra maisapahki win: "Man tamka mita, nisan nani sut ba yamni munan kabia."
48003009	Baku bamna, ya Ebraham kasak lukan ba baku kasak lukisa kaka, yamni munan sa.
48003010	Bamna ya Moses laka bila wali daukaia luki, ba lika, saura pali kulkan laka munuhnta ra sa. Kan Ulbanka wisa: "Lâ wauhkataya ra dia ulban ba aiska daukras uplika nani ba lika, saura pali kulkan laka munuhnta ra sa."
48003011	Baha lika param pali sa, upla kumi sin apu sa, lâ dia wi ba kat dauki bamna, Gâd mita kasakkira kulki ba; kan Ulbanka ba wisa: "Gâd mita kasakkira kulki uplika ba, kasak lukan laka mita raya kabia."
48003012	Bamna Moses laka ba lika kasak lukan lâka tanka apia sa, kuna dia aisi ba wals: "Ya naha diara nani na sut daukisa kaka, witin baha dukya nani ba mita raya kabia."
48003013	Lâ mita saura pali wan kulkan ba wina Kraist mita pri wan sakan sa, kan yawan wan tawan witin lika upla saura kum baku takan; kan Ulbanka ba wisa: "Saura pali sa baha nani dus ra paman prui ba."
48003014	Naha na baku takan, Gâd mita Ebraham ra yamni munaia pramis munan ba, Kraist Jisas bak Ju apia uplika nani ra yaia; bara baku yawan sut bribia kasak lukan laka ba mita, baha Spiritka Hulikira Gâd mita pramis munan ba.
48003015	Muihki nani, yang mai aisisni sampla kum baku: Upla kum upla wala wal lâ kum dauki swin ba, upla kumi sin apu sa baha lâka krikaia apia kaka kau pura prakaia.
48003016	Bamna nanara, Gâd mita Ebraham ra bara ai kyamka ra sin pramis daukan. Ulbanka ra wiras sa: "kyamka nani ra", upla ailal dukyara aisaras, kuna nan wisa: "man kyamkam ra"; bara naha wiaia want sa upla kumi ra baman aisisa, baha ba Kraist.
48003017	Bamna aisisna ba lika naha sa: Gâd Ebraham wal lâ kum dauki pramis munan. Baha mita, Moses laka 430 mani ningkara balan ba, sip apia sa Gâd lâ dauki pramis munan ba bahki sakaia.
48003018	Baku bara, Gâd yabi dukya ba Moses laka ba wina ai helpka brisa kaka, baha lika pramis munan ba dukya apia sa; sakuna Gâd mita Ebraham ra baha ba prisant yaia wisi pramis munan.
48003019	Baku sa kaka, Moses lâka ba dia mapara help sa ki? Baha lâka lika ningkara yaban, lâ bila wali daukras kan ba marikaia. Lâ ba lika yan kan baha "kyamka" aisubi takbia ba kat baman, witin kara pramis daukan kan ba. Bamna lâ ba insal nani mita aisin, bara Moses lika baha laka ba upla ra aisi kaia kan.
48003020	Kuna upla kumi baman aisisa kaka, tawan aisasara ba lika want apia sa; kan Gâd ba kumi baman sa bamna.
48003021	Bamna naha tanka na mita, Moses laka ba Gâd pramiska nani ba mapara sa wisa ki? Apia pali. Kan lâ kum yan ba upla nani ra raya kaia laka yabi kata kaka, lâ dia wi ba kat dauki mita Gâd pain kaikaia kan.
48003022	Sakuna Ulbanka ba wisa, sut lika saurka mita priski silak ra brisa; naha na naku sa, ya Jisas Kraist ra kasak lukbia ba, sip sa Gâd dia pramis munan ba briaia.
48003023	Kau naha kasak lukanka laka na balras kan bara, lâ ba priski wan brikan, kasak lukan laka ba param sakan kabia ba kat.
48003024	Lâ ba tuktan main kakaira baku kan; bahamna tuktan baku wan tapaki kan Kraist balan ba kat, bara baku mika yawan witin ra kat kasak lukbia kaka, Gâd mita kasakkira wan kulkbia.
48003025	Bara nana ra Kraist ra kasak lukaia pyua balan nara, kli tuktan main kakaira mihta ra apia sa.
48003026	Kan kasak lukan laka ba mita man nani sut lika Gâd luhpia nani sma, Kraist Jisas wal asla takram ba mita.
48003027	Man nani sut Kraist wal asla kaia wisi tahbi mai daukan ba, witin ka mita puram praka baku mai brisa.
48003028	Bamna nana ra lika, Ju kaia apia kaka Grîk kaia, alba pri kaia, apia waitna kaia, mairin kaia tanka ba apu sa; kan Kraist Jisas wal asla kaia laka ba mita, man nani sut asla kumi sma.
48003029	Bamna Kraist dukya sma kaka, man nani lika Ebraham kyamka, bara Gâd diara pramis munan ba brima.
48004001	Bamna yang aisin ai dauki ba lika naha sa: Luhpia waitna kum, ai aisika dukya nani briaia ba, kau tukta sirpi bara, witin ba ai watla uplika tila wina, alba kum baku sa, diara nani sut dawanka sa sakuna.
48004002	Bamna upla tila nani bara sa witin ra main kaikaia bara ai bisniska nani daukaia, aisika mita pyua marikbia ba kat.
48004003	Yawan wan mapara sin baku sa: yawan kau tuktan kata ba pyua ra, yawan baku wibia, yawan bara kata naha tasba ra pura aimaki karnika nani bara kan ba mina ra kan.
48004004	Sakuna pyua ba aimakan bara, Gâd ai Luhpia ba blikan, witin ba mairin kum wina aisubi takan, Moses lâka munuhnta ra.
48004005	Baku Kraist balan, yawan baha laka munuhnta ra kan ba wina pri wan sakaia, bara Gâd mita ai luhpia nani baku wan bribia dukyara.
48004006	Bamna, yawan nani na ai luhpia nani sa ba tanka wan marikaia, Gâd ai Luhpia Spiritka ba wan kupia kat blikan; bara baha Spiritka Hulikira wan kupia nani ra winisa: "Yang Aisiki!"
48004007	Baha mita, man lika, kli alba apia. Sakuna Gâd luhpia sma; bara Gâd luhpia sma baman, Gâd kupia laka sa man sin ai dukia nani ba dawanka kama.
48004008	Kan pyua ra, Gâd kakaira apia katma bara, man nani lika gâd apia nani albika nani katma.
48004009	Sakuna nanara Gâd kakaira takram nara, apia kau param wiaia, Gâd sin man nani mai kakaira takan nara, nahki baha karnika swapni bara umpira nani kata bara kli taui alkma, baha nani albika kli takaia wisi?
48004010	Man nani lika kau naiwa kat tila yua nani, kati nani, pyua nani bara mani nani sin kulkisma.
48004011	Yang uya sîbri sna, kan man nani tilamra wark takri ba bahki pali sa lukisna.
48004012	Muihki nani, mamkabisni, yang baku taks, kan yang man nani baku takri. Man nani mita rau sauhkram baku lika apia.
48004013	Pat kaiki bangwisma, ta pali pyua ra swaki sakan laka man nani ra mai smalkri ba, yang baku daukri wîni tara ra siknis kum mita rau ai sauhki kan ba mita.
48004014	Baha sikniska ba man nani mampara traika kaikanka kumi kan, ban kuna baha tawan wisi man nani mita bahki bara saura ai kulki ai briras katma. Sakuna, ai briram yang na Gâd insalka kumi baku, bara Jisas Kraist pali kapri kan baku.
48004015	Baha liliaka bri nani katma ba, nana ra dia takan ki? Man nani helpkam ra ban sip kamna wiaia, baha ba sip kata kaka, namkra pali nani sin daiki aikaia wilin bangwi kaia kapram.
48004016	Bara nanara lika, dia yang na man nani waihlam kum takri saki, diara kasak ba mai wiri tawan?
48004017	Baha uplika nani ba uya man nani ra lukisa, kuna ai kupia pain laka ni lika apia. Witin nani brin daukisa man nani ba, yang nani wina dakbi mai sakaia, bara ningkara man nani mita, witin nani ra brin mai daukikira plikma dukyara.
48004018	Bamna nanara, pain sa diara wala dukyara wan brinka aiska ni pliki taukaia, sakuna baha ba kupiam lukanka wina kaia sa, bara yang man nani wal sna na pyua ra baman apia, kuna pyua bani.
48004019	Luhpi lupia nani, kli aima wala man nani dukyamra latwan saura pali wauhwisna, sin yapti kumi tukta mahka baikaia kan latwanka bri ba baku; latwan ba wauhwi kamna, Kraist tanka ba aiska man nani brima ba kat.
48004020	Ban kra!, naha pali pyua ra man nani tilamra kan ai daukisa, bara baku lika sip kaia natka walara mai aisaia; baku bara, man nani dukyamra dia pali lukaia sna sapa yang kaikras.
48004021	Man nani, diara kum ai wis, Moses lâka ra ban iwi kaia lukisma nani ba: baha laka ba dia aisi ba man nani walras katma ki?
48004022	Baha ba nan wisa: Ebraham lika luhpa waitna wal brikan, kumi ba alba mairin kata ba wina, wala ba lika ai maritka pali ba wina, baha lika mairin pri kata ba.
48004023	Alba mairin wina ba lika wan wîna laka kat tuktan wala nani baiki ba tanka kat aisubi takan; sakuna mairin pri wina baikan ba lika, Gâd Ebraham ra pramis munan ba aimakan.
48004024	Naha na lika tanka tihu kum wan marikisa. Mairin wal ba lika wan marikisa lâ wal tanka. Naha lâka wal wina kumi ba lika Sainai ilka ra yaban ba, bara baha ba lika Hegar tanka wina wan marikisa; ya baha pramiska uplika sa kaka, aisubi takisa alba aimakaia dukyara.
48004025	Bamna Hegar tanka ba wan marikisa, Sainai ilka Arebia ra bara ba dukyara, bara naha wan marikisa naiwa yua Jerusalem ka ba dukyara; bara naha taunka lika ai luhpia nani aikuki alba nani takan sa.
48004026	Sakuna kasbrika purara Jerusalemka ba lika pri sa, bara yawan lika baha luhpia nani sa;
48004027	bamna Ulbanka ba wisa: "Byarapara mairka sma ba, man luhpa apu sma ba, liliam bas; liliam mita puram wins, man luhpa baikaia latwanka wauhwras sma ba. Kan baha mairka kangbi sakan ba lika, luhpa manis pali bribia, mairin ai maîa waitna brih iwi ba wal."
48004028	Muihki nani, man nani lika Aisak wal baku sma; Gâd pramis daukan ba luhpia nani.
48004029	Sakuna wan wîna laka kat aisubi takan mita baha pyua ra Spirit warkka wina baikan tuktika waitna ra nina bliki rau sauhki kan ba baku, naiwa sin baku ban takisa.
48004030	Kuna, Ulbanka ba dia wisa ki? Baha lika naku wisa: "Alba mairin ai luhpia waitna ba wal sut kangbi saks, kan alba mairin luhpia waitna ba wih mairin pri luhpia ba wal sip sut ai aisika dukia nani dawanka takbia apia sa."
48004031	Baku bamna, muihki nani, yawan lika alba mairin luhpia nani apia, sakuna mairin alba apia ba luhpia nani sa.
48005001	Bamna yawan pri kabia wisi, Kraist mita pri wan sakan. Baku bara baha pri laka ba kat ban bapi bui bas, bara kli sin alba laka twilkaika ra kapara.
48005002	Man nani yang ra pain ai wals. Yang, Pâl, mai wisna, man nani sirkumsisan daukma kaka, Kraist ba man nani mampara bahki pali kabia.
48005003	Bara kli sin aisisna, ani uplika sirkumsisan ai wîna ra daukisa kaka, witin Moses laka aiska daukaia sa.
48005004	Man nani tilam wina baha nani luki ba, lâ bila wali dauki ba mita, Gâd mita kasakkira kulkan kabia, witin nani lika Kraist wina tnayara takan sa; Gâd latwanka laka ba wina sin dakwi takan sa.
48005005	Sakuna yawan pât wina pri wan sakan kaia ba lika spirit ba helpka ra kasak lukaia ba helpka ra, bila kaikanka brisa.
48005006	Bara yawan Kraist Jisas wal asla sa kaka, sirkumsisan bribia briras kabia sin, sut ba bahki sa. Kasak lukan laka briaia ba lika kau pain sa, bara kasak lukanka laka mita sika upla sut aikuki latwan iwaia tanka wanki ba.
48005007	Man nani pain auma kata. Bamna, ya mita mai munan diara kasak bila wali kapram ba swiaia?
48005008	Bamna naha na Gâd dukya apia sa, witin ka mita man nani mai paiwi ba.
48005009	Amya tikpara "lebin wiria lupia mangkuya bara, plauar akban aiskara dimi puskisa."
48005010	Yang Dawan ra kasak lukisna man nani diara sat wala luki kama apia; man nani kupiam warbi mai muni uplika ba, ya, ya kabia kra, kuna Gâd bui klala yabia.
48005011	Bamna yang pali na, muihki nani, sirkumsisan daukaia dukyara smalki tauki katna kaka, Ju nani nini bliki rau ai sauhkaia apia kan; bara baha ba baku kata kaka, yang Kraist dusa prihni tawan aisisna ba, witin nani kupia sauhkaia apia kan.
48005012	Kuna sirkumsisan daukaia dukyara baha nani mai muni nani ba, swis witin nani wih sin pyua ra baman sut klakan kabia!
48005013	Man nani, muihki nani, mai paiwan sa pri laka bri kaia. Kuna naha pri laka brisma wisi, wînam brinka nani nina blikpara. Sakuna, pana pana dukya dadaukra nani bas, latwan laka aikuki brisma ba tanka kat.
48005014	Kan lâ nani sut ba naha lakara man asla prakan sa: "Walkam ra latwan kais, sin man wînam palira baku."
48005015	Sakuna man nani pana walkam ra sami dakbi pisma kaka, aman kais, man nani klauna pih apu taki bangwma.
48005016	Bamna yang mai wisna: Man nani Spirit mita raya bas, wînam brinka saura nani ba dauki amyapah kaia tauki kama apia.
48005017	Kan wan wîna tara brinka saura nani ba Gâd Spiritka mapara aiklabisa, bara Spirit ba mita wan wîna tara brinka saura nani ba mapara aiklabisa. Bamna baha nani ba pana, pana ai mapara sa, bara baha mita man nani dia brin mai dauki ba kat sip daukras.
48005018	Sakuna Spirit ba tam brisa kaka, man nani lika lâ munuhnta ra apia sma.
48005019	Karna apia sa ya nani wan wîna tara brinka warkka saura nani nina bliki ba: marit takras kira upla ai maîa briaia laka ba, taski laka daukaia, brinka saura nani lihkaia,
48005020	aidul nani ra mayunaia, sukia warkka daukaia. Upla ra misbara kaikaia, tarbaiwan laka, bara nina tawan lauaia nani. Diara bahki dukyara wan kupia baikaia, bara wan kupia laka baman pliki daukaia, dakwi takaia laka, bara dakni sat, sat paskaia sin.
48005021	Tuman laka briaia, bla tatakra nani kaia, bila maihsi ra kaia, diara wala bahmuna satka nani manis sin daukaia laka. Pyua luan ra mai smalkatna ba baku, kli mai smalkisni, ani uplika naha sat dukya nani dauki ba, Gâd king aimaki tasbaia ai dukya bribia apia.
48005022	Sakuna Spirit ai warkka dauki ba lika: latwan kaikaia, lilia kaia, kupia kaia laka, kupia alki takaski kaia, latwan laka bri kaia, kupia yamni kaia, kasakka laka briaia,
48005023	bauaia laka, bara wan wîna alki takaskaia laka. Nahmuna dukya nani ba mapara la kumi sin sip buras.
48005024	Bamna ya Kraist uplika sa kaka, uplika wîna brinka nani ba sut witin ai dusa prihni ra saban sa.
48005025	Spirit mita yawan raya ba baku, dia, dia dauki ba sut Spirit mita tâ bribia.
48005026	Bamna yawan prautkira kabiara, upla kupia tatuskra kabiara, tuman laka sin aikuki wan tilara bribiara.
48006001	Muihki nani, upla kum saurka ra kauhwan sa kaka, man nani spiritki ra nani sma ba mita saura ba wapni dauks. Sakuna latwan lakara daukaia sa; bara kumi bani sin aman kaiki kaia sa, witin palira sin traika kaikan kabiara sia.
48006002	Pana, pana wan walka wihrika ba twilki help munaia sa, kan baku lika man nani sip kama Kraist laka ba aiska pali daukaia.
48006003	Ani uplika, witin diara apia ba diara, tara sa lukisa kaka, witin pali ai lukanka ra kunin munisa.
48006004	Upla bani ai tanka ba nahki sapa pliki kaikaia sa; bara tanka pain sa lukisa kaka, witin ai dukyara aimayunaia sip sa, sakuna upla wala dia dauki ba dukyara lika lukaia apia sa.
48006005	Bamna upla bani yakan ai karbanka ba twilkaia sa.
48006006	Ani uplika sturi yamni smalkanka lan taki ba dia, dia witin bri ba wina ai smasmalkra ra help yaia sa.
48006007	Man nani lukankam ra kunin munpara: upla apu sa Gâd ra lawaska kikaia. Upla mita dia mangki ba baha sika krikbia.
48006008	Bamna upla ai wîna brinka dukyara dia mangkbia kaka, witin ai wîna brinka ba wina prura krikbia. Sakuna Spirit brinka ba mangkisa kaka, Spirit Hulikira mita yabia raya ban kaia ba krikbia.
48006009	Baha mita, yawan diara pain dauki swapaia apia sa; kan swapras kaka, pyua pali ba kat yawan mana ba krikbia.
48006010	Bamna ani pyua yawan sip bara, upla sut ra diara pain nani dauki kap, bara kau aiska pali lika, kasak lukan lakara wan muihni nani ba sut ra.
48006011	Kais, yang nanara mihti pali ni man nani ra ulbanka tara ni ulbisna na!
48006012	Baha nani mita mai priski lakara sirkumsisan daukaia mai mani ba, witin nani baha daukisa upla nani wal pain kaia dukyara baman, bara Kraist dusa prihni tawan rau sauhkan kabia apia dukyara.
48006013	Bamna sirkumsisan mangki nani ba sin, lâ aiska ba sip kulkras sa. Kuna want sa man nani ba sirkumsisan mangkma, bara witin nani aimayunaia nahki man nani ra priski mai munan, baha markka lupia wînam ra mangki briaia.
48006014	Kuna yang maipara, diara kumi dukyara sin maiyunaia brin ai daukras, Dawan Jisas Kraist dus prihni ra pruan ba baman lika. Bamna Kraist dusa prihni ba mita, yang maipara naha tasba na pat pruan baku sa, bara yang sin tasba mapara pruri sa.
48006015	Bamna yawan Kraist Jisas wal asla kaia laka ba brisa kaka, sirkumsisan daukan apia kaka daukras kabia sin diara apia sa; sakuna yawan upla raya takan ba sika diara tara pali.
48006016	Bamna, baha smalkanka kat dauki nani ba sut, kupia kumi laka bara umpira kaikan laka bri kabia, bara Gâd uplika pali nani ba sin bribia.
48006017	Bara nanara wina brin ai daukras upla trabil ai munaia; mark nani wîni ra brisna ba mita marikisa, yang na Dawan Jisas napakanka sna.
48006018	Bamna muihki nani, wan Dawan Jisas Kraist ba man nani sut ra yamni mai munbia. Baku kabia.
49001001	Yang Pâl, Gâd kupia laka ba mita Jisas Kraist apastilka kum sna, baha tanka ba lika. Naha wauhkataya na ulbisna, Epesus taunka ra Gâd uplika nani bara Kraist Jisas ra kasak luki nani ra.
49001002	Gâd wan Aisa bara Dawan Jisas Kraist wina, yamnika nani bara kupia kumi laka ba man nani bri kama.
49001003	Wan Dawan Jisas Kraist Aisika bara Gâd sa sin, witin ra mayunpi, kan yawan Kraist wal asla takan bara, witin bui Spirit yamnika sat, sat ni yamni wan munan kasbrika pura tasbaia nani ra.
49001004	Tasba na kau paskras kan ba pyua wina, Gâd pât Kraist ra wan praki bak saki wan brin, witin ai mawanra kaia ai uplika takaia pâtkas kaia, ai latwanka laka ba mita.
49001005	Kan wina pat luki kaikan, Jisas Kraist bak ai luhpia nani baku kli wan briaia, witin daukaia ai kupia ra lukan ba kat.
49001006	Baha mita yawan pyua bani Gâd ra mayunisa ai latwanka tara ba dukyara, baha sin latwanka ni yamni wan munan sa, yawan ai Luhpia latwan pali wal asla sa bamna.
49001007	Gâd latwan pali wan kaiki ai Luhpia ai talya laiki, pruan ba talia ra pri wan sakan sa, bara yawan saura daukan, pâtka ba swin tiwan sa.
49001008	Gâd ai latwanka laka manis ba, tanka param wan marikan, sins laka bara diara tanka kaikaia laka sin wanki ba mita,
49001009	bara witin ai brinka yukukan ra ba sin wan marikan, baha sika witin Kraist bak diara sut tnata alkaia luki kan ba.
49001010	Gâd diara daukaia lukan ba lika, diara bani ba pyua kat sut pali tnata alkan kabia, bara yaka paskanka aiska ba asla takbia bara, Kraist lika baha sut lal kabia, diara nani kasbrika pura ra ba bara tasba ra ba sut sin.
49001011	Bamna yawan Kraist wal asla takan ba mita, Gâd mita kan pyua wina bak saki wan brin, diara witin yaia ba wina wan dukya bribia; bara naha sut na lika Gâd dia daukaia lukan ba kat sika, dia witin pain kaiki ba baman dauki ba.
49001012	Witin baku daukan, baha mita yang nani pas taura Kraist ra kat luki kainira diara briaia lukri ba, raya bangwi kamna Gâd ai prana tara ba tawan mayunan kabia dukyara.
49001013	Bara man nani sin, diara kasak sturka ba walram, bara swaki mai sakan laka smalkanka ba, bara Kraist ra kasak lukram bara sin, witinka ra asla mai prakan bara sîl sin mai mangkan Gâd dukya nani kaia ba mata, witin pramis aisin Spiritka Hulikira ba mita.
49001014	Spirit Hulikira ba sika Gâd ai uplika nani ra diara yaia pramis munan ba tukinka, bara baha ba baku takbia Gâd ai uplika nani ra pri laka yaia win kasak pali aimakbia bara. Bamna kaisa Gâd prana ba mayunaia!
49001015	Baha mita man nani Dawan Jisas ra kasak lukisma ba, bara Gâd uplika nani sut ra latwan kaikisma ba, yang kaikri bara,
49001016	takaskras kira Gâd ra tingki wisni man nani sut dukyamra, puri suni sna bara man nani ra luki sna.
49001017	Makabisni wan Dawan Jisas Kraist Gâdka ra, Aisa pranakira ba, witin mita sins laka spiritka maikbia, bara sip kama witin param takan ba tanka pain kaikaia, bara witin ra sin kau kakaira kaia.
49001018	Gâd ra makabisna man nani sinskam ba ilingwbia, baku mika tanka bri kama dia dukya bila kaikaia wisi mai paiwan ba, bara Gâd ai uplika nani ra diara yaia pramis munan ba nahki yuya bara pranakira sa,
49001019	bara ai karnika ba sin tara pali bara tnata apu sa, bamna baha karnika sika yawan witin ra kasak lukan nani banira ai warkka dauki ba. Naha sin karnika sika Gâd mita karnika aiska aingwa pali ni wan marikan,
49001020	Kraist pruan wina buki ai mihta aihkika tanira kasbrika pura ra yan iwan bara.
49001021	Kraist lika kasbrika pura ra karnika bri nani ba sut puraka ra kau karna sa, la karnika alki nani ba, dawan taki nani ba, pura aimaki nani ba, nina wala nani ba nanara bara naika bara makbia ba sut purkara sin.
49001022	Diara sut ba Kraist mina munuhnta ra mangkan sa, bara Kraist pali ba sin serts lal mangkan diara nani sut Dawanka baku.
49001023	Bamna serts ba sika Kraist wîna tara, baha sika Kraist bangwanka; bamna Kraist pali mita sin diara nani sut ba bangki pali daukisa.
49002001	Blasi man nani watauika laka taka saurka laka tilara pruram katma.
49002002	Bamna baha pyua luan ra, man nani naha tasba daukanka saura nani ba nina bliki bangwi katma, bara spirit pasa pura ra karnika bri ba bila wali dauki katma, baha spiritka sika Gâd, bila wali daukras nani ta bri ba.
49002003	Pyua luan ra yawan sut lika baha nani wal baku iwi kan, wan daukanka nani nina bliki kan, wan wîna tara bara wan kupia lukra brinka ba kat sin dauki kan. Baha mita klala saura pali Gâd wina ba, wan dukya kan, sin wala nani wal baku.
49002004	Sakuna Gâd lika umpira kaikan laka tara pali brisa, baha mita witin yawan ra uya latwan wan kaikan,
49002005	bamna yawan na Kraist wal aikuki asla raya kaia laka ba wankan sa, kau wan saurka nani taka mita pruan kan ba pyua ra. Baku bamna, Gâd latwanka laka ba mita man nani sut swaki mai sakan sa.
49002006	Bamna Gâd mita, Kraist Jisas wal asla pruan wina wan buki, witin ai tnayara Jisas wal wankan iwaia.
49002007	Naha daukan bani wan marikisa, witin naika pyua ra latwan tara wan kaiki kabia ba, bara yawan ra ai kupia pihni laka ba lika Kraist Jisas ba mita baman.
49002008	Bamna Gâd latwanka laka ba mita sika, man nani swaki mai sakan ba; kasak lukan laka bak. Naha tanka na lika, man nani mita dia kum daukram ba mita lika apia, sakuna baha lika Gâd mita ban prisant maikan sa.
49002009	Upla kum diara daukan ba mita lika apia, bara sin aimayunaia apia ba mata.
49002010	Kan Gâd wan paskan; witin Kraist Jisas ra praki wan paskan, wark pain nani daukaia dukyara; diara nani sut ba kan wina yawan wan dukyara pat ridi daukan sa.
49002011	Bahamna, pyua luan ra man nani dia sat uplika nani katma ba dukyara kupiam krauki bas. Man nani lika Ju nisanka apia katma; baha mita Ju nani, upla ra sirkumsisan dauki bara witin nani lika "sirkumsisan bri uplika nani" aisi ba mita man nani lika "sirkumsisan luha uplika nani" mai makisa.
49002012	Baha pyua man nani ba Kraist luha katma, Israel nisanka wina laiura kapram, bara Gâd Israel nisanka wal lâ nani bara pramis daukan ba sin kakaira apia katma. Naha tasba ra diara kumi sin kainamra bila kaikras, Gâd sin luha iwi nani katma.
49002013	Sakuna nanara lika Kraist Jisas wal asla mai prakan, bara Kraist pruanka ba mita, man nani laihwra nani katma ba ai lamara mai mangkan.
49002014	Kraist sika wan kupia kumi laka. Ju nani bara Ju apia nani ba wal upla daknika kumi daukan waihla laka kutbanka ba mita dakbi wan saki kan ba slingban bara. Kraist ai wîna ra.
49002015	Moses lâka ba mita adar nani bara dia, dia lâka nani mangki yan ba, sut baha kat takaskan, bara upla dakni sat wal kata ba upla daknika raya kumi daukan, witin ra asla prakan. Bara baku witin mita kupia kumi laka ba daukan.
49002016	Naha natkara, Kraist dus prihni ra pruan ba mita, baha upla daknika wal pana, pana aiklabanka brikan ba, Kraist mita sut tiki, Gâd wal kupia kumi daukan, bara wîna tara kumi ra, witin nani sut asla kumi daukan.
49002017	Kraist bal upla sut ra kupia kumi sturka yamni ba smalkan, man nani laiura nani katma ba sut ra, bara Ju nisanka sut, Gâd lamara nani kan nani ra sin.
49002018	Bamna Kraist ba mita, yawan Ju nani, Ju apia nani sut, Aisa lamara aula, Spirit kumi bri ba mita.
49002019	Baha mita, man nani lika upla trengsar nani ai tasbaia palira iwras ba satka lika apia, sakuna man nani sut lika Gâd uplika nani wal aikuki sin kuntrika uplika nani sma. Man nani ba Gâd watla suliarka nani sma.
49002020	Man nani ba utla kumi baku; apastil nani bara dahra aisasara nani playa bapan ba pura ra mai paskan sa, bamna Jisas Kraist pali sika baha playa bapan walpaia kau tara ba.
49002021	Bamna Kraist baha playka ba pura ra, utla ba ai pliska kat, kat bapan, ban taua, taua tempel hulikira kum takisa, Dawan wal asla lakara.
49002022	Baku sin man nani, Kraist wal asla takram ba mita, wala nani sut ba wal asla taki utla kum takram, bara Gâd bahara iwisa ai Spiritka Hulikira bak.
49003001	Naha tawan, yang Pâl Kraist Jisas tawan silak ra sna ba man nani Ju apia nani mampara pain kaia ba dukyara, puri sin sunisna.
49003002	Bamna man nani pat kaiki kaia sma, nahki Gâd ai latwan laka bri ba mita, witin naha warkka na, yang mihti ra aikan, man nani mampara pain kaia ba dukyara.
49003003	Gâd ai tanka dahra prakanra brikan ba param marikan, yang palira sin aikan kaikri, pat bila prahni mai ulbatna ba baku.
49003004	Aisi kaikma bara man nani sip sma kaikaia, Kraist ra diara yukukan bara ba yang kaiki sna,
49003005	pyua luan ra diara kum yukukan ra kan, upla kumi ra sin baha dukya ba param saki marikras kan ba, sakuna naiwa lika Gâd Spiritka bak, ai apastilka hulikira nani ra, bara ai dahra aisasara nani sut ra param marikan.
49003006	Naha sika diara yukukan ra kan ba: Swaki sakan laka smalkanka bak, Ju apia nani sin Ju nani wal baku, Gâd yamnika nani wina ai dukia bribia, kan sin wîna tara sirpika nani sa, bamna Gâd mita Kraist Jisas bak, dia pramis daukan ba wina sin ai dukia brisa.
49003007	Bamna yang na, Gâd ai uplika nani ra diara yaia win ba sturka yamni albika takri. Gâd naha na aikan, witin ai karnika tara wal wark dauki ya ba kat.
49003008	Gâd uplika sirpi nani sut tilara, yang na kau sirpi pali sna; sakuna Gâd mita ban adar aikan, Kraist yuyaka sip kulki sakras ba, Ju apia uplika nani ra smalkaia.
49003009	Bara adar sin aikan upla sut yarka kaikbia, Gâd patitara pyua wina diara yukuki brikan ba dia kata sapa, witinka sika diara nani sut paskan ba.
49003010	Bamna baku takan, baha mita nanara serts bak Gâd ai sinska laka sat, sat ba yaka param kaikbia, baha nani kasbrika pura ra ta aimaki nani ba bara karnika alki nani ba sut.
49003011	Gâd naha daukan, witin patitara pyua ra ban kaiara ba wina dia daukaia luki kan ba, bara wan Dawan Jisas Kraist wal tnata kat daukan.
49003012	Kraist bak pri pali sa yawan Gâd lamara waia, witin ra kasak lukan laka bri ba helpka ra.
49003013	Baha mita, mamkabisna man nani swapni nani kama apia, yang na man nani dukyamra pat wauhwisna ba tawan, kan naha na man nani mampara prana kum sa.
49003014	Baha tawan Aisa mawanra luli krikrisna,
49003015	witinka ba wina upla sut kyamka ba ai nina brisa, kasbrika pura ra bara naha tasba ra sin.
49003016	Aisa ra puri suni sna ai prana kukanka ba wina, Gâd ai Spiritka ba ni man nani ra karnikam bara dia daukaia karnika sin maikbia,
49003017	kasak lukisma ba mita, Kraist man nani kupiam ra iwi kabia, bara baku mika man nani latwan laka wakia nani pura ra karna taki tihu pali bapram kabia,
49003018	bara baku mika man nani pain tankam brima lalukra nani sut aikuki, Kraist latwanka laka yahpika ba, yarika ba, tihuka ba, pura ra ba.
49003019	Bahamna, puri suni sna baha latwanka laka tanka ba man nani brima, baha tanka ba kau tihu sa tanka wala sut kaikan wan dauki ba wal, bara baha mita Gâd latwanka laka ni aibangwan pali kama.
49003020	Bara Gâd ra mayunan kabia, witin lika sip pali sa yawan dia makabia ba bara wan kupia ra luki ba sut kau pura luki daukaia, ai karnika yawan ra wark dauki ba bani.
49003021	Serts ra bara Kraist Jisas ra, Gâd ba mayunan kabia, pyua nani sut ra, bara ban kaiara ban kabia! Baku kabia.
49004001	Baha mita yang Dawan warkka ba tawan silak ra sna, bamna man nani ra makabisna, Dawan mita mai paiwan tanka kat iwi kama, sin pyua luan ra nahki kapram ba baku.
49004002	Man nani ba praut apu bara bauikira bas; wihka sin bila kaiki kama, pana, pana walkam ra latwan laka ba mariki kama.
49004003	Trai kais, pyua bani aikuki kumi kaia Spirit Hulikira helpka ra, kupia kumi laka mita asla mai praki bamna.
49004004	Wîna tara ba kumi baman bara sa, bara Spirit sin kumi baman, bara baku sin Gâd mita diara kumi baman kainamra briaia dukyara mai paiwan.
49004005	Dawan ba kumi baman sa, kasak lukan laka bara tahbi daukan laka sin kumi baman sa,
49004006	Gâd kumi baman sa upla nani sut Aisika. Witin lika sut purkara sa, diara sut bak ai warkka daukisa, bara sut ra sin dimi iwisa.
49004007	Sakuna yawan kumi banira prisant painkira wankan sa, Kraist mita wankan ba kat.
49004008	Baha mita Ulbanka ba wisa: "Witin diara nani sut wal kau kasbrika pura ba kat ulan bara, priskan uplika nani ailal brih uli wan, bara upla nani ra sin prisant nani yan."
49004009	Bamna, "pura ra uli wan ba", dia tanka sa ki? Baha tanka sika, witin pas taura tasba kau mayara pali iwi wan.
49004010	Mayara pali iwi wan uplika ba sika, kasbrika pura ba wina kau lai pura ra pali uli wan, baha mita witin mita tasba aiska na bangkaia ba dukiara.
49004011	Bara upla nani ra prisant nani yan, tila nani apastil nani kaia, wala nani ra lika Gâd dahra aisaia ra, bara wala nani ra swaki sakan laka sturka ba smalkaia, wala nani ra lika sepad nani bara smasmalkra nani kaia.
49004012	Witin naku daukan, Gâd uplika nani bani kristian warkka daukaia ba mata, Kraist wîna tara ba pain paskaia dukyara,
49004013	Yawan sut kasak lukan lakara asla takbia bara Gâd Luhpia tanka ba kaikbia kat. Baku lika yawan aitani pawan kabia, Kraist pawanka aiska pali ba kat.
49004014	Bara yawan na tuktan ban kaia apia sa, witin nani ai natka isi sat wala taki sa, ya, ya smalkanka raya smalki nani ba payaska ba mita raski brih auya, auyamaira nani aimawahkan yabalka ra tauki nani ba mita sin kunin muni sa.
49004015	Kau pain sa, latwan laka spiritka ni yawan diara kasak baman aisi kaia, diara sut ra Kraist wal asla taki pawi kaia sa, kan witin ka sika wîna tara aiska lal ba.
49004016	Kraist ba mita wîna tara aiska asla pain sa; bamna wîna sirpika bani witin ra asla takan bara, sut ba pain wark takuya, bara wîna sirpika bani ba mahka latwan lakara pain pawisa.
49004017	Bamna Dawan nina ra, yang naha na taibi pali mai wisna: man nani kli Dawan ra tauras uplika nani baku raya iwi kapara, kan baha nani lika gâdkas nani ba tanka kat baman taukisa,
49004018	bara witin nani kupia lukra ba tihmia takan sa. Gâd wina raya kaia laka aula ba, witin nani briras sa, kan sins aitani briras ba mita kupia sin karna pali sa.
49004019	Witin nani ai swira laka ba tiki brinka saura ra ni diman, bara diara taski nani ba witin nani want pali ni dauki bangwisa.
49004020	Sakuna man nani lika baku Kraist wina lan takras katma,
49004021	bankra man nani witin ba dukyara aisin walram, bara witin mita sika praki mai smalkan, nahki Jisas ra baman kasak tanka ba bara sa.
49004022	Bamna man nani blasi natkam almuk ra iwi katma laka ba mahka swis, kan baha daukanka mita mai sauhkisa, bara ai brinka saura ba ni kunin mai munisa.
49004023	Sakuna man nani lika spiritkam bara sinskam wal ba aiska pali raya nani kaia sma,
49004024	bamna Gâd kupia laka kat praka ba ni dimi bangwaia sma, bara sin marikma nahki rayaka kumi kasak pali wapni bara hulikira ba.
49004025	Baha mita kli kunin aisapara, sakuna kumi bani ai muihnika ba wal diara kasak baman aisi kabia, kan yawan sut lika wîna tara kum sirpika nani sa.
49004026	Bankra kupiam baiwbia kaka, kuna saura lika daukpara; bara kupiam baiwanka ra yu dimpara.
49004027	Bara debil ra sans sirpi kumi sin yapara.
49004028	Ya impliki kan ba, kli implikaia apia, sakuna wark takaia sa, bara ai mihta ni wark kum pain dauki ba mita witin sip kabia diara bri ba ni ai uplika nani ra help munaia.
49004029	Sturi aisi bangwisma bara uplikam mapara bila saura lika aisapara, sakuna help munaia bila ni aisas, dia witin want dukya ba yama bara baha wal pawbia, bara bahmuna bila aisaram wali uplika ba mapara helpka pali sa.
49004030	Gâd Spiritka Hulikira ba sarka paskpara, kan man nani aihka saki mai muni baha sin spiritka Hulikira ni, Gâd dukya kaia wisi sîl mai mangkan sa, aiska mai swaki sakan kaia yua, witin maikbia ba kat.
49004031	Kupiam tahplika nani sut ba mahka swis, brinka saura nani, kupiam baiwanka nani, bara upla ra pura wini swira daukaia laka nani, bara diara saura bani sut ba mahka swis.
49004032	Sakuna, sut aikuki pain bangwi bas, pana, pana kupiam swapni bri bas, bara pana, pana walkam pâtka swih tiki bas, Gâd bui Kraist ra mai praki pâtkam swih tikan ba baku.
49005001	Man nani, Gâd luhpia nani latwan mai kaikan ba, witin baku kaia trai kais.
49005002	Latwan lâka ra iwi bas, sin Kraist latwan wan kaiki, yawan tawan ai rayaka pât mihta ra mangkan ba baku. Witin ba sin syîp baku sakripais daukan kata, bara Gâd ra kia painkira kum baku angki yan.
49005003	Man nani ba Gâd uplika nani sma ba mita, rug laka ba nina makaia apia sma, taski laka wala nani kra, gridi laka kabia sin apia.
49005004	Swira dukya nani aisapara, sins apu bila nani, bila taski nani sin aisapara, kan naha diara nani na pain apia sa; kau pain kabia Gâd ra baman tingki wi kaia.
49005005	Man nani pat kaiki sma, sunu uplika marit takras kira ban ai maîa brisa, diara taski pali daukisa, gridikira palisa kaka (baha lika aidul ra mayunaia tanka wal baku sa), baha ba sip sa Kraist bara Gâd wal king aimaki ba tasbaia ra dimaia.
49005006	Upla mita yarka bila bahki aisi kunin mai munbiara, kan bahmuna dukya saura nani wina sika, Gâd klalka tara ba aula, bila wali daukras nani ba klala yaia dukyara.
49005007	Baha mita, man nani witin nani wal asla dukyam kumi sin bripara.
49005008	Pas pyua man nani lika tihmia ra iwi katma, kuna nana ra Dawan uplika takram ba mita, ingnira iwi bangwisma. Bahamna man nani ingni uplika nani baku bas,
49005009	kan ingni ba latwan laka brihaula, kasakka laka bara rayaka wapni briaia laka sin.
49005010	Bamna man nani trai kais, Dawan dia brin dauki ba lan takaia.
49005011	Diara bahki nani tihmia uplika nani dauki ya ba wal sin praupara; sakuna kau pain sa baha diara nani ba ingni ra sal sakma.
49005012	Kan baha nani yukuwan ra diara dauki ba nina maki aisaia ba sin wan swira pali sa;
49005013	sakuna ingni ba diara nani sut param ra sakbia bara, diara bani ba param kabia, kan ingni ba lika diara sut param ra sakisa.
49005014	Bahamna nan wisa: "Man yapisma ba, mahka rawi bus; pruan nani tila wina sin mahka raya taki bus, bara Kraist man puram ra ingwbia."
49005015	Bamna, man nani nahki sma ba aman kaiki bas, sins aitani briras nani ba baku kapara, sakuna sinskira nani bas.
49005016	Pyua brisma na pain yus muni bas, kan yua nani na saura sa.
49005017	Man nani sins apu baku kapara; sakuna Dawan kupia laka ba dia sapa tanka pain bris.
49005018	Bamna bla apu bas, kan baha mita ban tanis tiwaia ra wan brihauya; sakuna Spirit Hulikira ni aibangwi bas.
49005019	Man nani pana, pana walkam wal Pura Sunra Lawana nani baman aisi bas, spirit lawana nani aiwani bas, bara kupiam aiska kira ni Dawan ra aiwani mayuni bas.
49005020	Pyua bani diara sut dukyara, Gâd Aisa ra tingki wi bas, wan Dawan Jisas Kraist nina ra.
49005021	Kraist ra kulki lakara, man nani pana, pana walkam ra baui bas.
49005022	Maîa mairin nani maîam waitna nani ra pain kulki kaia sa, sin Dawan ra kulki baku.
49005023	Kan maîa waitna ba ai maîa mairin lal sa, sin Kraist serts ra lal ba baku. Kraist ba lika serts swaki Sasakra, bara baha sika witin ai wîna tara;
49005024	bamna maîa mairin nani ba diara sut mapara ai maîa waitna nani ra pain kulki kaia sa, sin serts mita Kraist ra kulki ba baku.
49005025	Maîa waitna nani, maîam mairin ra latwan kaiki kaia sa, sin Kraist mita serts ra latwan kaiki baha pura mata ai rayaka pat mihta ra mangkan ba baku.
49005026	Kraist naha daukan serts ba hulikira sakaia mata, bara li ni bara ai smalkanka bila ni klin daukan,
49005027	bara baku mika witin ai mawanra bri balan sin, serts pranakira baku, taya taski apu, bara taya sriwan apu, dia, dia bahmuna satka wala sin apu, sakuna hulikira bara kasakkira pali.
49005028	Bamna maîa waitna ai maîa mairin ra baku latwan kaikaia sa, sin ai wîna latwan kaiki ba baku. Ya ai maîa mairin ra latwan kaikisa kaka, witin ai wîna latwan kaikisa.
49005029	Bamna upla kumi sin apu sa witin ai wîna ra misbara kaiki ba, sakuna witin plun dakakisa bara main sin kaikisa; bara Kraist mita serts ra dauki baku,
49005030	kan serts ba witin ai wîna tara sa, bara yawan lika sin baha wîna sirpika nani sa, ai wîna tara bara ai dusa nani wina wan paskan.
49005031	"Baha mita waitna ba ai yapti bara ai aisa wina dakwi taki ai maîa mairin ra asla takbia, bara wal ba wîna kumi baku takbia."
49005032	Naha na dahra prakan tara kum sa, bara yang aisisna naha na Kraist wih ai sertska ba wal tanka sa.
49005033	Sakuna naha sin wiaia want sa, man nani kumi bani maîam mairin nani ra latwan kaikaia sma sin wînam palira baku, bara maîa mairin ba ai maîa waitna ra kulkaia sa.
49006001	Tuktan nani, man nani aisikam, yaptikam wal bila wali daukaia sma, Dawan latwanka laka ba mita.
49006002	Naha sika lâ pas ba bara diara wankaia pramis win ba kasak sa: "Aisikam yaptikam ba kulki bas,
49006003	bara baku mika naha tasba ra lilia kama bara pyuam sin yari brima."
49006004	Aisa yapti, man nani luhpia nani ra ai kupia baikaia tatuski kapara, sakuna Dawan latwan laka ra witin nani ra smalki paks, lâ kat wapni tauki kaia.
49006005	Bara alba nani, man nani naha tasba ra dawankam nani ra bila wali dauki bas, kulki sin bas, kunin apu kira dawankam ra sibrin luks, sin wark kum Kraist dukya kan daukisma ba baku.
49006006	Bamna dawankam nani dukya pain dauki bas, witin nani wal pain kaia wisi mai kaiki bara baman lika apia, sakuna Kraist napakanka nani baku, bara kupiam aiskakira dauki bas Gâd kupia laka ba kat.
49006007	Kupiam aiskakira witin nani warkka ba dauks, Dawan warkka dauki baku, bara upla ra baku lika apia.
49006008	Bamna man nani lika pat kaiki bangwi sma kumi bani, alba apia ba sut, Dawan wina ai mana yabia dia yamni daukan ba kat.
49006009	Bara man nani, alba dawanka nani sma ba, trai kais baha sin natkara albikam nani ba yarka warkkam dauki kaia, taiban laka apu kira. Kupiam krauki bas, man nani wih alba nani wal Dawankam kasbrika pura ra ba mihta ra sma, bara witin lika upla kumi ba upla wala wal aihka baku kulkras sa.
49006010	Bara nana ra, muihki nani, karna bas Dawan asla lakara, witin ka karnika tara pali bri ba wal.
49006011	Gâd mita aiklabaia dukya nani wanki ba sut brih dims, bara baha ni sip kama bapi kaia Setan kunin ka nani ba mapara.
49006012	Kan yawan aiklabi ba lika upla aingwa, wîna tara bara dusa nani sin bri ba satka mapara apia sa, sakuna spirit saura nani ai karnika bri ba mapara; kasbrika pura ra bara tasba ra sin, karnika bri ba, bara wihta kaia karnika alki ba, naha tasbaia tihmika ra ba mapara sin karnika alki ba.
49006013	Baha mita, Gâd bui war aiklabaia dukya nani wanki ba sut buki bris, bara baku lika yua saura ra bapi buaia sip kama, bara baha daukma ba ningkara, ban bapi mita kama.
49006014	Bahamna ban bapi bui bangwi bas, kasakka laka kwalka ba ni dims, bara wapni laka ni kainam suni bas.
49006015	Man nani pyu bani ridi bas kupia kumi sturka ba smalkaia waia.
49006016	Baha sut purkara, kasak lukan laka ba kainam kahbaika baku buki bris, setan trisbaika nani sin pauta klauhwi baku ba sut daskaia dukyara.
49006017	Swaki sakan laka ba sin lal pura bikaia baku lamla ra baps, Spirit Hulikira mita wanki sord ba sin bris, baha sika Gâd bila.
49006018	Man nani puram suni sma ba swipara, pyu bani Gâd ra bik taki makabi bas, Spirit man nani tam briaia. Ridi bas, lukankam swapras kira bara Gâd uplika nani sut dukyara sin man nani puram suni kama.
49006019	Yang dukira sin puram suni bas, aisaia awarka ra Gâd mita bila nani aikka aisamna, bara baku mika yang sip kamna swaki sakan sturka yamni yukukan ra ba sibrin apu param aisaia.
49006020	Naha smalkanka na dukyara Gâd mita baha laka tawan aisaia ai blikan, bara baha tawan sika naiwa silak ra ai brisa. Puram suni bas, baku mika naha sturka yamni na aitani kat sibrin apu smalkamna.
49006021	Wan muihni latwankira Tikikus, witin lika Dawan warkka dadaukra painkira pali sa, bamna witin mita yang tainka na bara dia daukisna ba sut mai wibia.
49006022	Baha mita yang, witin ba man nani ra blikuna, yang nani nahki sna ba mai wiaia, bara tambaikaia sin.
49006023	Bamna Gâd Aisa bara Dawan Jisas Kraist mita, wan muihni nani ra kupia kumi laka bara latwan laka yabia, kasak lukan laka ba wal;
49006024	bara Gâd mita wan Dawan Jisas Kraist ra, latwan kaiki uplika nani sut ra yamni munbia, latwan laka kum sip aihka takras ba wal.
50001001	Yang nani, Pâl Timoti wal, Jisas Kraist napakanka nani sna ba, muihni nani sut Pilipai taunka ra iwi nani bara naha wauhkataya ulbi sna, pura kakaira nani ra bara helpa nani ra sin. Witin nani ba Gâd uplika, bara Jisas Kraist wal asla mai prakan bangwisma.
50001002	Man nani, wan Aisa Gâd bara Dawan Jisas Kraist wal wina, yamnika nani bara kupia kumi laka sin bri kama.
50001003	Yang man nani ra kupi kraukuna bani, Gâd ra tingki wisna.
50001004	Puri sunisna bara sin, pyu bani liliakira man nani sut dukyamra makabisna;
50001005	kan pas yua wina naiwa kat, sturi yamni ba tawan yawan asla wark takan sa.
50001006	Yang pain pali kaiki sna, Gâd bui ai warkka yamni man nani ra ta krikan ba, ban witin bui dauki kabia Jisas Kraist balbia yua kat.
50001007	Aitani pali sa man nani sut dukyamra baku lukamna, uya latwan mai kaikisna bamna, bara yang wal sin asla yamnika nani brisma, silak watla ra kamna kra, wihta nani mawanra sturi yamni ba tawan kasak pali sa wisi, wih aisi kamna kra sin.
50001008	Gâd pain kaikisa, yang bui Jisas Kraist latwanka laka swapnikira bri ba ni, man nani ra latwan mai kaikisna ba.
50001009	Yang puri suni makabisna, man nani ba kau latwan laka bri kama, sins laka tara bara diara sut tanka latan briaia mapara sin,
50001010	baku bara diara yamni ba pliki sakma diara sut ra. Baku rayakam sunu bri kama, bara Kraist balbia bara, man nani mampara kaia dukya kumi sin apu kabia.
50001011	Bara Jisas Kraist mita rayakam wina daukanka yamni baman sakbia, Gâd ra mayuni prana daukaia dukyara.
50001012	Muihki nani, man nani kaiki bas, dia, dia yang maipara takan ba mita, sturi yamni aisi smalkanka ra kasak pali ta baikan sa.
50001013	Bamna wihta tara suldawaka nani bara wala nani ba sin kaikisa Kraist tawan silak watla ra sna ba.
50001014	Bara silak ra sna ai kaiki, wan muihni nani ailal Dawan ra kau kasak luki ai ta baiki, Gâd sturka yamni ba sibrin apu smalki bangwisa.
50001015	Tila nani tuman laka brih, unsabi tilara Kraist tanka smalki bangwisa, sakuna wala nani lika yamni luki smalkisa.
50001016	Tila lika latwan laka wal Kraist dukyara aisi sa, witin nani kaiki sa Gâd mita nara ai mangkan sa, swaki wan saki smalkanka ba tawan aimakaia;
50001017	sakuna wala nani lika witin yakan ai dukyara baman luki daukisa, kasak tanka kat apia, nanara yang silak ra sna bara maipara pât nani kau bukaia plikisa.
50001018	Sakuna trabil apu. Kasakkira apia kaka kasakkira apia sapa, witin nani Kraist tanka aisisa; bara naha na kupi lilia daukisa. Bara kau sin lilia takamna,
50001019	kan yang pain kaikisna naha sut tila wina pain takamna, man nani puram sunra ba mita, bara Jisas Kraist Spiritka help aiki ba mita sin.
50001020	Kan yang kasak lukisna Gâd yang ra ai swibia apia saura ra waia, sakuna kasak luki aisi kamna, bamna nanara bara pyu banira sin, Kraist mayunaia tanka ba yang wîni ra kau pali upla nani mita kaikbia, raya kamna pruri kamna kra sin.
50001021	Kan yang maipara, raya kaia ba lika Kraist, bara pruaia ba lika diara kau pura praki briaia.
50001022	Sakuna yang kau wîni ra raya sna nara, Kraist yamnika tawan wark daukaia sip sna kaka, ani ba briaia sna sapa yang kaikras.
50001023	Diara wal ba wina kum saki briaia ba karna sa yang maipara. Kum lika mahka prui Kraist wal wih bahara kaia lukisna, kan baha ba kau yamni kabia yang maipara;
50001024	tani walara lika man nani mampara kau yamni sa, yang wîni tara na kau raya bri kamna.
50001025	Naha mapara yang wilin sna, bara kaiki sna kau man nani wal kamna, kau tamra waia, man nani kasak lukankam lakara kau lilia bri kaia help mai munaia dukyara.
50001026	Baku man nani kli tilamra ai bri kama bara, yang dukira lilia kama, Jisas Kraist ba mita.
50001027	Man nani rayakam ba Kraist sturka yamni ba kat bri bas. Baha mita, man nani ra mai kaikaia wamna, apia kaka laiura kamna kra, man nani sturkam walaia want sna, man nani ba sip pali sma, bara asla pali, bakanu sin sturi yamni wina kasak lukan laka ba kat, alki bri kama.
50001028	Waihlam nani sia yapara. Naha na witin nani tanis tiwaia sainka latan pali sa, sakuna ban sin man nani swaki mai sakan ba marikisa; bara naha na Gâd wina aula.
50001029	Kan Kraist ba mita, man nani kasak baman lika lukras, sakuna witin tawan sin pat wauhwaia.
50001030	Man nani ba, yang wal baku sim aiklabanka ra bangwisma. Man nani pat kaikram nahki aiklabatna ba, bara nanara kau nahki aiklabisna sturka ba walisma.
50002001	Baku bamna, Kraist mita man nani ra tambaikisa kaka, witin latwanka laka mita maisamnihkisa kaka, ai Spiritka ba sin man nani wal sa kaka, uplikam ra kupiam pihni brih bara latwan sin kaikisma ba pain kaiki sma kaka,
50002002	yang kupi na lilia baman bangki dauki bas, sut sin lukanka kumi brih asla baha latwan laka ba sin bri bas, bara sut sin solkam mapara, bara dia daukisma ba mapara sin, kumi kaia.
50002003	Yakan dukyamra bara waihla laka mita sin diara kumi daukpara; sakuna bauikira nani bas, bara kumi bani ai walka nani ba witin purkara kau pain sa kulkbia.
50002004	Kumi bani ai painka yamnika baman plikaia apia sa, sakuna wala nani yamnika dukyara sin plikbia.
50002005	Man nani kumi bani luki bas Kraist Jisas luki kan ba baku.
50002006	Witin ba sika Gâd kan, sakuna ai karnika wina Gâd wal baku ban pali kaia lukras kan.
50002007	Sakuna baha watlika ra, witin ai dukya kan ba tnayara swisi, alba talia takan. Witin upla baku aisubi takan,
50002008	bara upla baku pali takan; witin bauikira kan, bara ai kyama lihni kan ba mita prura kat wan, bara baha sika witin dus prihni ra pruan ba.
50002009	Baha mita, Gâd mita kau prana tara ba witin ra yan, bara nina sut purkara kau nina tara ba sin yaban,
50002010	bamna baku Jisas nina wali bangwbia bara, kasbrika purara bangwi ba sut, tasba ra bara tasba munuhnta ra nani ba sut sin, ai lula kriki bangwbia.
50002011	Bara upla param pali aisabia, Jisas Kraist ba Dawan sa, Gâd Aisa ra kulkanka yabaia dukyara.
50002012	Baku bamna, muihki laitwankira nani, pyu bani man nani wal kapri bara bili kat wali dauki kapram ba baku, nanara laiura sna bara, kau bili wali dauki bangwi bas. Ban Dawan warkka taki bas, bauikira laka brih bara sîbrinkira sin, swaki mai sakan laka briaia dukyara;
50002013	kan Gâd mita sika man nani ra brinka yamni nani ba maikisa, bara naha nani kat daukaia sin help mai munisa, ai kupia laka yamni ba kat.
50002014	Diara nani sut brukwras bara blahwan sin apu dauki bas,
50002015	bara baku upla kumi sin man nani ra watauanka kum kra apia kaka swakwanka kum sin sakbia apia, kuna taski apu Gâd luhpia nani kama, upla saura nani bara kmulwan nani ba tilara. Man nani ba witin nani tilara slilma baku ingwaia sma naha tasba tihmia na tilara,
50002016	raya kaia sturka yamni ba witin nani ra yabi. Baku, Kraist balbia bara, man nani dukyamra yang aiyapah pali kamna, kan baku lika kaikamna bahki plapras sna bara bahki sin wark takras sna ba.
50002017	Man nani kasakkam laka mita Gâd ra prisant yabisma ba tnata alkaia dukyara, rayaki pali na sin sakripais dauki yabia kaka, yang lilia sni bara baha liliaka ba man nani sut aikuki brisni.
50002018	Man nani sin liliam bas, bara yang liliaki na sin aikuki brip.
50002019	Dawan Jisas helpka ra, lukisni Timoti ba aihni muni man nani ra mai kaikaia blikamna, bara baku sturkam wali yang lilia kamni.
50002020	Witin baman sika yang lukisna ba baku luki ba, bara man nani painkam dukyara sin trabil taki luki ba.
50002021	Upla wala nani lika, witin pain kaia baman plikisa, bara Kraist Jisas dukya nani ba lika ai kupia lukras.
50002022	Sakuna man nani kaikisma nahki Timoti ai tanka kasak marikan ba, bara nahki sin yang wal sturi yamni aisi smalkaia warkka daukan ba, sin luhpia kum ai aisika ra help muni ba baku.
50002023	Baku bamna, yang laika na nahki auya ba kaikamna wal baku, witin ba mai blikamna lukisni;
50002024	bara Dawan ra kasak lukisni yang pali sin pat pali wih mai kaikamni.
50002025	Sakuna aitani lukisna, wan muihni Epaprodaitus ba mai blikamna, witinka yang tnayara wark karna pali takan ba, bara man nani pali mita blikram ba help ai munaia dukyara.
50002026	Witin ba man nani sut mai kaikan pali daukisa, bara uya lukisa witin ba siknis sa sturka wali bangwram ba dukyara.
50002027	Kasak witin siknis kan, pruaia man; sakuna Gâd mita umpira kaikan, bara witin ra baman apia, yang ra sin, sari nani brisna ba purkara kau sari brimna apia dukyara.
50002028	Baha mita, kau witin ba blikan pali ai daukisa, man nani mita kli kaiki liliam takma dukyara, bara yang sin uya sari pali kamna apia.
50002029	Witin ba lilia pali bri bas, Dawan ra muihkam kum baku, baha sat uplika nani satka ba pain kulki bris;
50002030	kan witin ba Kraist warkka tawan pat pruaia man kan. Ai rayaka pali trabil ra mangkan, man nani pali help aikaia sip apia kapram ba, witin mita aikaia dukyara.
50003001	Bara nanara, muihki nani, Dawan ra liliam bangwi bas. Pât taura mai ulbri ba, kli mai ulbaia yang wilin pali sna, baha ba man nani mampara yamni sa.
50003002	Aman kaiki bangwi bas, baha upla saura nani ba mapara, witinka nani diara saura dadaukra nani bara wan wîna tara ra klaki bangwi ba.
50003003	Kan yawan sika kasak pali sirkumsisan brin, yawan nani Spirit bak Gâd ra wan pura suni mayuni ba, bara yawan Kraist Jisas ra bamna sika lilia bangwisa. Yawan lika wan wîna tara ra dauki dukya bara kasak lukras.
50003004	Ban sakuna, yang sin sip sna baha dukya nani ra kasak lukaia. Ya ya bahmuna dukya mita swaki sakbia lukanka brisa kaka, yang kau bahara kasak lukaia la brisna.
50003005	Kan yang lika ai baikan wîk kum alkri bara, sirkumsisan ba ai daukan. Yang na Israel kyamka, Bensiman tayka wina; aisubi takri Hibru sna, bara aisiki nani ba Hibru sa. Ju nani lâ bri ba kat, yang na Parisi katna;
50003006	karna mamunra pali kapri bamna, serts uplika nani nina bliki rau sauhki katna. Moses laka bila kat alki wan rayaka wapni bri kaia ba mapara, yang lika pât kumi sin apu kapri.
50003007	Sakuna naha dukya nani sut pas pyua maipara uya yamni kan ba, nanara Kraist tawan baha sut diara bahki atia kulkisni.
50003008	Baha dukya nani baman apia; dia, dia yang briaia sip kapri ba, bahki tiwan baku kulkisna, Jisas Kraist yang Dawanki ba, kakaira kaia yang maipara kau pain sa, diara wala nani sut ba wal. Kraist tawan yang diara sut tikri; bara baha sut dipasta baku kulkisni Kraist yang duki brimna ba tawan,
50003009	bara witin wal asla pali kamna ba dukyara; baha ba Moses laka kat yang rayaki wapni brisna ba dukyara lika apia, sakuna Kraist ra kasak lukisna ba tawan, Gâd pri ai saki ai brin ba mita lika; kan Gâd lika kasak luki uplika nani ba pain brisa.
50003010	Yang want sna ba lika Kraist ra kakaira kaia, bara yang wîni ra sin witin pruan wina buan karnika ba bri kaia, ai patka wauhwan nani ba sin witin wal yang asla wauhwaia, bara ban sin witin pruan baku pruaia,
50003011	baku kra yang sin pruan wina kli buaia sip kamna ba bila, kaikanka brih.
50003012	Yang pat naha diara ba sut briri lika wiras, bara yang na pat kasak aingwa sna sin wiras; sakuna yang ban taiura auni baha ba briaia trai kaiki, baha ba Kraist Jisas yang ra pas ai alkan ba.
50003013	Muihki nani, yang pali sin naha na pat alkri wiras; sakuna diara kumi man daukisna ba lika: dia, dia yang nini ra ba aiya tikaia, bara diara nani kainira ba tai baiki muni alkaia.
50003014	Baku bamna, yang mark ba alkaia plapisni prisant ba briaia dukyara, baha briaia Gâd kasbrika purara ba mita wan paiwi ba, yawan Kraist Jisas wal asla ba mita.
50003015	Yawan nani wan kasak lukan lâka mapara kasak pawan ba, baku lukaia sa. Ban sakuna, man nani wina kum aihka lukisa kaka, Gâd bui baha ba sin param mamrikbia.
50003016	Sakuna naha na lika: yawan luki iwi kaia sa dia pat alkan ba kat.
50003017	Muihki nani, man nani sut yang daukisna ba kat dauki bas. Yang nani mita man nani ra nina blikaia laka kau pain ba maikri sa; baku bamna, baha nina bliki nani ba kat aman kais.
50003018	Naha dukya na man nani ra pat aima manis mai wiri, bara nanara naikra laya saki kli mai wisni: upla ailal bara sa, witin nani Kraist dusa prihni ba wal ai waihla brih iwisa.
50003019	Pyua tnatara, naha nani sut sauhki tikan kabia. Witin nani gâdka lika ai wîna brinka nani, bara ai swira briaia dukya nani ba, watlika ra, kalwi bangwisa. Witin nani ba naha tasba dukya nani ra baman luki sa.
50003020	Sakuna yawan na kasbrika purara ba suliarka nani sika, bara kasbrika purara ba wina Sasakra ba balbia bila kaikisa, baha ba lika Dawan Jisas Kraist.
50003021	Witin bal wan wîna tara umpira pali na lakbia, witin klauna ai wîna tara pranakira ba baku kabia dukyara. Bara baha diara nani sut ba witin ai mihta alki briaia karnika bri ba wal daukbia.
50004001	Baku bamna, muihki laitwankira nani, man nani mai kaikan pali ai daukisa; man nani sika lilia ai daukisma ba, bara yang prisantki sin. Laitwankira nani, man nani baku ban Dawan ra rayakam ba bapi bui bas.
50004002	Ibudia ra bara Sintiki ra sin makabisni, trai kaiki wal ai kupia kumi laka daukbia Dawan ra, ai muihni nani baku.
50004003	Bara man sin, wark daukaia mapara paniki kasak sma ba, mamkabisna naha mairka nani ra help munma, witin nani yang wal swaki sakan sturka yamni ba smalki karna wark taki bamna, Klement wal bara wala nani yang wal wark takan ba kira. Witin nani nina ba raya kaia wauhkataya ra ulban sa.
50004004	Man nani pyu banira Dawan ra liliam bas. Yang kli wisni: Liliam bangwi bas!
50004005	Yarka upla sut mita man nani ba upla yamni baku mai kaikbia. Dawan ba wan lamara sa.
50004006	Man nani diara kumi dukyara sin sari takpara, sakuna dia, dia luha sma ba sut, Gâd ra puram sunra nani ra wis; makabi bas bara tingki sin wis.
50004007	Bara Gâd ai kupia kumi laka bara upla tanka briaia praiska sut pura lui ba, witin maikbia; bara naha kupia kumi laka na, man kupiam nani lukanka nani sin main kaiki kabia, Kraist Jisas wal asla.
50004008	Bara tnata kat, muihki nani, diara pain nani bara mayunra briaia aitani bani lukankam mangks. Diara kasak nani ba, dia, dia kulki briaia aitani ba, diara wapni nani ba, diara sunu nani ba, dia, dia upla mita lihki ba bara dia, dia upla mita pain kulki ba.
50004009	Diara nani man nani ra mai smalkri ba, mai katna ba, diara nani yang aisari walatma ba bara daukri kaikatma ba sin, baha sut dauki bas; man nani baha dauks, bara kupia kumi Gâdka ba man nani wal kabia.
50004010	Dawan ra yang uya lilia takisna man nani yang ra kli lukram bamna. Yang ra amya tiwan kan lika mai wiras, kan man nani help ai munaia pyua apu kapram.
50004011	Yang diara want sna dukyara lika mai wiras, kan yang dia brisna ba wal lilia kaia lan takri sa.
50004012	Umpira iwi kaia ba yang lan sna, diara ailal bri kaia ba sin. Dia dia mapara daukaia sna ba, yang lan takri, byaira bangki apia kaka plun ai dauki bara kra, diara manis bri apia kaka diara apu bara sin.
50004013	Diara sut mapara karnika brisni, Kraist mita karnika aiki ba mita.
50004014	Ban sakuna, yang wal pâtki nani wauhram ba pain daukram sa.
50004015	Man nani Pilipai nani sin pain kaikisma, swaki sakan sturka yamni mahka smalkri bara, Masedonia wina taki wari bara, man nani baman sika yang ra help ai munan sertska ba; man nani baman sika yang diara nani briri bara tikri bara sin aikuki asla kata ba.
50004016	Yang kau Tesalonaika ra katna bara sin, help want katma bara, kli, kli man nani mita prisant nani ai blikram.
50004017	Yang diara briaia baman lukisna dukyara lika apia; yang want sna ba lika man nani briaia sma ba kau pura lui bri kama Gâd mawanra.
50004018	Bamna yang lika pat diara nani sut briri, bara pura lui pali. Epaprodaitus wal prisant nani ai blikram bani, dia, dia luha sna ba sut brisna. Man nani mita ai blikram ba lika dus nani maka kia yamni prisantka kum baku kan, sakripais kum Gâd mita pain kaiki bri ba baku.
50004019	Bamna, man nani dia, dia apu sma ba sut, Gâdki mita maikbia, ai yuika pranakira Kraist Jisas ra bri ba praiska kat.
50004020	Wan Gâdka ra bara Aisa ra mayunan kabia, ban kaia ban kaiara. Baku kabia.
50004021	Jisas Kraist ba mita, Gâd uplika takan nani ba sut ra laikula wis. Wan muihni nani yang wal nani ba sin ai lakula mai blikisa.
50004022	Nahara Gâd uplika nani na sut lakula blikisa, bara kau pali Rom wihtka watla uplika nani.
50004023	Wan Dawan Jisas Kraist, man nani sut ra yamni mai munbia.
51001001	Yang Pâl, Gâd kupia laka ba mita Jisas Kraist apastilka sna, wan muihni Timoti ba wal,
51001002	naha wauhkataya ulbisna, Kolosi taunka ra Gâd uplika nani bara Kraist ra kasak luki nani bahara iwi bangwi ba sut ra. Gâd wan Aisa mita ai kupia yamni laka bara kupia kumi laka sin man nani puram ra blikbia.
51001003	Yang nani pyua bani man nani dukyam ra puri suni bangwisna bara, pyua bani Gâd ra tingki wisna, wan Dawan Jisas Kraist Aisika ra.
51001004	Man nani Kraist Jisas ra kasak lukisma ba, yang nani walri, bara Gâd uplika sut ra latwan kaiki sma ba sin;
51001005	latwan laka kum, bila kaikanka yamni man ra maikaia ridi dauki swin kasbrika pura ra ba baku. Man nani naha bila kaikanka briram, smalkanka kasak pali ba walram bamna, swak sakan sturka yamni ba.
51001006	Man nani ra mai smalkan sturka yamni na, tasba piska bani ra pawi ai ma sin pain sakisa, sin man nani tilamra takan ba baku, Gâd latwan tanka aisin walram ba wina, bara tanka briram naha latwanka laka na, kasak pali sa.
51001007	Naha na wan latwankira Epapras mai smalkan, witinka yang nani aikuki wark takan, bara man nani sin witin ba Kraist dukya dadaukra painkira kulki bangwisma.
51001008	Bamna witin, yang nani ra, man nani sturkam bribalan, bara sin latwan kaikaia laka Spirit wina maiki ba.
51001009	Baha mita yang nani baha walri yua ba wina, man nani mamta takaskras puri suni bangwisna, bara Gâd ra yang nani makabisna, man nani ra ai kupia laka yamnika ba mamrikbia, bara sins laka sat, sat nani sin maikbia, bara diara tanka kaikaia spiritka ba sin.
51001010	Makabi bangwisna man nani ba Dawan uplika nani baku tankam pain bri dia, dia daukaia sma ba dauki kama, pyua bani witin pain kaiki dukya nani baman sin dauki kama, wark painkira nani wina ma saki kama, bara baku mika sip kama Gâd tanka kau pain kaikaia.
51001011	Yang nani Gâd ra makabisna, witin ai karnika pranakira bani man nani sut karnakira mai sakbia, baku mika diara sut ra liliakira bapi bui, wihka sin bila kaiki kama.
51001012	Bara liliakira Aisa ra tingki wis, kan Gâd king aimaki tasbaia ingnikira ra ai uplika nani mata diara nani ridi daukan ba tilara, man nani sut dukyam sin bahara sa bamna.
51001013	Gâd mita tihmia karnika wina dakbi wan saki, ai Luhpia latwankira king aimaki ba pliska ra wan mangkan,
51001014	witin ai pruanka ba mita swaki wan saki, wan saurka nani sut ban swih tikan.
51001015	Wan nakra ni sip kaikras Gâd ka ba ai Luhpia bak yawan ra param takan, kan Kraist lika paskanka nani sut ba tawahkia sa.
51001016	Kraist bak, Gâd mita diara nani kasbrika purara bara tasba ra ba sut paskan. Diara nani wan nakra ni kaiki ba, bara diara nani wan nakra ni sip kaikras ba sin; king aimaki nani ba, tasba purara karnika bri bangwi ba, tasba wihtka nani, bara spirit laka mapara karnika bri nani ba sut, Kraist bak paskan sa, bara witin dukyara sin bara sa.
51001017	Kraist ba diara nani sut na kau apu kan ba wina pât bara sa, bara diara nani sut witin mita aitani kat brisa.
51001018	Baha sut purkara, Kraist ba, wîna tara ba lal sa, baha sika serts ba. Witin sika naha wîna tara ra raya kaia laka yabi ba; witin ba ta pali wina ban bara, Kraist ba pas pruan nani wina buan ba, baha mita diara nani sut taura witin sa.
51001019	Gâd brin dauki kan Kraist ra aiska dimi iwi kaia.
51001020	Bara Kraist ba mita, naha tasba aiska na, witin wal kupia kumi laka daukaia, bamna Kraist dus prihni ra pruan ai talya laikan ba mita diara nani tasba ra ba, bara kasbrika purara ba sut kupia kumi daukan.
51001021	Kaina pyua ra man nani ba, upla trengsar nani kapram bara Gâd wal waihlka kupiam nani ra, diara saura nani dauki kapram ba mita.
51001022	Kuna nanara, Gâd mita man nani ba, witin wal kupia kumi mai daukan Kraist ai wîna tara pât wauhwi pruan ba mita. Witin naha daukan, man nani sut witin ai mawanra hulikira, taski apu bara pâtkas pali kama dukyara.
51001023	Sakuna naha dukyara, man nani kasak lukan lakara ban bapi bui kaia sma, playkam ba tihu bapi bri bara kainamra diara briaia dukyara, swaki sakan laka smalkanka wina walram ba wina tnayara takaia apia. Kan naha smalkanka na lika tasba aiskara smalkan sa, bara yang Pâl pali mita sin smalkaia help munisni.
51001024	Bamna nanara lilia sna, man nani tamwan pât wauhwisna ba, kan naha natka bak, yang wîni tara ra kaikisna Kraist pât wauhwanka nani kau apu ba ai sertska dukyara, witin ai wina tara ba.
51001025	Yang lika nanara Gâd mita serts napakanka ai daukan sa, witin mita baha warkka daukamna wisi aikan bamna, man nani yamnikam dukiara, Gâd ai dahra smalkanka ba aiska smalkamna dukiara,
51001026	wibia sa kaka diara yukukan ra mani nani ailal, kyamka satka nani ailal pali luan ra Gâd yukuki bri kan ba, nanara baha ba ai uplika nani ra sut param marikan sa.
51001027	Witin nani ra Gâd mita baha yuyaka pranakira ba marikaia want kan, naha yukukan ka laka na sika Ju apia nani ra praki brisa. Bara baha yukukan ka ba sika Kraist, man nani ra takaski ba, bara naika briaia bila kaiki ba tanka kum sa.
51001028	Yang nani Kraist dukyara smalkisna, upla nani sut ra kupia krauki smalki bangwisna sins tanka manis ra baku dauki Kraist ra kasak wapni brihwaia dukiara.
51001029	Naha dukyara yang wark takisna, bara Kraist mita karnika aikan bani, aiska pali karna trai kaikisni.
51002001	Bamna brinki sa, aiklabanka tara brisna ba tanka brima, kan baha ba man nani dukyamra, bara Leodisia ra iwi nani ba sin, bara yang wîni lata kaikras nani ba sut dukyara sin.
51002002	Aiklabisni baha nani sut ai kupia nani ra ta baikanka bribia, aikuki asla latwan lakara kabia, bara diara tanka kaikaia kasak ba bribia, bara Gâd tanka yukukan ra ba bribia, baha sika Kraist witinka pali ba;
51002003	bamna Kraist ra sika sins laka bara diara tanka briaia nani yuyaka aiska sut kuki swin ba.
51002004	Naha yang man nani ra mai wisna, upla kumi mita sin yarka ai bila damni aisi bani, kunin mai munbia apia dukyara.
51002005	Bamna yang man nani tilamra upla baku tnatka ra apu sna, sakuna spirit baku lika man nani tilamra sna, bara yang aiyapah ai daukisa kaikaia, man nani sut lika diara wapni kat daukisma, bara aikuki asla kasak lukankam laka ba Kraist ra bri bangwisma.
51002006	Baha mita, man nani nahki Dawan Jisas Kraist ra briram ba baku, sim baku witin ra asla taki iwi bas,
51002007	witinka ra wamkia nani tihu brih, witinka kat spirit karnika mita nikwraskira bapi bui bas, dia mai smalkan ba baku, pyua bani Gâd ra tingki wi bas.
51002008	Man nani aman kaiki bas: Upla nani kunin baman, diara bahki aisi ba mita yarka kunin mai muni mai brih wabiara; kan baha nani ba Kraist ra ai tabaikras sa, sakuna upla iwanka laka kat bara naha tasba laka karnika baman ra watauki sa.
51002009	Bamna Gâd tanka aiska ba, Kraist upla takan ba mita wan marikisa,
51002010	bara man nani lika Gâd ni mai bangkan sa, kan Kraist wal asla sma ba mita. Spirit bri nani sut lalka sa, karnika bara pura aimakaia karnika brisa.
51002011	Bamna Kraist wal asla takram ba mita, pat sirkumsisan mai daukan sa; wan wîna palira sirkumsisan dauki ba satka lika apia, sakuna wan wîna saurka nani wina swaki wan sakan ba sika. Naha sika sirkumsisan laka Kraist wina aula ba.
51002012	Bara man nani sut tahbi mai daukan bara, Kraist wal raiti ra mai bikan kan, baku sin witin wal kli pruan wina mai bukan, kan man nani kasak lukram, Gâd karnika mita Kraist ba pruan nani tila wina kli bukan.
51002013	Pyua luan ra, man nani sut lika, spiritkam mapara pruram nani katma, saurkam nani ba taka mita, bara sirkumsisan briras kapram ba mita sin; sakuna nanara, Gâd mita Kraist ra mai praki raya kaia laka asla ba maikan, bara saurkam nani sut sin swin tiwan sa.
51002014	Tras kum wan mapara bara kan ba, pât ra sin wan brihwi kan ba, Gâd mita aibapan. Baha traska ba sut pali apu daukan, silak ra saban ba mita.
51002015	Kraist dus prihni ra pruan ba mita, tasba wihtka nani spirit laka mapara karnika bri nani ra pura luan, ban sin baha nani ra swira tara pali daukan, bara witin, baha nani ba alki priski baku ai pura luan daknika tilara dingki brihauya kan.
51002016	Bamna, upla kumi mita sin yarka lamka aisi daukbiara, plun pisma apia kaka diara disma ba dukyara, lilia yua nani kulkaia dukyara kra, kati raya apia kaka wingka puhbaia yua sin dukiara.
51002017	Naha diara nani sut na lika, Kraist balaia ba tukinka nani sa, bamna diara kasak pali ba lika, Kraist sika.
51002018	Swirka pât ra mai lakbiara baha nani bauikira laka bri baku, insal nani ra mayuni ba; yarka prisantkam mihtam wina mai dakbi bribiara. Witin nani lika ai nakra ni kaikras dukya bara dimi auya, bara ai lukanka ni praut taki puski sa upla lukra ni.
51002019	Witin nani lika lal pali Kraist ba wal asla apia sa; witinka mita sika wan dakaki, wan paki ba; bara wan wîna tara piska bani asla dauki ba, Gâd ai kupia ra luki ba kat.
51002020	Man nani lika Kraist wal pruram, bara wan wîna brinka karnika nani ba, mahka swiram sa. Ban kaka, dia muni kau lukras uplika nani lakara iwisma, bara adarka nani dauki sma ba?
51002021	Naku natkara: "Naha dukya na kangpara, baha pata ba pipara, mihtam ni sin alki bripara"
51002022	Naha laka sut lika diara bahki tiwi ba baku sa, upla adarka brih smalkanka baman sa.
51002023	Kasak pali bahmuna sat dukia bara sa, sins laka wankaia talya sa, kan insal nani ra mayuni kulki ba mita, bara kunin tanka wal bauaia laka bri ba mita sin, wan wîna rau sauhkaia ba; sakuna wan wîna brinka pura luaia nani sut ba diara bahki nani sa.
51003001	Bamna, man nani pât Kraist wal pruan wina mai bukan ba mita, diara nani kasbrika purara ba pliks, kan bahara sika Kraist ba Gâd lama pali kat iwisa.
51003002	Kasbrika purara diara nani bara ba luki bas, kuna tasba ra diara nani ba lika apia.
51003003	Kan man nani lika pruram, bara nanara rayakam ba Kraist wal Gâd ra yukukan sa.
51003004	Man nani rayakam pali ba sika Kraist, bara ani pyua ra witin param takbia bara, man nani sin Kraist wal prana tara tilara, latan takma witin wal prana tara ba bri kama.
51003005	Baku bamna, naha tasba tanka nani, man nani wînam ra bara ba, yas prubia: upla kumi sin marit takras ni, ai maîa briaia apia sa; diara taski nani sin daukaia apia, kli sin ai brinka saura nani, bara rug laka nani nina bliki taukaia apia sa, gridikira kaia sin apia sa. Kan baha diara nani daukaia ba lika, aidul nani ra wan pura sunaia tanka wal kumi sa.
51003006	Naha dukia nani na mita, Gâd ai lauanka tara pali brihaula, ai bila walras uplika nani ba purara.
51003007	Bara naha diara nani sika, pyua luan ra man nani rayakam ra dauki katma ba.
51003008	Sakuna nanara naha diara nani sut mahka swis: kupia baiwanka, brinka karna laka, saura laka nani, swira daukaia laka nani, bilam wina saura aisaia ba sin.
51003009	Pana, pana kunin munpara, kan pat tankam almuk ba wina dakbi mai sakan sa, bara pas pyua dia, dia dauki katma ba wina sin,
51003010	bara tanka raya ba pramka baku dimram, baha ba kli raya takisa Gâd bui daukan ba tanka kat, witin ai tanka pain bribia ba kat.
51003011	Bara nanara kli Grîk kaia, apia kaka Ju kaia ba tanka apia sa, sirkumsisan brin, sirkumsisan briras kaia, trengsar kaia, wail baku kaia, pri, apia kaka alba kaia, sakuna Kraist sika diara sut ba, bara witin lika diara sut ra bara sa.
51003012	Gâd man nani ra latwan mai kaikisa, baha mita witin bak mai sakan, ai uplika mai briaia. Baku ba mita, naha sat praka na dims: umpira kaikan laka, latwan kaikan laka, bauaia laka, praut apu laka bara wihka bila kaikaia laka ba sin.
51003013	Kumi wala mapara kupiam alki takaski pana, pana swakwankam ba swih tiki bas, upla kumi ai walka mapara diara brisa kaka, Dawan mita swakwankam swih tikan ba baku, man nani sin pana, pana baku dauki bas.
51003014	Baha sut purkara, latwan laka kwalka ba dims, baha sika kasakka laka nani sut asla kumi ra wilkan ba.
51003015	Kraist kupia kumi laka ba bui, man nani kupiam ra ta bri kabia, kan naha sin lukanka na dukyara sika, Gâd mita mai paiwan, upla sut ba asla praki wîna tara kumi daukaia. Baha dukyara tingki wi bas.
51003016	Kraist smalkanka ba, man nani kupiam nani ra aiska pali bangwan kabia. Sins laka sut ni pana, pana smalki kupiam krauki bangwi bas. Pura Sunra Lawana nani, mayunra lawana nani bara lawana hulikira nani ba sin, kupiam aiska Gâd ra tingki wih aiwani bas.
51003017	Dia, dia daukma apia kaka aisama ba sut, Dawan Jisas nina ra dauki bas. Witinka bak Gâd wan Aisa ra tingki wi bas.
51003018	Marit mairin nani, man maîam waitna nani ra baui bas, kan naha lika man nani daukaia sma, Dawan ra kasak lalukra nani baku.
51003019	Marit waitna nani, maîam mairin ra latwan kaiki bas, bara witin nani mapara lâ karna mangkpara.
51003020	Tuktan nani, aisikam nani bila wali dauki bas, kan naha lika Gâd nakra ra yamni pali sa.
51003021	Aisa nani, yarka luhpiam nani ai kupia baikbiara, witin nani ba ai karnikas baku lukaia apia ba mata.
51003022	Alba nani, naha tasba ra diara sut ra dawankam nani bila wali dauki bas, witin nani mita mai kaiki bara baman lika apia, witin nani wal pain kaia ba tawan, sakuna Dawan ra sibrin lukisma ba mita, kupiam wina dauki bas kunin apu pali.
51003023	Dia, dia man nani dauki sma bara wilinkira dauki bas, Dawan warkka daukisma baku, upla nani warkka daukisma baku lika apia.
51003024	Bamna, man nani pat kaiki sma, Dawan mita wailangka maiki ba maikbia. Kan man nani Kraist dukya daukisma, sin kasak Dawankam pali baku.
51003025	Sakuna ya saura daukisa kaka, ai saurka laka mana ba bribia, kan Gâd lika upla kumi ba upla wala wal aihka kulkras sa.
51004001	Bamna alba nani dawanka, man nani sin albikam nani ra diara yaia sma ba, pain bara kasakka lakara yas. Man nani sin kasbrika purara Dawankam brisma ba dukyara, kupiam krauki bas.
51004002	Pyua bani puram suni ban bas, aihwaki Gâd ra tingki wi bas.
51004003	Yang nani dukira sin puram suni bas, Dawan mita yang nani ra dur kum saki aikbia sturi yamni ba smalkaia; bara Kraist tanka prakan ba sin aisaia, kan naha sin dahra prakan tanka na dukyara silak ra ai brisa.
51004004	Puram suni bas, baku mika yang sip sna ba kat baha tanka ba param pali saki yamna.
51004005	Pain tauki bas, kristian apia nani ba wal, bara pyua brisma bani ba pain man nani yus muni bas.
51004006	Sturi nani aisisma ba sut sin pain bara auhni kabia, bara kaiki bangwi kaia sma, dia upla ra pana aisaia sma ba.
51004007	Bamna wan muihni latwankira Tikikus, witinka lika wark dadaukra painkira kan, bara yang wal Dawan dukya daukan ba mita yang tainka nani sut pali witin mita man nani ra mai wibia.
51004008	Diara nani sut, yang nani dukira mai wibia dukyara, Tikikus ba man nani ra blikuna, help mai munaia bara maisamnihkaia.
51004009	Witin ba wal, wan muihni latwankira bara kasakkira Onesimus sin auya; witinka lika man nani tilam pali wina sa. Dia, dia nahara taki ba sut witin nani mita mai wibia.
51004010	Aristarkus, yang wal silak ra ya ba, man nani ra ai lakula blikisa, Barnabas tubankika Mark ba sin. Witin dukyara dia mai smalkatna ba, man nani kaiki sma: Man nani mai kaikaia wabia kaka, pain bri bas.
51004011	Jisas witinka nina Justus wi ba sin man nani ra ai lakula blikisa. Ju takan nani tila wina naha nani baman, yang wal Gâd King aimaki ba laka dukyara wark takan, bara baha ba yang maipara maisanihkra tara kum sa.
51004012	Epapras, Jisas Kraist napakanka kum man nani tilam wina ba, ai lakula blikisa. Witin ai pura sunra bak upla sut dukyara uya makabisa, man nani ba pain bapi bui kama, bara Gâd kupia laka daukaia wilin pali nani kama.
51004013	Epapras man nani dukyamra uya luki ba witniska lika yang sna, bara yang baman apia, sakuna Leodisia bara Haierapolis taunka ra iwi bangwi ba sut dukyara sin.
51004014	Wan latwankira daktar Luk bara Dimas sin ai lakula blikisa.
51004015	Laikula wis, wan muihni nani Leodisia ra nani ba sut ra, bara Nimpas ra, bara witin watla ra serts uplika nani asla taki nani bara sin.
51004016	Naha wauhkataya man nani tilam ra aisi kaikan kabia ningkara, Leodisia sertska ra bliks witin nani mita sin aisi kaikbia; bara Leodisia wina wauhkataya brima bara sin, aisi kaiki bas.
51004017	Naha na Arkipus ra wis: "Dawan napakan warkka ra mangkan ba trai muni lâ kat tauki kabia."
51004018	Yang Pâl, naha lakula mihti pali ni ulbisna. Silak ra sna ba dukyara, kupiam krauki bas. Gâd mita yamni mai munbia.
52001001	Yang Pâl, Silbanu bara Timoti aikuki Tesalonaika taunka sertska ra wan muihni nani bara ba, naha wauhkataya na ulbisna; witinka nani Gâd Aisa wal asla ba bara Dawan Jisas Kraist wal sin. Gâd ai yamnika ai kupia kumi laka witin pura ra laikbia.
52001002	Yang nani pyu sut man nani dukyamra Gâd ra tingki wisna, bara sin puri sunra nani ra man nani sut dukyamra kupi kraukisna.
52001003	Gâd wan Aisa mawanra kupi kraukisna, man nani nahki kasak lukan laka wal wark takram ba, nahki latwan laka wal wark daukram ba, bara nahki pali sin kainamra diara bila kaikanka laka ba Dawan Jisas Kraist kat ban bapi brisma.
52001004	Muihki nani, Gâd mita man nani ra latwan mai kaikisa, bara yang nani sin pain kaikisna witin mita man nani ba bak mai saki mai brin sa.
52001005	Kan yang nani mita swaki sakan sturka yamni ba mai smalkri bara, bila nani wal baman apia kata, sakuna Spirit Hulikira karnika wal bara kasak lukanka aingwani sin, naha sturka na kasak pali sa. Man nani pain kaikisma nahki tilamra iwi kapri ba; baha ba painkam dukyara kata.
52001006	Bamna man nani ba yang nani daukri baku, bara Dawan daukan ba baku sin daukram; bara pat kasak wauhwi kapram, ban sakuna sturi yamni ba Spirit Hulikira mita lilia maiki kan ba wal bri kama.
52001007	Baku bara, man nani ba Masedonia ra bara Akeya ra lalukra nani bangwi ba sut ra tankam marikram, man nani baku kabia.
52001008	Dawan sturka yamni ba, baku man nani mita smalki laiura blikram; bara Masedonia ra bara Akeya ra baman apia, kuna kasak lukankam laka Gâd ra brisma sturka ba plis sut ra kaikisa. Baku bamna, yang nani diara kumi sin aisaia want apia sna.
52001009	Witin nani pali aisisa yang nani mita wih mai kaikri bara nahki pain pali ai briram ba, bara nahki sin aidul nani ba swisi Gâd nina blikram ba, Gâd rayakira bara kasakkira ba dukya daukaia dukyara.
52001010	Bara baha nani sin aisisa, nahki man nani Gâd Luhpia Jisas kasbrika pura wina balbia ba bila kaiki sna ba, witinka ba sika Gâd mita pruan nani tila wina kli bukan ba. Witin mita sika pât saura aula ba wina swaki wan saki ba.
52002001	Bamna muihki nani, pain kaikisma man nani ra wih mai kaikatna ba lika bahki baman apia kan.
52002002	Man nani pain kaikisma yang nani na pat kanra Pilipai taunka ra nahki saura ai wisata bara nahki sin rau ai sauhkata ba, Tesalonaika ra balras katna bara. Baku ai muni bangwan, ban sakuna, Gâd mita yang nani ra help ai munan ai sturka yamni ba sibrin apu mai smalki bangwamna dukyara, aiklabanka karna tilara.
52002003	Kan yang nani dia aisi mai smalki katna ba lika swakwanka apu kan; bara taski laka wal aisi smalkras katna, upla ra sin baha ni kunin munaia lukras kapri.
52002004	Sakuna, yang nani lika pyua sut dia Gâd want ba kat aisisna, kan witin mita trai wan munan, bara sturi yamni ba smalki kamna wisi aikan. Yang nani mita upla nani dia brin dauki ba kat daukras, kuna Gâd brinka ba kat mika, witinka wan kupia nani tanka pliki kaiki ba.
52002005	Kan man nani kaikisma ba baku, yang nani mita man nani ra mamyuni bila painkira nani aisaras, bara lalah briaia wisi kunin bila nani sin aisaras katna. Gâd baha witnis sa.
52002006	Upla nani wina mayunra plikras kapri, man nani wina apia kaka upla wala nani wina kra; ban sip katna yang nani Kraist apastilka nani baku, man nani puram ra karniki tanka ba mamrikaia;
52002007	sakuna pain mai muni bangwri sin yapti kum ai luhpia nani paki bara main kaiki ba baku.
52002008	Man nani ra uya latwan mai kaiki sna ba mita, yang nani ridi kapri Gâd sturka yamni ba mai smalkaia bara rayaki nani pali sin yabaia. Man nani ra uya latwan mai kaikri sa!
52002009	Muihki nani, man nani pain kupiam kraukisma si, nahki wark taki trabil bri bangwatna ba, yang nani rayaki helpka bri kaia dukyara. Kakna bara tihmia wark taki bangwi katna, Gâd sturka yamni mai smalki kapri bara, man nani puram ra wihrika kumi sin maiki bangwras kat ra.
52002010	Naha witniska nani sma, bara Gâd sin: man nani lalukra nani sma ba tilara, yang nani ba sunu katni, kasak lakara sin iwi bangwi katna, bara upla kumi mita sin pât kum dukyara kra sip daihra sakras kan.
52002011	Pain sin kaikisma, nahki man nani kumi banira, yang nani tam baikri bara maisamnihkri ba, sin aisa kum mita ai luhpia nani ra maisanihki ba baku.
52002012	Mai smalkri, man nani lika Gâd uplika nani watauki ba baku kama; witinka mai paiwi ba, ai kingka laka bara ai prana ba sin witin ai dukia sa.
52002013	Yang nani naha tawan, pyu sut Gâd ra tingki wisna. Gâd sturka yamni ba sal maikri bara, man nani walram bara alki briram; upla bila baku lika briras katma, sakuna Gâd bila baku mika. Bara kasak pali baha ba Gâd sturka yamni sika, bara man nani kasak lukisma ba tilamra baha ba wark daukisa.
52002014	Muihki nani, Gâd sertska nani Judia ra takan ba baku, man nani ra sin sat mai takan, Kraist Jisas tanka nani ba. Man nani ba kuntrikam uplika nani mita ninam bliki rau mai sauhkan, witin nani ra ai kuntrika uplika Ju nani mita nina bliki, rausauhkan ba baku.
52002015	Naha Ju nani sika Dawan Jisas ba ikan, patitara ai dahra aisasara nani ra ikan ba baku; bara yang nani ra sin kangbi ai sakan. Witin nani ba Gâd dia want ba kat daukras bara upla sut mapara bui bangwisa.
52002016	Ju apia nani bara sin yang nani aisaia lukri, witin nani sin swaki sakan kaia mata, sakuna witin nani yang nani ai swin aisaras. Bara baku natkara witin nani saura daukan ba kau tara daukan. Sakuna nanara last kat, klala saura pali ba Gâd wina witin nani purara balan sa.
52002017	Muihki nani, man nani wina pyu wiria dakwi takri bara, mai kaikras kapri sakuna, kupi ra pyu sut mai luki bangwi katna, bara wih mai kaikan pali sin ai dauki kata.
52002018	Yang nani waia munri, yang Pâl, aima manis waia want kapri, sakuna aima bani Setan mita yang nani ra ai alki ai takaskan.
52002019	Bamna yang nani kainira diara bila kaikisna ba, liliaki ba bara yang nani maiyunra kraunka ba, dia kabia ki? Baha ba man nani pali sika, wan Dawan Jisas Kraist balbia bara.
52002020	Au, man nani mita sika aiyapah ai daukisma ba, bara lilia kaia ba sin.
52003001	Bamna, yang nani kau baha trabilka wauhwaia sip apia katna. Baku bamna, Atens taunka ra yakan takaskri,
52003002	bara wan muihni Timoti ba man nani mai kaikaia blikri, kan witin ka ba lika Gâd warkka dadaukra kum sa, bara yang nani aikuki Kraist sturka yamni ba aisi smalkaia warkka daukan. Witin ba bliki bangwisna wih mai kaikaia, man nani ba kau karna mai daukaia bara kasak lukankam laka ba ta baikaia sin,
52003003	upla kumi sin naha trabilka nani mita, yarka ai nina ra taubiara sia. Man nani sin pain kaikisma yawan naha patka nani na wauhwaia sa.
52003004	Kan yang nani kau man nani tilamra katna bara, yawan sari nani wauhwaia ba latan mai wiri; bara baha ba baku takan, bara man nani pain kaikisma.
52003005	Baha mita sika yang mita Timoti ba blikri balan. Yang kau baha trabilka wauhwaia sip apia katna, baha mita, yang witin ba blikri man nani kasak lukankam laka tanka ba, mamkabi walaia wisi. Kan yang sîbri kapri debil man nani ba saura lakara pat mai batakan sa wisi, baku sa kaka, wark dauki bangwri ba sut bahki man kaia kan bamna.
52003006	Sakuna nanara Timoti man nani wina taui balan sa, bara kasak lukankam laka bara latwankam laka sturka sin pain baman bal, yang nani ra aisan. Witin wan wisa, man nani ba yang nani dukira pyua sut pain baman lukisma, bara yang nani na ai kaikan pali mai daukisa, yang nani man nani mai kaikan ai dauki ba baku.
52003007	Baha mita, muihki nani, yang nani pâtki nani bara sarki nani sut tilara, man nani mita maisinihkram sa. Kasak lukankam laka kat ban bapi buisma ba mita, yang nani maisinihkan sa.
52003008	Baha ba yang nani maipara rayaka raya kum baku sa, Dawan ra kat ban bapi bui bangwisma bamna.
52003009	Bara nana ra yang nani sip sna man nani mamta Gâd ra tingki wiaia. Gâd ra tingki wisna, witin mawanra uya lilia aiki bangwram bamna.
52003010	Kakna bara tihmia Gâd ra makabi bangwisna, yang nani naikra pali ni wih mai kaikaia, bara kasak lukankam laka mapara dia, dia kau luha sma ba sin maikaia.
52003011	Gâd wan Aisa pali, bara wan Dawan Jisas Kraist wal mita, yang nani ra help ai munbia man nani wih mai kaikamna dukyara.
52003012	Bamna Dawan mita man nani kau pawaia mai daukbia, bara pana, pana walkam nani aikuki latwan laka briaia bara upla sut wal aikuki sin, yang nani mita latwan mai kaikisna ba baku.
52003013	Dawan mita kupiam nani ba karna daukbia, bara man nani ba wan Aisa Gâd mawan ra, hulikira bara pât apu bangwi kama, wan Dawan Jisas ai uplika sut aikuki balbia bara. Baku kabia.
52004001	Nana ra, muihki nani, Dawan Jisas nina ra man nani ra makabisna bara wan mani daukaia sin maiwisna; man nani nahki tauki kaia (mani nani pat daukisna ba baku) kaikisma yang nani man nani ra mai smalkri ba baku, Gâd yamni kaiki ba daukaia.
52004002	Dawan Jisas karnika mita, lâ nani mai smalki mai wiri ba, man nani pain kaikisma.
52004003	Man nani wina Gâd diara want ba naha sika: witin ai dukya nani kama, bara ya marit takras kaka, ai maîa briaia apia sa.
52004004	Man nani waitna nani, kumi bani maîam ba sunu lakara bri kaia sma, bara yamni sin kulki kaia,
52004005	Gâd ra kakaira apia nani, ai maîa mairin nani ra brinka karna ni bara lukanka saura ni bri nani ba, baku lika apia.
52004006	Upla kumi mita sin naha bisniska dukyara ai muihni ra kunin muni taski laka daukbia ra. Naha dukya na kaina manis wina latan mai wi bangwri: Ani uplika naha muna swakwanka nani daukbia kaka, Dawan mita witin ra klala yabia.
52004007	Gâd mita taski laka apu iwbia wisi wan paiwan sa, kuna taski lakara lika apia.
52004008	Baku bamna, ya naha smalkanka nani bahki kulkisa kaka, upla kum ra lika bahki kulkras sa, sakuna Gâd ra sika, witin ka pali ai Spiritka Hulikira wankan ba.
52004009	Wan muihni nani ra latwan kaikaia tanka dukyara lika, yang diara kumi sin apu sna, man nani ra mai ulbaia, kan Gâd pali mita pat mai smalkan sa, pana, pana walkam nani ra latwan kaikaia.
52004010	Bamna man nani pyu bani baku daukisma, wan muihni nani Masedonia aiskara iwi nani ba sut aikuki. Sakuna muihki nani, yang nani mita mamkabisni baha latwanka laka brisma ba, kau dauki kama.
52004011	Man nani trai kais bisniskam nani ba kat sapkira ban dauki kaia, bara yang nani mai wiri ba baku, mihtam nani wal wark taki kaia.
52004012	Naku dauki bangwma kaka, lalukra apia nani ba kulkanka maikbia, bara diara kumi sin luha kama apia.
52004013	Muihki nani, yang nani want sna man nani kaiki kama pruan uplika nani ra dia taki ba, baku man nani sari bri bangwma apia, sin upla wala nani ai kanra diara bila kaikanka apu nani ba baku.
52004014	Yawan kasak lukisa Jisas ba prui kli buan; baku bamna, yawan kasak lukisa sin natkara Gâd mita, witin ra kasak luki pruan nani ba, Jisas wal kli bukbia.
52004015	Naha mita sika man nani ra, Dawan smalkanka ni mai wisni: yawan Dawan balbia yua kat kau raya nani kabia ba, pruan nani kan dakbi lubia apia.
52004016	Kan Dawan pali ba sika bila baikra karnakira ba wal kasbrika pura ba wina bal iwbia arkinsal bila baikra wal bara Gâd trumpitka wal sin. Bara mika, Kraist ra kasak luki pruan nani ba, pas taura bubia;
52004017	baha ningkara, yawan kau raya nani ba, witin nani aikuki kasbrika tilara wan brihwan kabia, Dawan wal pasa pura ra prawaia. Yawan baku kabia Dawan wal, ban kaia ban kaiara.
52004018	Baku bamna, pana, pana walkam nani aikuki naha bila nani wal maisanihki tambaiki bas.
52005001	Sakuna baha ahkia takan ba baha pyua nani ba yang ulbi mai wiaia ba nit apia.
52005002	Man nani pain kaikisma, Dawan yua ba lika bila kaikras pali kama bara balbia, sin aîmplikra kum tihmia ra aula ba baku.
52005003	Upla nani bila "Diara sut ba sapkira bara trabil kumi sin apu sa" aisi kabia bara, bara mika ban wina sauhki tikaia laka ba, witin nani purara, balbia. Baha ba lika sin mairin kwihra aisubaia pyua aimakan latwanka nani bri ba baku kabia; bara witin nani sip swak takbia apia.
52005004	Sakuna, muihki nani, man nani lika tihmia ra apia sma, bamna Dawan yua ba mita aîmplikra baku mai alkbia apia.
52005005	Kan man nani sut lika ingni uplika nani sna bara kakna uplika bangwisma sin. Yawan na tihmia uplika apia tihmia tara uplika sin apia taukras.
52005006	Baku bamna, yawan na wala nani ba baku yapaia apia sa; yawan lika raya kaia sa bara wan dara sin pain wali kaia sa.
52005007	Tihmia ra sika upla nani yapi ba, bara tihmia ra sika upla nani dih bla taki ba.
52005008	Sakuna yawan lika kakna uplika nani; baku bamna, wan dahra pain wali kaia sa. Yawan na kasak lukan laka bara latwan laka wal wan kaina kahbaia sa, sin suldawa kum ai lal prakaia dukya ni ai kaina kahbi ba baku. Baku sin yawan na swaki sakan laka ba wan kan ra bila kaikaia sa.
52005009	Kan Gâd lika yawan pât bribia wisi bak wan sakras sa, sakuna wan Dawan Jisas Kraist bal swaki sakan laka bribia dukyara mika.
52005010	Jisas Kraist yawan dukyara pruan, bara baku mika yawan raya kabia, pruan kabia kra; witin wal asla raya iwi bangwbia dukyara.
52005011	Baha mita, pana, pana tambaiki bas, bara pana, pana sin walkam ra help muni bas, nanara dauki sma ba baku.
52005012	Muihki nani, yang nani mamkabisna man nani tilamra wark taki nani ba kulki kama, witinka nani Dawan bak sakan ba tam briaia dukyara, bara mai smalkaia dukyara sin.
52005013	Witin nani ra kasak kulki bas, bara kasak sin latwan kais, witin nani wark dauki nani ba dukyara. Pana, pana walkam nani aikuki kupiam kumi laka ba brih iwi bas.
52005014	Baku sin, muihki nani, yang nani mamkabisni, wark takan daukras nani bara laui daukma, sîbrabrira nani ba ta baikma, swapnikira nani ba help muni bangwma, bara upla sut wal kupiam alki takaski bri bas.
52005015	Aman kais, upla kum mita walara saura munbia kaka, pana saura munbiara. Sakuna, man nani pyua sut pana, pana walkam wal diara yamni ba daukaia trai muni bas, bara upla sut wal aikuki sin.
52005016	Man nani pyu sut liliam bas.
52005017	Pyu bani puram suni bangwi bas.
52005018	Diara sut dukyara Gâd ra tingki wi bas, kan naha sika Gâd mita man nani wina want ba, Kraist Jisas ra kasak luki sma bamna.
52005019	Man nani Spirit pâta ba daskpara.
52005020	Gâd mita ingni yan mita sturi pain aisi bangwi ba, bahki kulkpara.
52005021	Diara nani sut ba tanka trai kaiki bas, bara dia pain ba alki bris.
52005022	Man nani saurka sat, sat wina tnayara taki bangws.
52005023	Gâd pali mita, witin ka kupia kumi laka wanki ba, man nani ba, witin ai uplika pali mai daukbia, bara spiritkam, solkam bara wînam tara ba sin taski apu yamni bri kabia, wan Dawan Jisas Kraist balaia ba dukyara.
52005024	Witin ka mita man nani mai paiwan ba, kasakkira sa, bara naha sut witin mita daukbia.
52005025	Muihki nani, yang nani dukira puram suni bas.
52005026	Wan muihni nani sut ra lakula wis kyawalanka hulikira kum wal.
52005027	Dawan karnika mita, man nani ra mamkabisna, naha wauhkataya na wan muihni nani sut ra aisi marikma.
52005028	Wan Dawan Jisas Kraist mita man nani ra yamni mai munbia.
53001001	Yang Pâl, Silbanus bara Timoti kat asla Tesalonaika taunka, sertska ra wan muihni nani bara bangwi bara, naha wauhkataya ulbisna, witinka nani Gâd wan Aisa wal asla ba, bara Dawan Jisas Kraist wal sin.
53001002	Gâd wan Aisa bara Dawan Jisas Kraist wal mita ai yamnika nani bara kupia kumi laka sin maiki bangkbia.
53001003	Muihni nani, pyu bani man nani sut dukyamra yang nani mita, Gâd ra tingki wiaia sna; aitani sa baku dauki bangwi kamna, kan man nani kasak lukankam laka ba tara pawisa, bara pana, pana walkam ra latwan laka brisma ba sin pyua bani kau tara takisa.
53001004	Baha dukyara sika yang nani, man nani dukyamra wan kupia pah aisisa Gâd sertska nani tilara; rausauhkan nani sut tilara, sari wauhwi pât brisma tilara sin ban bapi buisma kasak sin luki sma ba dukyara.
53001005	Naha na marikisa, Gâd ba lâ kasak kat dauki ba tanka, kan man nani ba aitani mai kulki mai brisa, Gâd King aimaki ba lâka ra dimaia, bara baha tawan sika pât wauhwi bangwisma ba.
53001006	Baku bamna Gâd dia aitani ba kat daukbia, man nani ra maikan pât wauhwisma uplika nani ra, witin yaka pât wauhwbia,
53001007	bara man nani pât wauhwisma bara, wingka puhbaia maikbia, bara yang nani ra sin. Naha ba takan kabia, Dawan Jisas, kasbrika pura ba wina, pauta klauhi tilara bara ai insalka karnakira nani aikuki latan bal takbia bara.
53001008	Witin balbia, Gâd ra kakaira apia nani ra, bara wan Dawan Jisas Kraist swaki wan sakan sturka yamni bila wali daukras nani ra klala yabaia.
53001009	Naha nani ba, ban kaiara sauhki tikan pâtka wal klala yan kabia; bara Dawan mawan wina, ai prana wina bara ai karnika wina sin, laiura lulkan kabia.
53001010	Dawan baha yua balbia bara, ai uplika nani mita mayunra yaban kabia dukyara, bara lalukra nani sut bui sin prana yabi mayunbia dukyara. Baku bamna man nani sin sturi yamni, yang nani mita mai wiri ba, kasak lukram bamna.
53001011	Naha mita sika man nani dukyam ra, pyu sut puri suni bangwi sna, yang nani Gâd ra makabisna, man nani ba aitani mai kulki mai bri kabia kan, witin mita mai paiwan bamna; bara puri sin sunisna, brinkam pain nani sut ba, bara kasak lukankam wal warkkam nani daukisma ba sut sin, Gâd mita ai karnika ni maikbia.
53001012	Bara naku mika, wan Dawan Jisas Kraist nina ba man nani mita prana daukbia, bara witin mita sin prana maikbia, wan Gâdka bara Dawan Jisas Kraist yamnika ba mita.
53002001	Bara muihki nani, wan Dawan Jisas Kraist bal, witin wal asla wan daukbia tanka ba mapara man nani ra mamkabisni,
53002002	kupiam lukanka ba ban isi pali sins munpara, yarka sirang mai ikbiara, bila aisin walma bara sin apia, wauhkataya yang nani mai blikri alkram baku kaka sin apia, baha sut mita Dawan yua ba pât balan mai wibia sin.
53002003	Upla kumi mita sin yarka kunin mai munbiara. Kan baha yua kainara, Gâd mapara buaia laka ba pas balaia sa, upla saurakira uplika ba bal takbia, witinka tanis tiwaia pâtka ra lulkan ba.
53002004	Naha sika waihla kum, diara sut Gâd nina bri ba mapara bui ba, baku sin pura suni mayunaia tanta bri ba mapara bui sa. Bara ban sin Gâd tempelka ra dimi iwisa, Gâd kan baku, bara witin pali ba Gâd wisa.
53002005	Man nani kupiam kraukras ki, kau man nani aikuki kapri bara, naha sut mai wi kapri ba?
53002006	Bara nanara man nani tanka brisma, dia ba mita alki takaski sa, ai pyua kau aimakras bara latan takbia apia dukyara.
53002007	Baku bamna, saurka dahra yukukan ra ba, pât yabal ra sa; sakuna bila kaikisa baha alki takaski bri ba tila wina sakbia ba.
53002008	Bara mika, baha saurakira ba bal takbia bara, Dawan Jisas mita ai bila wingka puhbanka ni ikbia, bara witin aula ingnika ba wal sauhki tikbia.
53002009	Baha saurakira balaia ba lika, Setan helpka wal balbia, bara karnika tara wal balbia, sain nani, diara aihkakira kunin satka nani wal sin.
53002010	Bara wataui laka sat, sat daukbia, sauhki tikan lakara auya nani ba, kunin munaia dukyara; kan baha nani kasakka laka ba alki briaia bara latwan kaikaia want apia kan ai, swaki sakanka alkaia dukiara.
53002011	Baha mita, Gâd bui swisa, mistikka nani ba mita kunin munbia, bara kunin lâka ra kasak kulkbia.
53002012	Naha taka mita, ya, ya kasak tanka ra kasak lukras kan ba, sakuna saurka lakara kau lihki kan ba, pât ra lulkan kabia.
53002013	Muihki nani, Dawan mita latwan mai kaikan ba, yang nani lika pyu bani man nani dukyamra Gâd ra tingki wiaia sna, kan patitara pyua wina, Gâd mita bak mai sakan sa, man nani pas sika swak takan laka briaisma ba, Spirit Hulikira karnika bak Gâd uplika pali mai daukbia bamna, bara kasak tanka ra kasak lukram ba mita sin.
53002014	Swaki sakanka sturka yamni, yang nani mai smalkri bak, Gâd naha dukyara mai paiwan sa; witin mita mai paiwan sa, wan Dawan Jisas Kraist prana ra dukyam brima dukyara.
53002015	Baku bamna, muihki nani, kasak bapi bui bas, bara smalkanka nani, yang nani pali mita mai smalkri ba bara wauhtaya ra sin ulbi mai wiri ba, amya tikpara.
53002016	Wan Dawan Jisas Kraist pali mita bara Gâd wan Aisa, witinka ai yamnika ra latwan wan kaikan ba, ban kaiara maisanihkra wankan ba, bara bila kaikanka yamni kum sin wankan sa,
53002017	kupiam nani taibaikbia bara karna sin mai daukbia, diara yamni baman aisama bara daukma dukyara sin.
53003001	Tnatara, muihki nani, yang nani maita puram suni bas; Dawan sturka yamni ba aihni pali plis, plis ra wabia, bara baha ba yamni kulki bribia dukyara, man nani tilamra takan ba baku.
53003002	Upla saurakira nani, bara watauikira nani wina dakbi wan sakan kabia dukyara sin puram suni bas. Kan upla sut lika sturi yamni ra kasak lukras sa bamna.
53003003	Sakuna Dawan lika kasak sa, bara witin mita man nani ba karna mai daukbia bara saura ba wina main mai kaiki kabia.
53003004	Bara yang nani Dawan kat lukisni, man nani, yang nani mai wiri dukya nani ba daukisma; bara ba kat sin ban dauki kama.
53003005	Dawan mita tam baikbia latwan kaikaia, Gâd latwan kaiki baku bara Kraist bapi buanka laka bri kaia pât wauhwanka ra.
53003006	Muihki nani, wan Dawan Jisas Kraist nina ra adar maiki bangwi sna, ani muihni nani, wark takan daukras ba wina tnayara tauma; witin ka nani yang nani mita smalkanka yabri ba kat sip iwras ba.
53003007	Kan pain pali kaikisma yang nani daukri ba baku man nani sin daukaia sip sma. Man nani aikuki kapri bara, yang nani na sringwankira apia katna.
53003008	Yang nani upla kumi pâta sin aibapras piras kapri. Kuna, kakna bara tihmia wark taki bangwri, trabil sin takatna, man nani tilam kat karban wihra kumi sin maikaia apia dukyara.
53003009	Yang nani kasak lâ bri kapri, man nani wina help makabaia, sakuna ban wark takri; yang nani baku daukri man nani sin sat dauki kama dukyara.
53003010	Man nani aikuki katna bara, yang nani mita naku mai wisatna: Ya, ya wark takaia want apia ba, plun sin pibia apia.
53003011	Yang nani mita naha na mai wisna, kan sturi walri man nani tilam wina upla bara sa wark takras baman sa, bara diara dauki bangwras upla wala nani bisniska tilara dimaia baman.
53003012	Wan Dawan Jisas Kraist karnika mita, baha uplika nani ra smalki wisna bara adar sin yabisna, witin nani sapkira wark taki kabia, ai pâta saki pî kaia dukyara.
53003013	Muihki nani, diara pain daukisma bara swappara.
53003014	Ya, ya naha wauhkataya ra ulbi wisna na bila wali daukras kaka, uplika ba aman pali kaiki bas, bara witin wal bisnis apu bas; baku witin ai swira bri kabia.
53003015	Bara witinka ba, waihlam baku kulkpara, sakuna muihkam baku la yabi bas.
53003016	Bara kupia kumi laka Dawanka ba mita, pyu bani kupia kumi laka ba sat ra maikbia. Dawan man nani sut aikuki kabia.
53003017	Yang Pâl mihti ni naha lakula na mai ulbisna. Wauhkitaya sut ra yang nini naku sain munisna; naku ulbisna.
53003018	Wan Dawan Jisas Kraist, man nani sut puram ra yamni mai munbia.
54001001	Yang Pâl, Jisas Kraist apastilka sna, Gâd wan Sasakra bara Dawan Jisas Kraist adarka mita ai blikan, witinka wina yawan wan kainara diara briaia luki ba.
54001002	Timoti, man kasak lukan laka mapara, luhpi kasak pali sma ba; naha wauhkataya mai ulbisna; Gâd wan Aisa bara Jisas Kraist wan Dawan ba mita man ra ai yamnika maikbia, umpira kaikan laka bara kupia kumi laka sin.
54001003	Mahka Masedonia tasbaia ra waia tauki kapri bara, pat mamkabatna ba baku, yang want sna man Epesus taunka ra takaskma. Bahara upla tila nani smalkanka kunin man aisi smalki sa, bara man baha nani ra adar yas baha ba mahka swibia.
54001004	Witin nani ra wis, kisi sturka nani bara kanra wan almukka nani sturka nani ba, walbia ra. Naha dukya nani na blahwanka bahki nani baman bukisa, bara Gâd mita yawan kasak lukan laka wal, diara kasak daukaia wankan ba, baha kat daukaia sip help wan munras.
54001005	Baha smalkanka ba sika, pana, pana latwan kaikaia wan walkara, kupia taski apu ba wina aula, kupia dara lukra yamni ba wina, bara kasak lukan laka kunin apu ba wina sin taki aula.
54001006	Upla tila nani ba, naha daukanka nani ba wina tnayara taki wina, bara blahwanka bahki nani tilara ra taui tiwan sa.
54001007	Witin nani ba Gâd laka smasmalkrika takan dauki sa, sakuna ai bila nani aisi ba, bara lukanka tara smalki nani ba sin, sip tanka briras.
54001008	Yawan kaiki sa, lâ ba pain sa, baha ba lâ tanka ba kat daukbia sa kaka.
54001009	Wan kupia kraukaia sa; lâ ba upla yamni nani dukya wisi daukras sa; lâ ba lika mangkan sa, kyamapara nani ra klala yaia, bila wali daukras nani ra, wataui dadaukra nani ra, saura dadaukra nani, Gâd ra kulkras nani ra, kristian laka sin kulkras nani ba, ai aisa ra apia kaka yaptika ra iki uplika nani ra, upla aîkra nani sut.
54001010	marit takras taski laka dauki nani ba, waitna ai tahkia wal taski laka dauki nani ba, upla ai tahkiara impliki nani ba, kuninkira nani, swir taki kunin aisi nani ba sut wibia sa kaka, ani uplika smalkanka kasak ba mapara bui ba tanika lâ ba bara sa.
54001011	Naha smalkanka kasak na lika, Gâd yamni pali ba, swak sakan laka pranakira ba, bara baha sika yang mihti ra mangkan ba, aisi smalkamna dukiara.
54001012	Wan Dawan Jisas Kraist ra, yang tingki wisni, witinka mita warkki na daukamna wisi karnika aikan. Witin ra tingki wisna, yang ra kasak ai kulkan bamna, bara ai warkka daukamna wisi ai mangkan bamna.
54001013	Pas pyua, witin mapara saura aisari, rausauhki kapri, bara saura sin muni kapri sakuna, witin mita ban yang ra naha sut ai daukan. Gâd mita umpira ai kaikan, kan baha pyua yang na kau lalukra apia katna; bara dia dauki kapri ba sin kaikras kapri.
54001014	Baha mita, wan Dawan ai kupia yamnika laka uya bri ba ni yang ra ai bangkan, bara kasak lukan laka, latwan laka yawan Kraist Jisas wal asla ba, baha sin Dawan mita yang ra aikan.
54001015	Naha aisanka na lika kasak pali sa, bara upla sut kasak lukaia sa: Kraist Jisas ba naha tasba ra balan upla saurakira nani swaki sakaia, bara yang sika baha nani sut tila wina kau saura kapri ba.
54001016	Baha mita sika Gâd yang ra umpira ai kaikan ba; Jisas Kraist yang ra ai marikbia wisi ai kupia alki takaski laka aiska ba. Naku sika yang na, witin ra kasak luki raya ban kaia briaia uplika nani ba dukyara, tainka ni baha nani ra marikri, yang daukri baku dauki bangwbia dukiara.
54001017	Baha mita, ban kaiara yawan prana, bara mayunra yabi kap; ban kaia Kingka ra, witin sip pruras ba, sip wan nakra ni kaikras ba, bara Gâd kumi man ba. Baku kabia.
54001018	-
54001019	Luhpi Timoti, naha laka na man mihtam ra mangkisna, kasak lukan laka wal bara sinskam pain brih, aiklabanka yamni ba aiklama, wan muihni nani Gâd nina brih, patitara man dukyamra aisi bangwan ba kat. Upla tila ba, ai kupia dara lukra ra bila wali daukras ba mita, ai kasak lukan laka ba sauhki tikan sa.
54001020	Haimeniyus bara Aleksander ra sin baku takan, witinka nani yang mita Setan mihta ra mangkri, bara baku mika ai bila ni, Gâd mapara saura aisi nani ba, aisabia apia dukiara.
54002001	Bamna, taura lika, yang makabi wisni, makabanka nani ba, pura sunra nani, makabisna ba, bara Gâd ra tingki wiaia ba sin, upla sut dukyara kaia sa.
54002002	Ta bri nani, bara wihta nani sin sut ba pura sunaia sa, yawan wan rayaka na sapkira bara kupia kumi laka bri kabia; bara baha ba aiska pali Gâd ra yabi, bara sins laka kat brih iwi kaia.
54002003	Naha na pain sa bara Gâd wan Sasakra mita sin yamni kaikisa;
54002004	kan witin want sa, upla sut ba swaki sakan kabia, kasak tanka ba sin witin nani kakaira taki bangwbia.
54002005	Gâd kumi baman bara sa, bara Gâd, witin upla nani wal asla kumi dauki ba sin kumi baman sa; baha sika Jisas Kraist, bara witin ba sin upla sa.
54002006	Jisas Kraist ai wîna tara ba prura mihta ra mangkan, upla sut swaki sakan kaia ba mana aibapaia dukiara; bara naha na ai pyua aimakan kat latan marikan kata.
54002007	Naha dukyara yang na bila twatwilkra bara apastil baku ai mangkan sa, kasak lukan laka bara kasak tanka ba sin, Ju apia nani ra aisi smalkamna wisi. Yang diara kasak ba kat aisisna, kunin aisaras.
54002008	Baku bamna, yang want sna waitna nani ba, plis sut ra ai pura suni kabia, bara ai kupia sunu brih ai mihta nani purara buki kabia, lauan apu bara unsaban sin apu.
54002009	Bara mairin nani ba, ai praka nani dimrara ai sinska yamni bri nani kaia sa, bara baha nani ba tankira ai praka dimi kabia, aiskahkan tara wal lika apia. Ai wîna tara ba aiskahki kabia, tawa pitbanka aihkakira wal lika apia, lalah pauni ni, sita nakra manira nani, apia kaka prak manira nani ni sin apia;
54002010	sakuna wark yamni nani wal, bara baku sika Gâd ra pliki mairka nani daukaia ba.
54002011	Smalkanka ra mairin nani ba sap, bara bauikira pali wali bangwaia sa.
54002012	Yang mairin nani ba yabri smalkras, waitna ra taibaia sin apia; witin nani ba ai bila praki bri kaia sa.
54002013	Kan Gâd Adam ba pas paskan, bara baha ningkara Iv.
54002014	Bara Adam ra lika kunin munras kata; mairin bara sika kunin munan kata ba, bara witin ba Gâd laka krikan.
54002015	Sakuna mairin ba lika swaki sakan kabia yapti baku, dia daukaia win ba aiska daukbia kaka, witin ba kasak lukan laka, latwan laka kat, huli laka kat sin, ai sinska ba yamni bri kabia kaka.
54003001	Naha na lika kasak pali sa: Upla kum serts ra ta uplika takan daukisa kaka, witin ba wark pain kum daukaia want sa.
54003002	Baha mita, ta bri kum ba pâtkas uplika kaia sa; witin ai maîa kumi baman bri kaia sa, bara ai rayaka ba wapni, sinskira bara kulkanka bri kabia. Witin ba ai watla ra upla trengsar nani briaia wilin kaia sa; upla smalki lan kaia sa;
54003003	bla tatakra kaia apia sa, unsasabra wal ai uplika kaia apia, sakuna kupia yamnikira bara kupia kumi laka bri uplika kabia; witin ba lalah wantkira kaia sin apia sa.
54003004	Witin ai watla uplika ba pain ta briaia lan kaia sa, bara yaka ai luhpia nani ai bila wali daukbia bara kasak kulkanka sin bri kabia.
54003005	Kan waitna kum ai watla uplika sip ta briras kaka, witin nahki Gâd sertska ba ta bribia ki?
54003006	Bamna, ta bri uplika ba, bisi pali Dawan ra tauan uplika kaia apia sa, witin ai wîna ba tara puli debil pât ra lulkan ba baku witin ra sin lulkbiara sia.
54003007	Bara witin ra sin lalukra apia nani ba mita kulkan kaia sa, bara baku witin ba saura pali kulkan kabia apia, bara debil mita mina alkaia dukya dauki bara kauhbiara sia.
54003008	Baku sin, serts helpika nani ba kulkanki bri uplika nani kaia sa; witin nani dia aisin ba kat daukaia sa, bla tatakra kaia apia, bara lalah diara saura wina takan ba sin lihki kaia apia.
54003009	Witin nani ba kasak lukan laka dahra prakan nani ba pain kakaira nani kaia sa, bara baku sin ai kupia dara lukra ba klin bri kabia.
54003010	Witin nani ba pas trai munan kaia sa, bara baha ningkara, pât apu bangwisa kaka, witin nani sip kabia pura kaikaia warkka daukaia.
54003011	Sim baku help mairin nani ba kulkanka bri uplika nani kaia sa; upla dahra kwakwahkra kaia apia; witin nani ba ai rayaka wapni bri kabia, bara diara sut mapara kasak kaia sa.
54003012	Serts pura kakaira ba ai maîa mairin kumi baman bri kaia sa, bara ai luhpia nani, bara ai watla uplika ba sin pain ta briaia lan kaia.
54003013	Kan pura kakaira nani ai warkka pain dauki nani ba, ai pliska pain kum win taki sa, bara Kraist Jisas ra kat ai kasak lukan laka bri tanka ba, ai auyapah pali aisi bangwisa.
54003014	Yang aihni pali wih mai kaikaia lukisni; sakuna naha na man ra ulbisna,
54003015	yang na kau takaskamna kaka, kaiki kama, yawan na Gâd uplika nani tilara nahki daukaia ba, baha sika Gâd rayakira sertska ba, bara baha sertska mita sika kasak tanka ba ta baikisa bara kaina kahbisa.
54003016	Upla kumi mita sin Gâd ra luki kaia, dahra prakan tanka tara ba sip apia wiras: Gâd ba upla baku latan takan; witin ba Spirit mita kasak kulkan kata, bara insal nani mita sin witin ba kaikan. Ai tanka ba nisan nani tilara aisi smalkan kata, upla sut mita witin ra kasak lukan, bara kasbrika purara sin witin ba bri bangwan kata.
54004001	Spirit ba latan wisa, pyua tnatara upla tila ba, kasak lukan laka wina tnayara taubia; witin nani ba spirit kuninkira nani bila wali daukbia, bara spirit kuninkira wina smalkanka nani bali ba.
54004002	Upla mawan wal bara kuninkira nani ra walbia,baha nani kupia dara lukra ba, sin ayan angkan lapta ba baku sa.
54004003	Naha uplika nani smalkisa, marit takaia apia bara plun tila nani piaia ba sin saura sa; sakuna Gâd mita naha pata nani na paskan, lalukra nani bara kasak tanka kakaira nani ba witin ra tingki yabi ningkara, pibia dukiara.
54004004	Diara nani sut Gâd mita paskan ba lika pain baman sa; diara kumi sin yawan saura kulkaia apia sa, sakuna sut ba Gâd ra tingki wih piaia sa.
54004005	kan Gâd bila ba mita bara wan pura sunra mita sin baha ba hulikira daukisa.
54004006	Naha smalkanka nani na wan muihni nani ra smalkisma kaka, man ba lika Jisas Kraist napakanka pain kama, bara kasak lukan laka bila nani ba wal bara baha smalkanka pain nina blikram ba mita sin, man solkam pata pima.
54004007	Sakuna tasba uplika sturka tankas nani ba bila walpara. Man wînam ba wark yabi bas, Gâd ra luki kaia ba dukyara.
54004008	Wan wîna tara wark taki ba pain sa, sakuna Gâd ra luki kaia ba lika diara sut mapara kau pain sa; kan baha diara wankaia pramis wan munisa, tasba ra raya iwi kaia ba, bara naika rayaka briaia ba sin.
54004009	Naha na lika diara kasak pali sa, bara upla sut naha kat kasak lukaia sa.
54004010	Naha dukya tawan sika yawan wark karna takisa, bara upla mita sin saura wan wisa, kan yawan na wan kainara diara briaia ba, Gâd rayakira kat brisa; bara witin sika upla sut Sasakrika ba, bara kau pali kasak luki nani ba.
54004011	Naha dukia nani na man blikaisma bara tanka nani sin param smalkaisma.
54004012	Wahma sma bara wisi, upla nani mita yarka mai kulkras kabiara; sakuna tankam ba ni lalukra nani ra lâ yabi bas, bilam aisisma ba wal, taukisma ba wal, latwan laka, kasak lukan laka bara sunu laka ni sin.
54004013	Kau yang balras sna nara, Ulbanka nani wina upla sut mawan ra aisi kaikaia warkka ba dauki bas, bara wan muihni nani ra sin ta baiki smalki bas.
54004014	Serts almukka nani, Gâd mita witin nani ra ingnika yaban bak, man puramra ai mihta nani kahbi sins maikan ba, ban alki bri bas.
54004015	Naha dukya nani ba karna pali dauki bas, bara baku mika upla sut mita kaikbia man nahki kainamra auma ba.
54004016	Man pali wînam ba kat aman kaiki bas, bara smalkankam ba sin; naha nani na ban dauki bas. Man naha na daukma kaka, wînam ba swaki sakma bara upla nani man ra wali bangwi ba sin.
54005001	Upla almuk nani ra laui daukpara, sakuna witin ba aisikam ra baku smalki bas; wahma nani ba sin muihkam ra baku smalki bas.
54005002	Kuka nani ra sin yaptikam ra baku kulki bas, bara tyara nani ra lamkra nani ra sin baku, sunu laka aiska ni.
54005003	Pyarka nani yaura help plikaia apu nani ra, man help muns.
54005004	Sakuna pyarka kum luhpa nani, apia kaka ai mula nani brisa kaka, witin nani ba ai watla uplika nani ba kristian laka bri kaia ba pas, lan taki bangwbia; ai aisika nani ra bara ai aisika nani ra latwan laka ba bri bangwi ba yabisa, kan naha na pain sa bara Gâd sin pain kaikisa.
54005005	Ani mairka kasak pali pyarka ba, upla kumi mita sin main kaikaia apu ba, witin lika ai kainara diara briaia ba, Gâd ra kat luki, bara witin ra ai helpka yabia dukyara ban kakna bara tihmia ra ai pura suni makabi kaia sa.
54005006	Sakuna ani pyarkika ai wîna brinka ra iwi nani ba, witin ba raya kabia kuna pat pruan baku sa.
54005007	Naha lâka nani na sin witin nani ra yas, bara baku mika upla kumi mita sin witin nani ra laui daukbia apia.
54005008	Kan upla kum ai tayka nani ra main kaikras sa kaka, bara kau pali ai watla uplika nani ra lukras sa kaka, witin ba kasak lukan laka ba kulkras sa, bara kasak lukras uplika wal, witin ba kau saura sa.
54005009	Pyarka nani wauhkataya ra mangkaia sa, baha nani mani 60 pura alkan ba baman, bara sin aima kumi baman marit takan sa kaka.
54005010	Witin diara yamni nani daukan ba mita, upla nani bui kakaira kaia sa: ai luhpia nani pain pakan kaka, ai watla ra upla nani wan ba aikuki pain kan kaka, kristian nani mina nani sikban kaka, trabil bri nani bara help munan sa bara apia kaka, wark yamni wala nani daukan sa kaka sin.
54005011	Sakuna ani pyarkika nani kau almuk takras ba, wauhkataya bara nina mangkpara; kan witin nani ba ai wîna brinka nani mita, Kraist wina dakbi saki bara, kli marit takan dauki bangwisa;
54005012	bara baku witin nani ba pâtki ra nani sa, pas pramis Kraist ra daukan ba witin nani mita bahki kulkan bamna.
54005013	Witin nani sin upla watla ra kirhbi wih sturi bahki man aisi ai taimka ba bahkira man tikaia lan taki sa; sakuna kau saura pali, witin nani ba upla nina aisaia bara upla bisniska tilara dimaia lan taki bangwisa, bara diara aisaia apia nani ba baman aisi taukisa.
54005014	Baha mita, yang want sna pyarka nani kau almuk takras ba, marit takbia, bara luhpa baikbia, ai watla nani main kaiki kabia, bara baku mika witin nani mita wan waihla nani ra wan nina ra saura aisaia sanska yabaia apia dukyara.
54005015	Kan pyarka tila nani tnayara taki, Setan nina blikan sa.
54005016	Bara lalukra mairin kum sapa, ai watla uplika tilara pyarka nani bri kaka, witin nani ra help munaia sa, bara baku mika serts mita baha nani wihrika twilkbia apia; baku lika serts mita, pyarka nani yaura help plikaia apu nani ra help munbia.
54005017	Almuk nani serts ta pain bri nani ba, witin nani ba aima wal prais kulkan kabia, bara kau pali witinka nani upla nani ra aisaia bara smalkaia warkka karna dauki nani ba.
54005018	Kan Ulbankara naku wisa: "Bip bul ba plun ma pliki bara, unmangka ba wilkpara." Bara naku sin wisa: "Wark tatakra ba ai mana briaia sa."
54005019	Serts almukka kum dahra kwahki nani kaka, man baha walpara; witnis wal, apia kaka yuhmpa takbia kaka lika, man wals.
54005020	Sakuna saura dauki nani ba lika, upla sut mawan ra laui daukaia sma, uplika wala nani ba sibrin dauki bangwbia dukyara.
54005021	Gâd mawanra, Dawan Jisas Kraist mawanra bara ai insalka hulikira nani mawanra sin, man ra mai taibi mai wisna, naha smalkanka nani na bila wali dauki kama, dia, dia daukisma bara, upla kumi ra ka kau pain luki apia kaka upla kum ra kau pain luki upla kum ra kau pain munaia baku lika daukma apia.
54005022	Dawan warkka ba daukaia, ban pat pali mihtam upla kumi purara sin kahpara. Upla wala nani saurka ba man aikuki asla bripara; wînam ba sunu bri bas.
54005023	Byamra ba uya siknis alki bamna, li baman dipara, sakuna wain sin wiria dis.
54005024	Upla tila nani saurka ba, witin nani kau laka daukras bara, pat latan kaikaia sip sa; sakuna wala nani saurka ba lika, laka daukan ningkara kaikaia sip sa.
54005025	Baku sin, wark yamni nani ba latan kaikaia sip sa; bara kaikras kabia sakuna, sip ban pali warkka yamni nani ba yukukan kabia apia.
54006001	Alba nani ba ai dawanka nani ra kasak kulkaia sa, bara baku upla kumi sin, Gâd nina ra bara wan smalkanka ba mapara sin saura aisabia apia.
54006002	Bara alba nani ba ai dawanka lalukra nani brisa kaka, baha nani ba kasak lukan laka mapara ai muihni nani wisi, witin nani mita bahki kulkaia apia sa. Sakuna, witin nani warkka ba kau pain daukaia sa; kan baha nani ai warkka pain dauki ba wina help bri nani ba, lalukra nani sa bara ai muihni latwankira nani sin. Naha dukya nani na, man upla nani ra smalki, baha kat daukbia wiaia sma:
54006003	Upla kumi kunin laka smalkbia kaka, bara witin ba wan Dawan Jisas Kraist smalkanka yamni ba kat, bara Gâd ra luki kaia laka wan smalki ba kat sin kasak kulkras kaka,
54006004	witin ba prautkira sa, bara diara tanka briras. Witin ba bila nani dukyara baman aisi blahwaia sikniska alkisa; bara naha wina sika tuman laka, unsaban nani, upla ra saura wiaia laka, upla bara diara kumi ra sin sip kasak lukras kaia laka taki ba;
54006005	upla nani sinska aihka takan ba tilara sin blahwan bahki nani man takisa, bara witin nani ba kasak tanka ba kakaira apia sa. Witin nani lukisa, Gâd ra luki kaia laka ba bak yuyakira nani takaia sip sa.
54006006	Gâd ra luki kaia laka ba upla ra yuyakira daukisa, sakuna uplika ba baha bri ba wal ai auyapah sa kaka.
54006007	Yawan na naha tasba ra dia bri balan ki? Diara kumi sin bri balras. Bara, tasba wina yawan dia brihwaia sip saki? Diara kumi sin sip brihwaras.
54006008	Baku bamna, yawan na plun bara kwala sin brisa kaka, baha ba aitani sa wal lilia kaia.
54006009	Sakuna yuyakira takan dauki nani ba, traika kaikanra kauhwisa, bara brinka karna taniskira ailal alki priski brisa; baha nani sika upla nani ra saura muni ba, bara sauhki tikaia lakara bara tanis tiwaia lakara sin rungkisa.
54006010	Kan lalah ra latwan kaikaia ba sika saurka sat, sat plamaika ba. Upla tila nani ba baha brin pali dauki taka mita, kasak lukan laka wina tnayara taui bangwan sa, bara witin ai rayaka nani ba, pât nani bangwan sa.
54006011	Sakuna man, Gâd uplika sma ba, naha dukya nani sut wina sia bri plaps. Kasakka laka ba nina bliks, Gâd ra luki kaia laka ba, kasak lukan laka ba, latwan laka ba, ban bapi buaia laka ba, bara wan kupia swapni bri kaia laka ba sin.
54006012	Kasak lukan laka aiklabanka yamni ba aiklabi bas, bara raya ban kaia laka ba man dukyam brima; kan baha dukyara sika Gâd mai paiwan ba, man ba kasak lukan laka tanka yamni ba witnis ailal mawanra latan aisaram.
54006013	Nana ra, Gâd mawanra, witinka diara nani sutra rayaka yabi ba, bara Jisas Kraist mawanra, witinka sin ai lukanka tanka aisi witnis sin takan ba Pontius Pailet mawanra, yang bui mai smalki mai wisni:
54006014	Lâ bila ba kat wali dauki bas, bara baha ba sauhkpara bara pât apu sin alki bri bas, wan Dawan Jisas Kraist balbia ba kat.
54006015	Baha pyua ba aimakbia bara, Gâd mita naha na daukbia, kan witin baman sika Gâd kumi man ba, yamnikira bara karnikira, king nani Kingka, bara dawan nani Dawanka ba.
54006016	witin baman sika sip pruras ba; witin ba upla sip lamara waras ingnika ra iwisa. Upla kumi sin kau witin ba kaikras sa bara sip sin kaikbia apia. Prana ba bara karnika ba sin ban kaiara, witin dukya kabia! Baku kabia.
54006017	Naha tasba ra yuya ailal bri nani bara smalki wis, witin nani kwalhwi kabia ra, yuyaka nani kat kaiki ai kainara diara briaia sin luki bangwbiara, baha nani ban lap tiwisa bamna. Sakuna, witin nani Gâd ra kat luki ai kainara diara briaia luki ba kan, witinka diara ailal wanki sa, yawan lilia takbia dukyara.
54006018	Witin nani ra smalki wis, diara pain ba daukbia, bara wark yamni nani mapara yuyakira taki kabia, bara wilin kabia dia bri nani ba upla wala nani aikuki yui briaia.
54006019	Baku lika witin nani ai kaina dukyara, yuya nani suni bri kabia sin walpa bapan kum baku. Bara witin nani sip kabia raya ban kaia, kasakkira ba win takaia.
54006020	Timoti, dia mihtam ra mangkan ba pain main kaiks. Tasba laka bila nani, bahki baman ba tanis, bara sins laka wi ba, sakuna kunin aisi ya ba, man bila walpara.
54006021	Kan upla tila nani, nahmuna sinska laka nina blikan ba sut, ai kasak lukan laka yabalka ba tiki bangwan. Dawan mita ai yamnika man nani puram ra laikbia.
55001001	Yang Pâl, Jisas Kraist apastilka sna, Gâd kupia laka ai blikan uplika, Dawan Kraist Jisas wal asla lakara, rayaka bri kaia pramiska wankan ba, yang aisi smalkamna dukyara.
55001002	Luhpi laitwankira Timoti, naha wauhkataya mai ulbisna. Gâd Aisa bara wan Dawan Jisas Kraist wal mita, ai kupia yamnika laka, umpira kaikan laka bara kupia kumi laka sin man puram ra laikbia.
55001003	Yang puri sunisna pyua nani ra mai lukisna bara, tihmia ra bara kakna ra yang Gâd ra tingki wisna, witinka ra kupi lukra klin ni ai warkka daukisna ba, almukki nani ai warkka daukan ba baku.
55001004	Namkra laya nani sakram ba sin yang ban lukisna, bara yang man ba mai kaikan pali ai daukisa, bara baku mika uya lilia takamna.
55001005	Bamna kasak lukankam laka kunin apu brisma ba, yang kupi krauisa. Kukikam Lois bara yaptikam Yunaisi pas baha kasak lukan laka ba brin, bara yang pain pali kaikisna man sin baha ba brisma.
55001006	Baha mita yang pain pali mai wisna, man puramra mihti nani kahbri bara, Gâd prisantka nani briram ba, ban raya bri kama.
55001007	Kan Gâd mita sîbriaia spiritka lika wankras sa; sakuna, ai Spiritka ba mita karnika tara wankisa, latwan laka bara wan sinska yamni bri kaia ba sin.
55001008	Bamna, wan Dawan witniska takaia man swiram yapara; yang witin tawan silak ra sna na dukira sin, swiram lukpara. Ban sakuna, sturi yamni ba tawan pât nani wauhwaia ba, man sin dukyam bris, Gâd mita karnika maiki ba kat.
55001009	Gâd mita swaki wan saki wan paiwan sa, witin uplika nani pali takbia dukyara, yawan dia daukan ba mita lika apia, sakuna witin baku pali want kan bamna, bara yawan Jisas Kraist wal asla ba mita latwan wan kaikan bamna. Kau tasba paskras kan wina, Gâd mita latwan wan kaikan,
55001010	sakuna nanara wan Sasakra Jisas Kraist balan ba mita, naha latwanka laka na latan marikan sa. Kraist bui prura karnika ba sauhki tikan, bara sturi yamni bak, sip sauhki tikras, rayaka ba witin param marikan.
55001011	Gâd mita ai mangkan, naha swaki sakan laka sturka yamni na aisi smalkaia; bara apastil baku ai blikan, Ju apia nani ra smalkamna dukyara.
55001012	Baha mita sika, yang naha pâtka nani wauhwisna ba. Sakuna yang swiri lukras, kan pain kaikisna yaura kat kasak lukri ba, bara kasak pali lukisni, witin ba karnika brisa, dia yang mihti ra mangkan ba, pain suni bri kaia, baha yua ba kat.
55001013	Bila kasakkira nani maikri ba kat, man nina bliki bas, bara yawan Kraist Jisas wal asla ba mita, kasak lukan laka bara latwan laka bri ba kat, man ban bas.
55001014	Spirit Hulikira yawan ra ai watla brih iwi ba helpka ni, Gâd mita lâ yamni nani mihtam ra mangkan ba pain main kaiks.
55001015	Man kaikisma, Esia tasbaia ra iwi nani ba sut ai swih plapan; baha nani tilara Paidselus bara Hermodsenis sin.
55001016	Dawan Onesiporus watla uplika ba ai yamnika yabia, kan witin aima manis help aikan, bara yang silak ra sna ba dukyara sin ai swira lukras kata.
55001017	Sakuna, witin Rom ra kan bara, kasak ai plikan yang wal prawan ba kat.
55001018	Dawan mita yaka ai yamnika bri ba, witin bribia baha yuara. Man pât pain kaikisma witin nahki help ai munan ba Epesus taunka ra.
55002001	Bara man, luhpi yawan na Kraist Jisas wal asla ba mita yamnika bri ba wina, karnika bris.
55002002	Witnis ailal mawan ra yang aisari bila nani walram ba, baha ba upla kasak nani mihta ra mangks, witinka nani mita upla wala nani ra smalkaia sip kabia ba.
55002003	Bamna man lika, pât nani wauhs, Jisas Kraist suldawaka pain kum baku.
55002004	Suldawa bisniska dauki nani ba, yu bani ai wihtka dia daukaia wibia ba kat witin daukaia lukisa, bara baha mita witin ba suldawa apia nani bisniska tilara dimras.
55002005	Baku sin, upla kum pulanka tara ra puli ba, baha pulanka lâ mangki ba kat, witin bila walras kaka, prisant kumi sin sip bribia apia.
55002006	Insla ra wark taki ba, witin pas baha nasla wina ai dukia briaia sa.
55002007	Dia mai wisna na man luki bas, bara Dawan mita maikka diara nani sut tanka brima.
55002008	Jisas Kraist pruan wina kli buan ba kupiam krauki bas, witinka king Debit kyamka wina kan ba. Naha sika yang mita aisi smalkisna swaki sakan sturka yamni ba.
55002009	Naha sturka yamni tawan, yang pât nani wauhwisna, bara ban sin lâ sasauhkra kum baku sen ni ai priski ai brisa; sakuna Gâd bila yamni ba lika sen ni priskras sa.
55002010	Baha mita sika, yang diara sut mapara ban bapi buisni, Gâd mita bak saki brin uplika nani painka dukyara, bara baku mika ban kaiara swaki sakan laka pranakira, yawan Kraist Jisas wal asla ba mita bri ba, witin nani sin alki bangwbia dukyara.
55002011	Naha aisanka na lika kasak pali sa: Yawan witin wal pruan sa kaka, witin wal sin yawan raya iwbia;
55002012	yawan pât wauhwisa kaka, witin wal sin yawan king aimakbia. Yawan witin ra apia wibia kaka, pana witin mita sin apia wan wibia.
55002013	Yawan na kasak apia sa kaka, witin lika ban kasak sa, kan Gâd ai tanka ra sip apia wiras.
55002014	Uplikam nani ra naha na kupia krauks, bara Gâd mawanra sin karna smalki wis, bila nani dukyara unsabiara. Naha blahwanka nani lika bahki baman sa, wali uplika nani ra sauhkaia baman.
55002015	Man ba nahki sip kama ba kat bas, wark uplika aitani kulkan kum baku Gâd mawanra bus, wark tatakra kum ai warkka ba tawan ai swira lukras baku, Gâd kasakkira tanka bila ba wapni kat smalki uplika baku.
55002016	Tasba laka, bila bahki nani bara tankas nani, ba wina tnayara taus, kan bahmuna dukya aisi uplika nani ba, Gâd wina kau kau laiura takisa.
55002017	Witin nani smalkanka ba lika sin wan taya ra siknis sukwi rawras ba baku kabia. Haimeniyus bara Pailitus wal ra sika baku taki ba.
55002018	Naha nani wal sut na, kasak tanka ba wina tnayara takan sa, bara witin nani aisisa, pruan wina kli buaia laka ba pât lui wan, bara baku lalukra tila nani kasakka lukanka laka ba, aihka man laki tauki sa.
55002019	Sakuna Gâd mita playa kum karna bapan ba lika ban buisa, bara naha bila nani na bahara ulban sa: "Dawan mita ai uplika nani ba kakaira sa"; bara: "Ani uplika nani Dawan nina bri ba, witin nani ba saurka wina tnayara takaia sa."
55002020	Utla tara kum bilara diara nani sat, sat bara sa: tila nani ba lalah pauni bara lalah pihni, wala nani lika dus ni, slaubla ni paskan; tila nani ba pyua tara nani dukyara baman, bara wala nani lika yu bahki nani dukya.
55002021	Bak sakan ra yus munaia dukia ba, Dawan mapara, diara pain bara sunu kaia sa, yawan nani kumi bani ba klin kaia sa, saurka sut wina; baku lika diara pain baku ridi kabia wark yamni sut ra.
55002022	Baku bamna, wahma nani brinka karna ba wina tnayara taus, bara kasakka laka nina bliks, kasak lukan laka, latwan laka bara kupia kumi laka ba sin, baha nani ai kupia klin brih, Dawan ra help makabi wini nani ba sut aikuki.
55002023	Blahwanka tankas nani, bara sinskas nani bila walpara; man pain kaikisma baha dukya nani wina, unsaban nani takisa.
55002024	Dawan napakanka kum lika unsabaia apia sa. Witin lika upla sut aikuki pain kaia sa. Witin ba upla smalkaia mapara pain kaia sa; bila kaikanka bri kaia sa,
55002025	bara witin mapara nani bara, kupia swapni brih wapni daukbia. Baku bankra Gâd mita baha nani ra yaka ai kupia lakbia, bara kasak tanka ba kakaira taki bangwbia.
55002026	Bara baha ningkara, witin nani ai sinska ra kli taubia, bara debil mita priski bri ba wina swakbia, witinka ra, dia want ba daukaia luki bamna.
55003001	Baku sin man nani tanka bri kaia sma, tnata yua nani ra pyua karna nani balbia.
55003002	Upla nani ba klauna ai dukiara baman luki kabia lalah ra latwan kaikbia, kakalwra kabia bara sin diara lalihkra kabia, Gâd mapara aisi kabia, ai aisika bila walras kabia, tingki kas kabia bara serts ra respek apu kabia.
55003003	Ai uplika nani ra latwan bara umpira sin kaikbia apia, upla nina aisasara nani kabia, ai wîna brinka nani sip alki takaskras kabia, kupias nani bara diara pain nani waihla kabia.
55003004	Upla nani ra kunin muni pât ra dingki kabia, ai kupia lukras diara dauki kabia, prautkira nani kabia; Gâd ra plikaia ba watlika ra, ai wîna brinka nani pliki kabia.
55003005	Gâd ra lukaia laka ba pain talia kulki nani kabia, sakuna ai daukanka ba ni lika apia, kristian laka kasak karnika ba daukbia apia. Bahmuna uplika wal man diara apu bas.
55003006	Kan naha nani upla wina upla nani bara sa, witin nani upla watla ra dimi, mairin sinskas nani, saurka man bangki bri nani bara, kunin munisa. Naha mairka nani ba brinka karna sat, sat mita taibi brisa,
55003007	bara witin nani pyu sut lan takaia trai munisa, sakuna kasak laka tanka ba sip briras sa.
55003008	Bara Jannes, Jambres, witinka nani sukia nani kan ba, Moses mapara buan ba baku, baha uplika nani sin kasak tanka mapara bui bangwisa. Baha uplika nani sinska ba, aihka saura takan sa, bara kasak lukan laka mapara, witin nani pain aingwa apia sa.
55003009	Sakuna baha nani ban pyu wihka lika dauki kabia apia, kan upla sut kaikbia witin nani ba sins apu nani sa, sin baha uplika wal, Moses mapara buan nani ba baku.
55003010	Sakuna man lika yang smalkanki nani ba pain nina blikram sa, nahki yang iwi kapri ba, yang dia daukaia want kapri ba sin; man ba yang kasak lukanki laka ba pain alki briram, wihka bila kaikisna laka ba, latwanki laka ba, bara ban bapi bui kaia laka ba sin.
55003011	nini bliki rau ai sauhkan ba bara pât wauhwri ba sin. Man pain kaikisma diara nani yang ra takan ba Antiok taunka ra, Aikonium ra bara Listra ra sin, bara rau sauhkanka tara nani wauhwri ba sin; sakuna Dawan baha sut wina dakbi ai sakan.
55003012	Bamna kasak pali sa, ani uplika nani Kraist Jisas wal asla hulikira iwaia want lukisa kaka, witin nani ba nina bliki rau sauhkan kabia;
55003013	sakuna upla saura nani bara upla ra kunin mamunra nani ba, ban kau saura taki kabia, bara upla ra kunin muni nani kabia, bara panaura sin upla nani mita kunin muni kabia.
55003014	Sakuna man lika dia lan takram ba bara baha kat kasak lukisma bara, ban bapi bui bas. Man pain kaikisma baha ya mita mai smalkan ba,
55003015	kan tuktan lupia pyua wina man ba Ulbanka hulikira nani kakaira sma, bara baha nani mita sins maikaia sip sa, bara Kraist Jisas ra kasak lukan laka bri mita, baha nani sin swaki mai sakaia sip sa.
55003016	Ulbanka aiska ba Gâd winka puhbra mita sika, bara baha ba yamni sa upla ra smalkaia bara laui daukaia, swakwanka nani ba wapni daukaia, bara kasakka laka mapara upla ra smalkanka yabaia dukyara,
55003017	Gâd uplika ba pain lan kabia bara ridi sin pain daukan kabia, wark yamni satka nani sut daukaia dukyara.
55004001	Gâd mawanra bara Jisas Kraist mawanra sin, witinka king baku bal pruan nani bara raya nani laka daukaia ba, yang man ra kasak lâ maikuna,
55004002	sturi yamni ba smalki kama, bara ban uya smalki bas, pyua yamni brisma, bara apu kama sin. Upla nani kupia alki bas, laui dauki bas, bara tâ baiki bas, bara wihka bila kaikaia laka aiska ni upla nani ra smalks.
55004003	Kan pyu kum balbia bara upla nani ba smalkanka yamni ba kau lika walan daukbia apia, sakuna ai brinka karna nani nina blikbia, bara smasmalkra ailal pliki bribia, witin nani dia walaia want ba baman baha nani mita smalkbia dukyara.
55004004	Kasak tanka ba wina tnayara taubia, bara sturi bahki sat sat nani bila wali nani kabia.
55004005	Sakuna man lika sinskam ba ban yamni bri bas, pât nani wauhwi bas, swaki sakan sturka yamni aisi smalkaia warkka ba dauki bas, napakan warkka brisma ba sin pain pali dauks.
55004006	Yang lika sakripais ai daukan kaia pyua ba pât aimakan sa; pruaiki awarka ba pât baila sa.
55004007	Aiklabanka pain ba yang aiklabri, yabal ba aiska tnata kat plapri, kasak lukan laka ba ban alki bri kapri.
55004008	Bara nanara lika kasakka laka prisantka ba, yang duki wisi sunan sa; bara baha ba Dawan mita, witinka la wihta kasakkira ba, baha yuara aikbia. Bara yang ra baman lika aikbia apia, sakuna ani uplika nani latwan laka wal witin balaia ba bila kaiki nani ra sin.
55004009	Man aihni pali muni yang ra bal ai kaiks,
55004010	kan Dimas ai lulki ai swih Tesalonaika ra wan, witin naha tasba dukya nani ba kau want kan bamna. Kresens lika Galesha tasbaia ra wan, bara Taitus ba Dalmêsya ra.
55004011	Luk baman yang wal sa. Mark ba pliki man wal bri bal, kan witin sip sa napakan warkka ra nara help ai munaia.
55004012	Tikikus lika Epesus taunka ra blikri wan.
55004013	Man balma bara, Troas taunka ra Karpus watla ra praika tara swiri ba sal aik, wauhtayki nani ba sin, bara kau pali lika daiwan taya ra ulbri wauhkataya ba.
55004014	Aleksander bras warkka dadaukra ba, uya diara saura nani ai munan; Dawan mita witin ra dia daukan ba kat ai mana yabia.
55004015	Man lika witin ba aman kaiki bas, wan smalkanka ba mapara witin kasak buan sa bamna.
55004016	Wihta nani mawan ra yang pas pali daihra aisari bara, upla kumi sin help ai munras; sut ai swih plapan. Yang Gâd ra makabisna baha ba, witin nani mapara kulkan kabia apia!
55004017	Sakuna Dawan help ai munan bara karnika sin aikan, bamna yang sip katna swaki sakan sturka yamni aiska ba aisi smalkaia, Ju apia nani ba sut walbia. Baku sika Dawan mita layan bila ba wina swaki ai sakan,
55004018	bara witin sin saurka sut wina dakbi ai sakbia bara kasbrika purara ba ai kingka laka bara swaki ai saki ai brihwabia. Witin ra prana ba yaban kabia, ban kaia ban kaiara! Baku kabia.
55004019	Priska ra bara Akwila ra laikula blikisna, bara Onesiporus watla aiskara sin.
55004020	Erastus lika Korint taunka ra takaskan, bara Tropimus ba siknis kan bamna Mailitus taunka ra swiri.
55004021	Trai kaiki li pyua kaina bal. Jubyulus, Pyudens, Lainus, Klaudia bara wan muihni nani sut mita, lamkula blikisa.
55004022	Dawan Jisas Kraist man wal kabia, bara Gâd mita man nani sut ra yamnika maikbia. Baku kabia.
56001001	Yang Pâl, Gâd dukya dadaukra, Jisas Kraist apastilka sna, ba mita naha bila ulbisna. Yang na witin mita ai blikan sa, Gâd mita bak saki brin, uplika nani kasak lukanka laka ba help munaia; bara witin nani ba sin, Gâd ra luki kaia tanka kasak ba kakaira taki bangwbia dukyara,
56001002	bara raya ban kaia laka yawan wan kainara briaia bila kaiki ba sin tanka bribia. Gâd, witin kunin aisaras ba mita, naha rayaka na pramis wan munan, kau tasba na ta krikras kaina wina;
56001003	bara nana ra, ai pyua pali ba kat, baha ba latan wan marikan sa, ai bila blikan ba bak. Baha ba yang mihti ra mangkan sa, bara Gâd wan Sasakra adarka mita yang aisi smalkri.
56001004	Taitus, kasak lukan laka yawan sut ba kan bri ba lakara luhpi aingwa sma ba, naha wauhkataya mai ulbisni: Gâd wan Aisa bara Dawan Jisas Kraist wan Sasakra wal mita man ra yamnika maikbia, bara kupia kumi laka sin.
56001005	Yang Krit, Kîdakura ra mai swiri, diara nani kau wapni ka mangkaia kan ba, man mita daukma wisi; bara taun banira sin serts almukka nani mangkaia. Kupiam krauki dia daukaia mai wiri ba tanka kat.
56001006	Serts almukka kum ba, pât kumi sin apu kaia sa; witin ai maîa mairin kumi baman bri kaia sa, bara ai luhpia nani ba lalukra nani kaia sa; baha nani nina ra, saura yan sturka bara upla bila sip wali daukras sturka sin apu kaia sa.
56001007	Kan ani uplika pura kakaira warkka bri ba, witin lika Gâd warkka nani ba ai mihta ra brisa. Bara baha mita witin pât kumi sin apu kaia sa. Witin ba lal karna kaia apia sa, daukanka saura bri uplika kaia apia sa; bla tatakra kaia apia, unsasabra sin apia, saurka laka wina lalah alkaia apia.
56001008	Sakuna, pyu bani upla wala nani ai watla ra briaia wilin kaia sa; diara yamni dauki uplika kaia sa, ai sinska pain bri kaia, kasakkira, hulikira bara ai kupia alki takaski kaia.
56001009	Sturi kasakkira witin ra smalkan ba kat, ban alki bri kaia sa, bara baku mika upla wala nani ra smalkanka pain yabi, witin sip kabia ta baikaia; bara baha smalkanka mapara nani ba sin kupia alkaia.
56001010	Kan sip ai kupia alki takaskras uplika ailal bara sa, bara kau pali Ju uplika nani, kristian takan nani ba tilara, bara witin nani diara bahki nani baman aisi, upla nani ra kunin muni taukisa.
56001011	Baha nani bila ba prakaia sa, kan witin nani mita diara smalkaia apia ba smalki, watla bila aiska nani kupia aihka lakisa; ai swira sin apu lalah nahki briaia dukyara baman luki bangwisa.
56001012	Sin Krit ki, dakura wina, dahra aisasara kum mita sika ai tahkia nani ra naku aisin ba: "Krit uplika nani ba, ban kuninkira nani sa, daiwan kraskira nani, bila maihsi ra nani bara sringwankira nani sin."
56001013	Bara witin diara kasak ba kat aisan. Ba mita sika man mita baha nani ra karna pali laui dauks, bara baku mika witin nani ba kasak lukan laka mapara yamni nani kabia;
56001014	bara Ju nani kisi sturka nani aisi nani ba, bila walbiara, kasak lakara bahki kulki uplika nani lâ nani yabi ba sin alki bribiara.
56001015	Ani uplika nani ai sinska klin bri ba mapara, diara sut ba klin sa; sakuna kasak lukras uplika nani bara ai sinska sin klin briras ba mapara lika, diara kumi sin klin apu sa, kan witin nani sinska ba bara ai kupia dara walra ba sin taski man sa.
56001016	Witin nani bila Gâd ra kakaira nani wisa, sakuna ai daukanka nani ba ni lika apia wisa. Witin nani ba uya saura pali man sa, sip bauras uplika nani bara wark yamni kumi sin daukaia aitani apia bangwisa.
56002001	Sakuna man lika pyu bani smalkanka yamni tanka ba kat smalkaia sma.
56002002	Serts almukka waitna nani ra wis, witin nani ba pain luki kabia, ai kupia pain bara ai sinska sin pain bri kabia; kasak lukan laka, latwan laka, bara ban bapi buaia laka sin, witin nani ba yamni kabia.
56002003	Baku sin, serts almukka mairin nani ra wis, upla wal kulkan laka ra iwaia, upla dahra kwahki kabiara, bara bla tatakra kabia apia. Witin nani ba diara pain ba kat smalkaia sa,
56002004	bara baku mika tyara nani ra lâ yabaia sip kabia, ai maîa nani ra bara ai luhpia nani ra sin latwan kaikaia;
56002005	ai sinska yamni bri kaia, sunu kaia, ai watla warkka nani pain dauki kaia, yamnikira nani kaia, ai maîa waitna nani bila wali dauki kaia, bara baku mika, upla kumi mita sin, Gâd sturka yamni ba mapara saura aisabia apia.
56002006	Baku sin, wahma nani ra ta baiki bas ai sinska ba yamni bri kaia ba dukyara.
56002007	Man pali mita, diara sut mapara tankam ni, witin nani ra lâ mariki bas. Baha nani ra smalkma, kunin apu, sunu lâka ra bara pulan ra lika apia.
56002008	Bila tankira kat aisi bas, upla kumi sin baha mapara brukwaia apia bara baku mika waihlam nani ba ai swira takbia, kan witin nani ba yawan wan mapara, diara saura kumi sin aisaia apu kabia.
56002009	Dukia dadaukra nani ra smalki wis, ai dawanka nani bila wali daukbia, bara diara sut mapara witin nani dia want ba kat daukbia. Witin nani mapara ai bila bukaia apia sa,
56002010	implikbiara, sakuna baha nani ra marikbia, witin nani ba upla pain, kasak laka sin brisa. Bara baku mika, witin nani dia dauki ba kat upla nani mita kaiki, Gâd wan Sasakra smalkanka ba painkira sa wibia.
56002011	Kan Gâd ai kupia yamni tanka ba wan marikan sa, bara upla sut ra swaki sakan laka brih bali sa.
56002012	Baha Gâd kupia yamni tanka ba wan smalkisa, saurka laka ba bara tasba brinka karna nani ba yawan swibia, bara naha tasba ra wan sinska ba pain, wapni bara Gâd ra sin luki brih iwi kabia.
56002013	Baha mita sin wan smalkisa, baha yua hulikira pramis wan munan ba, yawan bila kaiki kabia; bara baha sika wan Gâdka tara bara wan Sasakra, Jisas Kraist prana ba latan takbia bara.
56002014	Witin ai wîna tara ba, yawan tawan prura mihta ra mangkan, saurka sut swaki sakan, yawan na aiska pali klin wan dauki, witin ai dukya kabia wisi. Bara wark yamni nani sin kasak pali dauki kabia dukiara klin wan daukan.
56002015	Naha dukya nani na man smalks, bara karnikam aiska ni upla nani tabaiks bara laui sin dauki bas. Upla kumi mita sin yarka bahki mai kulkbiara.
56003001	Uplikam nani kupia krauks, ta bri nani bara, wihta nani ra sin baubia; baha nani bila wali daukbia bara diara pain sat, sat daukaia wilin nani kabia.
56003002	Upla kumi nina ra sin saura aisi kabiara, sakuna kupia kumi laka bri nani kabia bara upla wal asla uplika nani kabia, bara ai kupia swapnika ba upla sut ra latan mariki nani kabia.
56003003	Kan yawan pali na sin, pas pyua sinskas nani kan bara Gâd bila sin wali daukras. Yawan na aihka aimawahki tauki kan, bara wan wîna brinka karna nani bara wan wîna brinka dukya sat, sat albika nani kata. Yawan na saurka lakara bara tuman lakara sin iwi kan upla wala nani mita misbara wan kaiki kan, bara pana yawan mita sin.
56003004	Sakuna, Gâd wan Sasakra ai kupia pihni bara ai latwanka laka, upla nani ra latan marikan bara,
56003005	witin swaki wan sakan. Bara baha ba lika yawan mita diara pain nani kra daukan kan tawan lika apia, sakuna umpira wan kaikan ba mita. Sikbi wan sakan bak witin mita swaki wan sakan, bara baha tanka ba lika, yawan na kli aisubi takan, bara Spirit Hulikira mita rayaka raya wankan ba bak sin.
56003006	Wan Sasakra Jisas Kraist bak, Gâd Spirit Hulikira aingwa pali ba wankan sa,
56003007	bara baku mika ai kupia yamnika ba mita, yawan na kasakkira wan kulkbia; bara baku sin raya ban kaia laka wan kainara briaia ba, yawan bribia mata.
56003008	Naha na lika kasak pali sa, bamna yang want sna man ba naha dukya nani na ban ba kat aisi kama, bara baku mika Gâd ra kasak luki nani ba wark yamni nani baman dauki kabia. Naha diara nani na lika pain atia, bara upla nani ra help sa.
56003009	Sakuna blahwanka tanis nani, wan almukka nani sturka yari nani ba, Moses laka tanka, unsaban nani bara aiklabanka nani ba, man lamara wapara. Baha diara nani ba bahki bara tankas nani sa.
56003010	Upla kum mita serts ra dakwi takan laka daukisa kaka, witin ba aima kumi apia kaka aima wal kupia krauks, bara bilam walras sa kaka, kangbi saks;
56003011	kan baku man pât kaikisma baha waitnika ba, warwra takan sa, bara ai saurka mita pâtra dingkan sa.
56003012	Man ra Artemas apia kaka Tikikus ba blikamna bara, trai muni Naikopolis ra bal ai kaiks, kan yang na kauhwla pyua ba bahara luaia wiri sa.
56003013	Sinas layar waitna ba, bara Apolos ba sin, man sip muni help muns, ai impakanka ba ban alki nani kabia dukyara, diara sut yabi, bara witin nani diara kumi sin luha kabia apia.
56003014	Bara wan uplika nani ba sin diara yamni ba dauki lan takbia, upla diara luha pyua ra sin, witin nani mita help yabia, bara baku mika witin nani rayaka ba bahki lika kabia apia.
56003015	Yang wal nani na sut mita, ai lakula mai blikisa. Kasak lukan lakara wan uplika nani ba, lakula wis. Gâd mita man nani sut ra yamni mai munbia.
57001001	Yang Pâl, Kraist Jisas tawan silak ra ai brisa, bara naha wauhkataya na, yang wan muihni Timoti wal wina upliki Pailimon ra mai ulbi bangwisna, wan uplika latwankira aikuki wark daukri ba.
57001002	Ulbisna baha sertska, man wamtla ra asla taki nani bara sin, wan lakra Apia ra, bara Arkipus ra sin, baha nani aikuki asla wan ta baiki ba, naha warkka tara ra.
57001003	Bamna man nani wan Aisika Gâd, bara Dawan Jisas Kraist wina, yamnika nani bara kupia kumi laka man nani puram ra blikbia.
57001004	Muihki Pailimun ra puri sunisna bani, man mamta yang Gâdki ra tingki wisni,
57001005	kan yang walri man ba Gâd uplika nani sutra latwan kaikisma, bara Dawan Jisas ra kasak lukan laka brisma.
57001006	Gâd ra makabisna man kasak lukankam taka ba mita, tanka brima, Kraist wina yawan nani nahki yamnika nani sut brisa tanka.
57001007	Bamna man latwankam laka ba mita, uya lilia bara karnakira ai daukram, bara man tankam mita, muihki laitwankira, kristian ailal kupia maisanihkan sa.
57001008	Bahamna, yang na Kraist apastilka sna, ba mita sip sna man ra adar mai kaia diara daukaia sna ba,
57001009	sakuna latwan laka ba nani ra man ra mamkaban ai daukisa. Yang Pâl lika pât almuk pali sna, bara nanara sin Kraist Jisas tawan silak ra ai brisa.
57001010	Yang man ra Onesimus dukyara help makabisna; witin lika naha silak watla na kat, spirit lakara luhpi pali baku takan sa.
57001011	Kan pyua ra Onesimus ba, man mampara alba pain apia kan, kuna nana ra lika witin na wan mapara alba pain pali sa, man mampara bara yang maipara sin.
57001012	Bamna Onesimus na kli man ra blikuna; witin na bris sin yang palira baku.
57001013	Brin ai dauki kan, witin na yang wal nahara takaskbia man wamtlika ra duki daukaia, sturi yamni tawan silak ra ai bri na pyua ra.
57001014	Man nahki lukisma sapa tanka walras kira, diara kumi sin daukan ai daukras, baku mika man help ai munisma ba, taiban lakara kabia apia, kuna kupiam lukra wina kabia.
57001015	Onesimus pyua kum man wina dakwi takan ba, nanara man wal kabia ban kaia ra,
57001016	alba baku lika apia, kuna alba wal kau pain kulkan lakara, baha tanka lika, wan muihni latwankira baku lakara. Yang witin ra uya latwan kaikisna, kuna man pali bui lika kau latwan kaikaia sma, alba baku baman apia, kuna Dawan lakara wan muihni baku.
57001017	Baku bara, yang na muihkam pali ai kulkisma kaka kasak lukanka ra, Onesimus na yang pali baku waitlika ra bris.
57001018	Mampara diara saura daukan apia kaka man wal tras diman sa kaka, baha ba yang ra ai kulks.
57001019	Yang Pâl, mihti pali ni naha na mai ulbisni: Swis yang mai aibapamna. Yang mita kupiam kraukan lika ai daukras, kuna damra walisma si man pali rayakam ba yang ra tras aikaia brisma.
57001020	Au, muihki, Dawan wal asla lakara naha helpka na dauki aik; Kraist wal wan muihni lakara kupi maisanihks.
57001021	Naha man ra ulbisna, kan kasak lukisna kyamam lihni sa, bara dia mamkabisna ba kau pura lui sin daukma.
57001022	Bara sin, yang yapaiki pliska rûm kum ridi dauks; puram suni bangwisma ba mita, kasak lukisna Gâd help ai munbia, yang man nani ra waia.
57001023	Painika Epapras, Kraist Jisas tawan yang wal silak ra ba mita ai lakula mai blikisa,
57001024	bara Mark, Aristarkus, Dimas, bara Luk sin; naha nani sika wark daukaia help ai muni nani ba.
57001025	Wan Dawan Jisas Kraist man nani ra yamni mai munbia.
58001001	Patita ra pyua ra, ai dahra aisasara nani bak Gâd wan damika nani ra natka sat, sat ra aima ailal aisin;
58001002	bara nanara naha tnata yua nani nara lika, witin mita ai Luhpia bak wan aisin sa. Naha Luhpia na bak Gâd mita tasba nani na paskan, bara diara nani sut ba witin mihta ra swin sa.
58001003	Witin sika Gâd prana ingnika ni ingwi ba; witin sika Gâd lilka talya aingwa pali ba, bara witin sika ai bila karnakira ni, diara nani sut dihbi alki bri ba. Witin ba wan saurka nani wina sikbi wan sakan ningkara, Gâd king iwaika lama pali kat wih kasbrika pura ra iwan.
58001004	Gâd Luhpia ba lika, insal nani purkara kau tara pali takan sa, kan Gâd mita ai nina yaban ba lika insal nani nina sut purkara sa.
58001005	Bamna Gâd ba pyu kumi sin ai insalka nani tila ba wina kumi ra naku wiras kata: "Man ba yang Luhpi sma, naiwa na, man Aisikam takri sa." Baku sin, insal kumi dukyara sin naku aisaras kata: "Yang ba witin Aisika kamna, bara witin ba lika yang Luhpia kabia."
58001006	Sakuna Gâd mita ai Luhpia kumi man ba naha tasba ra mahka blikuya kan bara, witin naku aisan: "Gâd insalka nani sut ba, witin ai pura suni mayuni bangwaia sa."
58001007	Insal nani dukyara lika Gâd naku aisan: "Gâd ai insalka nani ba pasa nani baku daukisa, bara ai napakanka nani ba lika pauta lakni baku."
58001008	Sakuna Luhpia ba dukyara lika naku wisa: "Gâd, man king iwaikam ba lika ban kaiara ban kabia. Man lika kingkam laka pura ra, wapni laka kat king aimakisma.
58001009	Man ba kasakka laka ba latwan kaikram, bara saura laka ba misbara kaikram; ba mita sika, Gâd, man Gâdkam ba mita bak mai saki, uplika wala nani wal, man ra kau lilia tara maikan."
58001010	Gâd bila sin: "Man, Dawan, kan palira tasba na paskram, bara mihtam nani wal kasbrika pura nani ba sin daukram.
58001011	Baha nani ba lika sut lap tiwbia, sakuna man lika bara ban kama. Baha nani sut kwala baku almuk takbia;
58001012	prak kum baku man mita witin nani ba karbi blakma, bara baha nani ba kwala baku aihka lakan kabia! Sakuna man lika pyua bani sin sat ban sma, bara rayakam ba ban kaiara apu takbia apia."
58001013	Gâd ai insalka nani tila ba wina, kumi ra sin aima kumi pan naku wiras kata: "Laima pali nara iws, yang mita waihlam nani ba minam munhta ra mangkamna ba kat."
58001014	Ban kaka, insal nani ba dia sa? Witin nani sut ba lika spirit sa, bara Gâd warkka dauki sa, bara witin mita baha nani ba ani uplika nani swaki sakan laka briaia bara, help munaia blikisa.
58002001	Baha mita sika, yawan diara nani walan ba pain pali alki kaia sa, bara baku mika yawan yabal ba wina tnayara taubia apia.
58002002	Pyu wala nani ra insal nani bila aisin tanka ba kasak pali marikan kata, bara ani uplika nani saura dauki baha bila ba kat wali daukras kan ba, witin nani dia klalka briaia kan ba kat bri bangwan.
58002003	Baku bamna, nahmuna swaki sakan laka tara pali na alki briras ban pali swibia kaka, yawan na nahki swak takbia ki? Dawan pali mita naha swaki sakan laka na pas dahra aisan, bara baha ningkara, witin ra walan nani ba yawan ra latan wan marikan baha ba kasak pali sa.
58002004	Bara Gâd sin baha dukyara witnis aisin sa, sain nani dauki, diara aihkakira nani ni bara sain aihkakira ailal daukan ba mita sin. Witin mita sin Spirit Hulikira prisantka nani ba yawan ra sat, sat yuan sa, witin ai kupia laka ba kat.
58002005	Baha tasbaia naika kabia dukyara yawan aisi ya ba pura ra, Gâd mita insal nani ba wihta nani mangkras sa.
58002006	Sakuna, Ulbanka wina pis kumi ra upla kum mita latan wisa: "Upla ba dia sa man witin ra kupiam kraukisma ba? Upla, witin ka pruaia ba, dia kan ki man witin ra ban main kaikisma ba?
58002007	Pyu wiria baman witin ba insal nani maykika ra mangkram, sakuna prana kraunka bara pain kulkan laka kraunka ba witin ra yabram,
58002008	diara sut ba witin karnika munhta ra mangkram." Baku bamna, Gâd mita diara nani sut ba upla karnika munhta ra mangkan sa; naha tanka na latan sa diara sut kat ba, upla mina munhta ra mangkan sa. Ban sakuna, upla ba diara sut purkara wihta aimakan yawan kau kaikras sa.
58002009	Sakuna yawan Jisas ba kaikisa, witin ka Gâd mita pyu wiria insal nani maykika ra mangkan kan ba. Gâd ai latwanka mita want kan, Jisas ba upla sut dukyara prubia; bara nanara witin prura patka wauhwan ba mita, prana kraunka ba bara pain kulkan laka kraunka ba sin, witin ra yaban sa.
58002010	Diara sut ba Gâd dukya nani sa, bara witin mita sin paskan sa; bara Gâd want sa ai luhpia nani sut ba ai prana ra ai dukya bri kabia. Baha mita, pat wauhwan bak, Gâd mita Jisas Kraist ba aiska aingwa daukaia kan. Kan Jisas sika witin nani Sasakrika ba.
58002011	Witin bui upla nani ba ai saurka nani wina taski apu daukisa, bara witin baha nani klin sakan ba sut sin, Aisika kumi luhpia nani sa. Baha mita, Jisas ba witin nani ra ai muihni wiaia ai swira lukras sa.
58002012	Ulbanka ra witin wi ba baku: "Man dukyamra muihki nani ra aisamna, bara aidrubanka mawanra, lawana nani man ra aiwanamni."
58002013	Naku sin wisa: "Yang Gâd ra kat luki kamni." Bara witin kli wisa: "Yang nara sni, Gâd mita luhpi nani aikan ba wal."
58002014	Utla uplika kum luhpia nani ba, sin wîna bara sin talya brisa; baku sin, Jisas ba upla wîna bara talya sin bri kan, bara baku lika witin sip kaia kan ai pruanka bani debil upla ikaia karnika bri kata ba, sauhki tikaia.
58002015	Baku witin ba, baha nani ai rayaka yua nani aiskara prura sibrinka mita alba nani kan ba sut, pri sakan.
58002016	Kan latan sa, witin insal nani ra help munaia balras, sakuna Ebraham kyamka nani ra lika.
58002017	Baku bamna, Jisas lika diara sut mapara ai muihni nani baku takaia kan, bara baku mika witin sip kaia kan, kasak mapara bara umpira wan kaikan lakara sin Gâd mawanra prîst tara kaia, bara upla nani saurka nani ba sin sakripais dauki bak saurka diki sakaia kan.
58002018	Bara witin pali pât wauhwan bara traika kaikan kan ba baku, nanara witin mita sip sa traika kaikan uplika nani ra ba help munaia.
58003001	Baku bamna, muihki kristian nani sma ba, man nani sin Gâd mita ai luhpia nani kaia wisi mai paiwan ba, Kraist Jisas ra kat kaiki bas, witin ka Gâd mita blikan ba, yawan wan kasak lukan laka warkka dauki ba Prîstka Tara kaia dukyara.
58003002	Bamna Jisas ba Gâd ra kat ban kasak kan, witin ka naha warkka daukbia wisi bak sakan ba, sin Moses Gâd watla aiskara ai warkka kat ban kasak kan ba baku.
58003003	Waitna kum utla kum maki ba, watla ba wal witin kau pain kulkan laka brisa. Baha sin natkara, Jisas ba Moses purkara kau prana tara briaia sa.
58003004	Utla bani ba upla kum makan kaia sa; sakuna Gâd sika diara nani sut paskan ba.
58003005	Baku bamna, Moses lika napakan kum baku Gâd watla aiskara kasak kan; ai warkka ba lika, diara nani Gâd naika aisaia kan ba, witin sin aisaia kan.
58003006	Sakuna Kraist lika baha Gâd watla ba main kaikisa, Luhpia kasak kum baku. Yawan sika witin watla ba, yawan na dia wan kainara briaia bila kaiki ba kat liliakira, kasak ban ba kat dutki alki bri kabia kaka.
58003007	Baku bara, Spirit Hulikira mita Ulbanka ra aisi ba baku: "Naiwa, man nani Gâd bila baikra walma kaka,
58003008	kupiam nani karna dauki bangwpara, baha nani upla iwras tasbaia ra kan bara, Gâd mapara buan, witin traika kaiki bangwan ba baku.
58003009	Bahara man nani damikam nani mita traiki kaikan, 40 mani yang diara nani daukri ba witin nani kaikan sakuna.
58003010	Baha mita yang baha uplika kyamka nani mapara laui, naku aisari: 'Witin nani ai kupia ra pyu sut aimawahki tauki sa, bara yabalki nani ba kakaira takan daukras sa.'
58003011	Baha mita witin nani ra laui, swir taki sin wiri, witin nani dimi yang wal wingka puhbra bri bangwbia apia."
58003012	Muihki nani, aman kaiki bas, man nani wina kumi sin ai kupia saura brih, Gâd rayakira ba wina tnayara taubiara, witin ra kasak lukras ba mita.
58003013	Sakuna, man nani wina kumi sin saurka mita kunin munka bara ai kupia ba sin karna takbia apia, yu bani walkam nani aikuki pana pana tambaiki bas, "naiwa yua" na kau dimi waras bara.
58003014	Kan yawan na baha kasak lukanka ta wina brin ba, ban tnata kat alki bri kabia kaka, baku lika yawan Kraist wal wan uplika takisa.
58003015	Ulbanka ra naku wisa bamna: "Naiwa, man nani Gâd bila baikra ba walma kaka, kupiam karna daukpara, baha nani Gâd mapara buan nani ba baku."
58003016	Bamna, ani uplika nani Gâd bila baikra wali ningkara, witin mapara bui bangwan? Baha nani lika Moses bui Idsipt tasbaia wina sakan kan ba sut.
58003017	Bara ya uplika nani wal, 40 mani Gâd laui kan? Witin laui kan saura daukan uplika nani ra, bara witin ka nani ba upla iwras tasbaia ra kauhwi prui bangwan.
58003018	Bara ani uplika nani ra Gâd mita swir taki win, witin wal dimi wingka puhbi bri bangwbia apia? Baha aisan ba lika, witin mapara bui bangwan ba dukyara.
58003019	Bamna yawan kaikisa, witin nani ba sip dimras kan, kasak lukras kan ba mita.
58004001	Baku bamna, Gâd yawan ra pramis wan munan ba, witin ai wingka puhban ra dimaia, wan dara wali kaia sa, ban man nani tilam wina kumi kra sip dimras kabia dukyara.
58004002	Kan yawan ra sin sturi yamni ba wan smalkan sa, sin witin nani ra smalkan ba baku. Witin nani baha sturka ba walan, sakuna bahki baman wali bangwan, kan witin nani ba kasak lukras kira pali ban walan.
58004003	Sakuna yawan kasak luki na sika, bahara dimi Gâd wal wingka puhbra ba. Baha sika witin aisin ba baku: "Baha mita yang witin nani aikuki laui, swir taki sin pramis daukri, witin nani dimi yang wal wingka puhbra apia." Ban sakuna, Gâd lika tasba paskan pyua ba wina pat ai warkka tnata alkan kan.
58004004	Kan Ulbanka nani wina pis kumi ra, yu 7 dukyara nan wisa: "Gâd lika ai warkka sut wina, yu 7 ba kat wingka puhban."
58004005	Bara kli Ulbanka walara wisa: "Witin nani dimi yang wal wingka puhbi bangwbia apia."
58004006	Baha nani sturi yamni ba pas walan ba, dimi wih Gâd wal wingka puhbras kan, witin nani kasak lukras kan ba mita. Sakuna kau tila nani bara sa, bara witin nani dimaia sa Gâd wal wingka puhbra briaia.
58004007	Baha mita, Gâd ba yu wala kum saki marikisa: baha sika "naiwa yua" wi ba. Kan Gâd Debit ra aisan ba bak, kli mani ailal ningkara yawan ra wan aisisa, pat Ulbanka wina aisisata ba baku: "Naiwa, man nani Gâd bila baikra ba walma kaka, kupiam nani karna daukpara."
58004008	Jasua mita Israel nani ra baha wingka puhbaia yaban kata kaka, kau ningkara Gâd ba kli yu wala kum dukyara aisaia apia kan.
58004009	Baku bamna, Gâd uplika nani wingka puhbra hulikira kau kum bara sa;
58004010	kan ani uplika dimi Gâd wal wingka puhbaia bri ba, witin lika ai warkka ba wina wingka puhbaia brisa, sin Gâd ai warkka wina wingka puhbaia brin ba baku.
58004011	Baku bara, yawan karna trai muni baha wingka puhbaia ra dimaia sa. Yawan tila wina kumi sin baha nani kasak lukras nani kan ba baku kaia apia sa.
58004012	Kan Gâd bila ba rayaka brisa, bara karnika sin brisa. Baha ba sika sord mala napa wal bri ba sut purkara kau mala sa, bara wan solka bara wan spiritka byara pali ba kat dimi wisa, wan lukutbaika bara wan dusa bila kat sin. Baha bila ba mita wan kupia lukanka nani ba bara dia daukaia luki ba sut sin klir pali sakisa.
58004013	Gâd wina yukwaia dukya kumi sin apu sa. Diara paskan ba sut param sa bara witin ai nakra ra kwakan sa; witin ka ra sika yawan wan dahra nani saki aisaia ba.
58004014	Jisas Gâd Luhpia ba sika wan prîst tara, kasbrika pura ba kat dimi wan ba. Baha mita yawan kasak lukan laka tanka bri ba, ban dutki alki bri kap.
58004015	Bamna wan prîstka tara ba mita yawan wan swapnika nani bri ba dukyara umpira wan kaikaia sip sa, kan witin pali sin yawan baku traika kaikanka sat, sat brin, sakuna saurka lika daukras kan.
58004016	Baha mita, kaisa yawan wan kupia brih wan, Gâdka latwankira king iwaika lamara waia. Bahara yawan umpira kaikan laka bribia, bara witin ai kupia yamnika ba mita, yawan help want awarka ra witin help wankbia.
58005001	Prîst tara bani upla nani tila ba wina bak sakan sa, bara Gâd mawanra upla nani dukyara aisaia mangkan sa. Witin ba prisant nani bara sakripais nani sin yabisa saurka nani dukyara.
58005002	Prîst pali ba sin ai wîna swapnika nani brisa, bara baha mita witin sip sa, kan ai dahra walras nani ba bara aimawahki nani ba aikuki sin ai kupia swapni bri kaia.
58005003	Bara witin ai wîna swapnika nani bri bamna sika, ai saurka nani dukyara sakripais nani yabaia sa, bara upla wala nani saurka nani ba dukyara sin.
58005004	Upla kumi sin kulkan laka mita prîst tara takras sa; sakuna, Gâd mita sika paiwi baha kulkanka laka yabi ba, sin Eran kata ba baku.
58005005	Baha sin natkara, Kraist ba ai karnika mita prîst tara aimakras kan, sakuna Gâd mita baha kulkanka laka ba yan, witin ra win kan ba baku: "Man ba yang luhpi sma; naiwa yang man Aisikam takri sa."
58005006	Ulbanka nani walara aisi ba baku sin, witin ra wisata: "Man ba ban kaiara prîst kama, Melkisedek prîst kan ba baku."
58005007	Kraist naha tasba ra tauki kan pyua ra, witin ai pura sunra nani bara ai makabanka nani ba sin, ai bila baikra tara ni bara ai nakra laya uya saki sin Gâd ra yaban, witin ka mita prura wina swaki sakaia karnika bri kan ba. Witin gâd bila wali daukan ba mita, Gâd witin ra walan.
58005008	Baku Kraist ba Gâd Luhpia kan sakuna, witin pât wauhwan, bila wali dauki lan takan.
58005009	Witin ka ra aiska aingwa daukan kan bara, witin ba ban kaiara swaki sakan laka karma laya takan, ai bila wali dauki nani sut dukyara;
58005010	bamna Gâd mita prîst tara mangkan, Melkisedek prîstka laka ba baku.
58005011	Naha bisniska dukyara yawan diara manis aisaia brisa, sakuna tanka aisi marikaia ba karna sa, kan man nani tanka ba briaia taua munisma bamna.
58005012	Pyu wihka luan ba wina, man nani lika pat smasmalkra nani kaia kapram; sakuna kau ban man nani want sma upla kum ba, Gâd bila tanka sirpi lupia nani ba kli mai smalkaia. Man nani uya swapni takram bamna, plun karna piaia watlika ra tyala laya ni disma.
58005013	Ani uplika tyala laya dî ba lika kau tuktan swap lupia baku sa, bara kasakka laka daukaia mapara kau witin lan apu sa.
58005014	Sakuna plun karna ba lika upla aitani pawan nani dukya sa, kan witin ka nani ba ai dara walaia lan, bara pat kaikisa wiaia: naha na pain bara naha na saura sa.
58006001	Baku bamna, yawan ban wan kainara wap, upla aitani pawan nani baku takaia, Kraist smalkanka nani pas taura wan smalkan ba wan nina ra swih. Playa bapanka dukya nani ba yawan kli bapaia apia sa, bara baha sika prura ra wan brih wi ba, warkka nani ba swih wan kupia lakaia ba, Gâd ra kasak lukan laka bri kaia ba,
58006002	tahbi daukaia laka smalkanka nani, lalukra nani pura ra upla ai mihta nani kahbi laka ba, pruan nani kli buaia ba bara ban kaia laka daukanka ba sin.
58006003	Yawan ban wan kainara wap! Bara yawan naku sika daukbia ba, Gâd mita baku wan swika daukbia kaka.
58006004	Kan baha nani pat kauhwi ba, nahki sip kabia kli bri balaia ai kupia kli laki nani ba? Pat aima kumi witin nani ba Gâd ingnika ra tauki nani kan. Witin nani ba kasbrika pura wina prisantka ba pat bri trai kaikan, bara Spirit Hulikira wina sin ai dukya brin.
58006005	Witin nani Gâd bila painkira ba, bara naika balaia tasbaia karnika ba sin pat brih trai kaikan sa.
58006006	Bara ban witin nani kauhwan! Sip apia pali sa baha nani kli raya daukaia ai kupia kli laki nani ba dukyara, kan witin nani pali ba sika kli Gâd Luhpia ba dus prihni ra sabi, upla sut mawanra witin lawaska kiki ai swira daukisa.
58006007	Tasba pura ra li ahwaia bani tasbaia mita laya ba dî ba baku, witin nani sin baku sa: tasbaia ba witin pura ra wark taki nani bara, ma yamni nani saki yabisa kaka, Gâd mita yamnika yabisa.
58006008	Sakuna kyaya nani bara rahra nani sakisa kaka, baha lika bahki sa; witin ba Gâd mita latubia trabilka ra sa, tnata kat pauta wal angki sauhki tikan kabia.
58006009	Sakuna muihki laitwankira nani, yang nani baku aisi kamna sakuna, man nani dukyamra lika diara pain pali lukisna. Yang nani kaikisna, man nani ba kau yamni pain nani swaki sakan laka wal aula ba brisma.
58006010	Gâd lika kasakkira sa. Man nani wark daukram ba witin ai auya tiwbia apia; kasak lukan laka mapara muihkam nani bara help muni, witin ra latwan laka marikram ba sin ai auya tikras sa, bara baha dukya ba ban daukisma.
58006011	Sakuna yang nani want sna, man nani kumi bani ban tnata kat, baha wilin laka ba dauki kama, bara baku mika diara bila kaikisma ba aiska pali takbia.
58006012	Yang nani want apia sna man nani ba sringwankira takma, sakuna baha nani kasak luki bara wihka bila kaiki Gâd ba diara yaia pramis munan bri nani ba baku, man nani sin kama.
58006013	Gâd ba Ebraham ra pramis yaban bara, witin ai nina maki swir takras; kan witin purkara wala kau tara kum nina maki swir takaia apu kan.
58006014	Bara witin bila: "Yang pramis mai munisna, yamni mai munamna bara kyamkam sin ailal maikamna."
58006015	Ebraham wihka bila kaikan, bara baku Gâd ba diara yaia pramis munan kan ba witin brin.
58006016	Upla kum swir takisa bara, witin purkara upla wala kum kau tara nina maki swir takisa; bara swir taki diara kum karna daukisa bara, baha mapara kau blahwanka kumi sin apu sa.
58006017	Gâd want kan baha nani ra diara pramis munan ba briaia bara, param pali marikaia witin dia daukaia luki kan ba sip pali lakras kan bara wilin kan baha kat daukaia; ba mita witin ai pramiska ba swir taki kira daukan.
58006018	Baku bamna, diara wal bara sa sip lakras pali, bara baha dukyara Gâd sip kunin aisaras sa. Bara baku yawan Gâd helpka pliki pain trabil apu nani bara wan kainara diara briaia laka wankan ba kat alki bri bangwi bara sin, witin mita maisanihkra tara kum wankisa.
58006019	Yawan wan kainara diara briaia laka bri ba mita, wan solka ba ban bapi brisa bara sip sin yaban kitbras, sin grapin ba duri tara bapi bri ba baku. Naha grapinka yawan bri ba lika kasbrika pura ra tempel dur pamaika kwalka nina mapa wina alki brisa,
58006020	bara bahara sika Jisas yawan dukyara dimi wan ba, yabal kum kwaki wankaia dukyara. Baku Jisas ba ban kaiara prîst tara kum takan sa, Melkisedek prîstka laka ba baku.
58007001	Naha Melkisedek na, Selem kingka kan bara Gâd lai pura ra iwi ba prîstka kan. Ebraham ba war aiklabi king nani iki tikisi kli taui aula kan bara, Melkisedek taki wih witin wal prawi, yamni munan.
58007002	Ebraham mita war aiklabi diara nani dakbi brin ba 10 bani wina kumi ba, witin ra yan. Melkisedek nina tanka pas ba lika "king kasakkira"; bara witin Selem kingka kan ba mita, ai nina tanka ba sin "kupia kumi laka kingka". Selem tanka ba "kupia kumi laka" sa.
58007003	Witin ba aisikas, yaptikas bara ya kyamka sapa sin upla kaikras ban takisa; ahkia aisubi takan bara ahkia pruan sapa sin upla tanka kaikras. Witin ba lika Gâd Luhpia wal baku sa: witin ba prîst aimaki ban sa, ban kaiara.
58007004	Baku bamna, man nani kais, nahki witin upla tara pali kan ba! Ebraham wan damika ba mita war aiklabi king nani wina diara win takan ba 10 bani wina kumi ba witin ra yaban.
58007005	Libai kyamka prîst nani ba, Moses lâka ba kat adar brisa, upla nani diara bri ba wina 10 bani wina kumi ba briaia, bara baha kat sika witin ai tayka nani wina saki ba, witin nani wal baku Ebraham kyamka nani sa sakuna.
58007006	Melkisedek ba Libai kyamka apia kan, sakuna Ebraham wina 10 manka wina kumi ba saki muni, witin ka Gâd pramiska nani saki kan. Baku Melkisedek ba Ebraham ra yamni munan;
58007007	bara upla kumi sin naha tanka mapara sip aisaras sa: yamni muni uplika ba wih yamni bri ba wal, yamni muni ba kau tara sa.
58007008	Nahara yawan tilara, 10 manka wina kumi saki bri uplika ba lika prui uplika nani sa; sakuna Melkisedek mapara lika, Ulbanka ra upla kum ban raya iwi baku dukyara aisisa.
58007009	Bara sip sa wiaia, Ebraham ba 10 manka wina kumi prais ba aibapan bara, Libai bara ai kyamka prîst nani ba sut sin Melkisedek ra aibapan, witin ka nani nanara 10 manka wina kumi saki yabi ba.
58007010	Kan Libai pali ba kau aisubi takras kan, sakuna sip sa wiaia, witin ba ai damika Ebraham wîna tara ra kan, Melkisedek witin wal wih prawan bamna.
58007011	Israel nisanka ba, Libai prîstka nani bak Moses laka ba brin, witin ka nani Eran kyamka kan ba. Ban kaka, naha nani ba baha laka nina bliki nani kan bara kasak aingwa daukaia sip kan kaka, prîst wala bal takaia want apia kan, witin ba Melkisedek prîstka laka baku wina, kuna Eran satka lika apia.
58007012	Kan prîst nani laka ba aihka lakan sa kaka, lâ ba sin aihka lakaia sa.
58007013	Bara wan Dawan, witin ka dukyara Ulbankara naha dukya aisi na, Israel tayka wala wina sa; bara baha tayka wina kau upla kumi sin prîst aimakras sa.
58007014	Upla sut kaikisa, wan Dawan ba Juda tayka wina takan, bara Moses ba prîst nani dukyara aisin bara, naha tayka dukyara diara kum pan aisaras kata.
58007015	Bara tanka na kau param takisa; prîst raya kum bal takan sa, bara witin ba Melkisedek wal baku sa.
58007016	Witin ba lika upla nani laka bara kulkanka nani wina sin prîst takras; witin ba sip sauhki tikras rayaka karnika mita prîst aimakan.
58007017	Kan Ulbankara Gâd ba naku wisa: "Man ba ban kaiara prîst kama, Melkisedek prîstka laka ba baku."
58007018	Baku bamna, lâ bila almuk kata ba tnayara laki swin sa, baha ba uya swapni bara upla ra sin help yaras kan ba mita.
58007019	Kan Moses laka ba mita diara kumi sin sip aiska aingwa pali daukras kata. Bara nanara baha watlika ra, yawan diara bila kaikaia laka kau pain kum brisa, bara baha bak yawan Gâd lamara aula.
58007020	Naha na Gâd swir taki pali aisi daukan. Wala nani ba prîst mangkan bara, swir takan laka apu daukan.
58007021	Sakuna Jisas lika swir taki prîst mangkan sa, kan Ulbanka ra Gâd mita witin ra wisata: "Dawan swir taki aisin, bara witin ai lukanka ba lakbia apia: 'Man ba ban kaiara prîst kama.' "
58007022	Baha mita, Jisas bui sika la daukan wala kum dauki raitka yabi ba.
58007023	Prîst wala nani ba ailal kata, kan witin nani ba pruan bara ai warkka ba sip ban daukras kan.
58007024	Sakuna Jisas lika pruras raya ban sa, bara witin prîst warkka dauki ba upla walara laki yabras sa.
58007025	Baha mita, nanara bara ban kaiara, witin bak Gâd lamara wi nani bara witin mita swaki sakaia sip sa, kan witin ba ban kaiara raya iwisa, witin nani tawan Gâd ra makabaia dukyara.
58007026	Baku bamna, Jisas sika prîst tara yawan want kan ba. Witin ba hulikira sa, pat kumi sin apu, saurka kumi sin daukras; witin ba upla saurakira nani wina tnayara sakan sa, bara kasbrika pura ra nani purkara bukan sa.
58007027	Witin ba prîst tara wala nani baku apia sa; witin ba yu bani daîwan nani iki sakripais dauki yabaia want apia sa, ai saurka nani dukyara pas, bara baha ningkara upla wala nani saurka nani dukyara. Witin aima kumi baman sakripais daukan, baha sika witin ai wîna tara yaban ba.
58007028	Moses laka ba upla kasak aingwa apia nani ba prîst tara mangkisa; sakuna Gâd swir taki aisin bila, lâ ningkara takan ba ai Luhpia ba prîst tara mangkisa, witin ka ban kaiara aiska aingwa daukan ba.
58008001	Yawan diara nani aisi ya na tanka kau tara ba sika naha: wan prîst tara ba naku sa, bara kasbrika pura ra Gâd king iwaika lama pali kat iwisa.
58008002	Witin ba kau plis hulikira ba kat prîst warkka daukisa, bara baha sika Dawan mita paskan ba, upla nani mita lika apia.
58008003	Prîst tara bani ba prisant nani bara sakripais nani sin yabaia wisi mangkan sa; bara baku sin, Jisas Kraist ba diara kum yabaia witin bri kaia sa.
58008004	Witin tasba ra kan kaka, prîst kaia sin apia kan, prîst nani kau nara sa ba mita, bara witin nani ba Moses laka kat prisant nani ba yabisa.
58008005	Witin nani prîst warkka dauki nani ba lika, kasbrika pura ra ba lilka, patranka bara natkara baman daukisa. Yawan kaiki nani ba lilka nani, kan Moses ba tent watla paski kan bara, Gâd wisata: "Pain kaiki, il ra lilka mai marikatna ba natka kat dauks."
58008006	Sakuna wan prîstka tara na lika prîst warkka ba baha nani bri kan ba purkara kau tara daukan, kan witin ba lâ daukan kau pain kum lengsterka sa, bara baha ba diara kau pain nani yaia pramiska dauki laka daukan kata.
58008007	Pas laka daukan ba kasak aingwa kan kaka, lâ daukan wala kum want apia kan.
58008008	Sakuna Gâd mita ai uplika nani aimawahki tauki nani ba sakan, witin nani dukyara ulbankara wisata ba baku: "Dawan naku wisa: Yua nani balbia, bara Israel uplika nani bara Juda uplika nani aikuki sin kli la raya kum daukamna.
58008009	Witin nani damika nani wal la daukri ba baku kabia apia, witin ka nani mihta alki, Idsipt tasbaia wina brih sakri yua ba. Witin nani wal lâ daukri ba kat kulki bangwras kan, bara ba mita witin nani ba lulki swiri, Dawan baku wisa.
58008010	Baha yua nani ningkara Israel nisanka wal lâ daukamna ba naku kabia wisa, Dawan bila: Yang laika nani ba witin nani lukanka ra mangkamna, bara ai kupia nani bilara baha nani ba ulbamni. Bamna yang na witin nani Gâdka takamna, bara witin nani ba upliki nani kabia.
58008011	Kumi bani sin ai uplika ra bara ai muihni ra sin wiaia apia kabia: Man ba Dawan tanka kakaira taks. Kan upla sut yang ra kakaira bangwi kabia, witin nani tilara kau sirpika ba wina kau tarkika ba kat.
58008012	Witin nani watauanka nani ba ban swih tikamna, bara ai saurka nani ra yang kli lukamna apia."
58008013	Lâ raya kum dukyara aisisa bara, Gâd bui pas laka kata ba almuk daukan sa; bara dia, dia patitara wina bara ba bara mahka almuk sin taki ba, naika mapa lap tiwbia.
58009001	Bamna pas laka daukan ba, Gâd ra pura suni mayunaia laka nani brikan, sakuna baha ba Gâd wal aisaia watla kumi ra dauki kata.
58009002	Tentka watla ba naku daukan kan: Pas kutbanka ba nina ba Plis Hulikira maki kan bahara, kyandil bapaika ba, tebil ba bara yamni munan britka nani sin bara kan.
58009003	Tempel kwalka paman wala ba nina walara bara kan, baha sika Plis Hulikira pali maki kan ba.
58009004	Bahara dus mâka kia pain angkaia dukyara lalah pauni altarka kum bara kan bara lâ auhbaia watla ba sin, baha ba aiska pali lalah pali ni lalaubi prakan kata. Lâ auhbaia watla ba lalah pauni ni lalauban kan kir ba bahara kap kum bara kan bara bahara manna ba brikan; Eran brikan dusa uhrwi pawata ba sin lâ auhbaia watla bilara kata, bara lâ daukan bila ulban walpaia wal ba sin.
58009005	Lâ auhbaia watla ba pura ra kirubin nani ba bahara kan, baha nani ba lika Gâd pali bahara iwi kan watlika ra brikan, bara ai tnawa nani wal lâ auhbaia watla ba praki brikan. Sakuna nanara lika baha dukya nani tanka bani ba, aisaia pyua apia sa.
58009006	Naha dukya nani naku ridi daukan ningkara, prîst nani ba yu bani tent watla pas kutbanka ba bilara pat, pat wih dimi kan, Gâd ra pura suni mayunaia warkka ba daukaia.
58009007	Sakuna kutbanka wala kum bara lika, prîst tara nani baman dimisa, bara baha ba lika mani bani bilara aima kumi baman. Witin dimi auya bara, daîwan nani talya brihwaia sa, baha ba Gâd ra yabisa, ai saurka nani dukyara bara upla wala nani saurka nani dukyara sin.
58009008	Naha dukya wina Spirit Hulikira param pali smalkisa, tent watla kutbanka pas ba kau ban bui kan sakuna, Dawan wal prawaia yabalka pali ba lika kau kwakras kan.
58009009	Naha dukya sut na lika naha pyua nani dukyara lilka kum baku sa. Tanka ba lika wisa, bahara prisant nani bara sakripais nani sin Gâd ra yabi ba, baha nani ai pura suni mayuni kupia nani ba sip kasak aingwa daukras sa.
58009010	Witin nani daukaia sa plun nani wal baman, laya din nani bara ai wîna nani klin sakaia sat, sat sin. Naha sut na lika pura tani laka nani baman sa, bara tanka aingwa kumi sin apu sa, Gâd diara nani sut kli aihka lakbia pyua kat mika.
58009011	Sakuna Kraist pat balan, bara nanara witin sika nahara diara pain nani pat nara nani na prîstka tara. Witin prîst warkka dauki tentka watla ba lika kau pain bara kau kasak aingwa sa; baha ba upla nani mita paskras sa, tanka ba lika, naha tasba dukya apia sa.
58009012	Kraist ba Dawan wal aisaia watla ba kat dimi wan, bara guts lupia nani bara bip waihntka nani talya sin sakripais yabaia wisi dimras kan, sakuna ai talya pali; bara ba ni aima kumi baman dimi wih ban kaia swaki sakan laka ba alki yawan ra wankan.
58009013	Kasak pali sa bip waihntka nani bara guts lupia nani talya ba, bip mairin lupia yamhpuska nani altar ra angki ba bara baha ni taski uplika nani ra srikbi ba sut mita sin, baha nani ra hulikira bara pura tani mapa klin daukaia karnika brisa.
58009014	Sakuna baku sa kaka, Kraist talya ba kau karnika tara pali brisa! Ban kaia Spiritka bak, Kraist witin ai wîna tara pali ba sakripais taski apu baku dauki, Gâd ra yaban. Witin ai talya ba mita wark bahki nani ba wina wan kupia dara wal ra ba klin daukisa, yawan Gâd rayakira dukya nani ba daukaia sip kabia dukyara.
58009015	Baha mita, Jisas Kraist ba lika lâ daukan raya kum lengsterka sa. Kraist pruanka ba takan sa, upla nani pas laka daukan munhta ra nani kan saurka daukan nani ba swih tikaia, bara Gâd mita paiwan uplika nani ba ban kaia dukya nani Gâd mita yaia pramis munan ba, witin nani briaia sip kabia dukyara.
58009016	Bamna anira lâ kum dauki swin sa kaka, baha ba latan marikan kaia sa, laka daukan uplika ba pat pruan sa.
58009017	Kan lâ kum dauki swin ba lika bahki sa, baha daukan uplika ba kau raya sa kaka; baha uplika ba pruya kat lika, laka ba karnika brisa.
58009018	Baha mita, pas laka daukan ba sin tala laikan wal pain daukan kata.
58009019	Moses mita lâ bila wina la nani ba sut upla nani ra aisan; baha ningkara, witin ba syîp tawa pauni bara hisop tnawa kum brih, bip lupia nani bara guts lupia nani talya ra yuki, li sin mangki, lâ wauhkataya pura ra srikban, upla sut pura ra sin.
58009020	Bara witin nani ra win: "Naha talya sika Gâd man nani wal lâ daukan bara baha kat wali daukaia adarka maikan ba, karna saki ba."
58009021	Moses sin Dawan wal prawaia watla ba bara Gâd ra pura suni mayunaia dukya yus muni kan ba sut sin, tala ni srikban.
58009022	Lâ bila wisa, diara nani aihkika ba tala ni klin daukan kaia sa; bara tala saki laikras kaka, saurka nani ba sip swih tikras sa.
58009023	Baku bamna, naha diara nani kasbrika pura ra dukya lilka nani na diki sakaia, sakripais nani na want kan; sakuna kasbrika pura ra dukya nani pali sin baha nani purkara kau sakripais yamni nani want sa.
58009024	Kan Kraist ba Dawan wal prawaia upla paskan kumi ra dimi waras, baha Dawan wal prawaia watla kasak ba lilka kum baman ba. Witin kasbrika pura ra pali ra dimi wan, bara nanara Gâd mawanra bahara latan takisa, yawan wan helpka dukyara.
58009025	Prîst tara ba Dawan wal prawaia watla bara mani bani aima kumi baman dimi kan, witin ai talya apia ba yabaia. Sakuna Kraist lika witin ai wîna tara ba aima manis sakripais dauki yabras sa;
58009026	kan baku kan kaka, tasba paskan pyua ba wina witin aima ailal pruaia kan. Baku watlika ra, pyua nani na pat aimaki nara, Kraist ba aima kumi baman latan takan ba, baha ba ban kaia ra aitani sa.
58009027	Upla bani ba aima kumi baman pruaia sa, bara baha ningkara Gâd mita laka daukbia.
58009028	Baku sin, Kraist ba aima kumi baman sakripais dauki yan kata, upla ailal saurka nani brih sakaia dukyara. Bara witin kli aima wala bal latan takbia, saurka nani brih sakaia dukyara lika apia, sakuna ai bila kaiki uplika nani ra swaki sakaia.
58010001	Moses laka ba lika, diara yamni nani naika balaia ba distika baman kan, ai lilka aingwa pali lika apia. Baku bamna, lâ ba ban kaiara upla nani baha sakripaiska nani dauki bak, Gâd lamara wi bangwi ba sip kasakkira nani daukras sa, baha sakripaiska nani mani bani dauki ba.
58010002	Bamna lâ ba mita baha nani ra kasak aingwa pali daukaia sip kan kaka, sakripais nani dauki yabi ba mahka swiaia kan; kan sakripais nani dauki yabi uplika nani ba, ai saurka nani wina pat klin daukan sa kaka, witin nani kli saura daukaia luki kawaia apia sa.
58010003	Sakuna kau ni, naha sakripais nani mita mani bani yan ai saurka nani ba ai kupia krauki sa,
58010004	kan bip waihntka nani bara guts lupia nani talya ba, upla saurka nani sip brih sakras pali sa.
58010005	Baha mita, Kraist ba naha tasba ra aula kan bara, witin Gâd ra wisata: "Man ba daîwan nani iki sakripaiska bara prisantka ba sin brin mai daukras sa, sakuna yang dukira wîna tara kum ridi daukram sa.
58010006	Daîwan nani aiska pali altar ra angkan prisantka nani ba, saurka ba brih sakaia dukyara sakripaiska nani ba sin, man baha ba yamni kaikras katma.
58010007	Bara yang bili: 'Gâd, yang nara sni, man kupiam laka ba kat daukaia, yang dukira la wauhkataya ra ulban ba baku.' "
58010008	Pas pali wisa, Gâd ba daîwan iki sakripaiska bara prisantka ba, daîwan nani altar ra angki upla saurka brih sakaia dukyara sakripais dauki yabi ba sin, witin brin daukras bara yamni sin kaikras sa. Naha dukya nani na lâ bila ba kat daukan kan sakuna, witin baku aisin.
58010009	Baha ningkara witin wisa: "Gâd, yang nara sni, man kupiam laka ba kat daukaia." Baku Gâd mita sakripaiska nani ba brih saki, baha watlika ra sakripais wala ni mangkisa.
58010010	Jisas Kraist ba Gâd kupia laka kat dauki, aima kumi baman ai wîna tara ba sakripais dauki yaban; baha ba aitani sa ban kaiara; baku daukan bamna, Gâd yawan na saura laka ba wina klin wan daukan sa.
58010011	Ju prîstka nani bahara bui yu bani prîst warkka ba daukisa, bara sin sakripaiska nani ba aima manis yabisa. Sakuna sakripaiska nani na mita saurka nani ba sip brih sakras kan.
58010012	Ban sakuna, Jisas Kraist ba wan saurka nani sakaia dukyara sakripais kumi dauki yan, baha ba ban kaiara aitani sa, bara baha ningkara Gâd lama pali kat wih iwan.
58010013	Nanara witin bahara bila kaikisa, Gâd mita ai waihla nani ba ai mina munhtara mangkbia ba kat.
58010014	Bamna sakripais kumi ni baman, baha uplika nani saurka wina klin daukan ba, witin mita ban kaiara kasak aingwa daukan.
58010015	Bara Spirit Hulikira sin baha sin dukyara witnis aisisa. Pas pali witin wisa:
58010016	"Baha yua nani ningkara witin nani wal lâ daukamna ba lika naku kabia wisa, Dawan bila: Yang laika nani ba witin nani kupia ra mangkamna, bara ai lukanka nani bilara baha nani ba ulbamna."
58010017	Bara baha ningkara wisa: "Witin nani saurka nani bara watauanka nani ra sin yang kli lukamna apia."
58010018	Baku bamna, saurka nani ba pat swih tikan sa kaka, saurka dukyara kau prisant nani yabaia want apia sa.
58010019	Baha mita, muihki nani, Jisas Kraist pruanka ba mita, yawan nana ra pri pali Dawan wal aisaia watla bara dimi waia sip sa, Jisas Kraist talya ba mita.
58010020	Witin mita tempel kwalka paman bak, yawan ra yabal kum rayakira param saki wankan sa, baha tanka ba lika, ai wîna tara ba bak.
58010021	Jisas sika wan prîstka tara, Gâd watla taura aimaki ba.
58010022	Baha mita, kaisa yawan wan kupia tanka kunin apu bara kasak lukan laka sin kasak pali brih, Gâd lamara waia; kan witin mita wan kupia nani ba klin daukan sa, yawan ba saurka dukyara pâtki ra bangwisa lukbia apia dukyara, bara wan wîna tara nani ba li taski apu ni sikban sa.
58010023	Yawan Gâd pliki laka mita, wan kainara diara briaia bila kaiki ba aihka lakras pali ban alki bri kap, kan Gâd ba yawan ra pramis daukan ba kat witin daukbia.
58010024	Bara yawan pana, pana wan walka nani ra help munaia trai kaikaia sa, latwan laka bri kaia bara diara yamni nani sin dauki kaia.
58010025	Yawan asla aidrubi laka dauki ba swiaia apia sa, upla tila nani dauki ba baku. Baku daukaia watlika ra, yawan pana, pana wan walka nani aikuki wan ta baikaia sa, bara kau pali nanara Dawan yua ba pat baila kan kaiki ba.
58010026	Kan yawan kasak laka tanka ba kakaira si, wan kupia wina kaiki saura daukisa kaka, wan saurka nani dukyara kli sakripais wala apu sa.
58010027	Yawan diara wala apu sa, lâ daukan sîbrinkira pali ba bila kaikaia baman, bara pauta klauhan laptiki ra ba, Gâd waihla nani angki tikaia ba sin.
58010028	Upla kum Moses laka ba bila lulkuya, bara witnis wal yuhmpa witin mapara sa kaka, umpira kaikras pali uplika ba prura pâtka ra mangkisa.
58010029	Bamna, Gâd Luhpia ra ai mina ni taibi uplika ba, bara talya ra bahki kulki ba, bara kupia yamni Spiritka ra sin saura muni ba mapara, nahki kabia ki? Man nani luki kais nahki witin ba kau klala saura pali briaia ba! Kan baha talya mita sika lâ daukan ba karna saki ba, bara baha ni sin uplika ba hulikira daukan sa.
58010030	Yawan kaikisa Dawan ba naku aisan: "Upla ra klala yaia ba yang mihti ra sa; yang mita sika aibapamna ba." Bara naku sin aisisata: "Dawan ba ai uplika nani laka daukbia."
58010031	Gâd rayakira ba mihta ra kauhwaia lika diara saura pali sa!
58010032	Patitara pyua ra man nani ra dia, dia takan ba, kupiam krauki bas. Baha yua nani ra Gâd ingnika ba, man nani puramra ingwan ningkara, aiklabanka tara kum pâtka nani wauhwi, ban bapi buram.
58010033	Man nani tilam wina tila nani upla sut mawanra saura mai wih, saura sin mai munan, bara pyu wala nani ra lika man nani ba upla wala nani nahmuna trabilka nani bri kan ba aikuki asla brih wauhwaia ridi katma.
58010034	Man nani silak watla ra nani kan bara umpira kaikram, bara dukyam nani mihtam dakbi kan bara sin liliakira kiki kapram, kan kaiki kapram man nani ba kasbrika pura ra diara kau pain kum brisma, bara baha ba ban kaiara bara ban sa.
58010035	Baku bara, lukankam brisma ba tikpara, baha mana tara kum maikbia bamna.
58010036	Man nani ba wihka bila kaikaia laka want sma, bara baku mika sip kama Gâd kupia laka ba kat dauki, witin mita dia pramis daukan ba briaia.
58010037	Kan Ulbanka ba wisa: "Kau pyu wiria lupia baman, witin ka balaia ba pat balbia; witin kau sin takaskbia apia.
58010038	Sakuna yang upliki kasakkira ba lika, kasak luki raya iwi kabia, sakuna witin ai nina ra taubia kaka, witin dukyara lilia kamna apia."
58010039	Yawan lika ai nina ra tawan bara sauhki tiki ba uplika nani apia sa. Sakuna, yawan na kasak lukan laka brisa bara swaki sin wan sakan sa.
58011001	Bamna kasak lukan laka bri kaia ba lika, yawan diara briaia bila kaiki ba kasak pali luki kaia baha ba bribia, bara diara nani kaikras ba sin kasak pali kaikan kan baku lukaia sa.
58011002	Wan damika nani ba aitani kulkan kata, witin nani kasak lukan laka bri kan bamna.
58011003	Kasak lukan laka mita yawan kaikisa Gâd mita tasba nani na ai bila aisin ni paskan, bara baku mika nanara yawan diara kaiki na, paskan diara nani yawan sip kaikras
58011004	Kasak lukan laka mita, Ebel ba Gâd ra sakripais kau pain dauki yan Kên yaban ba wal; bara ba mita Gâd mita witin ba upla kasakkira kulki, ai prisantka nani ba brin. Baku bamna, Ebel ba pruan sa sakuna, kasak lukan laka brin bak, witin kau ban aisisa.
58011005	Kasak lukan laka mita Inok ba pruras rayaka walara ban brihwan kata, bara witin ba pliki sip sakras kan, Gâd mita brihwan kan ba bamna. Bara Ulbanka ra wisa, Inok ba kau brihwaras kan kainara, Gâd mawanra pain kulkan kan.
58011006	Upla kum kasak lukan laka apu kaka, witin ra Gâd mita sip pain kulkbia apia. Kan ani uplika Gâd lamara waia kaka, kasak lukaia sa Gâd ba bara sa, bara witin ra pliki uplika nani ra sin mana yabisa.
58011007	Kasak lukan laka mita, Noa ba diara nani naika takaia kan ba kaikras kan sakuna, Gâd mita smalki win bara, witin Gâd bila kat wali, awaia watla ba paskan ai watla uplika nani swaki sakaia dukyara. Kasak lukan laka bri kan ba mita, tasba uplika nani ba Noa bui pât ra dingkan, bara kasakka laka kasak lukan laka wina taki ba, witin Gâd wina brin.
58011008	Kasak lukan laka mita Ebraham ba Gâd mita paiwan bara, ai bila kat wali, Gâd mita tasba kum yaia pramis munan kan ba mata taki impaki wan. Ai tasbaia pali ba swih wan, bara anira auya sapa sin kaikras kan.
58011009	Kasak lukan mita, Ebraham ba Gâd mita witin ra pramis munan tasbaia bara wih iwi kan, witin ba upla trengsar kum baku. Witin ba kyamp watla nani ra dimi kan, bara Aisak bara Jekob wal sin baku iwi kan, witin ka nani sin baha pramiska brin kan ba.
58011010	Kan Ebraham ba baha taunka playa bapanka nani karna bri ba bila kaiki kan, baha taunka mamakra ba bara papaskra ba sika Gâd.
58011011	Au Sara luhpa nani baikaia sip apia kan bara Ebraham sin pat almuk pali takan kan sakuna, kasak lukan laka ba mita, aisika takaia karnika ba witin brin, kan Gâd ai pramiska kat daukaia witin ra win ba kat kasak lukan bamna.
58011012	Baku bamna, Ebraham ba ai rayaka yua nani tnata pat alkaia man kan sakuna, ai kyamka ailal pali takan, kasbrika pura ra slilma nani bara ba baku, kabu un ra auhya nani ailalka upla sip kulkras ba baku sin.
58011013	Witin nani sut Gâd mita diara nani pramis munan kan ba briras ban prui bangwan; sakuna kasak lukan laka bri nani kan bamna, dukya nani ba laih wina kaikan, bara kasak luki, ai auyapah pali lakula win. Baku ai tanka ba latan saki aisi kan, witin nani ba naha tasba ra trengsar nani bara impapakra nani kan ba.
58011014	Bamna baku aisi uplika nani ba, latan ai tanka marikisa, witin nani ba kau ai kuntrika kum pliki taukisa.
58011015	Witin nani ai tasbaia swih balan bara luki kan, bahara kli taui waia sip kaia kan.
58011016	Sakuna witin nani kuntri kau pain kum brin dauki kan, baha tanka ba lika, kasbrika pura ra kuntrika ba. Baha mita, baha nani mita witin nani Gâdka maki bara, Gâd ba ai swira lukras, kan witin ba baha nani taunka kum ridi dauki brisa.
58011017	Kasak lukan laka mita Ebraham ba, Gâd mita traika kaikan pyua, Aisak ba sakripais dauki yaia brih balan. Ai luhpia uhnsak ba sakripais dauki yabaia ridi kan, Gâd mita naha pramiska na yaban kan sakuna:
58011018	"Aisak ba mita, man kyamkam nani bri kama."
58011019	Ebraham kasak lukan, Gâd ba pruan nani pali sin kli bukaia karnika brisa; bara maprika tanka baku sip sa wiaia, Ebraham ba ai luhpia pruan nani tila wina kli brin.
58011020	Kasak lukan laka mita Aisak mita Jekob ra bara Isau ra sin, naika balaia yamnika nani pramis munan.
58011021	Kasak lukan laka mita, Jekob ba mahka pruaia kainara, Josep luhpia banira yamnika nani pramis munan, bara ai kin dusa taura ai ta baiki ai lal makupi, Gâd ra ai pura suni mayunan.
58011022	Kasak lukan laka mita, Josep ba pruaia baila kan bara, witin aisan Israel uplika nani ba kau naika Idsipt tasbaia ba wina taki wabia, bara witin ai wîna tara wal dia daukaia ba sin adarka yabi swin.
58011023	Kasak lukan laka mita, Moses ba aisubi takan bara, aisika nani mita kati yuhmpa yukuki brikan. Witin nani kaikan baha ba tukta painkira lupia kan, bara king adarka ba bila lulkaia sibrin lukras kata.
58011024	Kasak lukan laka mita Moses ba pat waitna takan bara, Idsipt kingka luhpia mairin ba luhpia makan kaia want apia kan.
58011025	Saurka laka wina lilia nani pyu wiria baman briaia ba watlika ra, Gâd uplika nani aikuki ni pat wauhwaia ba kau pain lukan.
58011026	Witin Kraist tawan bahki kulkan kaia patka wauhwaia bani ai wîna ba kau yuyakira kulki kan, Idsipt yuika aiska bri kaia ba wal; kan Gâd mita mana tara yabaia kan ba kat ai nakra kahbi bri kata.
58011027	Kasak lukan laka mita, Moses ba king kupia baiwanka sia apu Idsipt tasbaia wina taki wan, kan witin dia daukaia lukan ba kat ban kata, upla mita Gâd ra sip kaikras ba witin kaiki kan baku.
58011028	Kasak lukan laka mita Moses ba insal luan yua ba dauki, adar yan tala ba dur nani ra srikbi, prura insalka ba Israel nani luhpia tawahkia kumi ra sin ikbia apia dukyara.
58011029	Kasak lukan laka mita Israel nani Kabu Pauni bak luan, baha ba tasba lawan kan baku; bara Idsipt uplika nani sin baku daukaia munan bara, kwapi sut pruan.
58011030	Kasak lukan laka mita, Jeriko taunka walpaya kutban nani ba kauhwan, Israel uplika nani ba yu 7 baha nani kir wapi taukan ba ningkara.
58011031	Kasak lukan laka mita Rahab, witin ka rug mairin ba, kyamapara nani ba aikuki pruras kata, kan witin mita biki kakaira uplika nani ba uplika laka kat ai watla ra dingki brikan.
58011032	Bara dia kau aisamna ki? Pyua uya apu sna Gidiun dahra aisaia, Berak dahra, Samson dahra, Jipta dahra, Debit dahra, Samyuil dahra, bara dahra aisasara nani dahra sin.
58011033	Kasak lukan laka mita, witin nani aiklabi kuntri nani win takan, pain wihta aimakan, bara Gâd mita help yaia pramis munan kan ba sin alki bangwan. Layan nani bila nani prakan,
58011034	pauta klauhwan karna klauhwi kan nani ba daskan, sord ni iki kan ba wina swak takan. Swapni nani ba karna takan; war ra karnakira nani kan, bara ai waihla nani war suliarka daknika nani ba pura luan.
58011035	Kasak ba ai pruanka nani kli raya taki buan ba brin. Wala nani lika pri laka briaia apia win, bara saura pali rausauhkan mita prui tiwan, witin nani kli raya mita rayaka kau pain kum alki briaia dukyara.
58011036	Tila nani lika lawaska kikan nani bara klala ni wipan, pât nani brin, bara wala nani lika, sen ni priskan kata bara silak watla ra sin mangkata.
58011037	Witin nani ba walpa ni sabi ikan kata, sa ni lilak klaki dakban kan, traika kaikan, sord ni ikan; syîp taya nani bara guts taya nani ni baman sin aisruki watauki kan; umpira, sari baman, saura sin muni kata.
58011038	Tasba na witin nani mapara aitani pain apia kata! Witin nani ba twi byarak, il nani bak, walpa unta nani bak, bara tasba unta nani bak sin pirwi tauki kan.
58011039	Baha nani sut kasak lukan laka bri kan ba mita aitani kulki kan sakuna, Gâd mita pramis daukan, kan dukya ba briras;
58011040	kan Gâd ba yawan dukyara diara kau pain kum pat luki saki brikan. Gâd diara daukaia luki kan ba lika, baha nani ba yawan aikuki asla kaka lika kasak aingwa nani daukaia sip kan.
58012001	Baha mita, yawan lika witnis ailal kutbi kir wan brisa. Baku bamna, dia, dia yawan mapara wihra wan muni ba bara saurka mita wan blaki ba sin tnayara laki swip, bara wan kainara plapaia yabalka bri ba ban bapi buaia laka ni plapi kap.
58012002	Wan nakra nani na Jisas kat kaiki kap, witin ka wina wan kasak lukan laka ba, ta wina tnata kat yawan ban bri ba. Jisas ba dus prihni ra pat wauhwan, bara bahmuna pruanka saura ba wal pruya ba dukyara ai swira lukras, kan witin kaiki kan pat wauhwaia ba ningkara, ai auyapah kaia kan bara lilia sin; bara nanara, Gâd king iwaika lama pali kat wih iwisa.
58012003	Man nani Jisas dia daukan ba kat luki bas, nahki upla saurakira nani mihta ra kasak pat wauhwan ba! Baha mita, man nani swappara, dring sin iwpara.
58012004	Kan man nani lika saurka mapara aiklabisma bara, kau pruras sma.
58012005	Gâd mita man nani ba, witin luhpia nani baku mai smalki dukya ba, amya tikram ki? Ulbanka ra naku wisa: "Luhpi, Dawan mita klala maiki wipi bara, baha ba bahki baku kulkpara, laui mai dauki bara sin man dring iwpara.
58012006	Kan Dawan ba ani uplika ra latwan kaiki ba, wapnika mangkisa, bara ai luhpia baku bri ba banira, klala isa."
58012007	Pat wauhwisma ba ban bapi bui bangwi bas, kan Gâd mita man nani ba ai luhpia nani ra baku mai munisa. Ani uplika bara sa ai aisika mita wapni mangkras ba?
58012008	Gâd mita ai luhpia sut ra wapnika mangki ba baku man nani ra sin baku mai munras kaka, man nani ba bastar sma, luhpia pali nani lika apia.
58012009	Baha purkara, yawan tuktan nani kan bara, wan aisika nani mita wapni wan mangki kan, bara yawan witin nani ra ban kulkanka yabi kan. Ban kaka, wan Aisika kasbrika pura ra bara bauaia yawan kau lâ brisa, bara baku mika raya bangwi kaia!
58012010	Wan aisika nani tasba ra ba bui pyu wiria man wan wapnika mangki kan, witin nani aitani lukan ya ba kat. Sakuna Gâd lika wan painka dukyara wapni wan mangkisa, witin hulikira ba baku yawan sin hulikira nani wan daukaia dukyara.
58012011	Kasak pali sa, klala wankaia ba baha sin pyua ra yawan briaia want apia sa; kan latwan wan munisa, sakuna baha ningkara, klala yaban ba mita lan taki ba, rayaka wapni bara kupia kumi laka rayaka brih iwi kaia mana ba saki yabisa.
58012012	Baku bamna, mihtam nani swapan ba bara lulam nani swapan ba sin karnika raya yabia,
58012013	yabal wapni ba pliki bas. Baku mika ani mina skahwa takan ba rawbia, bara kli warwra takbia apia.
58012014	Man nani upla sut wal kupia kumi laka bri kaia trai kaiki bas, bara rayakam ba sin hulikira bri kaia trai muns; kan huli laka apu kaka, upla kumi sin Dawan ba kaikbia apia.
58012015	Man nani damra wali bas, upla kumi sin Gâd yamnika laka ba wina ai nina ra taubiara sia. Damra wali bas, man nani wina kumi sin dus tahpla kum pawi ai puisinka ni upla ailal ra trabil muni ba baku kabia ra.
58012016	Man nani wina kumi sin marit apia kaka, ai maîa bribiara, bara diara hulikira ba sin bahki baku kulkbia ra; kan Isau sika baku daukan ba, plun plit kum mana witin tawahkia kan laka ba atkan wan.
58012017	Bara man nani pain kaikisma, baha ningkara Isau ai aisika wina yamnika ba want takan bara, ai nina ra kli lakan kata; bara witin kasak inan sakuna, diara daukan ba lakaia tanka sip pliki sakras kan.
58012018	Man nani lika Israel uplika nani baku, diara kum upla bui ai mihta ni kangbaia sip kan ba, bara pauta ni sin ami kan ba lamara waras katma, bahara tihmu, tihmia tara bara pasa karna sin kan ba;
58012019	trumpit binka ba bara Gâd mita witin nani ra aisi kan bila baikra ba sin walras katma. Baha bila baikra wali nani ba makaban, kau witin nani ra aisabia apia.
58012020	Baha aisi ba lika, adar kum yaban kan bara naku wi ba sip wihrika twilki kan nani ba mita: "Daîwan kum pan il ba kangbia kaka, walpa ni, sabi ikan kaia sa apia kaka langsar ni."
58012021	Diara kaikan ba ban sîbrinkira kata, bara Moses pali naku aisisata: "Yang sibrin mita tatatwisna."
58012022	Sakuna, man nani lika Saion ilka ra bara Gâd rayakira taunka ba lama kat sin balram sa, tanka ba lika, kasbrika pura ra Jerusalemka ra, bahara insal nani tausin ailal bara sin.
58012023	Man nani ba Gâd luhpia tawahkia nani asla aidrubanka liliakira lamara balram sa, witin ka nani nina nani kasbrika pura ra ulban ba. Man nani ba Gâd lamara balram sa, witin ka upla sut Laka Dadaukra ba, bara upla yamni nani Gâd mita kasakkira nani daukan ba lamara sin.
58012024	Man nani lika Jisas lamara balram sa, witin ka ba lâ raya daukan ba helpka witin aimaki ba; witin ai talya laiki srikban bara sin, baha mita Ebel talya ba purkara kau diara pain nani wan aisi ba.
58012025	Baha mita, aman kaiki bas, bara witin ka wan aisi bara walaia apia lika wipara. Baha nani ba witin ka naha tasba ra Gâd dahra aisi kan bara walaia apia win ba, swak takras kata; baku bara, yawan pali lika kau swak takbia apia, witin ka kasbrika pura ra wina wan smalki wan aisi bara wan nina laki tris taubia kaka.
58012026	Baha pyua ra, Gâd bila baikra ba mita tasba na yan nikwan; sakuna nanara witin naku wisa: "Kau aima kumi tasba na munrika nikbia, bara tasba na baman apia, sakuna kasbrika pura ra ba sin."
58012027	"Kau aima kumi" bila nani tanka ba lika latan wisa, Gâd mita paskan dukya nikwi nani ba brih sakan kabia, bara diara nani sip nikwras ya ba ban bara kabia.
58012028	Gâd king aimaki laka wanki ba lika sip nikbras sa. Baku bamna, kaisa yawan tingki wiaia, bara Gâd ra wan pura suni mayunaia witin brin dauki natka ba kat, wan solka mayun ra ni bara kulkanka ba ni sin;
58012029	kan wan Gâdka ba lika pauta lakni diara angki sauhki tiki ba baku sa.
58013001	Man nani pana, pana walkam nani aikuki, muihkam nani baku latwan laka ba ban bri bas.
58013002	Upla trengsar nani wamtla ra dingki briaia ba kupiam krauki bas. Upla tila nani naku dauki, ai dara walras pali insal nani ai watla ra dingki brisata.
58013003	Silak ra mangkan uplika nani ba kupiam krauki bas, man nani sin witin nani aikuki silak watla ra kapram kan baku. Rausauhkan uplika nani bara luki bas, man nani sin witin nani wal baku pat wauhwi kapram kan baku.
58013004	Upla sut mita marit laka ba pain pali kulki kabia, bara marit waitna nani ba ai maîa mairin wal sunu kasak kaia sa. Marit takras si taski laka dauki nani ba bara marit laka sasauhkra nani ba sin, Gâd mita laka daukbia.
58013005	Man nani lalah ra latwan kaikpara; man nani dia brisma ba wal liliam bas, kan Gâd mita naku aisisata: "Yang sip ban mai swimna apia, mahka lulki sin mai swimna apia."
58013006	Baku bamna, yawan sip sa kasak luki kira wiaia: "Dawan sika yang ra help ai muni ba; yang sibrin lukamna apia. Upla yang ra dia ai munbia ki?"
58013007	Man nani tam brin uplika nani ba kupiam krauki bas, witin ka nani Gâd sturka yamni mai smalkan ba. Witin nani nahki iwi kan bara nahki pruan ba sin man nani luki bas, bara ai kasak lukan laka natka nani ba kat dauki bas.
58013008	Jisas Kraist ba lika sin ban sa, nahwala, naiwa bara ban kaiara.
58013009	Smalkanka sat aihka nani bara trengsar nani mita yarka yabal kasak ba wina mai brih wabiara. Wan solka nani ba Gâd kupia yamnika laka ba karnika bribia ba kau pain sa, plun laka nani bila wali daukaia ba wal; baha nani naha laka nani bila wali dauki bangwi na wina help kumi sin briras sa.
58013010	Patita ra Dawan wal aisaia watla ra prîst nani kan ba lâ apu sa yawan wan altarka sakripais dauki ba wina pî bangwaia.
58013011	Ju nani prîst tara ba mita Dawan wal aisaia watla bara daîwan nani talya ba brisi dingkisa, baha ba saurka nani dukyara sakripais dauki yaia wisi; sakuna daîwra nani wîna tara nani ba lika kyamp lata tanira angkisa.
58013012	Baku sin, Jisas ba taun getka lata tanira prura pâtka ba wauhwan, witin ai talya ni upla nani hulikira nani daukaia dukyara.
58013013	Baku bamna, yawan kyamp lata tanira taki, Jisas ra wap, bara witin ra bahki kulkan ba sin wal aikuki twilkpi.
58013014	Naha tasba ra ban kaia taunka ba yawan apu pali sa; naika balaia taunka ba yawan pliki taukisa.
58013015	Baha mita, pyu bani Jisas Kraist bak yawan Gâd ra mayunra yabaia sa. Naha mayunra sika yawan sakripais dauki yabaia ba; tanka ba lika, wan bila baikra nani wal ai nina ba mayunaia.
58013016	Diara yamni daukaia bara dia, dia bri nani bani upla wala nani ra help munaia ba, man nani amya tiwbiara; kan nahmuna sakripaiska nani sika Gâd yamnika kaiki ba.
58013017	Man nani tam bri uplika nani ba bila wals, bara ai adarka nani kat dauki bas. Witin nani sika wingka puhbaia apu pali solkam nani main kaiki ba, kan kaikisa ai warkka daukan ba tanka Gâd ra saki aisaia sa. Witin nani bila walma kaka, ai warkka nani ba liliakira daukbia, sarikira lika apia; kan baku daukma kaka, baha ba man nani mampara help kumi sin apia kabia.
58013018	Yang nani dukira puram suni bas. Kasak luki bangwisni yang nani kupi dahra walra na wapni pali brisni, yang nani diara sut mapara yang nani pain tauki kaia want sna bamna.
58013019	Kau pali puram sunra nani ba yang makabisni, Gâd mita pat pali ai blikka man nani aikuki kamna dukyara.
58013020	Gâd mita wan Dawan Jisas Kraist ba pruan wina kli bukan sa, witin ka ba ai talya ni ban kaia laka ba karna saki, syîp nani Sepadka Wihta takan ba.
58013021	Kupia kumi laka Gâdka ba mita kasakkira nani bara diara sut mapara yamni nani mai daukbia, ai kupia laka kaia dukyara; bara Jisas Kraist bak, yawan sut ra dia daukaia luki ba witin daukbia. Kraist ra mayunra yan kabia, ban kaia ban kaia ra! Baku kabia.
58013022	Muihki nani, yang man nani ra mamkabisna, kupia kraukanka bila nani na kupiam takaski kira wali kama, wauhkataya mai ulbri na uya yari apia sa bamna.
58013023	Man nani ra maisampahkisni wan muihni Timoti ba pat silak wina takan. Witin pat pali balbia kaka, man nani mai kaikaia wamna bara, witin ba sin brih wamna.
58013024	Tam bri uplika nani sut ra bara Gâd uplika nani sut ra sin lakula wis. Itali ra wan muihni nani ba mita sin lamkula bliki sa.
58013025	Gâd yamnika man nani sut puramra laikbia.
59001001	Yang, Jems, Gâd bara Dawan Jisas Kraist dukya dadaukra, Israel kyamka 12 tasba aiskara yakaban nani ra lakula wisna.
59001002	Muihki nani, man nani traika kaikanka nani wina trabil sat, sat brima bara, lilia kaia sma.
59001003	Man nani pat kaikisma; kasak lukankam ra traika kaikan aula kaka, kau bapi buaia laka ba briaisma.
59001004	Trai kais baha bapi buanka ba kat kauhwras ban kaia, baku mika man nani upla aiska bara aitani kat kama, diara sut sin bri kama.
59001005	Man nani tilamra ya sins laka luha sa kaka, Gâd ra makabia, bara Gâd mita yabia; kan witin sika ai kupia aiska ni upla sut ra yabisa, swira sin daukras kira.
59001006	Sakuna kasak luki makabaia sa, nahmpa, nahmpa lika apia. Baku luki uplika ba lika sin kabu ra rip baku sa, pasa mita taui, kumi wina walara brihauya baku.
59001007	Ya baku sa kaka, lukpara Dawan wina diara brima apia ba,
59001008	kan ya naiwa diara kum lukisa, bara yauhka diara wala, ai daukanka ba wapni bapi buras sa.
59001009	Wan muihni kum bauan laka bri ba, Gâd mita purara bukbia, bara ai auyapah kabia;
59001010	lalahkira ba, Gâd mita mayara lahbia bara witin, lilia kaia sa. Kan yuyakira ba, twi tangnika nani ban kaia apia ba wal baku sa.
59001011	Lapta uya karna taukaia bara, twi ba lawisa, bara tangni ba lika mahka sraui; bamna ai prana ba apu takisa. Baku sin, yuyakira ba ai bisniska tila kat tanis tiwbia.
59001012	Ani uplika traika kaikanka trabilka mapara kasak luki bapi bui ba, yamni pali sa; kan witin baha mapara kasak bapi bubia ningkara, raya kaia laka ba, kraun kum baku witin ra prisant yaban kabia. Baha sika Gâd mita pramis munan, witin mita latwan kaiki uplika nani ra.
59001013	Ya, ya diara saura daukaia traika kaikanka ra kat kasak lukbia witin traika kaikan ba Gâd mita witin ra yabisa. Gâd lika diara saura daukaia traika kaikanka briras, upla ra sin witin mita traika kaikras.
59001014	Kuna, ya, ya ai brinka nani mita raski pât ra dingkisa kaka, baku sika witin ba traika kaikanra kauhwisa.
59001015	Naha brinka saura nani wina sika saura laka takisa; bara saurka ba tara pawan bara, prura ba aula.
59001016	Muihki laitwankira nani, upla yarka kunin mai munbiara;
59001017	diara pain bara kasak nani ba, kasbrika pura ba wina aula; Gâd kasbrika pura ingnika nani paskan ba mita wankisa. Gâd lika pyua bani ban kaiara ban bara sa, bara witin mita dista kumi ni sin, yawan ra wan madiskras sa.
59001018	Sturi kasakkira bak rayaka wankan sa, diara nani sut paskan ba tilara, yawan pas taura kaia dukyara; kan witin baku pali want sa bamna.
59001019	Naha na amya ra bri bas, muihki laitwankira nani, man nani kumi bani walaia dukyara ridi kaia sma, sakuna damra wali kaia sma, aisaia bara praut takaia mapara.
59001020	Kan upla ai kupia baiki ba, Gâd kupia laka ba kat sip daukras.
59001021	Baku bamna, sakwani laka, saurka laka ailal ba sin sut swisi, bara bauan lakara sturi painkira kupiam ra mangkan ba alki bris. Kan baha sturka yamni ba lika, swaki mai sakaia karnika brisa.
59001022	Sakuna sturi yamni na walaia baman apia, dia wi ba alki daukaia sa; kan baku daukras kaka, wînam ra kunin munisma.
59001023	Bamna ya sturka yamni ba wali, sakuna bila wali daukras kaka, witin upla kum wan mawan kaikaia glaska ai mawan kaiki ba baku sa.
59001024	Witin nahki ai tanka ba kaikuya, kuna mahka auya; witin nahki kata ba ai auya tiwuya.
59001025	Upla kum diara dauki ba mita, Gâd ai yamnika yabia lukisa kaka, aman walaia sa bara ai auya tikaia apia sa; bara kasakka laka pri wan dauki ba kat, aman pali taui kaikisi, baha laka nina blikaia sa, bara dia wi ba kat sin daukaia sa.
59001026	Upla kum wisa, witin kristian, sakuna ai twisa ba sip alki takaskras kaka, ai wîna ra kunin munisa, bara ai kristianka laka ba bahki sa.
59001027	Gâd Aisa mapara, kristian laka klin bara taski apu ba naha sika: Tuktan rau nani bara pyarka nani ra help munaia, bara naha tasbaia dukya saura nani wal taski takaia apia.
59002001	Muihki nani, man nani wan Dawan Jisas Kraist pranakira ra kasak lukisma ba, uplikam kum bara wala wal purkara kau tara kulkpara.
59002002	Bankra man nani asla taki bangwisma bara, waitna kum lalah pauni matkadingka brih, kwala sin pain pali dimi balbia, bara wala kum kwala sukra dimi aula kaka,
59002003	bara kwala painkira dimi bara kau kulkanka yabi muni wima: "Man naha pliska pain nara bal iws." Sakuna waitna umpira bara lika: "Man bahara wih bui bas apia kaka naha tasba nara iws" baku daukisma bara,
59002004	pât man nani mampara aihka, aihka kulkan laka brisma, bara lukanka saura brih upla laka aisi daukisma.
59002005	Muihki laitwankira nani, naha na aman pali wals: Gâd mita naha tasba ra kau umpira nani ba bak sakan sa, kasak lukan laka mapara yuikira kabia dukyara. Bara witin ra latwan kaiki nani ra, king laka yaia pramis munan ba, yabia sa.
59002006	Sakuna man nani lika umpira nani ra swira daukisma; ban sakuna, lalahkira nani ba sika man nani ra taibi mai bri ba, bara wihta nani mawan ra raski mai brih wi ba?
59002007	Witin nani sika Kraist mapara saura aisisa ba, baha nina painkira mita sika, man nani ra kristian mai maki ba.
59002008	Ulbanka lâ kau tara ba naha sika: "Uplikam ra latwan kaiks man wînam baku", bara man nani baha ba kulkisma kaka, uya pain daukisma.
59002009	Kuna man nani upla mawan piska ba kaiki, aihka, aihka kulkisma kaka, saurka laka daukisma; bara Gâd laka mapara man nani pâtki ra sma.
59002010	Ya lâ aiska ba wina, kumi ra sim kulkras kaka, witin lâ bila ba sut krikisa.
59002011	Baha Gâdka "marit laka sauhkpara" aisin ba, "upla ikpara" sin win. Bamna ya marit laka sauhkras, sakuna upla ikisa kaka, pât lâ bila lulkan sa.
59002012	Man nani aisaia sma, bara sin upla kum lâ ba mita lâ ra brihwan ba baku kaia sma, pri laka maikbia.
59002013	Kan ya, ya ai uplika ra umpira kaikras kaka, witin ra sin umpira kaikras kira ai laka daukan kabia; sakuna ani uplika umpira kaikan laka brikan kaka, lâ daukbia yua ra witin mita pura lubia.
59002014	Muihki nani, upla kum wibia kasak lukan laka brisa, sakuna wark yamni daukras kaka, witin mapara dia helpka bara kabia ki? Kasak lukan laka ba mita sip saki witin ra swaki sakaia?
59002015	Baku wibia kaka muihni kum apia kaka wan lakra kum kra plun apu, bara ai kwalka sin apu kaka,
59002016	bara man nani tilam wina, kum mita naku wibia: "Dawan wal was; puram praks, bara pis dia sat piaia want sma ba", sakuna ai wîna want ba dukia yabras kaka, pain kabia ki?
59002017	Kasak lukan laka sin baku sa; upla kum mita ai daukanka ni marikras kaka, kasakka lukan laka yakan lika pruan sa.
59002018	Sakuna ban kra upla kum kra mita walara naku wibia: "Man kasak lukan laka brisma, bara yang lika yamni daukisna." Bamna man kasak lukankam ba diara yamni daukras kira ai mariks, bara yang mita daukanki yamni ni kasak lukanki ba mamrikamna.
59002019	Man kasak lukisma Gâd kumi baman bara sa bara baha ba aitani daukisma; sakuna ulasa nani ba sin kasak lukisa, bara sîbri tatatwisa.
59002020	Sakuna, man upla sinskas kapara, bara kasak lukan laka bri ba, daukanka yamni ba wal sa, kasak lukanka marikras kaka, baha ba diara kum pruan sa.
59002021	Gâd Ebraham ra kasakkira kulkan, wan damika ai luhpia Aisak sakripais dauki yan bamna.
59002022	Kaikras sma ki? Ebraham kasak lukanka ba ai daukanka wal kumi asla daukan; witin ai kasak lukanka laka ba ai daukanka nani mita kasak pali marikan.
59002023	Baku sika Ulbanka dia aisi ba aimakan: "Ebraham Gâd ra kasak lukan, bara baha mita Gâd witin ra kasakkira kulkan." Bamna Ebraham nina ba "Gâd uplika" makan.
59002024	Man nani kaikisma, Gâd mita upla kasak lukisa wi ba, bahara witin aitani kulkras, sakuna wark yamni dauki ba mita lika.
59002025	Rug mairin Rahab ra sin baku takan. Gâd mita witin ra kasakkira baku kulkan, witin daukanka ba taka mita, kan bila wiaia balan uplika nani ba ai watla ra yukuki brin, ningkara yabal walak sakan wan.
59002026	Wan wîna tara ba spirit apu kaka, pruan sa; bara kasak lukan laka daukanka yamni ba maikras kaka, baha sin pruan sa.
59003001	Muihki nani, man nani tilamra smasmalkra ailal kaia apia sa, kan man nani pain kaikisma, yawan smasmalkra nani ba lika, wan laka kau karna daukan kabia.
59003002	Yawan sut wataui uya daukisa; bara ya ai bila aisi ba wal wataui kumi sin daukras kaka, baha ba upla wapni sa; witin ai wîna tara aiskara sin alki takaskaia sip sa.
59003003	Aras un wilkaia kiwka ba wilkisa wan bila walbia dukiara, baku dauki araska wîna aiska ba, yawan mita alki takaski ta brisa.
59003004	Man nani duri tara nani bara sin kaiks; baha nani nahki tara kabia sin, pasa karna nani mita brih taukisa, sakuna wawakra waitna ba, wakaika sirpi kum ni, anira witin want ba kat brih wisa.
59003005	Wan twisa ba sin baku sa; wan wîna piska sirpika kum sa, sakuna lukisa diara tara nani daukaia. Pauta klauhwan sirpi ba ni dus nani pawi ba sut angki sa!
59003006	Bara wan twisa ba pauta klauhwan kum baku sa. Wan twisa, wan wîna tara ra mangkan ba lika, watauan laka ni aibangwan pali sa; bara wan wîna aiska sauhkisa. Il pauta pali ba mukan sa, bara baha mita, wan rayaka aiska mukisa.
59003007	Upla mita daîwan kraskira sat, sat tim daukaia sip sa: daîwan tnawira nani, pyuta nani, kabu daîwra nani, bara baha nani ba sut tim daukaia sip sa.
59003008	Sakuna wan twisa ba, upla mita sip tim daukras. Upla mita ai pura yan luras sa, bara upla ra ikaia puisinka ni bangkisa.
59003009	Naha sin twisa ni, wan Aisika Dawan ra mayunisa, bara upla nani Gâd ai lilka kat paskan nani bara latubisa.
59003010	Sin bila wina mayunra nani bara latuban nani sin takisa. Muihki nani, naha na naku kaia sip apia sa.
59003011	Li karma kum wina sip, li damni bara li tahpla sin takras.
59003012	Muihki nani, kwah damni dusa kum sipsa ki batana ma nani sakaia, bara wain dusa kum sipsa ki kwah damni ma sakaia? Baku bamna, li karma kum sip sâl laya bara li damni sakras.
59003013	Man nani tilamra upla sinskira bara diara tanka kakaira kum bara sa kaka, latan marikbia witin wapni tauki ba laka ni, ai sinska mita bauikira laka yabi ba mita.
59003014	Sakuna man nani kupiam ra tuman laka tahpla pali brisma bara, wînam dukyara sin diara nani daukisma kaka, sinskam ba dukyara wînam ra tara lukpara, kan baha ba kasak laka mapara kunin aisisma, apia sin wisma.
59003015	Nahamuna sinska laka Gâd wina balras; naha tasba sinska sa, upla lukanka wina, Setan pali wina sa.
59003016	Kan anira tuman laka nani, bara wan wîna dukya plikanka bara kaka, bahara tanis turban laka, daukanka saura sat, sat sin bara sa.
59003017	Sakuna Gâd wina sinska laka bri uplika nani ba, taura ai rayaka ba sunu brisa; baha ningkara, kupia kumi laka bri sa, upla ra pain munisa, bara diara tanka kat dauki uplika nani sa. Umpira laka brisa, bara ai uplika ra yamni munisa; witin nani kasak kat dauki sa kunin laka apu.
59003018	Bara kupia kumi laka pliki nani ra, wapni iwbia dukyara, kupia kumi lakara mangkisa.
59004001	Man nani tilamra ani wina, war nani ba aula bara aiklaban nani ba takisa ki? Brinkam saura nani wînam ra ban aiklabi ba wina takisa.
59004002	Man nani diara brin mai daukisa, bara sip briras sma ba mita, upla ikisma; diara kum dukyara tuman brisma, bara sip briras sma bamna, aiklabisma, war sin daukisma, man nani dia want sma ba kat sip briras, Gâd ra makabras sma bamna.
59004003	Man makabankam nani ba saura makabisma bamna, sip briras; kan man nani wînam liliaka dukyara baman lukisma bamna.
59004004	Alai upla sip kasak lukras sma ba nani! Man nani kaikras sma ki, tasba ra latwan kaikaia laka ba lika, Gâd wal waihla takaia laka ba? Ya, ya tasba ra latwan kaikisa kaka, Gâd wal waihla takisa.
59004005	Diara bara ba mita Ulbanka ra wisa: "Gâd mita baha Spiritka wan tilara yan iwi ba, wan tawan laui latwan pali wan kaikisa."
59004006	Sakuna Gâd ai yamnika mita kau latwan wan kaikisa, kan Ulbanka ra ba naku wan wisa: "Gâd lika prautkira nani ba mapara buisa, sakuna bauikira nani ra ai yamnika ba ni help munisa."
59004007	Baku bamna, man nani Gâd ra baus. Setan mapara dutki bus, bara witin ba man nani wina plapbia.
59004008	Man nani Gâd lamara was, bara witin man nani lamamra wabia. Saura dadaukra nani, mihtam nani ba siks; bara man nani Gâd ra latwan kaikisma bara sin pyua ra tasba ra latwan kaikaia lukisma nani ba, kupiam nani sunu dauks!
59004009	Man nani sari taks, ini yahwi bas; kikisma ba yarka inan lakara taubia, lilia laka ba sari ra taubia.
59004010	Gâd mawanra mayara baui bas, bara witin mita purara mai bukbia.
59004011	Muihki nani, pana, pana man nani saura aisapara. Ya ai muihni mapara saura aisi, laka sin aisi dauki kaka, witin Gâd laka mapara saura aisisa; bara lâ wihtka aimakisa. Bara man nani Gâd laka mapara aisisma kaka, lâ bila wali daukaia katma watlika ra, lâ wihtka ni aimakisma.
59004012	Bamna Gâd mita lâ ba yaban, bara witin sika la wihtka aimaki ba. Bara witin baman swaki wan sakaia sip sa, bara iki wan tikaia sin. Bara, man ba ya sma ki, uplikam laka daukisma ba?
59004013	Nana ra man nani wals, naku aisisma ba: "Naiwa, yauhka kra, yawan taun kum ra wabia, bara bahara mani kum wark taki lalah daukbia",
59004014	sakuna man nani kaikras sma yauhka ba dia takbia sapa. Bara upla rayaka ba, dia saki? Mukus kum wiria man takisi, ba wina lap tiwi ba baku sa.
59004015	Man nani naku ni aisaia sma: "Dawan baku want sa kaka, yawan raya kabia, bara dia, dia daukan wan daukbia ba yawan daukbia."
59004016	Sakuna man nani uya mamyuni aisisma; bara naha pura luaia lukanka na sika saura.
59004017	Ya yamni daukaia kaikisi daukras kaka, witin saura daukisa.
59005001	Yuyakira nani, naha na wals! Man nani ini bas, bilam baikra sin tara wins, trabil saura nani man nani wauhwaisma bamna.
59005002	Yuyakam nani ba sut apu sukwan sa, bara kwalkam painkira nani sin yula nani mita pin sa.
59005003	Lalahkam pauni, lalahkam pihni sin mâka alkan sa, bara naha mâka na man nani mampara witnis kabia, bara baha mita pauta baku wînam tara pali ba sauhki tikbia. Man nani yuikam paski sunram naha yua nani ra baha ba las kabia.
59005004	Namsla ra wark takan uplika nani ra mana yabras kapram ba, mampara winisa; bara Dawan Gâd karnika sut bri ba, warkkam tatakra nani winanka ba walan.
59005005	Naha tasba ra man nani prana bara tasba dukya pain baman bri kapram, bara daîwan baku batanwisma. Ikaia yua ba aimakan sa.
59005006	Pâtkas nani ra man nani mita pât ra dingki ikram, bara witin nani mampara sin buras kan.
59005007	Bahamna, muihki nani, man nani wihka bila kaiki bas insla dawanka baku; Dawan balbia ba kat. Ya insla warkka dauki ba, ma manakira dakaia wihka bila kaikaia sa, li pyua aimaki auhbia ba kat.
59005008	Man nani sin wihka bila kaiks, kupiam sin dutki bri bas, Dawan balaia yua ba pat baila sa bamna.
59005009	Muihki nani, pana, pana bukpara; baku lamka daukbia apia, kan Gâd, witinka Wihta aimaki ba, dur lama kat buisa.
59005010	Muihki nani, pât wauhwaia ba sampla baku bris, Gâd dahra aisasara nani, pât wauhwi wihka bila kaiki, Dawan bila aisi kan.
59005011	Kais, yawan na pât wauhwi bapi buan nani ra, yamni kulkisa. Man nani Job bapi buanka ba pât walram, bara kaikram ningkara nahki munan ba Dawan mita; kan Dawan kupia swapni sa, bara kupia sin pihni sa.
59005012	Sakuna, muihki nani, diara sut purkara swir takpara pali, kasbrika purara ba nina maki, tasba nina maki kra, swir satka wala sin apia. Man nani "au" wima ba yarka "au" kabia, bara "apia" wima kaka, yarka "apia" kabia; baku mika Gâd lika pât ra mai dingkbia apia.
59005013	Man nani tilamra upla kum pât wauhwisa kaka, pura sunaia sa. Ya ai kupia lilia kaka, Gâd ra mayunra lawana nani aiwanaia sa.
59005014	Upla kum siknis sa kaka, serts almukka nani ba paiwaia sa, bara witin ai pura suni, Dawan nina maki witin ra batana yukbia.
59005015	Bara witin nani kasak luki ai pura sunbia bara, siknis uplika ba rawbia, bara Dawan mita witin ra bukbia; bara saurka nani daukan kaka, sut swih tikan kabia.
59005016	Baha mita, pana, pana saurkam nani damhra saks, bara pana, pana dukyamra sin puram suni bas; bara lika rawma. Upla kasakkira pura sunra ba karnika tara brisa.
59005017	Dahra aisasara Ilaidya ba yawan baku upla kum kan; witin li auhbia apia wisi ai pura sunan bara, mani yuhmpa pura bakriki naha tasba ra li auhwras kan.
59005018	Ningkara, ai pura sunan bara, li kli auhwan, bara tasba ba kli ai ma sakan.
59005019	Muihki nani, man nani tilam wina kum kra kasak tanka wina tnayara takbia bara, upla wala mita kli wapni ra mangkbia kaka,
59005020	man nani kaiki bas; ya, ya mita saura dadaukra kum ra ai yabalka saura wina, kli wapni ra mangkbia kaka, baha uplika solka ba prura wina swaki sakbia, bara saurka ailal ba sin swih tikan kabia.
60001001	Yang Pita, Jisas Kraist apastilka, naha wauhkataya ulbisna baha nani ai tasbaia ra iwras, tasba wala nani rawi Pontus, Galesha, Kapadosia, Esia bara Bitinia tasbaia nani ra aihka, aihka iwi nani ba ra.
60001002	Man nani ba Gâd Aisa mita bak mai sakan sa patitara wina, dia daukaia lukan ba kat. Spirit bak man nani ba upla hulikira nani mai daukan sa; witin ra ai bila wali daukma dukyara, bara Jisas Kraist talya mita klin mai daukbia dukyara sin. Bamna, man nani ba yamnika nani bara kupia kumi laka manis pali bri kama.
60001003	Yawan wan Dawan Jisas Kraist, Aisika bara Gâd ba sin, witin ra mayunpi. Kan witin umpira kaikan laka tara bri ba mita, rayaka raya kum wankan sa, Jisas Kraist pruan wina kli buan ba bak. Naha na wan kanra diara bila kaikaia laka rayaka kum wankisa,
60001004	bara baku diara manira nani kasbrika pura ra man nani dukyam wisi Gâd suni bri ba, witin mita maikbia. Baha diara nani ba lika sip aisauras sa, sip sin taski takras, bara sin sip sriwras.
60001005	Bara man nani Gâd ra kasak lukan laka brisma ba mita, witin ai karnika ni kainam kahbisa, swaki sakan laka, tnata pyua nani ra param marikaia wisi ridi dauki bri ba, man nani alkma ba kat.
60001006	Naha dukyara man nani lilia brisma, bankra aitani kabia, pyu wiria pan traika kaikanka ailal pâtka brima.
60001007	Kan man nani kasak lukankam laka ba, lalah pauni baku sa: Baku bara pauta ni trai munan kaia sa, pain apia kaka saura sapa kaikaia dukyara. Ani kasak lukanka laka, baha traika kaikanra bapi bubia kaka, lalah pauni purkara kau mana tara sa; bara lalah pauni ba lika apu takisa. Bamna, kasak lukankam laka baku trai munan kabia bara, Jisas Kraist param takbia bara, man nani lika brima mayunra laka, prana bara pain kulkan laka ba.
60001008	Man nani lika Jisas Kraist ba namkra pali ni kaikras, ban sakuna, latwan kaikisma; man nani witin ra kasak lukisma, namkra ni kaikras sma sakuna; bara ba mita lilia tara bara pranakira sin brisma, bara baha lilia tanka ba bilam ni sin sip aisaras,
60001009	kasak lukankam laka dia daukaia luki ba brisma bamna, solkam nani swaki sakaia laka ba.
60001010	Patitara pyua ra dahra aisasara nani naha swaki sakan laka tanka na pain pali pliki sakaia munan; bara Gâd ai painka mita man nani ra maikaia kan ba dukyara aisikan.
60001011	Kraist Spiritka mita, patitara pyua wina Kraist pat wauhwaia kan ba dahra aisasara nani ra param mariki kan, bara baha ningkara prana balaia kan ba sin; bara witin nani baha uplika ba ya sapa pliki sakaia trai muni kan, bara baha Spiritki witin nani ra iwi kan ba mita pyua mariki kan ba ani sapa sin kaikaia pliki kan.
60001012	Sakuna Gâd mita baha dahra aisasara nani ra, latan marikan ai warkka ba; witin nani ai dukya lika apia kan, sakuna yawan wan dukya kan ba. Bamna nana ra, naha sin dukya sika man nani ra maisampahkan ba. Sturi yamni bila twatwilkra nani, witin ka nani Spirit Hulikira kasbrika pura wina blikan ba karnika ni aisan ba mita, naha kasakka sturka nani mai win sa. Naha dukya nani lika insal nani pali sin tanka ba kaikan daukisa.
60001013	Baha mita, man dia daukisma ba pain luki bas, bara rayakam ba pain bri bas. Gâd ai latwanka tara ba mita, Jisas Kraist balbia bara yamnika nani maikaia ba kat kainamra bila kaiki bas.
60001014	Luhpia kyama lihni nani baku bas, bara kau Gâd ra kakaira apia katma bara, brinka karna nani bri kapram ba, kli daukpara.
60001015	Sakuna man nani dia daukisma ba sut hulikira lâka ra dauki bas, Gâd witin ka mai paiwan ba hulikira sa bamna.
60001016	Kan Ulbanka ra wisa: "Man nani hulikira bas, yang na hulikira sna bamna."
60001017	Man nani Gâd ra puram sunisma bara, witin ra "Aisa" makisma, witin ka upla mawan kulkira lâ daukras ba, kumi bani dia daukan ba kat lâka daukbia bamna; ba mita man nani naha tasba ra iwisma pyua aiska ba, witin ra sîbrinkira kaia sma.
60001018	Bamna Gâd ba baha rayaka bahki, almuk nani wina briram ba tila wina swaki mai sakan; bara man nani pain kaikisma, wan swaki sakan mana ba lika, diara aisaui nani ba wal aibapras kan, lalah pauni bara lalah pihni baku;
60001019	man nani ba Kraist talya manakira ni pri mai sakan, witin ka syîp ai taya ra watauan apu bara, taski sin apu baku kan ba.
60001020	Kraist lika Gâd mita kau tasba paskras kan wina naha dukya mata bak saki brin kata; kuna naha pyua nani tnatara witin latan takan man nani painkam ba dukyara.
60001021	Kraist bak Gâd ra kasak lukisma man nani, bara witin ka sika pruan nani tila wina kli bukan bara prana sin yan; baku bamna, man nani kasak lukisma laka ba kainamra diara bila kaikisma ba sin Gâd ra kasak brisma.
60001022	Nanara man nani, kasak tanka sturka ba bila wali daukram ba mita, solkam nani sunu daukram sa, wan muihni nani ra kasak pali kunin apu latwan kaikaia dukyara. Baku bamna, pana, pana walkam ra latwan kaikaia sma, kupiam aiska bara karnikam aiska ni sin.
60001023	Bamna man nani kli aisubi takram sa, aisikam upla ba wina lika apia, kuna Gâd bila raya iwi ban kaiara bara ba wina mika.
60001024	Kan Ulbanka ra wisa: "Upla sut ba twi baku sa, bara ai prana ba lika twi tangnika baku sa. Twi ba lawisa bara tangni ba kauhwisa;
60001025	sakuna Dawan bila ba lika ban kaia ban kaiara sa." Bara naha sika swaki sakan sturka yamni bila man nani ra mai smalkan ba.
60002001	Baha mita man nani saurka ba sut mahka swis; kunin laka kli daukaia apia, kunin daukanka nani mahka swiaia, tuman laka bara nina sauhki aisanka satka nani sut sin.
60002002	Tukta swap lupia bisiura aisubi takan baku, plun mai dauki ba, spirit tyalka laya pali ba pliks, bara baha bak di pawma, bara swak takan laka, ba brima.
60002003	Baku ba kasak pali man tanka briram sa kaka Dawan ba yamni sa.
60002004	Bamna, man nani Dawan lamara bal, sin walpa rayakira kum ra baku. Upla nani mita Kraist ba lulki swin, kuna Gâd mapara lika walpa bak saki brin kum sa, bara mana tara brisa.
60002005	Naha natkara, Gâd man nani, walpa rayakira nani baku, spirit tempelka kum mai daukbia, prîst hulikira nani, Jisas Kraist bak spirit sakripaiska nani dauki yaia, Gâd ra yamni kabia.
60002006	Baha mita sin Ulbanka ra wisa: "Yang Saion ra walpa kum mangkisni, baha ba sika raya wihtka walpaia, bak sakan bara sin mana tara pali; ya witin ra kasak lukbia ba, bahkira takaskbia apia."
60002007	Man nani kasak lukisma ba mampara lika, baha walpaia ba mana tara pali brisa; sakuna kasak lukras nani ba mapara lika, Ulbankara naku aisi na tnata alkisa: "Utla mamakra nani mita lulki swin walpaia ba, kau raya wihtka walpaia takan sa."
60002008	Bara naha wala na sin: "Walpa tara kum, walpa kum ra sika ai mina pruki sa." Kan witin nani ai mina prukisa, sturi yamni bila wali daukras ba mita, Gâd kupia laka kat witin nani ra baku takaia kan bamna.
60002009	Sakuna man nani sika kyamka kumi bak saki brin ba, king prîstka nani ba, nisan hulikira kum, Gâd uplika nani pali. Bara baha ba baku sa, man nani Gâd warkka aihkakira nani ba saki aisama dukyara, witin ka mita man nani tihmu tila wina saki, ai ingnika aihka painkira ra dimma wisi mai paiwan ba.
60002010	Blasi pali man nani ba Gâd uplika nani apia katma, kuna nanara lika witin uplika nani sma; blasi pali upla kumi sin umpira mai kaikras kan, sakuna nanara lika Gâd mita man nani ra umpira pali mai kaikisa.
60002011	Laitwankira nani, man nani ra bik takisna, man nani naha tasba ra impapakra tringsar nani baku, wan wîna brinka nani wan solka mapara aiklabi ba, dauki bangwpara.
60002012	Gâd ra kakaira apia nani tilara pain watauki bas. Baku, witin nani mampara man nani ba lâ sasauhkra nani baku damhra sakbia bara, daukankam pain nani ba kaiki, Gâd ra mayuni kabia, witin bal tankam dukyara mamkabi walbia yua ra.
60002013	Dawan tawan, upla mita wihta nani mangkan banira baui bas: king ra, witin ba kau karnika tara brisa bamna,
60002014	witinka mita sin wihta tara nani ba lâ sasauhkra nani ra klala yabia bara yamni dadaukra nani ra prana yabia wisi bliki ba.
60002015	Kan Gâd lika want sa, man nani diara yamni ba daukma, diara lan apu nani bara sins apu nani bila prakaia dukyara.
60002016	Upla pri nani baku iwi bas; kuna pri lamka ba wal saura laka pura prakaia lika yus munpara. Sakuna Gâd napakanka nani baku iwi bas.
60002017	Upla sutra kulki bas. Wan muihni nani ra latwan kaiks, Gâd ra sibrin bri bangwi bas, bara king ra sin kulki bas.
60002018	Man nani dukya dadaukra nani, dawankam nani ra kulki baui bas; pain bara diara tanka kat kaiki nani ra baman lika apia, sakuna saura nani bara sin.
60002019	Kan upla kum Gâd ra latwan kaiki ba tawan, lâ wataui nani mita pât nani yabi ba, ban bapi bui wauhwisa kaka, Gâd bui yamni munbia.
60002020	Kan man nani diara kum saura daukisma ba tawan, klala maikisa bara baha ba ban bapi bui wauhwisma kaka, dia mana brima ki? Sakuna diara kum yamni daukram tawan ban bapi mita pât wauhwisma kaka, baha ba pain sa Gâd mawanra.
60002021	Bamna Gâd ba man nani naha dukyara mai paiwan sa; kan Kraist lika man nani dukyamra pât wauhwan, bara witin daukan baku daukma wisi ai laka ba sin maikan, ai mina wapanka nani nina blikma dukyara.
60002022	Kraist ba saurka kumi sin daukras; upla kumi ra sin kunin munras kan.
60002023	Witin ra latubi kan bara, pana latuban kumi sin aisaras kata; pât nani yaban wauhwi kan bara, pana witin mita saura munaia wiras kata, sakuna ai tanka nani ba Gâd mihta ra mangki kan, witinka kasakka laka kat lâ dauki ba.
60002024	Kraist mita ai wîna tara ra wan saurka nani twilkan, dus prihni pura ra, bara baku yawan sip kabia wan saurka nani mapara pruaia bara kasakka lakara iwi kaia. Witin ai wîna ra insauhkan ba mita man nani sut mai rakan sa.
60002025	Kan man nani pas pyua syîp aimawahkan nani baku tauki kapram, sakuna nanara kli Kraist ra taui balram, bara witinka sika sepad baku tam brisa bara solkam nani sin main kaikisa.
60003001	Baku sin, man nani maîa mairin nani, maîam waitna nani ra baui bas, bara baku mika witin nani tila wina kum, kum kra, Gâd bila bara kasak lukras kaka, ai maîa mairin nani tanka pain ba mita, witin nani kupia alkan kabia. Man nani ba bila kum pan aisaia sin apia sma,
60003002	kan witin nani kaikbia man nani wataukankam ba sunu kulkanka laka ba wal.
60003003	Man nani aiskahkisma ba, lata tani dukya nani kaia lika apia sa, tamwa aihkakira pitbanka nani kra, lalah pauni ni aiskahkaia ba, apia kaka kwala painkira nani dimaia kra sin.
60003004	Sakuna baku daukaia watlika ra, pramna ba kupiam bilara kaia sa; baha painka ba sip tiwras sa, bara baha lika wan spiritka praut apu bara sapkira ba sika, baha ba Gâd mawan ra kau tara pali sa.
60003005	Naha sin natkara, patitara pyua ra sin mairin hulikira nani ba baku aiskahki kan; witin nani Gâd ra kat luki kan bara ai maîa waitna nani ra baui kata.
60003006	Sara ba baku kan; witin Ebraham bila kat wali dauki kan, bara witin ra sin win: "Yang dawanki." Bara man nani ba witin luhpia mairin sma, diara yamni ba daukma kaka bara diara kumi ra sin sia apu kama.
60003007	Man nani maîa waitna nani sin, maîam mairin nani wal diara tanka briaia kat iwi bas. Witin nani ra kulkanka yabi bas, mairin ba kau swapni ba mita baman lika apia, sakuna Gâd ai kupia painka ra, witin nani ra sin pramis daukan rayaka yabaia man nani ra baku. Baku dauki bas bara diara kumi sin puram sunra ba takaskbia apia.
60003008	Tnatara, man nani sut kupia kumi lakara iwi bas; pana, pana walkam ra umpira kaiki bas, bara pana, pana sin aikuki muihkam baku latwan kaiki bas. Man nani kupiam swapnikira bara bauikira nani bas.
60003009	Saura mai muni nani ba, pana saura munpara, bara saura pali mai wibia kaka sin, pana saura pali munpara. Baku daukaia watlika ra, kau yamni muni bas, kan Gâd man nani ba yamnika briaia mai paiwan sa.
60003010	Bamna Ulbanka ra naku wisa: "Ani uplika ai rayaka yua nani sutra, lilia bara auyapah kaia want sa kaka, witin ai twisa ba wilkaia sa saura aisaia apia, bara kunin nani aisi ba sin mahka swibia.
60003011	Saurka ba wina tnayara taki diara yamni daukaia sa; witin kupia kumi laka pliki, baha nina kat waia sa.
60003012	Kan Dawan lika kasakkira nani ba main kaikisa, bara baha nani pura sunra sin walisa; sakuna witin lika saura dadaukra nani mapara sa."
60003013	Ya mita man nani ra saura mai munbia ki, diara yamni baman pyua sut wilin daukisma kaka?
60003014	Sakuna man nani rayakam wapni ba tawan pât wauhwi kaia kra, kuna lilia kama. Upla kumi ra sin sîa yapara, sîbripara,
60003015	kuna kupiam nani ra Kraist sa Dawan baku kulki bas. Pyu sut ridi bas, man nani diara bila kaikanka brisma ba, ya, ya mita tanka ba mamkabi walbia kaka, klir pali saki wiaia; sakuna baha ba bauikira bara kulkan laka dauki bas.
60003016	Kupiam dara walra nani ba klir bri bas, bara baku mika ya, ya mita man nani Kraist nina blablikra, yamni wataukisma ba mampara saura aisabia ba, ai bila nani aisuya ba dukyara ai swira lukbia.
60003017	Kau pain sa yamni daukan tawan pât wauhwaia, Gâd baku want sa kaka, saura daukan tawan pât wauhwaia ba wal.
60003018	Kan Kraist pali, aima kumi baman wan saurka nani dukyara prura patka wauhwan. Witin lika yamni kan, sakuna yawan saurakira nani na tawan pruan, Gâd ra wan brih waia dukyara. Witin ba ai wîna tara mapara baman pruan, sakuna ai spiritka mapara lika kli raya takan.
60003019	Ai spiritka ra sin wih baha spiritka nani silak ra nani kan bara aisi smalkan.
60003020	Naha spiritka nani sika patitara pyua ra bila wali daukras kata ba, Noa ba awaia watla paski kan bara, Gâd lika wihka takaski bila kaiki kan. Baha bilara tila upla nani aimakan, sut bara upla 8 baman, li mita swaki sakan ba.
60003021	Baha laya ba lika tahbi wan dauki laya ba lilka kan, naha mita sika nanara swaki wan saki ba. Tahbi daukaia laka ba lika wan wîna ra taski bri ba sikbi sakaia tanka apia sa, sakuna Gâd ra wan kupia dahra walra klin wankbia makabaia ba tanka sika. Bara swaki wan sakisa Jisas Kraist pruan wina kli buanka ba bak.
60003022	Bara witin ka sika kasbrika pura ra uli Gâd lama palira iwi ba, bara insal nani, kasbrika pura ra karnika bri nani ba, bara karnika wala bri nani ba sut pura ra sin, witin wihta aimakisa.
60004001	Baha mita, Kraist ai wîna ra pât wauhwan ba baku, man nani sin pât wauhwaia wilin kaia sma. Kan ani uplika pât wauhwan kaka, saurka ba mahka swin sa,
60004002	kau naha tasba ra kabia pyua ra, upla wîna brinka nani kat kli daukaia apia, kuna Gâd kupia laka kat lika iwi kaia.
60004003	Kan pyua nani ailal luan ra hidan nani dia daukan ba, sin dukia man nani dauki kapram, baku bamna saura daukaia laik taki bara iwi kapram, brinka saura nani ra, bla lakara bara pata piram binka nani ra, diranka kum ailal pali, bara aidul taski nani ra sakahkram.
60004004	Nanara hidan ba man nani witin nani ra baha taniska laka kan uya dauki ai yula kahbras sma bamna, aihka lukisa, bara ba mita ninam ra saura aisisa.
60004005	Sakuna witin nani ba Gâd ra ai tanka saki aisaia kabia, witin ka raya nani bara pruan nani laka daukaia ridi bara.
60004006	Bamna pruan nani ra sin sturi yamni ba aisi smalkan, witin ka nani ba naha tasba ra upla wala nani ra laka dauki ba baku laka daukan kabia sakuna; witin nani ra aisi smalkan kan ai spiritka mapara Gâd raya ba baku bangwi kabia dukyara.
60004007	Diara nani sut tnata yua ba pat baila sa. Baha mita, man nani sinskam yamni brih aihwaki bas bara kasak wilin pali puram suni bas.
60004008	Diara sut purkara, pana, pana uplikam ra latwan kaiki bas, kan latwan laka ba mita saurka ailal ban swih tikisa bamna.
60004009	Pana, pana walkam nani ba wamtla ra dingki bris, brukwan apu.
60004010	Kumi bani Gâd mita ai sinska yaban praiska kat ai uplika nani dukya dauki kaia sa, Gâd yamnika sat, sat ba bisniska dadaukra painkira nani baku.
60004011	Upla kumi aisi kaka, ai bila aisanka nani ba Gâd bila nani baku kaia sa. Upla kum ai uplika dukya daukisa kaka, Gâd mita karnika yabi ba wal daukbia. Dia, dia man nani daukma ba Jisas Kraist bak, Gâd ra mayunra yabaia dukyara kabia, bara witinka ra prana ba bara karnika sin yan kabia, ban kaiara. Baku kabia.
60004012	Muihki laitwankira nani, traika kaikanka tara nani man nani puram ra aula ba dukyara aihka lukpara; baha ba diara trengsar kum mai takuya baku lika luki kapara.
60004013	Sakuna, Kraist pât wauhwanka ba wal asla kumi wauhwaia sma ba dukyara lika liliam bangwi bas, bara baku sin witin balaia prana ba kaikma bara, man nani lilia pali kama.
60004014	Kraist tawan saura pali mai wibia kaka, man nani liliam bas; kan Gâd Spiritka pranakira ba man nani puram ra bal iwi bahara takaskisa.
60004015	Man nani tilam wina kum pât wauhwisa kaka, baha pâtka ba upla ikan tawan, implikan tawan, saura pali daukan tawan, upla wala bisniska tilara diman tawan kaia sin apia sa.
60004016	Sakuna, upla kum kristian ba tawan pât wauhwisa kaka, ai swira lukaia apia sa, kuna Gâd ra mayunbia naha nina bri ba.
60004017	Lâ daukaia mahka ta krikaia pyua ba balan sa, bara Gâd uplika nani pali sika pas laka daukan kabia ba. Bara baha ba yawan ra baku ta krikuya kaka, tnatara kat Gâd sturka yamni bila wali daukras nani ba mapara nahki kabia ki?
60004018	Bara upla yamni nani ba ban baku pât pali wina swaki sakras kaka, lukras nani bara saura dadaukra nani mapara nahki kabia ki?
60004019	Baku bamna, Gâd kupia laka kat pât wauhwi nani ba, ban diara yamni dauki kaia sa, bara ai solka nani ba aiska pali ai Papaskra mihta ra mangkaia sa, kan witin lika kasakkira sa.
60005001	Nana ra man nani daknikam tilara almuk nani bara ba kupia kraukanka yabisni, kan yang na sin witin nani wal baku almuk kum sna. Yang na Kraist pât wauhwanka nani witniska sna, bara naika takaia prana ba, witin nani wal aikuki asla brimna.
60005002	Man nani mihtam ra Gâd syîpka nani mangkan ba, sepad nani baku main kaiki bas; baha ba wilin pali dauki bas, Gâd want ba baku, taibi mai muni baku lika apia. Wark ba lalah brin mai dauki pali baku lika daukpara, kuna upla dukya daukaia want pali baku dauks.
60005003	Baha nani mihtam ra mangkan ba pura ra dawanka baku kaia lika apia, sakuna tanka nani mariki bas daukankam ba ni sin.
60005004	Baku bara, Sepad Wihta ba balbia bara, man nani kraun pranakira kum brima, bara baha ba lika ban kaia ra sip srawi luras ba.
60005005	Baha sin natkara, man nani wahma nani, almuk nani karnika munhta ra baui bas. Man nani sut kumi bani walkam munhta ra bauaia sma; kan Ulbanka ra naku wisa: "Prautkira nani ba Gâd mita batakisa, sakuna bauikira nani ra lika ai yamnika ni buki help munisa."
60005006	Bamna, Gâd mihta karnikira ba munhta ra bauikira nani bas, bara baku witin mita pyua kat mai bukbia.
60005007	Trabilkam taki lukisma ba sut, Gâd mihta ra swis, kan witin lika man nani sut main mai kaikisa.
60005008	Tankira watauki bara aihwaki bas; kan waihlam debil ba ya, ya piaia wisi, layan ihbi baku pliki taukisa.
60005009	Kasakkam lukan laka kat bapi, witin mapara bui bas, kan man nani kaikisma muihkam nani sut tasba aiskara sin patka nani wauhwisa.
60005010	Sakuna pyu wiria pât wauhram kabia ningkara, Gâd mita man nani ba aihwakira, dutki pali, karna kasak pali mai daukbia. Baha sin Gâdka sika yamnika nani sut wanki ba, bara ai prana ban kaia bara wan dukia briaia wan paiwan sa, Jisas Kraist wal asla.
60005011	Witin ra karnika ba yan kabia, ban kaiara. Baku kabia.
60005012	Silbanu helpka ni, witin ka muihni kasakkira kum kulkisna ba, naha wauhkataya bila prahni na mai ulbisna. Yang want sna man nani tambaikaia bara witnis taki pali sin mai wisna: yamnika nani briram ba lika, Gâd latwanka tanka kasak ba sika. Baha ba kat bapi bui bas!
60005013	Babilun ra serts bara ba, baha sin Gâd mita man nani ra baku bak sakan ba, man nani ra lakula blikisa, bara luhpi Mark mita sin.
60005014	Kristian latwanka ni pana, pana lamkula wis kyawalanka kum wal. Kraist dukya nani sma ba sut, kupia kumi laka bri bas.
61001001	Yang Saiman, Pita, Jisas Kraist dukia dadaukrika bara apastilka sna. Naha wauhkataya, man nani ra mai ulbisna, man nani kasak lukan laka manakira ba alki bri bangwram sa, yang nani brisma baku, kan wan Gâdka bara wan Sasakra Jisas Kraist ba, kasakkira sa bamna.
61001002	Yamnika manis pali, bara kupia kumi laka wal man nani brima Gâd bara wan Dawan Jisas Kraist wal ra kakaira bara tanka brisma ba taka ba mita.
61001003	Gâd ai karnika ni, dia, dia wan rayaka ra nit ba sut wankan sa, bara mayunanka sin, yawan ra, ai prana ni wan paiwan ba, bara ai warkka pranakira dauki ba uplika wal kakaira wan saki ba taka mita.
61001004	Naha dukya nani tila bak pramis nani sin wan munan, bara baha nani ba uya tara bara manakira pali sa; bamna baha sin pramiska nani bak, sip kama Gâd tanka ba man nani briaia, bara brinka saura nani naha tasba ra taski laka bri balan ba wina swakwaia.
61001005	Baha mita, traikaiki sma kasakkam lukan laka ra, daukankam pain ba pura prakaia daukanka pain ra tanka briaia lâka;
61001006	tanka briaia laka ra, wan wina alki takaski ba, winam alki takaski briaia ra, wan kupia alki takaskan ka; wan kupia alki takaskan ra, kasak kulkan laka ba.
61001007	kasak kulkan laka ra, pana, pana muihkam nani wal latwan kaiks ba; bara pana, pana latwan kaikaia ra, latwan laka pali aingwa ba.
61001008	Man nani naha diara nani na brisma kaka, bara warkka daukisma kaka, rayakam ba bahki kabia apia, bara wan Dawan Jisas Kraist ba bahki pali kakaira takram kabia apia.
61001009	Sakuna ya baha diara nani apu ba, sin blain kum baku sa, apia kaka, diara ai lama kat baman kaiki ba wal kumi sa; ai auya tiwan sa, pyua luan ra saurka daukan ba wina klin sakan ba.
61001010	Baha mita, muihki nani, Gâd bui mai paiwan bara bak saki mai brin bamna, trai kais baha ba man nani kupiam ra yarka ai playa bri kaia; baku dauki kama kaka, man nani sip pali kauhwma apia.
61001011	Baku lika, wan Dawan Sasakra, Jisas Kraist ban kaiara king aimaki ba pliska ra dimaia durka nani sut ba, man nani ra param sakan kabia.
61001012	Bahamna, yang baha diara nani ba dukyara, man nani kupiam krauki ban kamna, naha sut na pat tanka brisma bara nana ra sin man kasak bapi buisma lan mai daukan bamna.
61001013	Bamna yang kasak lukisna, kau raya sna pyua ra, yang warkki pali kabia naha na kupiam krauki kaia.
61001014	Kan wan Dawan Jisas Kraist mita aikan tanka briri sa, pât pali yang naha tasba na swimna.
61001015	Ban sakuna, dia sip sna ba trai kaikamna daukaia, bara pruamna ningkara, man nani naha diara nani na tanka kupiam krauki kama.
61001016	Bamna wan Dawan, Jisas Kraist karnika bara witin kli balaia dukyara man nani ra mai smalkri ba lika, yang nani aiya wina sturi saki paski mai smalkras, kan Dawan ba tara sa tanka yang nani naikra pali ni kaikri.
61001017	Yang nani kaikri, Gâd Aisa mita pain kulkan laka, bara prana sin yan ba, bara Gâd bila baikra baha pranakira ra aisan ba naku tnatka ra: "Naha sika yang luhpi laitwankira, witin ra bak sakri ba."
61001018	Bamna yang nani pali wali bangri baha bila baikra kasbrika pura wina bal iwan ba, kan baha pyua ra yang nani Dawan aikuki kapri il hulikira ra bara.
61001019	Naha sika dahra aisasara nani mita smalkanka ba kau karna dauki ba. Man nani baha smalkanka ba uya pain walisna. Lamp kumi tihmu pliska kumira ingwi ba baku sa smalkanka ba, yu baiwka, titan slilmika ba kupiam nani ra dimi ingwbia kat.
61001020	Kuna naha diara na taura amyara bri bas: Gâd dahra aisinka bila nani ra apu sa, upla bani yakan sip ba ai laikka kat ai tanka aiska param saki aisaia.
61001021	Kan dahra aisasara nani lika, aima kumi sin upla laka kat ai kupia wina diara saki aisaras kan. Sakuna, witin nani lika upla nani kan, bara Spirit Hulikira mita, ta brikan ba mita Gâd wina diara brih aisi kata.
61002001	Bamna Israel nisanka tilara, gâd dahra aisasara kuninkira nani sin bara kan; baku sin man nani tilamra smasmalkra kuninkira nani bara kabia. Witin nani ai lukanka ra wan sauhki nani ba, yukuwan lakara wan smalkbia, bara witin nani ra swaki sakata Dawanka palira sin kulkaia apia wibia; naha na lika witin nani ra pat pali apu daukaia tanka sa.
61002002	Upla ailal witin nani daukanka saura nani ba nina blikbia, bara witin nani taka mita, kasakka laka yabalka ba dukyara saura aisabia.
61002003	Lalah ra uya want ba mita, kunin smalkanka ni kasak pali mai smalkbia; kuna witin nani ra pât ra lulki swiaia ba lika ai bila kaikisa, kan witin nani ba pat pyua wihka luan wina pât ra lakan sa bamna.
61002004	Gâd mita insal nani saura daukan ba saurka swih tikras, kuna baha nani ba sut hel ra lulki tihmu palira swin sa, sen ni priski lâ tara yua ba kat laka daukaia.
61002005	Wan tasbaia almuk palira sin, Gâd mita swih tikras kan, sakuna lisamra tara blikan, bara baha uplika saura nani kan ba apu daukan, kuna Noa bara kau upla 7 kira swaki sakan; Noa sika upla nani ra smalkan ai rayaka wapni bri kaia dukyara.
61002006	Sadam bara Gomora taunka wal ba, Gâd mita ban swi apu daukan, bara pauta mita angki yahmpus baman daukan, baha lika naika pyua ra upla nani saura lâka ra iwbia nani sut ra latan sampla kum kabia wisi.
61002007	Sakuna Lat rayaka swaki sakan, kan witin ba upla kasakkira kum kan, upla nani daukanka saura nani ba kaiki uya sari brikan.
61002008	Naha waitna kasakkira, witin nani tilara iwi kan ba, yu bani ai kupia painkira ra sari brikan, saura dadaukra nani ai mawan kat saura daukan kaikuya bara walisa pyua ra.
61002009	Bamna Dawan kaikisa, witin ra kat luki uplika nani ba, traika kaikanka wina swaki sakisa, bara sin nusa saura dadaukra nani ba, pât munuhntara bri kaia lâ tara yua ba kat.
61002010	Gâd mita kau pali klala yabia, baha nani ai brinka baman nina bliki bara Dawan karnika sin bahki kulki ba. Witin nani ba kyama karna bara ai bisniska apia ra ban dimisa; ai purara karnika bri nani ba swira paskisa sibrin sin apu;
61002011	bamna insal nani ba, smasmalkra bahki nani wal kau karnika brisa, bara sip pali sa, sakuna Dawan mawanra baha nani swira daukras sa.
61002012	Bara naha uplika nani kupia lukra ba, sin daîwan wail aisubi takan ningkara upla nani mita alki iki ba wal baku sa; witin nani diara sip tanka briras ai sinska lukra wal baman iwisa, diara tanka briras ba dukiara saura aisisa; bamna daîwan baku prubia,
61002013	bara pat wauhwi kabia upla wala nani ra yan pat wauhwan ba mana. Witin nani lika lilia sa lukisa, minitkara dukiara dia, dia dauki ba mita; baha ba swira laka bara mina prukaia laka kum sa, ani pyua pata tara ra witin nani man nani wal asla iwi pî pyua ra, ai tanka kuninkira nani wal lilia taki bara sin.
61002014	Mairin nani kaikbia ba sut want sa; saura dauki sin swapras. Solka swapan takan nani ba maisakapisa; witin nani baman sin diara manis bri kaia want sa; bamna baha nani ba upla saura pali kulkan sa.
61002015	Witin nani yabal wapni ba swin mita tiwi wataukisa. Biur luhpia dahra aisasara Belâm daukanka ba nina blikisa, bamna Belâm sika diara saura dauki lalah briaia baman luki kan;
61002016	sakuna Belâm saurka ba dukyara, beriku mairin bilas kumi mita, upla baku witin ra aisi laui daukan, bara sins apu laka ba wina sin takaskan.
61002017	Naha smasmalkrika nani lika, sin tingni kumi lawan ba baku sa, kasbrika nani pasa mita aki brih wi ba wal baku sa; bamna baha nani dukya wisi, Gâd mita plis tihmu tara pali kum ridi dauki swin sa.
61002018	Witin nani lika bila bahki bara praut baman aisisa, bara tanis lakara iwi uplika nani wina swakwan nani ba, witin nani ra daukanka saura pali ni bara wîna tara brinka nani ni maisakapisa.
61002019	Pramis munisa pri lâka ra iwi kaia sakuna sin pyua ra, witin nani lika taski laka ba albika sa; bamna upla bani ani dukya mita witin ra yan taibi ba, baha dukya albika sa sika.
61002020	Baku sin, baha nani wan Dawan Sasakra, Jisas Kraist wal kakaira takan ba, witin nani lika naha tasba taskika wina swak takan sa, sakuna baha diara taski nani ba mita kli blaki pura lubia kaka, witin nani lika kanra kata ba wal kau saura takan sa.
61002021	Witin nani mapara kau pain kaia kan yabal kasak ba kakaira takras kata, kan kakaira takisi kli swiaia ba lika pain apia sa, lâ hulikira yan kan ba wina.
61002022	Ban sakuna baha sins bila aisin ba, naha bila tanka nani wal praki aisisa: "Yul witin aikaban ba kli taui pisa, bara kwirku klin pali aihtabata ba, kli drapapa ra dimi aikarwisa."
61003001	Muihki laitwankira nani, naha kat pat wauhkataya wal man nani ra ulbisna. Wauhkataya wal sut ra yang want kapri smalkanki pain wal man nani ba, maikrika kasak wapni kat iwi kama.
61003002	Kupiam krauki bas, kan pyua ra dahra aisasara hulikira nani dia aisin ba, bara Dawan wan Sasakra laka, apastil nani mita, man nani ra mai smalkan ba sin.
61003003	Taura naha tanka luki bas: Tnata yua lamara upla manis balbia bara diara hulikira nani ba lawaska kikbia, ai brinka saura nani ba kat baman iwi kabia swira paskaia luki,
61003004	bara makabi wali kabia: "Kraist kli balaia pramis win ba dia takan? Wan damika nani pruan, bara tasba paskan pyua wina naiwa kat dia kan ba ban sa."
61003005	Witin nani kaikaia want apia sa, kasbrika pura ba lika patitara pyua wina ban bara sa. Gâd aisin bara tasba na li wina bal takan, bamna tasba na li ba taka mita nara sa.
61003006	Bamna li bak lisamra tara dingki, tasbaia almuk kata ba apu daukan.
61003007	Sakuna nanara kasbrika pura bara tasba bara ba lika, ban swin sa pauta klauhwan ba dukyara, Gâd ai bila aisin sa, baha pata klauhwan ba ni tnata yua ra angkan kabia, bara saurakira nani sut apu daukan kabia.
61003008	Baha purkara, muihki laitwankira nani, naha na amya tiwbiara: Dawan mapara yu kumi ba mani tausin baku sa, bara mani tausin ba yu kumi baku sa.
61003009	Dawan ai pramiska ba, pât tnata alkaia brin daukras sa lika apia, upla tila nani luki ba baku; sakuna yawan wal witin ai kupia alki takaski brisa; kan witin brin daukras upla kumi kra tanis tiwbia, kuna upla sut ai daukanka saura wina ai kupia lakbia.
61003010	Sakuna Dawan yua lika balbia, bila kaikras ba pyua ra, sin aîmplikra tihmia ra aula ba baku. Bamna bin tara ni kasbrika purara nani sut apu daukan kabia, bara dia, dia bilara ba pauta mita apu daukbia, bara tasba na sin dia, dia bilara ba sut aikuki, Gâd lâ tara daukbia bara kahban kabia.
61003011	Baku diara nani sut na apu daukan kaia sa kaka, luki kais nahki hulikira bara Gâd ra luki tauki kaia sma ba!
61003012	Gâd yua balaia ba bila kaiki bas, bara trai muns yarka baha ba pat balaia. Baha yua lika pauta mita kasbrika purara nani sut apu daukan kabia, bara uya lapta ba mita dia, dia bilara ba sut slilwi lubia;
61003013	kuna yawan lika, Gâd pramis win ba kat, kasbrika raya bara wan tasba raya ba bila kaikisa, bara bahara lika diara sut ba kasakkira bara pain baman kabia.
61003014	Baha mita, muihki laitwankira nani, naha diara nani bila kaiki sma bara, dia sip sma ba kat trai kaiki bas; bara Gâd man nani mai kaikbia bara, kupia kumi, taski apu bara pâtkas nani kama.
61003015	Bamna luki bas, wan Dawan yawan aikuki wihka bila kaiki ba lika, yawan sut swaki wan sakaia dukyara sa. Baku sin wan muihni latwankira Pâl sin man nani ra ulban sa, Gâd mita sins laka yan ba tanka kat.
61003016	ai wauhkataya nani sut ra naha diara nani tanka mai aisin sa, kum, kum tanka briaia karna sa, bara sins aitani briras nani bara kasak lukan laka mapara swapni nani ba mita lika warbi lakisa, ulbanka wala nani warbi laki ba baku, witin nani sut apu takaia ba dukiara.
61003017	Baha mita, muihki laitwankira nani, man nani naha diara nani na tanka kaina pyua wina pat kaiki sma, bamna aman kais, upla saurakira nani mita yarka kunin mai muni pain buisma ba wina mai batakbiara.
61003018	Sakuna wan Dawan Sasakra Jisas Kraist ba kau pain kakaira taki, ai latwanka lakara pawi bas. witin ra mayunan kabia nana ra bara ban kaiara. Baku kabia.
62001001	Diara nani sut mahka ta krikan pyua ra pat bara kan ba dukyara man nani ra ulbisna, yang nani kyaima ni dia walri ba bara naikra ni dia kaikri ba; bamna yang nani naikra pali ni kaikri bara mihti pali ni sin alkri. Baha sika Raya kaia Bila ba.
62001002	Naha Rayaka na latan takan bara yang nani kaikri, bara witniska sin aisari; man nani ra yang nani mai smalkisna naha raya ban kaia laka na dukyara, witinka Aisa wal kan bara yawan ra param takan ba.
62001003	Bamna dia yang nani kaikri bara walri ba, baha tanka man nani ra param saki aisisna, bara baha mita man nani yang nani wal asla kama, sin yang nani kasak pali Gâd Aisa bara ai Luhpia Jisas Kraist wal asla sna ba baku.
62001004	Baku bamna, sturka nani na mai ulbisna, lilia laka brisma ba, aiska pali takbia dukyara.
62001005	Naha smalkanka sika Jisas Kraist mita, yang nani ra mairikan bara pana man nani ra mai smalkisna ba: Gâd ba ingni bara witin ra tihmia tanka kumi sin apu sa.
62001006	Yawan Gâd wal asla sa wisi aisi kabia kuna tihmia ra ban takaskisa kaka, yawan lika dia aisi ba bara dia dauki ba sut mapara kunin aisisa.
62001007	Sakuna yawan ingni ra takaskisa kaka, sin Gâd ingni ra ba baku, yawan lika pana, pana wan walka wal asla pali sa, bara Gâd Luhpia Jisas Kraist talya mita, wan saurka nani sut ba wina klin wan sakisa.
62001008	Yawan lika saurka kumi sin apu sa wibia kaka, yawan wan lukanka ra kunin munisa, bara diara kasak ba kumi sin yawan ra apu sa.
62001009	Sakuna Gâd ra wan saurka nani dahra sakbia kaka, yawan sip sa kasak luki kaia, dia kasak ba witin daukbia; wan saurka nani sut sa swi tikbia bara wan watauanka laka sut ba wina sikbi klin wan sakbia.
62001010	Sakuna yawan saura yaras wibia kaka, Gâd ba kuninkira sakisa, bara yawan witin smalkanka bila ba kasak pali alki briras sa.
62002001	Yang luhpi lupia nani, naha bila mai ulbisna man nani saura yama apia ba mata. Sakuna upla kumi saura daukbia kaka, wan tawan aisasara kum brisa aisa mawanra, baha lika Jisas Kraist, bara witin ba kasakkira sa.
62002002	Jisas Kraist lika, witin ai wîna ba wan saurka dukyara sakripais mana yan; yawan wan saurka dukyara baman apia, kuna upla sut saurka nani sut ba dukyara.
62002003	Gâd laka ba bila wali daukisa kaka, baha ba lika wan marikan sa yawan witin ra kakaira sa.
62002004	Sakuna upla kum wibia: "Yang lika witin ba kakaira sna", kuna ai laka bila wali daukras sa kaka, baha uplika ba kuninkira bara diara kasak ba tanka witin ra apu sa.
62002005	Sakuna, ani uplika Dawan dia wi ba kat dauki ba, baha sika Gâd ra kasak pali latwan kaiki ba; baku lika kaikan sa yawan, witin wal asla sa.
62002006	Ani uplika witin Gâd wal asla sa wisa kaka, witin Jisas Kraist naha tasba ra iwi kan baku iwaia sa.
62002007	Muihki nani, lâ raya wala kum yang man nani ra ulbras sna; baha sin lâka man nani mita ta pyua wina bri katma ba sika. Naha sin lâ bila almuk smalkanka sika pat walram ba.
62002008	Ban sakuna, dia ulbisna ba bankra lâ raya baku takisa, bara baha ba diara kasak sa Kraist ra bara man nani mampa tani sin, kan tihmia ba mahka lui auya, bara kasak ingni ba pat ingwisa.
62002009	Bamna upla kum wisa witin ba ingnira sa, sakuna ai muihni ra misbara kaikisa kaka, witin ba lika kau tihmia ra sa.
62002010	Ya ai muihni ra latwan kaiki ba, witin lika ingni ra iwisa, bara diara apu sa witin ra munka saura daukaia.
62002011	Sakuna ya ai muihni ra misbara kaikisa kaka, witin lika tihmia ra iwisa tihmia ra sin taukisa; ba mita witin anira auya sapa kaikras sa, tihmia ba mita nakra sut blain dauki bri ba mita.
62002012	Luhpi lupia nani, man nani ra ulbisna, kan Gâd mita Jisas Kraist ra mai praki saurkam nani sut swih tikan sa.
62002013	Man nani ra ulbisna, aisa nani, diara nani sut kau paskras kan bara witin ka pat bara kan ba kakaira takram ba dukyara. Wahma nani, man nani ra sin ulbisna, debil pura luram bamna.
62002014	Luhpi lupia nani, man nani ra ulbri sa, man nani Aisa ba kakaira pali takram ba dukyara. Aisa nani, man nani ra ulbri ba lika, witinka diara nani sut kau paskras kan bara pat bara kan ba kakaira takram dukyara. Wahma nani, man nani ra ulbri ba lika, man nani karna sma ba dukyara; Gâd bila sin kupiam ra brisma bara baha sut purkara, man nani mita debil pura luram sa.
62002015	Tasba na bara diara nani bara ba sut sin latwan kaikpara. Ani uplika tasba ra latwan kaiki ba, Gâd Aisa ra sip latwan kaikbia apia;
62002016	kan tasba na mita wanki dukya ba kumi sin Aisa wina apia sa, tasba wina dukia nani ra. Wan wîna tara brinka saura nani ba, wan nakra diara pain kaiki bani brin dauki ba, naha tasba dukya nani ba wal aimayunaia laka ba sin, naha tasba wina baman sa.
62002017	Bara tasba na ai brinka saura nani sut wal mahka lui auya; sakuna ya Gâd kupia laka kat dauki ba, ban kaiara raya ban iwisa.
62002018	Luhpi lupia nani, pyua tnata ba pat baila sa. Man nani walram upla kumi Kraist mapara ba, witin aula; bamna nanara upla manis buan sa Kraist mapara, baha mita yawan kaikisa tnata yua ba baila sa.
62002019	Witin nani ba lika yawan wan tila wina takan sakuna kasak pali mai wisna, baha nani ba yang nani pali wina lika apia sa, kan yawan wina kata, witin nani yawan wal ban kaia kan. Sakuna baha ba baku ban takan, upla nani mita param kaikbia dukyara, baha nani ba kasak pali yawan wan tila na wina apia sa.
62002020	Sakuna Kraist mita man nani ra Spirit Hulikira maikan sa, bara baha mita man nani sut diara tanka kaikaia laka brisma.
62002021	Bamna yang man nani ra ulbisna ba lika, man nani diara kasak tanka ba pain kaikisma ba dukyara, kaikras lika apia; bara man nani mita pain kaikisma, diara kasak ba wina kunin kumi sin sip balbia apia.
62002022	Bara ya ba kuninkira saki? Ani uplika Jisas ba Misaia apia sa wibia kaka, baha uplika sika Kraist mapara ba, kan witin ba Aisa bara Luhpia wal sut ra kulkras pali sa.
62002023	Luhpia ra kulkras uplika nani sut ba, Aisa ba sin briras sa; sakuna ya Luhpia ra kulki ba, Aisa ba sin brisa.
62002024	Baha mita, ta pali pyua wina dia mai smalkan ba kupiam ra bri bas; bamna dia ta pali pyua wina mai smalkan ba kupiam ra bri kama kaka, man nani sin Luhpia bara Aisa ba wal asla pali kama.
62002025	Bara Jisas Kraist mita pramis wan munan raya ban kaia laka ba wankaia.
62002026	Yang naha na man nani ra ulbri, baha nani kunin mai muni nani ba dukyara.
62002027	Sakuna man nani lika Spirit Hulikira Jisas Kraist wina maikan ba brisma; baha mita upla wala mita mai smalkaia apia sa, kan Spirit Hulikira ba diara nani sut mai smalkisa, bara dia witin mita smalki ba kunin apia, rait sa. Baku bamna, Spirit Hulikira mai smalkan ba kat, Kraist wal asla ban bas.
62002028	Bamna nanara, luhpi lupia nani, Kraist wal asla ban bas, bara baku mika witin param takbia bara wan auyapah kabia, bara witin balbia bara ai mawanra yawan bubia, bara wan swira daukan kabia apia.
62002029	Man nani pat kaikisma Jisas Kraist lika kasakkira sa; baku bamna, kaiki kaia sma, ani uplika nani kasakka laka dauki ba sika, Gâd luhpia nani sa.
62003001	Kais man nani, nahki Aisa Gâd latwan tara wan kaiki ba, bamna yawan na Gâd luhpia nani wan kulkan sa, bara kasak pali yawan lika bahmuna uplika nani sa. Baha mita tasba uplika nani mita wan kakaira apia sa, witin nani Gâd kakaira apia ba mita.
62003002	Muihki laitwankira nani, yawan lika pat Gâd luhpia nani sa; bara tnata yua ra yawan dia kabia ba tanka nanara kau param sakras sa. Sakuna Kraist kli balbia bara, yawan sut witin ka wal baku kabia ba tanka pain kaikisa, kan witin nahki ba tanka kat yawan param kaikbia.
62003003	Bamna upla bani naha bila kaikanka Kraist ra bri ba, witin ai wîna ba hulikira sakisa, sin Kraist hulikira ba baku.
62003004	Sakuna ani uplika saura dauki ba, witin lika Gâd laka ba sauhkisa, kan saura daukaia ba lika lâ krikaia laka sa.
62003005	Man nani pain kaikisma, Jisas Kraist naha tasba ra balan wan saurka nani ba brih sakaia, bara witinka ra lika saurka sin apu pali sa.
62003006	Baku bamna, ani uplika Kraist wal asla ban ba, witin saura daukras sa; sakuna ani uplika saura baman dauki tauki ba, witin lika Kraist kau kaikras bara kakaira sin apia sa.
62003007	Luhpi lupia nani, upla kumi mita sin yarka kunin mai munbiara; ya diara pain dauki ba, witin upla kasakkira sa, Kraist witin ka kasakkira ba baku.
62003008	Sakuna ya saurka laka baman dauki taukisa kaka, witin lika debil wina ba mita, kan debil lika ta pali yua wina saura dadaukra sa. Bamna Gâd Luhpia balan ba lika, debil warkka ba sut apu daukaia dukyara.
62003009	Ani uplika Gâd luhpia kaka, witin sip ban saura daukras, kan raya kaia laka ba Gâd wina yan brisa. Bamna witin ban sip saurka dauki taukras, witin ba Gâd luhpia sa bamna.
62003010	Baha mita yawan param kaikisa, Gâd luhpia nani ba ya sa, bara debil luhpia nani ba sin, kan ani uplika diara yamni daukras ba ai muihni ra sin latwan kaikras ba, witin lika Gâd luhpia apia sa.
62003011	Naha sika baha smalkanka ta pali pyua wina man nani walram ba: yawan pana, pana wan walkara latwan kaikaia sa.
62003012	Yawan lika Kên baku kaia apia sa; witin lika debil dukya kan ba mita ai muihni ra ikan. Bara dia muni ikan ki? Kan Kên dia dauki kan ba saura baman kan, kuna Abel dia dauki kan ba lika pain kan.
62003013	Muihki nani, naha tasba uplika nani mita misbara mai kaikisa kaka, baha dukyara aihka lukpara.
62003014	Bamna yawan lika prura wina raya kaia ra pat luan sa, bara baha ba yawan pain kaikisa, wan muihni nani ra latwan kaiki nani bamna. Ani uplika ai muihni ra latwan kaikras ba, witin lika pruan ban sa.
62003015	Ai muihni ra latwan kaikras ba lika upla aîkra sa, bamna man nani pain kaikisma upla aîkra kumi sin ai kupia ra raya ban kaia laka sip briras.
62003016	Dia ba latwan laka sapa tanka yawan pain kaikisa, Jisas Kraist yawan wan tawan ai rayaka ba yan bamna; bara yawan sin wan muihni nani tawan wan rayaka ba iki swiaia sa.
62003017	Yuya bri uplika kum ai muihni kum diara want pali kan kaikisa, sakuna witin baha dukyara sari lukras kaka, nahki sip kabia witin ai kupia ra Gâd ra latwan kaikan laka ba bri kaia?
62003018	Luhpi lupia nani, wan latwanka laka ba lika wan bila ni aisi ba baman kaia apia sa, sakuna latwan laka kasak pali ba sika upla ra diara kum dauki mariki ba.
62003019	Bamna naku sika kaikaia sip ba, yawan na diara kasak ba uplika nani sa, bara baha mita Gâd mawanra wan auyapah kaia;
62003020	bara wan kupia ba pâtki ra wan sakisa kaka, Gâd ba wan kupia wal kau tara sa, bara witin sin diara sut kaikisa.
62003021	Baku bamna, muihki laitwankira nani, wan kupia mita pâtki ra wan sakras sa kaka, yawan lika Gâd mawanra wan auyapah pali sa;
62003022	bara dia, dia witin ra makabia ba wankbia, kan yawan ai laka bila ba wali daukisa, bara witin dia pain kaiki ba sin daukisa.
62003023	Bara witin ai laka ba sika, ai Luhpia Jisas Kraist ra yawan kasak lukaia, bara pana, pana wan walkara latwan kaikaia, witin mita yawan ra wan win ba kat.
62003024	Ani uplika Gâd laka nani bila wali dauki ba, witin Gâd wal asla sa, bara Gâd sin witin wal asla sa. Baha ba yawan kaikisa Spirit Hulikira yawan ra wankan ba taka mita.
62004001	Muihki laitwankira nani, Spirit brisa wisi aisi nani ba sutra kasak lukpara, sakuna tanka nani ba pliki kais, Spirit brih aisi ba sut Gâd wina sa sapa. Kan tasba na kuninkira ni bangwan sa, bamna wisa dia witin nani aisi ba lika Gâd wina baman sa.
62004002	Bamna naha tanka bak kaikaia sip sma, Gâd Spiritka bri aisi uplika ba: upla bani Jisas Kraist ba kasak upla pali natkara naha tasba ra balan dahra param aisi ba, baha sika Gâd Spiritka brisa.
62004003	Sakuna ani uplika Jisas dahra baku param aisaras ba, baha sika Gâd wina Spirit ba briras; sakuna, witin ka ba Kraist mapara ba spiritka brisa. Man nani sin pat walram baha spiritka ba balaia kan; bahamna, witin ba pat naha tasba ra sa.
62004004	Luhpi lupia nani, man nani ba Gâd dukya nani sma, bara smasmalkra kuninkira nani ba pura luram sa; kan baha Spiritka Hulikira man nani wal ba lika kau tara sa, tasba uplika nani baha spiritka bri ba wal.
62004005	Witin nani ba lika naha tasba wina sa, bara baha mita naha tasba dukya nani baman aisisa, bara tasba uplika nani mita lika witin nani bila walisa.
62004006	Sakuna yawan lika Gâd dukya sa; bara ya Gâd kakaira ba yawan ra walisa, kuna Gâd wina apia uplika ba yawan ra walras sa. Baha mita, yawan kaikaia sip sa, ya Spirit pain brisa bara ya kunin spiritka bri ba.
62004007	Muihki laitwankira nani, yawan lika pana, pana wan walkara latwan kaikaia sa, kan latwan laka ba Gâd wina sa. Latwan laka bri uplika bani ba lika Gâd luhpia, bara Gâd ra kakaira sa.
62004008	Bamna ya latwan laka apu sa, Gâd kakaira apia sa, kan Gâd ba latwan laka sa.
62004009	Gâd yawan wan dukyara ai latwanka laka ba param marikan, witin ai Luhpia kumi pali bri kan ba naha tasba ra blikan bamna, bara baku mika Kraist ba mita yawan sut raya kaia laka bri kabia ba mata.
62004010	Nahara sika latwan laka tanka bri ba: yawan mita pas Gâd ra latwan kaikras, sakuna witin mita sika pas latwan wan kaiki ai Luhpia ba blikan, bara ai Luhpia bak wan saurka nani sut ban swih tikan sa.
62004011	Muihki laitwankira nani, Gâd mita baku latwan wan kaikan kaka, yawan sin pana, pana wan walkara latwan kaikaia sa.
62004012	Upla kumi sin kau Gâd ba kaikras sa; sakuna wan walkara pana pana latwan kaiki kabia kaka, Gâd yawan ra iwi kabia, bara ai latwanka laka sin aitani kat daukan kabia.
62004013	Baha tanka ba lika yawan mita Gâd ra iwisa bara witin mita yawan ra iwisa, ai Spiritka wankan ba mita.
62004014	Yawan pali mita baha ba kaikan, bara param aisi wisa: Aisa ba kasak ai Luhpia blikan, naha tasba ra iwi uplika nani ba swaki sakaia.
62004015	Baha mita, ani uplika Jisas ba kasak Gâd Luhpia sa wisa kaka, baha uplika lika kasak Gâd ra iwisa bara Gâd pana baha uplika ra iwisa.
62004016	Bamna baku yawan sip kan kaikaia bara kasak lukaia, Gâd mita latwan wan kaikisa. Gâd ba latwan laka; bara ya latwan lakara iwi ba lika Gâd ra iwisa, bara pana Gâd witin ra iwisa.
62004017	Baku yawan sip sa latwan laka ba aiska pali briaia, bara baha mita tnata yua ra wan auyapah kabia; kan yawan lika naha tasba ra sa sin Jisas Kraist wal baku.
62004018	Anira latwan laka bara sa kaka, bahara sibrin laka apu. Kan latwan laka pali ba mita sibrin laka ba apu daukisa, sibrin laka ba ai pâtka twilkisa bamna. Baha mita, ani uplika sibrin laka brisa kaka, witin lika latwan laka pali ba briras sa.
62004019	Yawan Gâd ra latwan kaikisa, witin mita pas latwan wan kaikan ba mita.
62004020	Bamna upla kum wisa: "Yang lika Gâd ra latwan kaikisni", kuna ai muihni ra misbara kaikisa kaka, witin lika kuninkira pali sa. Kan ani uplika ai muihni ra ai nakra ni kaiki kuna sip latwan kaikras ba, witin sip Gâd ra latwan kaikbia apia, witinka ra ai nakra ni kaikras ba.
62004021	Kraist mita naha laka na wankan: Gâd ra latwan kaiki uplika ba, ai muihni ra sin latwan kaikaia sa.
62005001	Upla bani Jisas ba Kraist sa kasak luki ba, witin lika Gâd luhpia sa; ya aisa kum ra latwan kaikisa kaka, ai luhpia nani ra sin latwan kaia sa.
62005002	Bamna yawan Gâd ra latwan kaiki ai laka nani wankan ba sin daukisa kaka, baha pyua yawan pain kaikisa, Gâd luhpia nani ra sin latwan kaikisa.
62005003	Baku bara, Gâd ra latwan kaikaia ba lika ai laka bila nani sin wali daukaia sa; bara ai laka bila nani ba mita wihra wan taibras sa.
62005004	Kan Gâd luhpia nani bani ba naha tasba na pura luisa. Bara naha kasak lukanka ba mita help wan munisa naha tasba pura luaia.
62005005	Ani uplika kasak lukisa kaka, Jisas ba kasak Gâd Luhpia sa; witin lika sip sa tasba na pura luaia.
62005006	Jisas Kraist naha tasba ra balan tanka ba lî bara tala wal mita wan marikan sa; bara lî ni baman apia, kuna lî bara tala wal ba mita. Bamna Spirit pali naha diara na witniska sa, kan Spirit ba sika diara kasak pali ba.
62005007	Witnis nani ba yuhmpa sa:
62005008	Spirit, li bara tala ba sin; bamna yuhmpa sut ba aikuki lukanka kumi brisa.
62005009	Yawan upla witniska ba aitani kulkisa; sakuna Gâd witnis aisi ba lika kau tara sa upla witnis aisi ba wal, kan Gâd witnis aisin witin ai Luhpia dukyara.
62005010	Ya Gâd Luhpia ra kasak luki ba, witin naha witniska bila na ai kupia ra ban brisa; ya Gâd ra kasak lukras ba mita, Gâd ba kuninkira sakisa, kan Gâd mita ai Luhpia dukyara witnis aisin ba witin kasak lukras pali sa.
62005011	Bara baha witniska ba lika Gâd mita raya ban kaia laka wankan sa, bara naha raya ban kaia laka na lika ai Luhpia ra sa.
62005012	Ani uplika Gâd Luhpia bri ba, witin naha raya kaia laka na sin brisa; sakuna ani uplika Gâd Luhpia briras ba, naha raya kaia laka na briras sa.
62005013	Naha ulbisni man nani Gâd Luhpia ra kasak lukisma ba sut ra, bara baku mika damra wali kama man nani raya ban kaia laka ba brisma.
62005014	Bamna yawan Gâd ra kat wan kupia mangki lukisa, kan yawan kaikisa, witin ai kupia laka kat dia, dia makabuya ba wan walisa.
62005015	Yawan kaikisa Gâd wan pura sunra nani ba walisa, baku bara sin yawan kaikisa dia makaban ba sut pat brisa.
62005016	Upla kum kaikisa kaka, ai muihni kum pruaia apia saurka kum daukisa; ai pura sunaia sa, bara Gâd mita raya kaia laka ba yabia, baha ba pruaia apia saurka sa kaka. Saurka bara sa pruaia dukya, bamna yang wiras bahmuna saurka dukyara puram sunaia.
62005017	Watauanka laka bani ba saurka sa; sakuna saurka bara sa sip wan ikras ba.
62005018	Yawan kaikisa ani uplika Gâd ba ai Aisika kulki ba, witin saurka tilara wataukras; kan Gâd Luhpia ba mita main kaiki ba mita, Setan mita sip lamara waras sa.
62005019	Yawan na Gâd dukya ba dukyara pain kaikisa bara tasba aiska na lika Setan karnika munuhnta ra sa.
62005020	Yawan sin pain kaikisa Gâd Luhpia ba balan, bara witin ba sins laka wankan, kasak Gâd pali ba kakaira takbia ba mata. Yawan baha Gâd ka kasakkira ba wal asla iwisa, wibia kaka, ai Luhpia Jisas Kraist wal. Naha sika kasak Gâd pali ba, bara raya ban kaia laka.
62005021	Luhpi lupia nani, gâd kuninkira nani ba aman kaiki bas.
63001001	Yang, serts almukka sna ba, Gâd mita bak ai sakan; wan lakrika bara luhpiam nani sut ra sin naha wauhkataya ulbisna. Witin nani ra kasak pali latwan kaikisni, bara yang baman apia, kuna diara kasak pali ba kakaira takan nani sut mita sin.
63001002	Diara kasak pali wan kupia ra bri ba mita, yang man nani ra latwan mai kaikisni, bara baha dukya kasak pali ba sin, ban wan kupia ra kabia.
63001003	Gâd Aisa bara ai Luhpia Jisas Kraist mita, yamni mai munbia bara umpira mai kaikbia, kupia kumi laka ba maikbia, diara kasak pali ba tanka ra bara latwan lakara sin.
63001004	Yang uya lilia pali takri, kan man luhpiam tila nani kaikri bara, witin nani lika kasak tanka kat ban iwisa; Gâd Aisa dia adarka wankan ba tanka kat.
63001005	Bara nanara, laikra, mamkabisna yawan pana, pana wan walkara latwan kaikaia. Naha man ra ulbisna na, lâ raya lika apia sa, kuna baha sin laka yawan tâ palira bri kata ba sika.
63001006	Latwan lâka tanka ba sika naha: Gâd laka nani ra dia wi ba kat iwi kaia; bamna ta pali pyua ra baha lâka ba dukyara pat walram baku, man nani latwan lakara iwi kama.
63001007	Kuninkira ailal naha tasba ra wataukisa, bara witin nani Jisas Kraist upla kasakkira naha tasba ra balan ba tanka param pali aisin daukras sa. Ya baha baku ba sika kuninkira bara Kraist mapara pali ba.
63001008	Man nani aman pali kaiki bas, baku mika warkkam mana tikma apia ba mata, sakuna mamna aiska pali ba brima.
63001009	Ani uplika Kraist smalkanka ba swisi ai kupia laka kat ban auya ba, witin lika Gâd luha pali sa; kuna ani uplika Kraist smalkanka kat ba, witin lika Aisa ba brisa bara Luhpia ba sin.
63001010	Ani uplika naha smalkanka brih man nani ra balras sa kaka, wamtla ra dingki bripara bara lakula sin wipara;
63001011	kan ani uplika mita lakula wibia kaka, witin lika baha uplika saura dauki ba wal kumi takisa.
63001012	Yang diara manis brisni man nani ra mai wiaia, kuna brin ai daukras baha ba ulbi mai wiaia; kuna man nani ra waia lukisni, wînam pali kat baha sturka ba aisaia, bara baku mika wan liliaka ba aiska pali kabia.
63001013	Muihkam luhpia nani, witinka ra Gâd mita bak saki brin ba sin, witin nani ai lakula nani mai blikisa.
64001001	Yang, serts almukka sna ba, upliki laitwankira Geyus ra naha wauhkataya na ulbisna; witinka ra sika kasak pali latwan kaikisna ba.
64001002	Muihki laitwankira, yang Gâd ra makabisna sin spirit ra pain auma ba baku, diara sut ra sin pain kama, bara sin winam tara sin pain brikama.
64001003	Wan muihni tila nani balan, bara man kasakkam tanka ba ai win bara uya pali lilia takri, man lika ban diara kasak ba kat wataukisma bamna.
64001004	Diara wala kumi mita sin lilia ai sakras, luhpi nani diara kasak ba kat taukisa win waluna ba baman lika.
64001005	Muihki laitwankira, man lika tankam kasak pali ni wan muihni nani dukya daukisma, kau pali lika, plis wala wina bali nani ba dukiara.
64001006	Latwan kaikisma ba dukyara, baha wan muihnika nani mita, Kraist daknika aiska ba mawan ra param aisan. Pliskam pali, Gâd pain kaikbia ba tanka kat, man baha nani ai impakanka dukyara help muns.
64001007	Kan witin nani, Jisus Kraist warkka daukaia wisi mahka impaki sa, bara upla hidan wina helpka kumi sin briras sa.
64001008	Baha mita, yawan witin nani ra help munaia sa, diara kasak ba aisi smalkbia dukiara.
64001009	Yang Kraist daknika ra wauhkataya kum ulbri, kuna Daiotrepis wan laka ba kulkras kan, witin ba ta aimakaia want sa bamna.
64001010	Baha mita yang wamna bara, witin ba maiwanra paiwi laui daukamna, yang nani nini ra aisisi bara kunin baman sin aisi wataukisa. Bara baha baman apia, kuna wan muihni nani witin ra auya ba pain briras, bara ani uplika baha briaia wibia kaka, mapara aisi bara Kraist daknika tila ba wina kangbi sakisa.
64001011	Muihki laitwankira, tanka saura nani nina blikpara, kuna tanka pain ba lika. Ya diara pain dauki ba Gâd wina sa, kuna ya saura dauki ba lika Gâd kakaira apia sa.
64001012	Upla sut Demitrius dukyara pain baman aisisa, bara diara kasak ba sin, witin dukyara pain aisisa. Bamna yang nani sin baha witniska nani sna, bara man nani pain nusma, yang nani lika diara kasak ba dukyara nani sna ba.
64001013	Yang diara manis brisna mai wiaia, sakuna brin ai daukras; ulbi mai wiaia;
64001014	kan pât pali mai kaikamna baku sa, bara baha pyua ra yawan wal aisabia.
64001015	Kupia kumi laka ba bri kama. Wan muihni nani nahara na, ai lakula mai blikisa; pliskam pali wan uplika nani banira laikula yas.
65001001	Yang Judas, Jisas Kraist warkka dadaukra bara Jems muihnika ba, naha wauhkataya ulbisna, Gâd Aisa mita latwan kaiki ba, bara paiwan ba, baha nani Jisas Kraist mita kan kahbi bri sa.
65001002	Bamna man nani, yamni kaikan laka, kupia kumi bara latwan laka manis pali brih bangs.
65001003	Muihki laitwankira nani, uya pali brin ai daukikan, baha swaki sakan laka yawan nani bri ba dukyara, man nani ra ulbaia, sakuna nanara daira walisna naha ba daukaiasna, baku tnatka ra mamkabaia, man nani kasak lukankam ba dukyara aiklabi kama, baha lika aima kum yaban kata, Gâd uplika nani ra.
65001004	Bamna upla tila nani, kunin laka ni tilara diman sa. Baha nani ulbankara pât maisapahkan sa, pât ban kaia ba ai dukya bribia. Baha nani lika upla saura nani sa, witin nani, Gâd umpira kaikanka laka ba brih, kunin lakara laki wan Dawanka kumi pali ba, Jisas Kraist ra kulkaia apia wisa.
65001005	Man nani pain nusma, kuna brin ai daukisa, Dawan ba, mita sika Israel uplika nani ba Idsipt wina sakan, ningkara witin nani tilara, ani uplika nani kasak lukras kan ba apu sauhki tikan.
65001006	Bara insal nani, ai pliska brikan ba main kaiki briras, sakuna ai watla pali ba sin swin nani ba, baha nani ra Gâd mita ban kaia ra priski, silak watla tihmu ra brisa, lâ tara yua balbia ba kat.
65001007	Baku sin Sadam, Gomora bara baha lamara taun nani kan ba, baha insalka nani kauhwan ba baku witin wîna nani sin tara brinka mita, munan saurka ra diman; saurka uba dauki ba mita, paskanka ban bara ba mapara takan. Baha mita pauta ami ban kaia pâtka ba wauhwan bara upla sut ra kupia kraukanka kum baku takaskan sa.
65001008	Sakuna baha sut purkara, naha uplika nani yaprisauhkan kaiki ai wîna tara ra taski daukisa; Gâd karnika ba bahki sakisa karnika aiska bri bara swira paskisa.
65001009	Bamna arkinsal Maikal, Moses wîna tara briaia ba dukyara debil wal aiklabi blahwi kan bara, witin debil ra swira dauki kira pâtra lakras kan; sakuna naku baman win: "Dawan mita klala maikbia."
65001010	Sakuna naha uplika nani diara witin nani ai nakra kaikras ba dukyara saura aisisa; ai sinska ni diara tanka pliki kaiki ba lika sin daîwan nani ai sinska apu ni kaiki ba baku sa, bamna diara nani yus muni ba lika, witin nani yakan apu takaia dukyara sa.
65001011	Baha nani alai sa! Kên daukanka nina blikan ba mita. Lalah briaia dukyara, Belâm baku aimawahkan, Kora mapara buan taka mita pruan ba baku, witin nani sut sin pruisa.
65001012	Man nani aikuki pana, pana latwan lakara lilia daukisma ba lika, swira laka pali sa; kan baha liliakara witin nani pih bara dih lilia takisa, kuna kulkanka laka lika apu pali sa, bara sepad nani baku, witin nani lika ai wîna ra kat baman main kaikisa. Witin nani sin kasbrika nani li apu kan, pasa mita brihauya ba baku sa; dus nani ai pyua kat sin ma sakras kan, ai plamaia wina daikan bara aima wal pruan ba baku sa.
65001013	Kabu ripka prautkira nani baku, ai daukanka saura nani ba wina swira laka nani ukatka ba sakisa; slilma nani ai yabalka tikan nani sa, pât ban kaiara lulkan sa, tihmu tara tilara kaia.
65001014	Bamna Inok sin, naha sika Adam wina 7 ka ba, witin Gâd dahra aisi, baha dukyara naku win: "Yang kaikri, Dawan aula kan, ai insalka nani tausin, tausin nani wal,
65001015	upla nani sut laka daukaia, saura daukan nani ba saurka mana pât ra lulkaia, ai saurka nani daukan ba taka mita, baku sin bila karna nani witin mapara aisin ba taka mita."
65001016	Naha nani sika brukwi aisasara bara diara sut ba saura baman sa aisi nani ba, witin nani ai auyapah kaia dukya nani baman pliki taukisa; praut bila nani sin aisisa, help briaia dukyara upla nani painka baman aisisa.
65001017	Sakuna muihki laitwankira nani, man nani kupiam krauki bas, patitara pyua wina wan Dawan Jisas Kraist apastilka nani ba,
65001018	man nani ra mai aisin ba: "Tnata yua nani ra upla nani bara kabia, diara huli ba dukyara lawaska kiki kabia, bara witin nani ai brinka ba kat baman sin tauki kabia."
65001019	Bamna naha nani mita sika upla nani aihka, aihka dakbi saki ba; witin nani Gâd Spiritka apu ba mita ai wîna brinka baman bila wali daukisa.
65001020	Sakuna muihki laitwankira nani, man nani lika kasak lukankam laka huli ba kat ban bui bas. Spirit Hulikira karnikara puram suni bas.
65001021	Gâd latwanka lakara ban bas, bara bila kaiki bas wan Dawan Jisas Kraist, ai kupia pihni lakara raya ban kaia laka ba wankbia.
65001022	Nahmpa, nahmpa luki uplika nani ba help muns ai lukanka wapni kat bri kaia.
65001023	Upla tila nani ba, pauta wina swaki saks; bara kli upla wala nani ra lika umpira kais, witin nani ba sia bris, ai kwalka nani ba kat sin sibrinka bris kan baha ba sut sin taski pali takan sa, ai rayaka saura ba mita.
65001024	-
65001025	Gâd kumi baman bara swaki wan Sasakra ba, karnika brisa main mai kaikaia kauhma ra sia, witin ai mawan pranakira ra maikka buma taski apu liliakira. Gâd ra mayunan kabia, tara kulkan laka karnika bri ba laka, bara lâ wihtka kaia aitani kulkan laka ba sin, wan Dawan Jisas Kraist bak patita ra pyua ba wina, nanara, bara ban kaiara. Baku kabia.
66001001	Naha sika Gâd mita, Jisas Kraist ra diara nani param marikan ba, witin mita laki ai dukya dadaukra nani ra diara nani pât pali takaia ba marikbia wisi. Jisas Kraist mita ai insalka bliki baha tanka ba ai warkka dadaukra Jan ra latan marikan.
66001002	Diara nani Gâd bila aisaia dukyara Jisas Kraist mita marikan witin kaikan ba sut witniska ba kasak aisin.
66001003	Lilia kaia sa, ya naha wauhkataya aisi kaiki na, bara lilia sin kaia sa, naha sturka Gâd mita blikan bara nahara ulban nara pain wali bara bila kat sin wali dauki nani ba, kan pyua ba pât baila sa bamna.
66001004	Yang Jan, Esia tasbaia ra serts 7 bara ulbisna. Gâd wina yamnika nani bara kupia kumi laka ba sin man nani bris, witinka bara ban ba, ban kan ba, bara naika balaia ba; spirit 7 ai king iwaika mawan kat ba wina sin,
66001005	bara Jisas Kraist witnis kasakkira ba wina sin, witin sika pas upla pruan wina kli buan ba, bara naha tasba aiska kingka nani sut pura ra karnika bri ba. Kraist mita latwan wan kaikisa, bara ai talia lakan wan saurka nani sikbi sakan sa;
66001006	bara yawan na king tasbaia kum bara prîst nani sin wan daukan sa, ai Aisika Gâd warkka daukbia. Bamna prana ba bara karnika ba sin ban kaiara witin dukya kabia! Baku kabia.
66001007	Kraist lika kasbrika nani tilara aula! Upla sut mita witin ba kaikbia, ai wîna tara dus prihni ra saban uplika nani sin. Tasba aiska uplika nani witin kaiki sari bri inbia. Au, baku kabia.
66001008	"Yang sika A ba bara tnata las ra Y ba sin," Dawan karnika sut bri ba baku wisa, witinka bara ban ba, kan wina sin ban kan ba, bara balaia ba sin.
66001009	Yang Jan, man nani muihkam sna, bara man nani wal aikuki asla sna pât wauhwan nani mapara, Gâd King aimaki ba lakara, bara ban bapi buaia laka Jisas Kraist mita wanki bara sin. Ki dakura kum nina Patmos wi ba ra lulki ai swin kan, Gâd sturka yamni aisi smalkri ba tawan, bara Jisas Kraist witniska aisari ba tawan sin.
66001010	Bara Dawan yua kumi ra, Spirit Hulikira mita ai karnika munhta ra ai brisata, bara nini tanira bila baikra tara kum walri, sin trumpit binka baku,
66001011	bara yang ra ai win: "Dia, dia kaikma ba sut wauhtaya kum ra uls, bara 7 serts Esia ra bara bliks, baha ba naha nani sa: Epesus, Smirna, Pergamum, Taiataira, Sardis, Piladelpia, bara Leodisia."
66001012	Bara nini ra ai warbi tani kaikri, bila baikra aisi ba ya aisi kan sapa kaikaia wisi; bara baku daukri bara, kyandil mina lalah pauni ni paskan 7 kaikri.
66001013	Baha kyandil bapaika nani 7 ba lilapas diara kum, kum kaikri; mawan ba upla mawan talia kan witin kwala kum dimi kan ba yari ai mina kat kan, bara lalah pauni ni ai maisawila kum bri ban ba ai lama dusa kat kan.
66001014	Ai tawa nani ba pihni kan, sin syîp tawa pihni ba baku bara snu pinhka baku, bara ai nakra nani ba lika pauta lakni klauhwi ba baku kan.
66001015	Ai mina nani ba ingwi kan bras slilki lipni pali daukan ba baku; bara ai bila baikra ba lika karna kan, sin li aubra binka baku.
66001016	Ai mihta aihkikara slilma 7 brikan, bara ai bila ba sord napa wal mala ba baku kan. Ai mawan ba lika ingni kan sin wan yu lapta ai karnika aiska ni ingwi ba baku.
66001017	Yang witin ba kaikri bara, ai mina kat pruan baku kauhwri. Sakuna witin mita ai mihta aihkika ba purira kahbi, ai win: "Sîbripara; yang sika ta bara las.
66001018	Yang sika raya sna. Au, yang pruri kata, sakuna nana ra lika ban kaiara raya sna. Prura king aimaki tasbaia kîka ba brisna.
66001019	Bamna, dia kaikram ba sut uls, dia, dia nana ra bara ba bara naika ra takaia ba sin.
66001020	Bara naha sika slilma 7 mihti aihkikara kaikram ba bara kyandil mina sin 7 lalah pauni ni paskan kaikram dahra yukukan ba: slilma 7 ba lika serts 7 ba insalka nani sa, bara kyandil mina 7 ba lika sertska 7 ba.
66002001	"Bamna Epesus sertska insalka ra naku ulbi wis: 'Witinka ai mihta aihkika ra slilma 7 bri ba bara kyandil mina lalah pihni ni paskan 7 tilara tauki ba mita naku wisa:
66002002	Dia daukisma ba yang sut kaiki sna; wark karna daukisma ba bara ban bapi buisma ba sin, bara kaikisna upla saura dauki nani ba mapara sip ban swiras. Baha nani ai nina apastil makisa, sakuna apastil apia bara ai tanka trai kaikram ba sin, yang pain kaikisna; bara kaikram baha nani ba kuninkira nani sa.
66002003	Kasak bapi buram sa, bara yang taiwan kasak pât wauhram bara wark sin uya takram, swapras pali.
66002004	Kuna mampara diara kum brisna: baha ba lika, pas latwanka laka bri katma ba tikram sa.
66002005	Baha mita, man pain damra wals ani pali wina kauhwram ba, kupiam laks, bara pas pyua dauki katma dukya nani ba kli dauks. Kupiam lakras sma kaka, pât pali mampara yang wamna, bara kyandilkam mina ba ai pliska wina sakamna.
66002006	Ban sakuna, naha lika man helpkam sa: Nikolaitan nani dauki ba man mita kaikan mai daukras, sin yang mita saura kaikisna ba baku.
66002007	Ya ai kyama bri kaka, Spirit mita serts nani ra wi ba pain walaia sa! Ya, ya sip muni pura lubia ba, raya kaia dusa Gâd paradaiska ra ba wina yang mita yarika pibia.'
66002008	"Smirna sertska insalka ra sin ulbi wis: 'Ta ba, bara tnata ba sin, witinka pruan bara kli raya ba mita naku wisa:
66002009	Bara man pât nani wauhwisma ba umpira sma ba sut yang kaikisna, man lika yuyakira sma sakuna. Witinka nani ai nina Ju maki ba bara mampara saura aisi ba sin kaikisna, sakuna baha nani lika Ju apia sa; baha nani lika Setan daknika uplika nani sa.
66002010	Pât wauhwaia sma ba sîbripara; kan man nani tilam wina kum, kum ba debil mita silak ra mangkbia, sut traikam kaikaia dukyara; bara yu 10 man nani pât wauhwaia kama. Bamna pruma ba kat kasak bas, bara yang raya kaia kraunka ba maikamna.
66002011	Ya ai kyama bri ba, Spirit mita serts nani ra wi ba, pain walbia! Ya, ya sip muni pura lubia ba, prura wala ba mita saura kumi sin munbia apia.'
66002012	"Pergamum sertska insalka ra sin ulbi wis: 'Sord tatwa napa wal mala bri uplika ba mita naku wisa:
66002013	Yang kaikisna, man ba Setan king aimaki pliska ra iwisma, sakuna man yang taiwan kasak pali ban sma. Antipas mita, yang witniski kasakkira ba, man nani tilamra Setan iwi pliska ra ikan pyua ra, man yang ra ban kasak luki kapram.
66002014	Sakuna man mampara diara nani brisna: Pergamum ra Belâm smalkanka nina bliki ba tila nani bara sa; Belâm mita sika Belak ra smalki win, Israel nani ra yaka saura daukbia, aidul nani ra sakripais daukan nani ba pih, bara rog laka sin daukaia.
66002015	Baku sin Nikolaitan smalkanka nina bliki tila nani brisma, bara baha smalkanka ba yang mita saura pali kaikisna.
66002016	Baku bamna, kli taui Gâd ra bal; kan baku daukras sma kaka, pat pali man ra wamna, bara sord bili wina taki ba ni man nani mapara aiklabamna.
66002017	Ya ai kyama bri ba, Spirit serts nani ra wi ba, witin walaia sa! Ya sip muni pura lubia ba, manna yukukan ba wina yang mita yarika pibia; bara walpa pihni kum yabamna, bara baha walpaia ra nina raya kum ulban sa baha ba upla kumi sin kakaira apia, uplika brisa ba bamna.'
66002018	"Taiataira sertska insalka ra sin ulbi wis: 'Gâd Luhpia ba, witinka ai nakra nani pauta lakni bri ba ai mina nani bras lipni baku bri ba mita wisa:
66002019	Dia daukisma ba yang sut kaikisna; latwan laka brisma ba yang kaikisna, kasak lukisma ba, warkkam daukisma ba, bara ban bapi buisma ba sin. Yang kaikisna nana ra man kau wark daukisma taura daukram ba wal.
66002020	Sakuna mampara diara kum brisna: baha mairka Jesebel wi ba man mita ban brisma, bara witin wisa Gâd dahra aisasara kum sa. Ai smalkanka ni duki dadaukra nani ra kunin munisa rog laka daukbia wisi, bara aidul nani ra sakripais daukan dukya nani sin pibia wisa.
66002021	Witin ra sans yari ai kupia lakaia, sakuna swin daukras sa witin ai rugka laka ba wina.
66002022	Baha mita nanara yang daukaisna witin siknis taki krikrira prawaia, bara witin wal upla maîa lâka sauhki nani ba, luhpia nani ba sin ikamna; mairka dauki ba baku witin nani dauki ba swiras kabia kaka;
66002023	pât tara witin nani wauhwaia blikamna. Baku serts nani sut ba ai dara walbia yang lika upla lukanka bara kupia munhta ba sut kaikisna; bara man nani kumi banira dia daukram ba kat maikamna.
66002024	Sakuna man nani, Taiataira ra sma ba, baha nani smalkanka nina blikras sma ba; Setan tanka tihu nani witin nani wi ba baku, man nani lika lan takras. Yang mai wisna man nani purara lika wihrika wala mangkras sna.
66002025	Sakuna diara pât brisma ba ban alki bri bas, yang balamna ba kat.
66002026	Ya, ya sip muni pura lubia ba, bara dia, dia yang want sna ba ban tnata kat dauki kabia ba, nisan nani purara karnika bri kaia ba yang mita yabamna,
66002027	Aisiki mita yang ra karnika aikan ba baku; bara baha nani kriki tikbia sin sumi nani slaubla ni paskan kan kriki tiki ba baku.
66002028	Bara titan slilmika ba witin nani ra yabamna.
66002029	Ya ai kyama bri kaka, Spirit dia serts nani ra wi ba walaia sa!'
66003001	"Sardis sertska insalka ra sin ulbi wis: 'Gâd spiritka 7 bri ba bara slilma sin 7 bri ba naha aisisa: Dia daukisma ba yang sut kaikisna, bara kaikisna man ba pruram sa sakuna sturka brisma ba lika raya sma.
66003002	Rawi bus, bara diara nani kau brisma ba mahka dutki alki dauks, kau aiska pali pruras bara; kan yang kaikri man diara daukisma ba Gâdki mapara kasak aingwa apia sa.
66003003	Kupiam krauki bas smalkanka briram ba, bara baha nina bliks bara kli taui Gâd ra bal. Man raya apia kama kaka, aîmplikra baku man ra wamna, bili kaikras kama bara.
66003004	Ban sakuna, Sardis nani tilara brisma, baha nani lika kau ai kwalka nani taski daukras; witin nani yang wal kwala pihni dimi tauki kabia, baha nani ba baku kaia aitani sa bamna.
66003005	Ani uplika nani sip muni pura lubia ba, kwala pihni ni dingkan kabia, bara raya kaia wauhkataya wina, yang ai nina nani ba diki sakamna apia. Aisiki mawanra bara ai insalka nani mawanra sin, yang param wimna witin nani ba yang duki kulkisna.
66003006	Ya ai kyama bri, Spirit ba dia serts nani ra aisi ba walaia sa!'
66003007	"Piladelpia sertska insalka ra sin ulbi wis: 'Naku wisa witinka huli bara kasakkira ba, king Debit ki mihta bri ba; witin dur ba kwakuya bara, upla kumi mita sin sip prakras; bara witin prakuya bara, upla kumi mita sin sip kwakras ba:
66003008	Dia daukisma ba sut yang kaikisna; kaiks mamwanra dur kwakan kum mangkri sa, bara baha ba upla kumi mita sin sip prakras sa; man karnika wiria man brisma, sakuna yang bili ban wali kapram bara, yang ai kulkaia apia wiras kapram.
66003009	Baku bamna, Setan daknika wina nani ba, witinka nani kuninkira Ju wisa sakuna baku apia ba, yang munrika wih minam ra ai lula kribia, bara kaikbia yang man ra latwan mai kaikisna.
66003010	Ban bapi buaia laika ba ban bri kapram, baha ba mita tasba aiskara trabil balaia pyua ba wina ban pain mai bri kamna; baha trabilka ba lika tasba ra iwi uplika sut ra traika kaikbia sa.
66003011	Yang aihni aulni. Bamna dia brisma ba pain alki bri bas, upla kumi mita sin prisantkam ba mihtam wina dakbi bribia.
66003012	Ani uplika nani sip muni pura lubia ba, yang baha nani ra Gâdki tempelka ra walpa bapanka baku daukamna, bara baha wina kli taki wabia apia ban kaiara. Witin nani ra Gâdki nina ba ulbamna, Gâdki taunka nina ba sin, baha ba Jerusalem raya kasbrika purara ba wina bara Gâdki wina aula ba. Witin nani ra sin nini raya ba ulbamni.
66003013	Ya ai kyama bri ba, Spirit mita serts nani ra dia wi ba walaia sa!'
66003014	"Leodisia sertska insalka ra sin ulbi wis: 'Naku wisa witinka Kasakkira ba, witnis kasak bara diara kasak kat aisi ba, Gâd diara sut paskan ba ta wina:
66003015	Dia daukisma ba yang sut kaikisna. Yang kaikisna man ba kauhwla apia sma bara lapta sin apia. Aitani lukamna man ba kauhwla apia kaka lapta katma!
66003016	Sakuna man ba bitu sma bamna, bara kauhwla sin apia, lapta sin apia sma bara, bili wina aikabi mai sakamna.
66003017	Kan man ba lalahkira wisma, bara diara sut mapara pain baman, bara diara luha apia sma; sakuna damra walras sma man ba trabil saura ra sma, umpira pali sma, diara apu, blain, bara kwala sin apu.
66003018	Baha mita, man ra mai smalki mai wisni, yang wina lalah pauni pauta ra pain pali slilkan ba atkma, bara baha mita kasak pali yuyakira kama. Yang wina sin kwala pihni atks, bara wînam kwala apu swiramkira ba dimaia. Yang wina sin wan nakra saîka atks, bara namkra diara kaikaia sip kama.
66003019	Yang lika latwan kaikisna uplika sut ra laui daukisni, wapni sin daukisna. Baku bamna, man kasak bas bara kupiam sin laks.
66003020	Kais, yang dur ra kingbisna; ya yang bili baikra wali dur ba kwakbia kaka, ai watla ra dimi witin wal plun pimna.
66003021	Ya, ya sip muni pura lubia ba, yang king iwaikira plis kum yabamna, yang wal iwaia, sin yang mita pura lui Aisiki wal ai king iwaika ra iwisna ba baku.
66003022	Ya ai kyama bri kaka, Spirit mita serts nani ra dia wi ba walaia sa!' "
66004001	Naha diara nani ningkara, diara aihka wala kum kaikri: kasbrika pura ra dur kum kwakan kan; bara baha bila baikra trumpit baku pas pali yang ra aisan kata ba ai win: "Nara uli bal, bara naha ningkara diara nani takaia ba mamrikamni."
66004002	Baha pali pyua ra Spirit ba ai karnika munhta ra ai brin, bara kasbrika pura ra king iwaika kum bara kan kaikri, bara kingka iwaika bara upla kum sin iwi kata.
66004003	Iwi kan ba lika jasper walpaia ingnikira apia kaka karnilian walpaia baku kan; kingka iwaika ba kir kumadura kum bara kan, bara baha ba lika esmerald walpaia ingnika baku ingwi kan.
66004004	Naha kingka iwaika ba kir, king iwaika kau 24 bara kan kaikri, bara baha nani ra almuk 24 iwi kan, baha nani ba kwala pihni dimi bara ai lal pura ra lalah pauni kraunka nani bri kan.
66004005	King iwaika ba wina imyula nani, bin nani bara alwani nani sin taki kan; bara king iwaika mawanra pauta lakni lampka 7 klauhwi kan, baha nani lika Gâd spiritka 7 ba.
66004006	King iwaika mawanra glas kabuka baku bara kan, glas sangni pali baku. King iwaika ba lilapasra bara baha kir sin diara rayakira 4 bara kan, bara baha nani ba nakra man bangki kan, mawan tanira bara nina tanira sin.
66004007	Diara rayakira pas ba layan baku kan; wala ba bip bul baku kan; yuhmpika ba mawan lika upla mawan baku kan; wahlwalka ba lika yakal kum pâli baku kan.
66004008	Diara rayakira 4 ba kumi bani ai tnawa 6 brikan, bara nakra pali baman bangki kan pura tanira bara bila tanira sin; kakna bara tihmia naku aisi takaskras kan: "Huli, huli, huli, Dawan, Gâd karnika sut bri ba, witinka kan wina bara kata ba, bara ban ba, bara naika balaia ba!"
66004009	Bara diara rayakira nani ba mayunra, prana bara tingki sin king iwaika ra iwi bara yabuya pyua bani, witinka ban kaiara ban raya ba,
66004010	almuk 24 ba witin mawanra ai lula krikuya, bara ban kaiara raya iwi bara ai pura suni mayunisa, bara king iwaika mawanra ai kraunka nani ba mangki, wisa:
66004011	"Wan Dawan bara wan Gâd ka, man lika mayunra ba, prana ba bara karnika ba briaia aitani sma; kan man sika diara sut paskram ba, bara man kupiam laka mita sika baha nani ba ban sa bara paskan kata."
66005001	King iwaika ra iwi ba mihta aihkikara wauhtaya karban kum bri kan kaikri, bara baha bila tanira bara lata tanira sin ulban kan, bara sîl 7 ni prakan kata.
66005002	Insal karnakira kum kaikri, bara witin ka ba ai bila baikra tara ni wini, makabi wali kan: "Ya ba aitani sa sîl nani ba kriki, wauhkataya ba kwakaia?"
66005003	Sakuna kasbrika pura ra, tasba ra, bara tasba munuhnta ra sin kumi apu kan baha wauhkataya kwaki, bahara kaikaia sip kaia.
66005004	Bara yang uya ini kapri, wauhkataya ba kwaki kaikaia upla kumi sin aitani sip sakras kan bamna.
66005005	Bara almuk nani ba wina kum mita ai win: "Kau inpara. Kais Juda tayka Layanka ba, witin ka king Debit kyamka ba, baha ba pura luan sa, bara sip sa sîl 7 ba kriki wauhkataya ba kwakaia."
66005006	Bara, king iwaika ba diara rayakira wahlwal ba lilapas, almuk nani ba lilapas kat, Syîp Lupia kumi bui kan kaikri, baha ba ikan baku kata. Witin ba aringka 7 bara nakra sin 7 brikan; baha Gâd spiritka nani 7 tasba aiskara blikan ba.
66005007	Baha Syîpka Lupia ba bui wan, bara king iwaika ra iwi kan ba mihta aihkika wina baha wauhtaya ulbi karbi swin ba brin.
66005008	witin baha wauhkataya ba prak brin bara, diara rayakira wahlwal ba bara almuk 24 ba, Syîp Lupia ba mawan kat ai lula krikan. Witin nani sut arp kum bri kan, lalah pauni ni daukan kapka sin dus mâka kia pain bangki bri kan, bara baha nani ba lika Gâd uplika nani pura sunra nani sa.
66005009	Witin nani naha lawana raya na aiwani kan: "Man lika wauhkataya ba briaia, bara sîl nani ba krikaia sin aitani sip sma. Kan man lika mai ikan kata, bara tamya ni yang nani na Gâd luhpia nani wisi wan atkram, taya satka bani wina, bila sat aisi ba wina, nisan satka bani wina sin.
66005010	Witin nani ba ni king tasbaia kum prîst nani daukram, wan Gâd ka warkka daukaia dukyara, witin nani tasba ra karnika alki bri kaia."
66005011	Baha ningkara kaikri, bara insal ailal bila baikra walri; baha nani ba king iwaika ba kir, diara rayakira nani ba kir, almuk nani ba sin kir kata. Witin nani ba milyan bara milyan kan,
66005012	bara ai bila baikra karna ni aisin: "Sakripais daukan Syîp Lupia ba aitani sip sa pura aimakan karnika nani sut ba briaia, sins laka ba, baha kukan ba, pain kulkan laka ba, prana ba bara mayunra ba sin!"
66005013	Gâd mita diara paskan nani ba sut sin walri, baha nani kasbrika pura ra ba, tasba ra ba, tasba munuhnta ra nani ba, kabu ra nani ba, bara baha nani ra kan ba sut naku aisi kan: "Mayunra ba, pain kulkan laka ba, prana ba, karnika ba sin, king iwaika ra iwi bara yan kabia, Syîp Lupia bara sin, ban kaia ban kaiara!"
66005014	Diara rayakira wahlwal ba nan aisi kan: "Baku kabia!" Bara almuk nani 24 ba ai lula kriki, bara mayunan.
66006001	Bara Syîp Lupia ba sîl 7 ba wina pas ba krikan ba kaikri, bara diara rayakira wahlwal ba wina kum ba ai bila baikra ba sin alwani baku naku aisan walri: "Man nani bal!"
66006002	Yang kaikri, bara bahara aras pihni kum kata, bara pura ra uli kan ba lika ai mihta ra pantamangka kum brikan. Witin ra kraun kum yan, bara witin ba sip muni pura lui bal takan, bara pura luaia mata.
66006003	Syîp Lupia ba sîl wal ba krikan bara, diara rayakira wahlwal ba wina walka ba naku aisan walri: "Man nani bal!"
66006004	Bara aras wala kum bal takan, baha ba lika pauni kan, bara pura ra uli kan ba karnika brikan, tasba aiska wina kupia kumi laka ba sakaia, bara yaka upla nani ba aiklabi pana, pana prui tiwaia; bara witin ra sord tara kum sin yan kata.
66006005	Syîp Lupia ba sîl yuhmpika ba krikan bara, diara rayakira 4 ba wina yuhmpika ba nan aisan walri: "Man nani bal!" Yang kaikri, bara bahara aras siksa kum kan. Baha pura ra uli kan ba ai mihta ra paund kum brikan.
66006006	Bara diara rayakira nani tila ba wina bila baikra kum naku aisi kan walri: "Plauar kwart kumi mana ba silin kumi, bara barli kwart yuhmpa ba silin kumi; sakuna alib batana laya, wain ba sin man yarka tiwbiara."
66006007	Syîp Lupia ba mita sîl wahlwal ka ba krikan bara, diara rayakira wahlwal ba win: "Man nani bal!"
66006008	Yang kaikri, bara bahara aras lalahni kum kata. Baha pura ra uli kan ba nina Prura. Bara baha nina ra pruan nani tasbaia wina ba aula kan, witin nani ra karnika yan kan tasba manka wahlwal ba wina manka kumi ba purara karnika alkaia, bara war daukaia, plun tiwan nani sin bribalaia, siknis nani bara tasba daîwra wail nani ni sin bri balaia upla ikaia.
66006009	Syîp Lupia ba sîl matsip ba krikan bara, altar munuhnta ra Gâd sturka yamni tawan bara baha witniska nani taki kan tawan ikan solka ba kaikri.
66006010	Naha nani ai bila baikra karna wini kan: "Dawan, man hulikira sma ba bara kasak kat pramis daukisma ba, ahkia kat man ba lâ daukma naha tasba ra iwi nani ra, bara pana ikma wan pruanka nani ra?"
66006011	Bara witin nani banira kwala pihni kum yan kan; witin nani ra sin win kata pyu wiria wingka puhbia, ai muihni nani Gâd warkka dauki ba sut daukbia ba kat, bara baha nani ba sin witin nani ra ikan ba baku ikaia kan.
66006012	Syîp Lupia ba sîl 6 ka ba krikan bara, yang kaikri, bara tasba nikban tara takan. Lapta ba siksa takan sin sari kwalka siksa baku, bara kati ba pauni pali takan tala baku;
66006013	slilma nani kasbrika pura ra ba, tasba ra kauhwan, kwah damni dusa ai ma kura nani, pasa karna mita nikbuya bara bataki ba baku.
66006014	Kasbrika pura ra laptiwan wauhtaya kum karbi blaki ba baku; bara il nani ba sut, kîdakura nani ba sin ai pliska nani wina kitban kan.
66006015	Bara tasba kingka nani ba, upla tara nani ba kira, lalahkira nani ba, suldawa wihtka tara nani ba, karnakira nani ba, alba nani ba bara pri uplika nani sut sin, kipla unta nani ra bara il walpika nani ra sin wih yukuwan;
66006016	bara il nani ra bara walpa nani ra sin, witin nani naku wi kan: "Yang nani puri ra kauhws, bara baha king iwaika ra iwi ba mawan wina wan yukuks, Syîp Lupia mita lauanka tara yabaia ba wina sin.
66006017	Kan lauanka tara yua ba balan sa, bara ya baha mapara ban buaia sip kabia ki?"
66007001	Naha ningkara, yang insal wahlwal kaikri, bara baha nani ba wan tasba mapa wahlwal ba pura ra ai mina ra bui bangwi kan, bara witin nani mita wan tasba payaska wahlwal ba dutki alki kan, baha ba wan tasba pura ra wiria pan yaka kraubia apia wisi sia, kabu purara sin apia, dus kumi purara sin apia.
66007002	Insal wala kum sin lalma wina aula kan kaikri, bara witin lika Gâd rayakira sîlka ba bri kata. Naha insalka ba ai bila baikra tara ni insal wahlwal tasba ra bara kabu ra rausauhkaia karnika, Gâd wina brin nani bara wini win:
66007003	"Man nani tasba ra saura munpara, kabu ra, dus nani ra sin wataui munpara, yang nani wan Gâdka dukia dadaukra nani ba lal pura ra sîl kum ni sain mangkamna ba kat!"
66007004	Bara sîl mangkan uplika nani kulkan ba walri; baha ba naku kata: Israel uplika kyamka sut wina 144,000.
66007005	Juda kyamka wina 12,000 sîl mangkan kan; Ruben kyamka wina 12,000; Gad kyamka wina 12,000;
66007006	Asir kyamka wina 12,000; Naptilai kyamka wina 12,000; Manase kyamka wina 12,000;
66007007	Simeon kyamka wina 12,000; Libai kyamka wina 12,000; Isakar kyamka wina 12,000;
66007008	Sebyulon kyamka wina 12,000 Josep kyamka wina 12,000; bara Bensiman kyamka wina 12,000.
66007009	Baha ningkara yang kaikri, bara bahara upla ailal pali bara kan, bara ailal kan bamna upla kum mita sin sip kulkras kata. Baha nani ba nisan sat, sat wina, tayka sat, sat wina, bila aisi sat wina, bara upla nani sat, sat wina kan, bara king iwaika ba mawanra bara Syîp Lupia ba mawanra sin bui kan. Witin nani kwala pihni dimi kan, ai mihta nani ra sin dus wahya satka nani bri kata.
66007010	Witin nani sut ai bila baikra tara wini, aisi kan: "Pura luan laka ba wan, Gâdka dukya sa, witinka king iwaika ra iwi ba, bara Syîp Lupia ba dukya sin!"
66007011	Bara insal nani ba sut king iwaika ba kir, almuk nani ba kir, bara diara rayakira wahlwal ba sin kir bui kan; bara king iwaika ba mawanra ai mawan nani ra kauhwi, Gâd ra mayuni,
66007012	nan aisi kan: "Baku kabia! Mayunra ba, prana ba, sins laka ba, tingki laka ba, kulkan laka ba, karnika ba, bara karna kaia laka ba sut sin, wan Gâdka yan kabia, ban kaia ban kaiara. Baku kabia!"
66007013	Bara almuk nani ba wina kum, yang ra ai makabi walan: "Naha nani kwala pihni dimi nani na, ya sa? Bara ani wina witin nani balan?"
66007014	Yang wisatna: "Dawan, man baman kaikisma; yang lika kaikras." Bara witin ai wisata: "Naha nani sika trabil tara bak lui aula ba, bara ai kwalka nani tuskan ba Syîp Lupia ba talya ra pihni daukan sa.
66007015	Baha mita Gâd king iwaika mawanra buisa, bara ai tempelka ra kakna bara tihmia ai dukya dauki sa. Witinka king iwaika ra iwi ba witin nani tilara ban takaski ai kaina kahbia.
66007016	Witin nani kli plun wauhwbia apia, li din sin daukbia apia; wan yu laptika ambia apia, lapta wala mita sin munbia apia,
66007017	kan Syîp Lupia ba, witinka king iwaika lilapas kat ba witin nani ra syîp baku main kaikbia, bara witin nani ba raya kaia laya karma nani kat brih wabia; bara Gâd witin nani nakra wina nakra laya nani ba sut diki sakbia."
66008001	Syîp Lupia ba mita wauhkataya ra sîl 7 ba krikan bara, kasbrika pura ba sap takan awar bakriki.
66008002	Baha ningkara insal 7 Gâd mawanra bui nani kan ba kaikri; witin nani ra trumpit 7 yan kan.
66008003	Baha wina insal wala kum balan, witin lika dus nani mâka kia pain angkaika watla kum lalah pauni ni paskan ba brikan, bara altar ba mawanra bui kan. Witin ra dus nani mâka kia pain uya yan kan, Gâd uplika nani sut pura sunra nani ra praki lalah pauni altarka king iwaika mawanra kan ba pura ra.
66008004	Bara dus nani mâka kia pain kyasmika ba insal mihta wina Gâd mawanra uli kan, Gâd uplika nani pura sunra nani ba wal.
66008005	Bara insal ba dus nani mâka kia angkaika watla ba brih, kwasku ami altar kan ba ni bangki muni, wan tasba purara lulkan; bara alwani nani takan, bin nani, imyula nani, tasba nikbanka sin.
66008006	Bara insal 7 trumpit 7 bri kan ba, mahka puhbaia ridi taki kan.
66008007	Insal pas ba ai trumpitka puhban, bara li ma tara nani, pauta lakni tala wal miks auhwan, bara baha ba wan tasba pura ra lulkan kan. Wan tasba na yuhmpa wina kumi ba ami tiwan, dus nani yuhmpa wina kumi ba prui kan, bara twi kura yuhmpa wina kumi ba sin.
66008008	Insal wala ba ai trumpit ba puhban, bara il tara kum baku pauta wal klauhwi kan ba, kabu ra lulkan dimwan. Kabu ba yuhmpa wina kumi ba tala man takan,
66008009	bara kabu ra daîwan nani raya iwi ba yuhmpa wina kumi prais ba sut prui tiwan, bara duri tara nani manka yuhmpa wina kumi prais ba sauhki tikan kan.
66008010	Insal yuhmpika ba ai trumpitka puhban, bara slilma tara kum auas klauhwi baku kasbrika pura wina kauhwan. Baha ba awala nani bara li karma nani manka yuhmpa wina kumi prais pura ra kauhwan.
66008011	Baha slilma nina ba tanka Tahpla. Bara li nani manka yuhmpa wina kumi prais ba li tahpla takan, bara upla ailal laya din ba sut pruan, baha ba tahpla kan bamna.
66008012	Insal wahlwalka ba ai trumpitka puhban, bara wan yu lapta manka yuhmpa wina kumi prais ba sauhkan kan, kati manka yuhmpa wina kumi prais, bara slilma nani manka yuhmpa wina kumi prais sin. Baha mita, baha nani manka yuhmpa wina kumi prais ba tihmu takan, bara kakna manka yuhmpa wina kumi prais bara tihmia manka yuhmpa wina kumi prais sin ai ingnika yabras kata.
66008013	Baha ningkara yang kaikri, bara yakal kum kasbrika pura ba lilapasra pâli tauki kan walri; witinka ai bila baikra tara ni aisi kan: "Alai! Alai! Alai kabia!, tasba ra iwi uplika nani ba mapara, trumpit nani na insal wala yuhmpa ba puhbia bara!"
66009001	Insal 5 ka ba ai trumpitka puhban, bara slilma kum kasbrika pura wina tasba kauhwan kan kaikri; baha tihuka tara kîka ba yan kata.
66009002	Ba ningkara, baha tihuka ba kwakan bara, baha wina kyasma takan sin kubus tara kum kyasmika baku; bara baha kyasmika mita yan wan yu lapta ba bara pasa ba sin tihmu takan.
66009003	Kyasmika ba wina tristrisya nani taki tasba purak pâli bangwi kan; bara baha nani ra karnika yan kan tasba ra misri nani karnika bri ba baku.
66009004	Witin nani ra adar yan kan tasba ra twi ba saura munaia apia, diara kura kumi ra sin apia, dus kumi ra sin apia, upla nani Gâd sîlka ba ai mawan purara mark munras ba baman lika.
66009005	Sakuna baha nani ra upla ikaia lika adar yaras kan, latwan baman yabaia kati 5 baku; bara latwanka yabi nani kan ba lika misri kum upla ra sami ba latwanka baku kan.
66009006	Baha kati 5 nani ra upla nani ba prura plikbia, sakuna sakbia apia; bara pruan dauki nani kabia sin, prura ba lika witin nani wina laiura takbia.
66009007	Tristrisya nani ba aras nani war ra waia ridi daukan ba baku kan; bara ai lal nani purara diara kum lalah pauni kraunka talia baku brikan, bara ai mawan ba lika uplika mawan baku.
66009008	Ai tawa nani ba, mairin tawa baku kan, bara ai napa nani ba lika layan napa baku.
66009009	Ai wîna tara nani ra ayan ni daukan praka nani baku ni dingkan kan, bara ai tnawa nani binka ba lika, wagin ailal aras nani raski war ra brih plapi dimuya binka baku.
66009010	Ai waika nani ba napa nani brikan, sin misri bri ba baku. Bara ai waika nani ra karnika bri kan upla nani ra rau sauhkaia kati 5 prais.
66009011	Tristrisya nani ba ai wihtka kum brikan, baha lika tihu tara insalka ba. Naha insalka nina lika Hibru bila ra Abadôn makisa, bara Grîk bila ra Apolyon.
66009012	Sauhkanka pas ba lui wan; sakuna kau wal balaia sa.
66009013	Insal 6 ka ba ai trumpitka puhban bara, lalah pauni altar ka wahlwal ba aringka nani wina, baha Gâd mawanra kan ba wina, bila baikra kum takan yang walri.
66009014	Bara bila baikra ba insal 6 trumpit brikan bara win: "Jupratis awalka tara ra insal wahlwal priskan ba, langks."
66009015	Insalka 4 ba langkan kan; witin nani ba ridi daukan kan baha awarka ra yua ra, katka ra bara sin manka ra upla yuhmpa bani wina kumi ba ikaia.
66009016	Ai suldawaka nani aras uli kan ba kulkan walri, bara baha ba lika milyan handat wal kata.
66009017	Baha diara aihka kaikri bara; aras nani bara kan aîulra nani ba sin; aras uli nani ba ai lama prakaika brî kan ba lika pauta klauhwi baku kan, blu jasint baku kan, bara lalahni sin sulpa baku kata. Araska nani lal ba lika layan lal baku, bara ai bila nani wina pauta, kyasma bara sulpa sin taki kan.
66009018	Upla yuhmpa bani wina kumi ba naha pâtka saura yuhmpa aras nani bila wina taki kan ba ikan kan: pauta, kyasma, bara sulpa ba mita.
66009019	Kan baha araska nani karnika ba ai bilara bara ai waikara sin kata; ai waika nani ba pyuta nani lal nani bri baku kan bamna, baha nani ni upla ra klala yabi kan.
66009020	Bara upla wala nani baha pâtka saura nani mita ikras kan ba, ai kupia lakras, diara saura nani dauki kan ba sin swiras, ulasa nani ra ai pura suni mayuni kan ba lalah pauni ni, lalah pihni ni, lalah pauni ni, walpa ni, dus ni paskan nani ra ai pura suni mayuni kan ba sin swiras, baha nani sip aisaras sip kaikras, sip walras, sip sin wapras ba.
66009021	Ai kupia sin lakras upla nani iki ba swiaia, sukia laka nani, bara rug laka nani, diara impliki nani ba sin swiras.
66010001	Bara insal karnakira wala kum, kasbrika pura ba wina bal iwuya kan kaikri. Witin ba kasbrika kum ni dingkan kan, bara ai lal pura ra kumadura kum brikan; ai mawan ba wan yu lapta baku ingwi kan, bara ai kuhma nani ba lika pauta lakni playa nani baku kan.
66010002	Ai mihta ra wauhkataya sirpi blakan kum ilingki brikan; bara ai mina aihkika ba kabu purara mangkan, bara ai mina smihka ba lika saungka purara brikan.
66010003	Bara ai bila baikra tara ni winan, sin layan kum ihbi ba baku. Witin winan bara, alwani 7 ba ai bila baikra nani saki winan.
66010004	Alwani 7 ba aisi kan ningkara, yang mahka ulbaia kapri; sakuna kasbrika pura ra ba wina bila baikra kum ai aisan walri: "Alwani 7 diara nani aisan ba, pain yukuki bris; baha nani ba ulpara."
66010005	Baha ningkara, insal kabu pura ra bara saungka ra bui kan nani ba kaikri, ai mihta aihkika kasbrika pura tani ra bukan,
66010006	bara Gâd nina maki swir taki, witin ka ban kaiara raya iwi ba, bara kasbrika pura ra, tasba, kabu bara diara nani sut bahara bangwi ba paskan ba, bahara nan wisata: "Kau pyua apu kabia.
66010007	Sakuna insal 7 ba ai trumpitka mahka puhbaia pyua balbia bara, Gâd dahra yukukan ba aimakan kabia, witin pali ba ai dukia dadaukra nani dahra aisasara nani ra win ba baku."
66010008	Baha bila baikra kasbrika pura wina aisi kan walri, yang ra kli aisin bara ai win: "Was, baha insalka kabu pura ra bara saungkara bui ba mihta ra baha wauhkataya lupia ulbi karbi swin kan ba ilingki bri ba bris."
66010009	Yang insalka ra wari, bara wauhtaya lupia ba aikbia wiri. Bara witin mita ai win: "Brih bara pis. Bilam ra nasma baku damni kabia, sakuna byamra bilara lika tahpla takbia."
66010010	Bara wauhtayki lupia ba insal ba mihta wina brih piri; baha ba bili ra nasma baku damni kan, sakuna piri ningkara, byaira bilara tahpla takan.
66010011	Bara yang ra ai win kan: "Man kli Gâd dahra aisasara kaia sma upla ailal dukyara, nisan nani, bila sat ailal, bara king nani dukyara sin."
66011001	Witin nani wina dus kum aikan, yauhrus dusa baku kan, baha ni diara kulkaia, bara naku ai aisan: "Bus, bara Gâd tempelka bara altar ba sin kulki kais, bahara upla nani ai pura suni mayuni ba sin kulks.
66011002	Sakuna tempel kutbanka painkira latka ba tani lika kulkpara, kan baha ba upla trengsar nani mihta ra mangkan sa, bara witin nani taun hulikira ai mina ni taibi bribia kati 42 prais.
66011003	Bara yang mita witnis ka wal blikamna daihra aisaia dukyara yu 1,260 bara witin nani sari kwalka sin dimi kabia."
66011004	Naha witniska wal sika alib dusa wal ba, kyandil mina wal ba sin, bara baha nani ba tasba Dawanka mawanra mangkan sa.
66011005	Upla kum mita baha nani ra saura munaia lukbia kaka, witin nani ai bilak pauta aswan saki ai waihla nani ba angki apu pali daukisa; bara baku ya, ya mita witin nani ra saura munaia lukbia ba, sut prubia.
66011006	Baha witnis ka nani mita kasbrika pura ba prakaia karnika brisa, bara Gâd dahra aisabia yua nani ra sin, yaka li aubaia apia. Witin nani li ba tala ra lakaia karnika brisa, bara pât saura sat, sat ni tasba ra rausauhkaia sin, aima an witin nani want kabia ba kat.
66011007	Sakuna ai warkka ba dauki tnata alkbia bara, daîwan aihka saura kum tihu tara wina taki aula ba, witin nani mapara aiklabia, witin nani ra sin pura lubia bara sut kat ikbia.
66011008	Ai wîna tara nani pruan ba, wan Dawan dus prihni ra saban taunka tara wakpaska nani ra prawi kabia. Baha nina ba spirit tanka mapara Sadam makisa, Idsipt sin.
66011009	Bara yu yuhmpa pura bakriki upla sat, sat nani ba, tayka nani ba, bila sat aisi nani, nisan nani wina sin, baha nani wîna tara pruan ba kaikbia, bara swika bikbia sin apia.
66011010	Tasba ra iwi uplika nani ba naha wal pruan na dukyara lilia man kabia. Witin nani lilia tara dauki, pana, pana ai walkara prisant blikbia; kan baha witnis ka wal Gâd dahra aisi nani kan ba mita, witin nani ra uya rausauhki kan bamna.
66011011	Sakuna yu yuhmpa pura bakriki ba ningkara, Gâd mita kli rayaka yaban bara kli buan, bara witin nani ra kaikan uplika nani ba sut sibrin tara alkan.
66011012	Baha ningkara, witnis wal ba kasbrika pura ra ba wina bila baikra kum witin nani ra aisan walata: "Man nani pura nara uli bal!" Bara ai waihla nani kaiki kan bara kasbrika purara uli wan kasbrika kum bilara.
66011013	Baha sin pyua tasba nikban tara kum takan, bara taun ba manka 10 daukan wina kumi ba kauhwan, bara tasbika nikbanka ba mita upla 7,000 pruan. Uplika nani pruras swakwan ba sibrin tara alkan, bara kasbrika pura ra Gâdka ra mayunra yabi kan.
66011014	Pât saura wal ba lui wan; sakuna naika pali yuhmpika ba aula.
66011015	Insal 7 ka ba ai trumpitka puhban, bara kasbrika pura ba wina bila baikra tara nani wali bangwan. Baha nani naku aisi kan: "Naha tasba kingka laka ba nana ra wan Dawan dukya sa, ai Kraist ka dukya sin, bara witin ban kaiara king aimaki kabia."
66011016	Bara almuk 24 nani ai king iwaika nani ra iwi Gâd mawan ra nani kan ba, ai mawan nani ra tasba kat kauhwi, Gâd ra ai pura suni mayuni kan,
66011017	naku aisan kan: "Dawan Gâd, man karnika sut brisma ba, man ban sma ba, ban katma ba, bara balaia sma ba, yang nani tingki mai wisna, karnikam tara ba brih mahka king aimakram bamna.
66011018	Nisan nani ba kupia baiwi sa, sakuna man lauankam yua ba balan sa, pruan nani laka daukaia pyua ba sin, bara dukia dadaukram nani man damhra aisi kan bara ai prisantka ba yama, hulikira nani ra, bara ninam kulki nani ra sin, tara nani apia kaka sirpi nani kabia sin. Naha tasba sauhki uplika nani ra, sauhki tikaia katma pyua ba balan sa."
66011019	Bamna Gâd tempelka kasbrika purara ba kwawan, bara lâ auhbaia watla ba tempel ra kaikan kata. Bara imyula nani, bin nani, alwani nani, tasba nikban sin kum takan, li ma tarka tara nani sin auhwan.
66012001	Bara kasbrika purara sain tara kum takan: mairin kumi wan yu lapta ba ni kwala baku dingkan kan, bara kati ba ai mina nani munhta ra brikan, ai lal purara sin kraun kum slilma 12 ni daukan.
66012002	Naha mairka na kwihra kan, bara uya ini kan ai byara bui kan bamna, bara aisubaia pat baila kan bamna.
66012003	Baha ningkara kasbrika purara sain wala kum takan: Baha ba dragun pauni kum kan, ai lal 7 brikan, aringka 10 bara ai lal bani purara sin kraun kum.
66012004	Bara ai waika ni, kasbrika purara slilma nani yuhmpa bani wina kumi ba raski tasba ra lulkan. Dragun ba mairin mahka aisubaia kan ba mawanra buan, ai luhpia aisubi takbia ba mahka piaia wisi.
66012005	Bara mairin ba luhpa waitna kum baikan, bara naha tuktika sika nisan nani sut purara king aimakbia ayan klalka nani kira. Ningkara, ai luhpia ba ai mihta dakban kan, bara Gâd mawanra bara ai king iwaika mawanra brihwan kata.
66012006	Mairka ba lika upla iwras tasbaia ra plapan; bahara Gâd witin ai pliska kum ridi daukan kan, bara bahara sin yu 1,260 prais, witin ra plun dakaki kabia.
66012007	Bara kasbrika purara war tara kum takan: Maikal ai insalka nani aikuki dragun ba mapara aiklaban. Dragun ka ai insalka nani sut kira sin mapara bui aiklaban;
66012008	sakuna witin nani aiklabanka ba sip pura luras kan, bara dragun ai insalka nani wal kasbrika pura ra pliska apu takan.
66012009	Baku bamna, dragun tara ba latara lulkan kan. Witin sika pyuta almuk ba, nina debil bara Setan maki ba, witin ka mita sika tasba aiskara kunin aisi ba. Witin ai insalka nani kira tasba ra lulkan kata.
66012010	Bara kasbrika purara bila baikra tara kum walri, naku aisin: "Swaki sakan laka ba pat balan. Yawan wan Gâd karnika ba kingka laka ba. Nanara Kraist karnika ba marikan sa. Kan wan muihni nani dahra kwakwahkra ba saki lulkan sa, witinka kakna bara tihmia wan Gâd ka mawanra baha nani dahra kwahki kata ba.
66012011	Wan muihni nani witin pura luan sa Syîp Lupia ba ai talia laikan ba mita, diara kasak kat witniska aisi ba mita sin; kan witin nani ai rayaka ba tikaia sibrin apu, sakuna pruaia lika wilin nani kan.
66012012	Bamna, kasbrika pura ra nani sma ba, liliam taki bas, man nani bahara iwisma ba! Sakuna tasba ra kabu ra iwi nani ba mapara lika alai pali kabia, kan debil ba man nani ra iwan sa, ai kupia sin baikan sa, kan witin kaikisa kau pyua wiria baman brisa bamna."
66012013	Bara dragun, witin ba tasba ra lulkan kan kaiki, baha mairka luhpa waitna kum baikan ba, mahka nina bliki rau sauhkan.
66012014	Sakuna mairin bara yakal tnawa tara wal yan kan, upla iwras tasbaia pliska bara pâli wabia wisi; mani yuhmpa pura bakriki witin ra plun dakaki kaia kan ya ba pliska ra, pyuta ba wina laiura bara kaia.
66012015	Pyuta ba ai bila wina mairin ba nina ra li sakan, awala kum dauki mairka ba alki brihwaia,
66012016	sakuna tasba mita mairin ba help munan; tasba ai bila kwakan, bara baha awalka dragun ai bila wina sakan kan ba langkan.
66012017	Baku bara, dragun ba mairka mapara uya ai kupia baikan, bara mairka kyamka nani kau bara nani kan ba mapara aiklabaia wan, baha nani Gâd laka bila nani alki ba, bara Jisas Kraist sturka yamni kat kasak nani ba.
66012018	Bara dragun ba kabu auhwika purara buan.
66013001	Bara yang daîwan saura kum kabu wina bal uluya kan kaikri; witinka ba lal 7 brikan, bara aringka 10. Ai aringka bani ra kraun kum brikan, bara ai lal nani ra Gâd kupia sauhkaia nina kum ulban kata.
66013002	Naha daîwra saura kaikri na limi baku kata, mina nani ba wingku tara mina nani baku, bara bila ba lika layan bila baku. Dragun ba mita witin ra ai karnika, ai kingka iwaika, bara wihta laka tara alki kaia ba sin yan kan.
66013003	Daîwra trengsar, lal kumi ra insauhkan kum brikan pruaia praiska; sakuna insauhkanka ba rakan, bara tasba aiska ba ta iwan, bara daîwra trengsar ba nina blikan.
66013004	Upla sut dragun ra ai pura suni mayuni kan, daîwan saura bara karnika yan kan bamna. Witin nani mita daîwan saura bara sin ai pura suni mayuni, nan aisin: "Ya ba naha daîwra saura na wal baku saki? Ya witin mapara aiklabaia sip saki?"
66013005	Daîwra saura bara sin adar yan kan Gâd mapara praut bara bila saura nani sin aisaia, bara karnika sin yan kan kati 42 wihta aimakaia.
66013006	Baha baku daukan bara; Gâd mapara, watla ba mapara, bara kasbrika purara upla nani ba, mapara diara saura aisin.
66013007	Witin ra sin yan kan, Gâd uplika nani mapara war daukaia, sut pura lubia ba kat; bara karnika yan tayka bani pura ra, upla nani ba purara, bila sat, sat aisi ba pura ra, bara nisan sat bani pura ra sin.
66013008	Tasba paskan pyua wina, syîp Lupia, ikan ba raya kaia wauhkataya bara, nina ulbras uplika nani tasba ra ba baha nani baman, baha daîwra saura ra mayunbia.
66013009	Man nani kyama brisma kaka, wali bas:
66013010	"Baha nani silak ra mangkaia kan ba; silak ra brihwan kabia; baha ani uplika sord ni ikaia kan ba, sord ni ikan kabia." Nahara sa sika Gâd uplika kasakka lukan ba nahki bapi buaia ba sin.
66013011	Baha ningkara, daîwra saura wala kum tasba wina bal uluya kan kaikri. Naha na aringka wal brikan syîp aringka nani baku, sakuna witin lika dragun baku aisi kan.
66013012	Bara daîwra saura pas kata ba karnika aiska brikan ai mawan kat. Witin mita muni kan tasba ba bara bahara iwi nani ba sin daîwan saura pas kata bara ai pura suni mayunbia wisi, witinka pruaia insauhkanka brikan wina rawan kan ba.
66013013	Sain tara nani sin dauki kan. Witin upla nani sut mawanra kasbrika purara ba wina tasba ra pauta klauhan yan kauhwisa.
66013014	Bara baha sainka nani daîwan saura pas kata ba mawanra yan dauki kan bak, tasba ra iwi uplika nani ra kunin munan, bara witin nani ra adar yan baha daîwra saura ba sord ni klakan sakuna ban raya kaia sip kan ba, lilka kum daukaia.
66013015	Bara daîwra saura wala bara karnika yan daîwan saura pas ba lilka ra rayaka yabaia dukyara, bara baku baha lilka ba aisaia sip kabia, ban sin baha nani witin ra ai pura suni mayunras kan nani ba ikaia.
66013016	Kau baha purkara, witin mita upla sut ra munan, tuktan nani bara almuk nani, lalahkira nani bara umpira nani, pri uplika nani bara alba nani ra sin, ai mihta aihkika nani ra apia kaka ai mawan nani purara mark kum mangkbia.
66013017	Bara upla kumi sin markka ba, daîwan saura nina ba, ai nina numbika ba apu kan kaka, sip apia kan diara atki briaia, diara atki yaia sin.
66013018	Nahara lika sins laka ba want pali sa; ya tanka bri ba, daîwra saura numbika ba kulki kaikbia, upla numbika ba lika. Baha numbika sa 666 sa.
66014001	Baha ningkara yang kaikri, bara Syîp Lupia ba Saion ilka ra bui kan. witinka wal upla 144,000 bara kan, bara baha nani ai lal pura ra Syîp Lupia nina ba bara ai Aisika nina ba sin ulbi bri kata.
66014002	Bara kasbrika pura ba wina bin kum taki kan walri, baha ba li aubra binka baku bara alwani karna binka ba baku kan; arp kakangbra ailal ai arp ka nani kangbi ba binka baku kan.
66014003	Bara witin nani lawana raya kum aiwani bangwi kan, king iwaika ba mawanra, diara rayakira wahlwal ba mawanra, almuk nani ba mawan ra sin. Upla kumi sin baha lawana ba sip lan takras kan, baha nani 144,000 tasba uplika nani tila swaki sakram ba baman lika.
66014004	Naha nani sika mairin nani wal taski taki bangwras kan ba, bamna witin nani sunu ban sa. Witin nani na Syîp Lupia ba nina blikisa ani anira wabia ba; witin nani na upla nani tila wina swaki sakan sa, bara naha nani sika pas upla nani Gâd dukya bara Syîp Lupia ba dukya sin.
66014005	Ai bila nani ra kunin kumi sin sakras kan; witin nani na pât apu sa, Gâd king iwaika mawanra.
66014006	Bara yang insal wala kum kasbrika pura ba lilapas kat pâli tauki kan kaikri. Naha lika ban kaiara smalkanka kum brikan, tasba ra iwi uplika nani ra smalkaia, nisan sat banira, tayka banira, bila sat banira, upla nani sut ra sin.
66014007	Bara witin ai bila baikra tara ni aisi kan: "Man nani Gâd ra sibrin luks bara mayunra sin yas, witin ba lâ daukaia awarka ba pât aimakan sa bamna. Gâd ra puram suni mayuni bas, witinka ba kasbrika purara, tasba, kabu, bara li karma nani sin paskan ba."
66014008	Insal wala kumi baha nina blikan, bara nan wisata: "Pât kauhwan! Babilun tara ba pât kauhwan sa, witin ai taskika laka wainka laya ni upla nani sut ra dakaki bla ikan bamna!"
66014009	Insal yuhmpika ba taura wal wata ba nina blikan, bara ai bila baikra karna aisi kan: "Upla kum baha daîwan saura ba lilka ra ai pura suni sa kaka, bara markka ba sin ai lal pura ra ai mihta ra swika mangkbia kaka,
66014010	Gâd kupia baiwanka wainka ba diaia kabia, baha ba uya karna pali ai lauanka bara witin laikan sa. Ani uplika naha daukbia ba, pauta klauhwan ni sulpa ni sin rausauhkan kabia Gâd insalka nani mawanra, Syîp Lupia ba mawanra sin.
66014011	Witin nani ra rausauhki kyasmika ba ban kaia ban kaiara uli wisa. Bara baha nani daîwan saura ba bara ai lilka ra ai pura suni mayuni ba, ai nina markka ba sin bri ba, kakna bara tihmia bribia apia."
66014012	Nara sika Gâd uplika nani, ai kupia alki brî ba kaikbia, baha nani Gâd lâka nani wali dauki ba, bara Jisas ra sin ban kasak luki nani ba.
66014013	Bara bila baikra kum kasbrika pura ba wina yang ra ai aisi kan walri: "Naha na uls: 'Nanara wina pruan nani ba yamni pali sa, witinka nani Dawan ra lalukra nani takisi prubia ba.' " "Au --Spirit ba baku wisa--, kan witin nani ai warkka karna nani wina wingka puhban sa, bara ai warkka nani mita ai yula kahbi kabia."
66014014	Bara yang kaikri, bamna kasbrika pihni kum bara kan; bara kasbrika ba pura ra upla baku kum iwi kan. Witin ai lal purara lalah pauni kraunka kum brî kan, bara ai mihta ra lika ispara mala pali kum brikan.
66014015	Bara tempel ba wina insal wala kum takan, bara ai bila baikra tara ni kasbrika pura ra iwi kata bara wini kan: "Ispara ba ni ma ba klaks; kan pyua ba balan sa, bara insla ma tasba ra ba pât pihwan sa."
66014016	Bamna kasbrika purara iwi kan ba ai isparka ba tasba ra lulkan, bara tasba ra ma nani ba dakan.
66014017	Bara kasbrika purara tempel watla kum bara ba wina, insal wala kum takan, bamna witin sin ispara mala bali kum bri kan.
66014018	Bara altar ba wina insal wala kum bal takan, bara witin lika pauta klauhwan purkara karnika bri kan. Witin ispara mala pali bri kan bara ai bila baikra tara ni wini, nan win: "Isparkam mala pali daukan ba ni wain kiwka ma wihta nani tasba ra ba klaks, baha nani ba pauan sa bamna!"
66014019	Bara insal ba ai isparka mala pali ba tasba purara lulkan, bamna tasba wainka ma nani ba wahbi, wain taibaia watlika tara kum ra auhban; baha sika Gâd kupia baiwanka tara ba.
66014020	Wain ma nani ba taun lata tanira taibi sakan kan, bara wain laikaika untika ba wina tala taki, aras nani un mangkan ba kat uli kan, mails handat wal prais.
66015001	Kasbrika purara sain tara aihkakira pali wala kaikri: insal 7 pât tara 7 las nani ba bri kan kaikri. Baha pâtka tara nani ba wal, Gâd kupia baiwanka ba tnata alki kan.
66015002	Glas kabu ka baku kum sin kaikri, pauta klauhan abalki daukan; bara witin ka nani daîwan saura ba wina, ai lilka wina bara ai nina numbika ra sin, sip muni pura luan nani ba, baha glas kabu ka lamara kan, Gâd arp nani yaban kan ba brih.
66015003	Baha witin nani Gâd dukia dadaukra, Moses lawana aiwani nani kan, Syîp Lupia lawana ba sin. Bara baha lika naku kata: "Dawan Gâd, karnika sut brisma ba, diara aihkakira daukram ba sut tara bara painkira pali sa. Nisan nani Kingka, yabalkam nani ba wapni bara kasakkira pali man sa.
66015004	Dawan, ya man ra siam briras kabia? Ya sin man ra mamyunras kabia? Kan man baman sika hulikira, bara nisan nani sut bal man ra ai pura suni mamyunbia, daukankam kasak nani ba upla sut mita kaikan bamna."
66015005	Naha ningkara kasbrika pura ba kwawan bara, Dawan wal aisaia watla ba kaikri, lâ bila nani suni brikan tentka ba sin.
66015006	Dawan wal aisaia watla ba wina baha insalka 7 pât tara 7 brikan nani ba bal takan. Witin nani ba linen kwalka klin bara ingnikira ni dimi kan, bara lalah pauni maisawila nani ni sin ai lama dusa kir wilkan kan.
66015007	Bara diara rayakira 4 ba wina kumi mita insal 7 bara lalah pauni kapka 7 yan, Gâd kupia baiwanka ni bangki, witinka ban kaia ban kaiara raya ban ba.
66015008	Bara Dawan wal aisaia watla ba kyasma pali man bangwan Gâd tara pali ba karnika ba mita, bara upla kumi sin sip tempel ra dimras kan, pât tara 7, insal 7 bri kan ba sut tnata alkbia ba kat.
66016001	Bara yang bila baikra tara kum Dawan wal aisaia watla ba wina insal 7 ba aisi kan walri: "Man nani wih Gâd klalka saura tara kapka 7 ba tasba pura ra laiks."
66016002	Insal pas kata mahka wih, ai kapka ba tasba pura ra laikan. Bara ani uplika daîwan saura markka bri ba, ai lilka ra sin ai pura suni mayuni kan ba sut ra, wîna sukwan saura bara latwan pali sin yaban.
66016003	Insal wala ba kap ba kabu pura ra laikan. Bara kabu laya ba tala takan upla pruan talia baku, bara dia, dia kabu ra ai rayaka brikan ba sut pruan.
66016004	Insal yuhmpa ba kap ba awala nani pura ra bara li karma nani pura ra sin laikan, bara baha nani sut ba tala takan.
66016005	Bara li nani insalka ba naku aisan walri: "Dawan Gâd hulikira, man ban sma ba, bara ban katma ba, man lika kasak pali sma naku lâ daukram bamna.
66016006	Kan witin nani sika Gâd uplika nani talia bara dahra aisasara nani talia sin laikan, bara nanara man ba witin nani ra tala yabram diaia. Witin nani dia briaia aitani kan ba nanara brisa."
66016007	Altar ba wina sin bila baikra kum aisi kan walri: "Au, Dawan Gâd, karnika sut brisma ba, man ba kasak laka kat bara wapni laka kat la daukram sa."
66016008	Insal wahlwalka ba kap ba yu lapta pura ra laikan, bara yu lapta ra karnika yan upla nani ra ai laptika ni angkaia.
66016009	Sut ba saura pali angkan kan, bara witin nani ba Gâd nina ra diara saura nani aisan, witin ka naha pâtka tara nani pura ra karnika bri ba; sakuna witin nani ai kupia lakras, witin ra sin mayunras.
66016010	Insal matsip ba ai kap ka ba, daîwan saura king iwaika bara laikan, bara king aimaki tasbaia ba tihmu takan. Upla nani ba latwan mita ai twisa nani sami kan;
66016011	bara witin nani kasbrika pura Gâdka mapara diara saura nani aisan, ai latwanka nani bara ai wîna sukwanka taka ba mita. Sakuna witin nani saura dauki bangwikan ba swisi ai kupia lakras kan.
66016012	Insal 6 ba ai kapka ba Jupratis awalka tara pura ra laikan. Awalka laya ba lawan, king nani lalma wina aula ba yabalka kum klauhbaia dukyara.
66016013	Bara yang kaikri dragun, daîwan dahra aisasara kuninkira nani ba bila wina, spirit saura yuhmpa pikpik baku taki kan.
66016014	Naha nani sika debil nani spiritka sain tara nani dauki kan ba. Spiritka yuhmpa ba mita tasba aiska kingka nani asla daukaia taki auya kan, Gâd witinka karnika sut bri ba yua tara warkka ba dukyara.
66016015	"Man nani kais, yang na bili kaikras kan aulni, aîmplikra baku. Yamni pali sa, ya aihwaki bara ai kwalka sin ban bri ba, witin ba kwala apu takbiara sia, bara upla sut mawanra sin ai swira takbiara sia."
66016016	Bara spiritka nani ba king nani sut plis kumi ra asla daukan, bara pliska ba Hibru bilara Harmagedon makisa.
66016017	Insal 7 ba ai kapka pasa ra laikan, bara Dawan wal aisaia watla ra king iwaika ba wina bila baikra tara kum takan, bara naku wisata: "Pât daukan sa!"
66016018	Bara imyula nani, bin nani, alwani nani, tasba nikbanka tara kum sin takan. Baha tasba nikbanka karna ba sat upla nani paskan ba wina kau apu kan; naha sika sut purkara kau saura kan ba.
66016019	Taun tara ba baikanka yuhmpa ra kriwan, bara tasba aiska taunka nani ba sut kauhwan. Babilun taunka tara ba dukyara Gâd ai kupia kraukan, ai kupia baiwanka tara wainka laya blikan ba yaka langkaia dukyara.
66016020	Bara kîdakura nani ba sut, li nani ba sin lap tiwan.
66016021	Walpa tara nani sin kasbrika pura ba wina upla nani pura ra bal kauhwan, bara walpaia bani ba 100 paund prais bri kata. Bara upla nani Gâd mapara diara saura nani aisan, walpa tara bal kauhwan ba dukyara, baha ba pât saura kan bamna.
66017001	Bara insal 7 kap 7 bri kan ba wina kumi ba bal, yang ra naku ai win: "Bal, bara yang mairin rugkira tara klala briaia ba mamrikamna, witin li nani pura ra iwi ba.
66017002	Naha tasba kingka nani, witin wal rug laka daukan, bara tasba ra iwi uplika nani ba witin rogka laka wainka ba dih bla takan."
66017003	Spirit ba ai karnika munhta ra ai brin, bara insal ba mita upla iwras tasbaia ra ai brihwan. Bahara mairin kum kaikri daîwan saura pauni kum purara iwi kan, bara daîwra wîna tara pura aiska ba, Gâd mapara saura aisaia nina baman kan; baha ba lal 7 brikan, aringka sin 10.
66017004	Mairka na kwala balyanta talya bara pauni sin dimi kan, lalah pauni ni, walpa painkira nani bara walpa manakira nani ni sin ai skahkan kan. Ai mihta ra lalah pauni kapka kum brî kan diara taski man bangki, ai rugka laka dukya saura sin bangki.
66017005	Ai lal pura ra sin dahra prakan nina kum ulbi brikan: "Babilun tara ba, mairin rugkira nani yaptika bara tasba ra misbara laka nani ba sut yaptika sin kan."
66017006	Bara kaikri mairka ba, Gâd uplika nani talia bara Jisas witniska taki kan tawan ikan nani ba talia dih, witin bla takan. Yang baha kaikri bara, aihka pali ta iwri.
66017007	Bara insal ba ai win: "Diakan aihka pali lukram saki? Yang mita mairka dahra prakan tanka ba mai wimna bara, daîwan saura witin ra brih auya dahra prakan ba sin, baha daîwra lal 7 bara aringka 10 bri ba.
66017008	Bara daîwra saura kaikram ba lika pas pyua raya iwi kan, sakuna nanara apu sa; ban sakuna, witin ba tihu tara ba wina uli balbia ai pruanka tnata pali bara waia kainara. Tasba ra iwi uplika nani, tasba paskan wina kau ai nina nani raya kaia wauhkataya ra ulbi mangkras ba, daîwan saura na kaikbia bara, aihka pali lukbia. Kan baha ba kanra raya kata, bara nanara lika apu sa, sakuna witin kli balbia.
66017009	"Nara sika ani uplika sins laka bara diara tanka briaia sip ba, mapara tanka kum sa: Lal 7 ba lika, il 7; baha il ka nani pura ra mairka iwi ba;
66017010	baku sin baha ba king 7 sa. Baha nani wina 5 pât kauhwan sa, kum ba nanara king aimakisa, bara wala ba lika kau balras; bara ningka pali ba balbia bara, witin wihka takaskbia apia.
66017011	Daîwan saura kanra raya kan sakuna nanara apu ba, baha kat 8 king; witin ka na 7 ba wina kumi sa, sakuna baha ningkara sauhki tikan kaia pâtka ra auya.
66017012	"Aringka 10 kaikram ba king 10 sika, bara baha nani king aimakaia laka ba kau briras; sakuna witin nani king aimakaia karnika bribia awar kum prais, daîwan saura ba wal asla.
66017013	Kingka 10 ba sut ai lukanka kumi brisa, bara witin nani ai kamisanka ba, ai karnika ba sin daîwan saura bara yabia.
66017014	Witin nani Syîp Luhpia ba mapara aiklabi kabia, sakuna Syîp Luhpia ba witin nani pura lubia; kan witin ba Dawan nani dawanka sa, King nani kingka sin, bara witin wal nani ba lika, Gâd mita paiwan sa bara wahbi sakan sa, bara kasak sin bangwisa."
66017015	Insal ba sin ai wisata: "Li nani kaikram ba, baha nani pura ra mairin rugkira iwi ba lika, upla nani atia, kwara nani, bila sat, sat aisi nani, bara nisan satka nani sin.
66017016	Bara aringka 10 daîwan saura brikan kaikram ba mita mairin rugkira misbara kaiki bangwbia, bara witin dia, dia bri ba sut mihta dakbia bara kwala luha swibia; ai wîna tara ba pibia, bara witin ba pauta ni angki sauhki tikbia.
66017017	Gâd mita witin nani kupia ra mangkan witin kupia laka daukaia, baha nani wal ai lukanka kumi daukan bamna, bara daîwan saura bara king nani karnika yan ba mita Gâd bila nani aisan ba aimakbia ba kat.
66017018	Mairin kaikram ba lika baha taunka tara ba sika, naha tasba king ka nani pura ra karnika alki taibi bri ba."
66018001	Naha ningkara, yang insal wala kum kasbrika pura ba wina bal iwia kan kaikri. Witin na karnika brikan, bara ai ingnika ba mita tasba aiska na ingni takan.
66018002	Bara ai bila baikra tara ni wini kan: "Pât kauhwan, pât kauhwan, Babilun tara ba! Nanara witin na debil nani bara spirit saura nani watla takan sa; spirit saura taski nani watla daîwan wail taski misbarkira nani watla takan.
66018003	Kan upla sut ai rugka laka saura wainka karna ba dih bla taki bangwan. Naha tasba kingka nani sut witin wal taski laka daukan, bara tasba ra diara aiâtkra nani ba lika, witin ai yuika ailal tanis tiki kan ba wina lalahkira nani takan."
66018004	Bara yang bila baikra wala kum, kasbrika pura ba wina naku aisi kan walatna: "Yang upliki nani, baha taunka ba wina bal taks. Baku lika ai saurka nani ba aikuki brima apia bara ai pâtka tara nani ba sin mai alkbia apia.
66018005	Kan ai saurka nani ba aipaswi taki kasbrika purara ba kat alkan sa, bara ai watauanka nani ba Gâd ai kupia ra bri kan.
66018006	Upla wala nani ra dia yaban ba baku witin ra sin yas, bara dia daukan ba mana wal prais aibaps. Ai kapka upla wala nani ra diaia dukya abalki yan ba, witin ra aima wal prais kau karna abalki yas.
66018007	Witin ai wîna ra aimayuni ai liliaka tanis brin ba baku, sin daukan ba mana kat yas witin ra latwan bara rau sauhkan sin yas. Kan witin ai kupia ra wisa: 'Yang lika nahara kwin mairin baku iwisna; pyarka apia sni latwan sin wauhwamna apia.'
66018008	Baha tawan, yu kumi bilara ai pâtka tara nani ba balbia: prura, sari, bara plun wauhwan; witin ba pauta ni angkan kabia. Kan Dawan Gâd, witinka ra laka dauki ba, karnakira sa."
66018009	Tasba kingka nani witin wal taski laka daukan ba, ai yuika sin tanis tiki kan ba, baha taunka ba pura mata ini yahwi kabia, witin ami ba kyasmika kaikbia bara.
66018010	Witin nani Babilun rau sauhkanka ba sia laiura takaski, naku aisi kabia: "Alai, alai, Babilun, taun tara, taun karnikira! Wan nakra klipan kum ra klalkam balan sa."
66018011	Tasba aiskara diara aiâtkra nani ba sin baha taunka pura mata ini sari takbia, kan diara nani kwahki atki ba upla kumi sin atkaia apu sa;
66018012	diara nani kwahki lalahka pauni nani, ai lalahka pihni nani, ai walpaia mani ra nani, ai walpaia klahwira nani, linen kwalka painkira nani, silk kwalka nani, balyanta talya kwalka nani bara kwala pauni nani suni kan ba; dus kia painkira sat, sat, ilipant napa ni paskan dukya nani, dus painkira ni paskan dukya nani, bras ni paskan dukya nani, ayan ni bara walpa pihni ni paskan dukya nani;
66018013	bara sinimint, sika kia yamni nani, dus mâka kia yamni nani, mûr bara isint, wain, batana, plauar kau pain ba, plauar sin; wark takaia daîwra nani, sin brih balan syîp nani, aras nani, karita nani, alba nani, upla rayaka nani sin.
66018014	Bara taunka uplika ra wibia: "Dus ma nani auhnira man bri kapram ba, nanara sip briras sma man uya want katma ba; baha sut man tikram sa diara painkira nani bara yuyaka nani brisma ba sut!"
66018015	Naha dukya nani bisniska dauki, baha taunka wina yuikira nani takram ba, klala briaia ba sia laiura takaskbia. Witin nani ini sari karna wini iwbia,
66018016	bara naku wibia: "Alai, alai! Taun tara ba mapara saura pali sa! Mairin kum linen kwalka painkira dimi bara kwala balyanta talia pauni wal dimi baku kan, bara lalah pauni ni, walpa manakira nani bara walpa klauhwira nani ni ai wîna tara ba skahki kan.
66018017	Bara nakra klipan lupia kumi bilara yuika ailal kan ba sut apu takan!" Duri tara kaptenka nani sut, impapakra nani, sela nani bara kabu ra wark taki kan nani ba sin, sut laiura takaskan,
66018018	bara taunka ami ba kyasmika kaiki, ai pura wini bangwan: "Ani taunka wala naha taunka tara na wal praki kaikbia?"
66018019	Ai lal nani pura ra yahmpus mangkan, bara ini sari taki, naku ai pura wini kan: "Alai! alai! Taun tara ba mapara saura pali sa! Ai yuika ni kabu ra slaup nani brikan ba sut yuikira takan; bara aihni pali witin ba pât sauhki tikan sa!"
66018020	Sakuna, kasbrika pura man, liliam bas, baha taunka tara ba taka; man nani liliam bas, Gâd uplika nani sma ba, apastil nani dahra aisasara nani, kan Gâd mita witin ba pât ra lakan bara, kasakka laka ba man nani ra daukan sa.
66018021	Bara insal karnakira kum ba walpa kum bukan, baha ba akbaia walpaia tara baku kan; bara kabu ra lulki, naku win: "Babilun, taun tara ba, sin naha walpaia naku mai batakan kabia, bara upla kumi sin kli mai kaikbia apia.
66018022	Bara yabalkam nani bilara arp nani binka, plut nani binka, trumpit nani binka sin kli walbia apia; wark tatakra sat, sat sin man ra kli apu kabia, akbaia walpaia binka ba sin man ra kli walbia apia.
66018023	Lamp kumi ingnika sin man ra kli angkan kabia apia, marit takan lilia binka nani sin kli walan kabia apia. Dukyam aiâtkra nani ba tasba aiskara kau karnika brikan, bara sukikam laka ni nisan sat, sat nani ra kunin munram ba."
66018024	Kan baha taunka ra sika, Gâd dahra aisasara nani talia, Gâd uplika nani talia sin bahara kaikan bamna, naha tasba ra ikan nani talia ba sin sut.
66019001	Naha ningkara, yang upla ailal bila baikra tara kasbrika purara aisi kan walri: "Dawan nina ba mayunan kabia! Swaki sakan laka ba, prana ba bara karnika ba, wan Gâd ka dukya sa.
66019002	Kan witin lâ dauki ba wapni bara kasak ka laka kat sa; rug mairin tara kata ba pât ra lakan sa, ai rugka laka dauki tasba sauhki kata ba; Gâd witin ra pana munan sa ai dukia dadaukra nani ra ikan bamna."
66019003	Witin nani kli ai pura winan: "Dawan nina ba mayunan kabia! Ai kyasma ba ban kaia ban kaiara pura ra uli kabia."
66019004	Bara almuk nani 24 ba bara diara rayakira 4 ba sin, tasba kat kauhwi, Gâd witinka king iwaika ra iwi bara ai pura suni mayuni, naku aisan: "Baku bara! Dawan nina ba mayunan kabia!"
66019005	Bara king iwaika ba wina bila baikra kum aisi kan wali kata: "Wan Gâdka ra mayuni bas, man nani sut ai warkka daukisma ba, bara witin ra sibrin lukisma ba, sirpi nani bara tara nani sin!"
66019006	Upla ailal bila baikra baku sin walri, li aubra binka baku, alwani nani karna binka baku sin. Baha nani naku aisi kan: "Dawan nina mayunan kabia! Kan Dawan ba wihta aimakaia laka ba bukan sa, wan Gâdka karnika sut bri ba.
66019007	Yawan liliakira kap, wan kupia lilia ni aibangwi, yawan witin ra prana yap, Syîp Lupia marit takaia pyua ba aimakan sa bamna, ai maîa mairin ba sin ridi takan sa
66019008	mairka bara linen kwalka painkira, klin bara ingnikira yan diman sa." Linen kwalka pain ba lika, Gâd uplika nani ai rayaka wapni bri ba tanka sika.
66019009	Bara insal ba mita ai wisata: "Naha na uls: 'Lilia pali sa Syîp Lupia marit takan lilia ra paiwan nani ba.' " Insal ba mita kau ai win: "Naha nani lika Gâd bila kasak laka sa."
66019010	Yang insal ba mina kat kauhwri, puri suni mayunaia wiri, sakuna witin mita ai win: "Man baku daukpara; kan yang na Gâd dukia dadaukra kum sna, sin man bara muihkam nani baku, Jisas sturka yamni kat kasak lukisma ba baku. Gâd ra ni puram suni mayuns." Kan Gâd dahra aisasara nani ba lika, Jisas sturka yamni witniska nani sika.
66019011	Bara kasbrika pura ba kwawan kan kaikri, bara bahara aras pihni kum kan. Pura ra uli kan ba nina Kasak bara Kasakkira pali kata, witin ka ba wapni lakara lâ dauki bara war aiklabi bamna.
66019012	Ai nakra nani ba pauta lakni baku klauhwi kan, bara ai lal pura ra kraun ailal brikan. Nina ulban kum brikan, bara witin baman baha ba kakaira kan.
66019013	Bara kwala dimi kan ba tala baman bangki kan, bara ai nina makan ba lika: Gâd Bila.
66019014	Kasbrika pura ra war daknika nani ba aras pihni nani pura ra uli, linen kwalka painkira, pihni bara klin dimi, ai nina bliki kan.
66019015	Ai bila wina sord mala kum taki kan, baha ni upla sat, sat pura luaia dukyara. Witin baha nani pura ra wihta aimakbia ayan klalka ni, bara witin nani laka daukbia upla kum ai mina ni wain ma taibi laya saki ba baku, bara Gâd witin ka karnika sut bri ba kupia baiwanka tara wainka ba, baha nani ra yaka dibia.
66019016	Ai kwalka ra bara ai kuhma pura ra naha nina ulban kan: "King nani Kingka bara dawan nani Dawanka."
66019017	Bara insal kum, wan yu lapta pura ra bui kan kaikri. Witin ai bila baikra tara ni wini, daîwan tnawira nani sut kasbrika ra pâli nani bara naku wisata: "Man nani nara bal asla taks, Gâd pata tara ba piaia dukyara.
66019018	Bal, king nani wîna piaia, suldawa nani wihtka wîna piaia, waitna tahplu nani wîna, aras uli nani ba wîna piaia, upla sut wîna, pri nani bara alba nani, sirpi nani bara tara nani wîna sin!"
66019019	Bara yang daîwan saura ba bara tasba kingka nani sin ai suldawaka daknika nani wal kaikri. Witin nani asla prawan kan, aras pihni pura ra uli kan ba mapara war aiklabaia; ai daknika ba mapara sin.
66019020	Bara daîwan saura ba alkan kan, bara witin ba wal dahra aisasara kuninkira ai mawanra sain aihka nani daukan kan ba sin. Baha sainka nani bak, dahra aisasara kuninkira ba baha nani dragun markka bri nani kan bara kunin munan kan, bara dragun lilka ra ai pura suni mayuni kan bara sin. Daîwan saura bara dahra aisasara kuninkira ba wal sut raya pali pauta lakunka sulpa wal ami kan kat lulkan.
66019021	Wala nani ba lika aras pura ra uli ba bila wina sord taki kan bani ikan kata; bara tnawira nani ba sut baha nani wîna pih ai byara bangki takan.
66020001	Yang insal wala kum kasbrika pura ba wina bal iwuya kan kaikri, ai mihta ra tihu tara kî ba brih, bara sen tara sin kum.
66020002	Naha insalka na dragunka ba alkan, baha pyutka almuk ba, witin ka debil bara Setan ba, bara witin ba priskan mani 1,000 prais kat.
66020003	Tihu tara ra lulkan, bara bahara durka praki baha pura ra sîl mangkan, bara baku nisan nani ra kau kunin munbia apia dukyara, mani 1,000 ba lubia kat. Mani 1,000 ba lubia ningkara, witin ba langkan kaia sa pyua wiria baman.
66020004	Bara yang king iwaika nani kaikri, baha nani pura ra iwi nani kan ba sin; witin nani ba lâ daukaia karnika brin kan. Bara yang kaikri baha nani Jisas witniska taki kan bara Gâd sturka yamni ba tawan, lal dakban solka nani ba sin. Witin nani lika daîwan saura nani lilkara sin, ai pura suni mayunras kan, baha markka sin ai lal pura ra ai mihta ra yan mangkras kan. Yang kaikri naha nani kli raya takan, bara Kraist wal mani 1,000 king aimakan.
66020005	Sakuna pruan nani wala ba lika kli raya takras kan, baha mani 1,000 luan ba kat. Naha sika pruan wina pas buanka ba.
66020006	Yamni pali bara hulikira sa, baha nani naha pruan wina pas buanka tilara bubia nani ba. Prura wala ba witin nani purara karnika kumi sin apu sa; ban sakuna, witin nani Gâd bara Kraist wal baku nani kabia, bara witin wal mani 1,000 king aimaki kabia.
66020007	Mani 1,000 ba luan kabia bara, Setan mihta ba langkan kabia,
66020008	bara tasba aiska nisanka nani ra kunin munaia taki wabia. Witin mita Gug bara Magog kunin munaia wabia, bara baha wal suldawaka daknika nani ba asla daukbia war aiklabaia dukyara; baha daknika nani ba lika ailal pali sa, sin kabu auhika baku.
66020009	Witin nani tasba bila yahpika ra bal ulan, bara Gâd uplika nani kyampka ba, bara witin latwan kaiki taunka ba sin kir kutbi brin. Sakuna Gâd mita kasbrika purara ba wina pauta klauhan blikan, bara baha nani sut angki apu daukan.
66020010	Bara debil ba, witin nani ra kunin munan kan ba, pauta klauhwan sulpa wal klauhwi kan lakunka bara lulkan kata; bahara sika daîwan saura ba dahra aisasara kuninkira ba wal lulkan kan ba. Bahara witin nani rausauhkan kabia kakna bara tihmia, ban kaiara ban.
66020011	Bara yang king iwaika pihni kum kaikri, baha pura ra iwi kan ba sin. Ai mawan wina tasba bara kasbrika pura ba aiska lap tiwan, bara baha nani pliska kumi sin sip kaikras kan.
66020012	Bara pruan nani ba kaikri, tara nani bara sirpi nani, Gâd mawanra ai mina ra bui kan. Wauhkataya nani ba kwakan kan, bara wauhkataya wala sin kum, baha sika raya kaia wauhkataya ba. Pruan nani ba dia dauki kan ba kat laka daukan kata, dia baha wauhkataya nani ra ulban ba kat.
66020013	Kabu ba mita ai pruanka nani yan. Prura ba mita bara pruan nani pliska ba sin pruan nani bahara nani kan ba yaban; bara sut laka daukan kan, kumi bani dia daukan kan ba kat.
66020014	Baha ningkara, prura ba bara pruan nani pliska ba wal sut pauta lakni lakunka ra lulkan kan. (Pauta lakni lakunka na sika prura wala ba.)
66020015	Ani uplika nina raya kaia wauhkataya ra ulbras kan ba, pauta lakni lakunka ra lulkan kata.
66021001	Baha ningkara, yang kasbrika pura raya kum bara tasba raya kum sin kaikri. Kasbrika pura pas kata ba, bara tasba pas kata ba sin lap tiwan, bara kabu sin kli apu kan.
66021002	Yang taun huli ba kaikri, Jerusalem raya ba, kasbrika pura ra ba wina bal iwuya kan, Gâd mawan wina. Baha ba pain pali ridi daukan kan, marit takaia mairka kum ai waitnika wal prawaia kwala pain dimi ba baku.
66021003	Bara yang bila baikra tara kum walri king iwaika ba wina nan aisi kan: "Kais, nanara Gâd ba upla nani tilara ai watla brisa. Witin nani wal iwbia, bara witin nani ba ai uplika nani pali kabia, bara Gâd witin nani wal kabia, ai Gâdka kaia.
66021004	Witin nani nakra laya ba sut dikbia, bara prura kau apu kabia, inanka, pura mata inaia laka, latwanka sin; kan diara almuk nani ba sut lui wan sa."
66021005	Bara king iwaika ra iwi kan ba nan aisin: "Kais, nanara yang diara nani ba sut raya daukisni." Naku sin win: "Naha na uls, kan bila nani na kasak sa bara baha nani kat kasak kulkaia aitani sa."
66021006	Baha ningkara ai win: "Pât daukan sa. Yang sika A ba bara Y ba. Ya diran dauki ba, yang raya kaia laya karma ba wina yarika dibia, baha ba mana apu pri pali.
66021007	Bamna ani uplika nani sip muni pura lui bubia ba, naha sut ai dukya bribia; bara yang na witin nani Gâdka kamna, bara witin nani ba yang luhpi nani kabia.
66021008	Sakuna sîbabrira nani ba, kasak lukras nani ba, uya saura takan nani ba, upla aîkra nani ba, taski laka baman dauki nani ba, sukia warkka dauki nani ba, aidul nani ra ai pura suni mayuni nani ba, bara kuninkira nani ba sut sin, witin nani lika pauta lakni sulpa ni klauhwi bara waia kabia; baha sika prura wala ba."
66021009	Baha insal 7 kata ba wina kum ba kap 7 bri balan las pât tara 7 ba, bahara bangki bri kan, bara naku ai win: "Bal tyara Syîp Lupia maîa takaia ba mamrikaia sna."
66021010	Spirit ba yang purira karnika brin, bara insal ba mita il tara kum pura ra ai brihwan. Witin Jerusalem, taun hulikira ba, ai marikan; baha ba lika kasbrika pura ba wina bal iwuya kan, Gâd mawan wina.
66021011	Baha taunka ba Gâd ingnika ni ingwi kan, bara ai ingnika ba walpa painkira pali baku kan, jasper walpaia baku, glas klin pali baku.
66021012	Taunka ba kir walpa ni kutban kan, baha ba tara bara pura ra pali; get 12 brikan bara getka banira insal kum. Israel tayka nina 12 ba sin getka nani ra ulban kan.
66021013	Taui banira get yuhmpa brikan: lalma tanira yuhmpa, yahbra tanira yuhmpa, waupasa tanira yuhmpa, bara muna tanira yuhmpa.
66021014	Taunka walpaia kutbanka ba walpa 12 pura ra bapan kan, bara baha nani purara Syîp lupia apastil 12 nani nina ba ulban kata.
66021015	Yang ra ai aisi kan insalka ba lika kulkaia dusa lalah pauni ni paskan kum brikan, baha ni taun ba, ai getka nani, bara walpa kutbanka ba kulki kaikaia.
66021016	Taun ba skwir pali kata; yarika ba, bila yahpika wal baku kan. Insalka ba kulkaia dusa ba ni taun ba kulki kaikan, bara baha ba 1,500 mails bri kan; yarika ba bila yahpika ba purara ba sut kumi baku kan.
66021017	Baha ningkara walpaia kutbanka ba kulkan, bara baha lika 216 pit pura kata, upla nani kulki praiska ba baku, insal kulki kan ba kat.
66021018	Walpaia kutbanka ba jasper walpaia ni paskan kan, bara taun ba lika lalah pauni aingwa pali ni kan, glas klin talia baku.
66021019	Walpaia kutbanka playka nani ba walpa painkira sat, sat ni skahkan kan: pas ba, jasper walpaia ni; wala, sapair walpaia ni; yuhmpika ba, agat walpaia ni; wahlwalka ba, esmerald ni;
66021020	matsipka ba, onis walpaia ni; 6 ka ba, karnilian walpaia ni; 7 ka ba, krisopres walpaia ni; 8 ka ba, beril walpaia ni; 9 ka ba, topas walpaia ni; 10 ka ba, krisopres walpaia ni; 11 ka ba, jasint walpaia ni; bara 12 ka ba lika, amitist walpaia ni.
66021021	Getka 12 ba walpa klauhwira satka 12 ni paskan kan; get kumi ba walpa sat kumi. Taun wakpaska ba lalah pauni aingwa pali kan, glas sangnika baku.
66021022	Taunka bara yang tempel kumi sin kaikras, baha ba Dawan Gâd, karnika sut bri ba, witin ka sin Syîp Lupia ba, witin ai tempelka sa bamna.
66021023	Taunka ba wan yu lapta ba, kati ba sin, ai ingnika yaia apia kabia, Gâd ingnika pali ba witin ra ingwisa bamna, bara Syîp ba ai lampka sa.
66021024	Tasba ra iwi uplika nani swaki sakan ba, baha taunka ingnikara wapi kabia, bara tasba kingka nani ba ai prana bahara bri bal dingkbia.
66021025	Ai getka nani ba kakna pyua prakan kabia apia, bara bahara tihmia apu kabia.
66021026	Nisan nani prana ba bara yuika ba taunka bara brisal dingkan kabia.
66021027	Sakuna taski dukya kumi sin, upla diara saura pali bara kunin sin aisi ba, bahara sip dimbia apia. Baha nani ai nina ba raya kaia wauhkataya Syîp Lupia bri bara ulbi mangkan ba baman, taunka bara dimbia.
66022001	Bara insal ba awala klin kum ai marikan, rayaka laka laya wanki ba. Baha ba glas baku ingnikira kan, bara Gâd king iwaika ba wina bara Syîp Lupia king iwaika ba wina sin taki kan.
66022002	Taun wakpaska lilapasra bara awala baila wal sut bara raya kaia dusa ba pawi kan kati bani aima saki kan, baha sika mani kumi bilara aima 12 saki kan; bara dusa wahya nani ba nisan nani ba rakaia dukyara kan.
66022003	Latuban dukya baha taunka bilara kau apu kabia. Gâd bara Syîp lupia king aimaki iwaika ba baha taunka ra kabia, bara ai warkka dadaukra nani mita ai pura suni mayunbia.
66022004	Witin nani pana, pana ai mawan kaikbia, bara witin nina ba ai lal purara ulban kabia.
66022005	Bahara tihmia apu kabia, bara bahara iwi nani ba lamp ingnika, yu lapta ingnika sin luha kabia apia, kan Dawan Gâd mita witin nani ra ingni yabia, bara witin nani king aimaki kabia ban kaiara ban.
66022006	Insal ba ai win: "Naha bila nani na kasakkira sa, bara baha kat kasak lukaia aitani sa. Bara Dawan Gâd, witinka ai dahra aisasara nani ra ai Spirit ka yabi ba, ai insalka blikan sa, ai dukia dadaukra nani ra diara pât takaia man ba marikaia."
66022007	Jisas bila: "Wals, yang aihni aulni! Yamni pali sa ya naha wauhkataya ra Gâd dahra aisin nani bila kat bila wali dauki ba!"
66022008	Yang, Jan, naha diara nani kaikri bara walri. Diara nani ba kaikri, kaikri walri ba ningkara baha insalka naha nani ai marikan ba mina nani kat luki kriki, witin ra puri suni mayunaia.
66022009	Sakuna witin ai win: "Man baha daukpara. Yang lika man baku Gâd dukia dadaukra kum sna, muihkam nani Gâd dahra aisasara nani baku, naha wauhkataya ra diara nani ulban na kat bila wali dauki nani ba wal baku sin. Gâd ra puram suni mayuns."
66022010	Witin naku sin ai win: "Naha wauhkataya ra Gâd sturka ulban na, dahra yukuki bripara, baha aimakaia pyua ba pât baila sa bamna.
66022011	Bara baha ba kau bamna, swis saura dauki uplika ba ai saurka ban dauki kabia, taski dauki uplika ba ai taskika laka ba ban dauki kabia; sakuna upla kasakkira ba kasakka laka ba ban dauki kaia sa, bara upla hulikira ba Gâd ra kat ban kasak kabia."
66022012	"Au, yang aihni aulni. Kumi banira mana yabaia sna ba yang brisna, bara dia daukan ba kat yang mana ba yabamni.
66022013	Yang sika A yang sika Y, pas, las, ta ba bara las ba."
66022014	Lilia pali sa ai kwalka nani tuski nani ba, raya kaia dusa ba wina briaia ai raitka briaia, bara sin durka nani bak taun ra dimaia sip kaia.
66022015	Sakuna taunka latara takaskbia nani ba naha nani sika: kasak lukras nani ba, sukia warkka dauki nani ba, taski laka dauki nani ba, upla aîkra nani ba, aidul nani ra ai pura suni mayuni bara baha ra latwan kaiki nani ba sut, kunin laka dauki nani ba sin.
66022016	"Yang Jisas, insalki blikri sa, serts nani ra naha sut param saki wiaia. Yang sika king Debit plamaika bara kyamka ba; yang sika titan slilmika ingnikira ba."
66022017	Spirit Hulikira ba bara Syîp lupia maîa mairin ba naku wisa: "Bal!" Bara wali uplika ba wiaia sa: "Bal!" Ya din dauki ba, balaia sa; ya brin dauki ba, raya kaia laya ba mana luha dibia.
66022018	Baha nani sut naha dahra aisin bila wali ba naha wauhkataya ra ulban na, yang baha nani ra naku wisni: Ya naha bila nani ra pura prakbia kaka, Gâd mita witin pura ra pâtka bribia naha wauhkataya ra ulban pura prakan bamna.
66022019	Bara upla naha dahra aisin wauhkataya bila nani na wina diara kum dakbi sakbia kaka, Gâd mita witin ai dukia briaia ba dakbi sakbia, raya kaia dusa ba wina sin bara taun hulikira ba wina sin dakbia, bara baha nani tanka ba naha wauhkataya ra ulban sa.
66022020	Naha tanka latan aisasara ba mita naku wisa: "Au, yang aihni aulni." Baku kabia. Bal, Dawan Jisas!
66022021	Wan Dawan Jisas Kraist mita man nani sut ra yamni mai munbia.
