40001001	Man en nying joakwari ka Yesu Kirisito, ngat kobedo akwar Daudi kede Aburaam.
40001002	Aburaam onywalo Isaka, Isaka oko nywalo Yakobo, Yakobo oko nywalo Yuda kede imiegu mege,
40001003	Yuda kede cege Tamali oko nywalo Peresi kede Sera, Peresi oko nywalo Keseroni, Keseroni oko nywalo Aram,
40001004	Aram oko nywalo Aminadab papa me Nasoni, Nasoni oko nywalo Salamoni,
40001005	Salamoni kede cege Rakab oko nywalo Boasi, Boasi kede cege Lusi oko nywalo Obed, Obed oko nywalo Yese,
40001006	Yese oko nywalo Abaka Daudi. Daudi kede ceg Uria oko nywalo Sulumani,
40001007	Sulumani oko nywalo Rekobuamu, Rekobuamu oko nywalo Abija, Abija di oko nywalo Asap,
40001008	Asap oko nywalo Yekosapati, Yekosapati oko nywalo Yoram, Yoram oko nywalo Usia,
40001009	Usia oko nywalo Yosamu, Yosamu oko nywalo Akas, Akas oko nywalo Esekia,
40001010	Esekia oko nywalo Manase, Manase oko nywalo Amosi, Amosi oko nywalo Yosia,
40001011	Yosia oko nywalo Yekonia kede imiegu mege i kare kame otero gi kede Babilon.
40001012	Ingei kare kame kotero gi kede Babilon: Yekonia oko nywalo Salatiel, Salatiel oko nywalo Serubabel,
40001013	Serubabel oko nywalo Abiuda, Abiuda oko onywalo Eliakim, Eliakim oko nywalo Asora,
40001014	Asora oko nywalo Sadoki, Sadoki oko nywalo Akim, Akim oko nywalo Eliud,
40001015	Eliud oko nywalo Eriesa, Eriesa oko nywalo Matani papa me Yakobo,
40001016	Yakobo oko nywalo Yosepu cwar Maria, kame oko nywalo Yesu kame kolwongo be Kirisito.
40001017	Aso, oudo tie joakwari tomon kiwie ongwon cako kibut Aburaam tuno but Daudi. Do cakere kibut Daudi tuno kede i kare kame kotero gi kede Babilon, oudo tie joakwari tomon kiwie ongwon; kede da oudo tie joakwari tomon kiwie ongwon cako i kare kame kotero gi kede i ipasun i Babilon tuno but Kirisito.
40001018	Nywalo Yesu Kirisito riki obedo iepone ni. I kare kame Maria toto mere bin Yosepu onero nyomo, oko ngere be Maria oudo oyac pi twer me Tipo Kacil di pwodi likame kiribo kabuto.
40001019	Kite kame Yosepu oudo obedo kede ngat kame timo gi kopoore kede kalikame mito mine lewic, en gire eko moko tam mere pi wekere kede Maria i mung.
40001020	Do bin di etie paro kop noni, malaika ka Rwot oko nyutere bute i wang lek di oko waco ne be, “In Yosepu akwar Daudi, kur ibed kede lworo pi tero Maria doko dako ni, pien en eyac pi twer me Tipo Kacil.
40001021	En ebino nywalo atin awobi di iko cako nyinge Yesu, piento en ebino lako jo ki dub gi.”
40001022	Magi dedede bin otimere pi mino cobere kakare kop ka Rwot, kame bin ewaco i dog enabi be,
40001023	”Neni, nyako kame pwodi likame ngeo icuo bino yac di en eko nywalo atin awobi, di oko bino cako nyinge Emanuel,” kame dwong mere be, “Rubanga tie karacel kede wa.”
40001024	Kakame bin Yosepu ocei kede ki nino, en eko timo bala kite kame bin malaika ka Rwot ocike kede; en eko tero Maria oko doko dako mere.
40001025	Do Yosepu likame oko ngere kede Maria, tuno kede Maria nywalo atin awobi, di en eko cako nyinge Yesu.
40002001	Di do kotieko nywalo Yesu i bomba me Betelem i piny me Yudea, i kare kame oudo Erode tie kede abaka, cucuto jorieko mogo oko bino Yerusalem di kiwok ki tetu kide. Gin kiko penyere be,
40002002	”Ani bo atin kame konywalo pi bedo abaka me Iyudayan? Pien wan oneno acer kame nyuto nywale di wok ki tetu kide, nan wan obino pi wore.”
40002003	Kakame Erode owinyo kede kop noni, wie oko dubere, en karacel kede jo dedede kame oudo tie Yerusalem.
40002004	En eko lwongo jodongo me josaseredoti kede jopwony me Iswil karacel, di en eko penyo gi be, “Kara ber koyaro nywalo Kirisito tuai?”
40002005	Gin kiko dwoko ne be, “Koyaro nywale i bomba me Betelem i piny me Yudea; pien enabi bin owandiko be,
40002006	‘Wun jo me Betelem, i piny me Yuda, bomba wu pire dwong i dier bomban apat kame tie i piny me Yuda; pien ngatel bino wokun ki diere wu, kame bino bedo ngakwat me jo na me Isirael.’ “
40002007	Erode oko lwongo jorieko kame bin owok ki tetu kide en eko bedo kede gi i cokere i mung, di en eko udo niang kibut gi i kom esawa kame acer oudo oneeno iye kikokome.
40002008	En eko cwano gi Betelem di ewaco ne gi be, “Otunu imounu atin no kiber, do ka iudenu, bia iwacanu, tetekeny ada aoti awore.”
40002009	Di do gin kitieko winyo kop me abaka, kiko yai. Kikano acer kame bin kineno ki tetu kide nono oko telo ne gi anyim tuno kakame atin oudo tie iye, di en eko cungo.
40002010	Kakame kineno kede acer, kiko bedo kede yomcuny kede kilel adwong adikinicel.
40002011	Gin kiko donyo i ot, kiko neno atin di tie kede toto mere Maria, di kiko riondiko piny kiko wore. Kakame kitieko gonyo kede jame gi, kiko kwanyo giamia gi me saabu, bubani kede mura kiko mine.
40002012	Di do gin kiko lubo yongayo apat me dok i piny me tur gi, pien Rubanga oudo okwenyaro gi i wang lek di ewaco ne gi be kur kidoki but Erode.
40002013	Kakame do gin kitieko yai kede, malaika ka Rwot di do oko nyutere but Yosepu i wang lek di eko waco ne be, “Yai ikwany atin kede toto mere ikounu ringo Misiri, di ikounu dong kuno tuno di ango awaco ne wu be idwogunu; pien Erode oyapuno cako mono atin no pi neko.”
40002014	Di Yosepu oko yai en eko kwanyo atin kede toto mere iwor, kiko ot Misiri,
40002015	kiko dong kuno tuno kakame Erode oto kede. Man otimere pi mino cobere kakare gikame Rwot owaco i dog enabi be, “Alwongo Woda ki Misiri.”
40002016	I kare kame bin Erode oniang kede be jorieko kame bin oyai ki tetu kide oudo ongolo ne rieko, cunye oko wang twatwal, di en eko cwano jo pi neko idwe awobe me mwaka are dok piny i Betelem kede i adulion kame kio kede dedede, di lubere kede kare kame oudo jorieko oniange kede.
40002017	Man oko mino gikame bin enabi Yeremia owaco ocobere kakare be,
40002018	”Dwan bin owinyere ki Rama, di etie kok koko me to, Lakeri inonono kame oudo tie koko idwe mege; likame tie ngatamoro kame oudo twero dino cunye, pien gin do kitieko doko li.”
40002019	Ingei to Erode, malaika ka Rwot oko nyutere but Yosepu i wang lek di etie Misiri,
40002020	di eko waco ne be, “Yai ikwany atin kede toto mere ikounu dok i piny me Isirael, pien jo kame oudo mito neko atin otieko do to.”
40002021	Yosepu oko yai en eko kwanyo atin kede toto mere kiko dok i piny me Isirael.
40002022	Do kakame doko Yosepu owinyo kede be Arekelau olunyo wang papa mere Erode bala abaka me Yudea, lworo oko make ot kuno. Malaika ka Rwot oko medo kwenyaro en i wang lek be kur eot kuno. En eko do ot Galilaya.
40002023	En eko ot bedo i bomba kame kolwongo be Nasaret, tetekeny kop kame bin enabi owaco cobere kakare be, “Kobino lwonge be dano me Nasaret.”
40003001	I kare nono, Yokana Ngaibatis oko neeno i tim me Yudea di epwonyo be,
40003002	”Swilaronu, pien Ajakanut me malo odoko iyapiyapi.”
40003003	Yokana en oudo ngat kame bin enabi Isaya owaco kop i kome be, “Dwan ngatamoro tie lelemo i tim be, ‘Iikunu ne Rwot yongayo, rieunu ne yote.’ “
40003004	Yokana oudo ngapo egoe kame kotimo kede yer me aguragura, di etweo piere kede rakoba me lau, cam mere oudo obedo obonyo kede mokic.
40003005	Jo atot me Yerusalem kede Yudea kede adulion dedede koluko Yorodan oko ot but Yokana.
40003006	Gin kiko tuco dub gi, di Yokana oko batiso gi i ecilet me Yorodan.
40003007	Do kakame bin Yokana oneno kede Iparisayon kede Isadukayon atot di kitie bino pi udo batisimu, en eko waco ne gi be, “Wun idwe me twole! Ngai ber kokwenyaro wu be iringunu tenge ki lilo ka Rubanga kame tie bino?
40003008	Timunu tice kame nyuto be itiekunu swilaro.
40003009	Doko da kur itamunu be, ‘Aburaam en kwaru wa.’ Awaco ne wu be Rubanga twero kwanyo kide gi di eko loko gi kidoko ikwae ka Aburaam.
40003010	Akadi ber nan da, kotieko keto le cuto i dud yen; yat acelacel kalikame nyako anyakini abeco kobino tonge piny di oko uce i mac.
40003011	Ango abatiso wu kede pii pi nyuto be wun itiekunu swilaro, do ngat kame tie bino i cen ngea oyaro batiso wu kede Tipo Kacil kede mac. En etie kede twer kame loa, doko ango likame apoore pi mako amuka mere.
40003012	En etie kede oderu mere i cinge cuto, doko ebino weno diakal mere me canyo, di en eko coko engano mere eonyo i dero, do cucung ebino wango i mac kalikame to.”
40003013	Di Yesu oko yai ki Galilaya en eko ot Yorodan but Yokana me wek Yokana batiso en.
40003014	Yokana oudo mito genge di ewaco be, “In en kame miero ibatiso ango, do benyo bobo komio in ibino buta?”
40003015	Do Yesu oko dwoko ne be, “Wek do ber etimere kamanono nan, pien eber ne wan cobo poore dedede iepone noni.” Di do Yokana oko yei.
40003016	Ingei batiso Yesu, en eko wok ki dud pii, cucuto di malo oko yabere ne, di eko neno Tipo ka Rubanga di bino oko poto i kome bala awele.
40003017	Dwan oko wok ki malo di waco be, “Man en Woda kame amaro, cunya yom i kome.”
40004001	Di do Tipo Kacil oko telo Yesu ot i tim pi Sitani tame.
40004002	Ingei Yesu kanyo kec pi ceng ot ongwon kede iwor da ot ongwon, kec oko neke.
40004003	Di ngatam jo oko bino di oko waco ne be, “Ka in Wot ka Rubanga, wac ne kide gi lokere dok mugati.”
40004004	Do Yesu oko dwoko ne be, “Iwandik kacil waco be, ‘Dano likame kuo kede cam kenekene, do kede kop acelacel kame wok ki dog Rubanga.’ “
40004005	Di Sitani oko tero Yesu i Bomba Kacil, di eko kete i amidu me tempulo,
40004006	di en eko waco ne be, “Ka in Wot ka Rubanga, som piny ki kan, pien iwandik kacil waco be, ‘Rubanga bino ciko imalaikan mege piri, di gin kiko gwoki; gin kibino gagao in i cing gi, tetekeny kur itwom tieni i wi engaro.’ “
40004007	Yesu oko waco ne be, “Bobo da iwandik kacil waco be, ‘Kur itam Rwot Rubanga ni.’ “
40004008	Sitani bobo oko tero Yesu i wi moru abor twatwal di eko nyuto ne ajakanuto dedede me piny kede deyo gi,
40004009	en eko waco ne Yesu be, “Abino mini mago dedede ka iriondiko piny di iko wora.”
40004010	Yesu oko waco ne be, “Orwa tenge, in Sitani! Pien iwandik kacil waco be, ‘Wor Rwot Rubanga ni di itio ne en kene.’ “ "
40004011	Di Sitani oko weko Yesu, di do imalaikan oko bino konye.
40004012	Kakame bin Yesu owinyo kede be koketo Yokana i otkol, en eko dok Galilaya.
40004013	En eweko Nasaret di eko kato ot bedo i Kaperanaum, bomba kame tie i dog nam me Galilaya, i adulion me Sebulon kede Naputali.
40004014	Man otimere pi mino cobere kakare gikame bin enabi Isaya owaco be, "
40004015	”Lobo me Sebulon kede me Naputali, kame tie tetu nam adwong, ki loka tetuca me Yorodan, Galilaya, lobo me jo kalikame Iyudayan.
40004016	Jo kame oudo bin bedo i colo oneno lero adwong, doko jo kame bin bedo i piny acol me to, lero otieko tuno ne gi.”
40004017	Cako i kare nono, Yesu oko cako pwonyo kope mege di ewaco be, “Swilaronu, pien Ajakanut me malo odoko iyapiyapi.”
40004018	Di bin Yesu oudo tie ririto dog nam me Galilaya, en eko neno imiegu are, Simoni (kame kolwongo be Petero), kede omimere Anderia. Gin oudo kitie uco bwoi i nam pien gin oudo jocik.
40004019	Yesu oko waco ne gi be, “Lubanu, di ako bino loko wu idokunu jo kame coko jo buta akaka cik.”
40004020	Cucuto nono, gin kiko weko bwoini gi di kiko lube.
40004021	Di pwodi oudo en etie meede kede ot, eko neno bobo imiegu icegun are, Yakobo kede Yokana, awobe ka Sebedayo, di kitie iiko bwoini gi ii yee, gin kede papa gi Sebedayo. Yesu oko lwongo gi,
40004022	cucuto gin kiko weko papa gi kede yee kiko lubo Yesu.
40004023	Yesu oko ririmo Galilaya dedede di epwonyo jo i sinagogan gi, bobo di etuco Kop Aber me Ajakanut me malo kede di ecango jo kame tie kede iponeso me tuwo dedede apapat kede goro dedede me kom.
40004024	Rwonge mere oko sarakin i piny lung me Siria, omio di oko kelo ne jo dedede kame oudo tie kede tuwo me iponeso apapat, kiton jo kame oudo tie kede jwogi, jo kame oudo tie kede tuwo me ikwikwing kede tuwo kame neko kom dano lung. En eko cango gi.
40004025	Ekodet adwong me jo oko lube, gin bin kiyai ki Galilaya, Dekapoli, Yerusalem, ki Yudea, kede ki loka tetuca me nam me Yorodan.
40005001	Di Yesu oneno ekodet me jo, en eko yito i wi moru di eko bedo piny. Josiao mege oko cokere oluke.
40005002	En eko cako pwonyo gi di ewaco be:
40005003	”Kitie kede winyo jocan i cuny gi, pien Ajakanut me malo tie mergi.
40005004	Kitie kede winyo jo kame tururo, pien kobino dino cuny gi.
40005005	Kitie kede winyo jo kame mwolere, pien lobo lung bino doko mergi.
40005006	Kitie kede winyo jo kame cuny gi mito timo gikame opoore, pien kobino mino gi gikame kimito.
40005007	Kitie kede winyo jo kame tie kede cuny me kisa, pien kobino timo ne gida kisa.
40005008	Kitie kede winyo jo kame cuny gi cil, pien kibino neno Rubanga.
40005009	Kitie kede winyo jo kame kelo mulem, pien kobino lwongo gi be idwe ka Rubanga.
40005010	Kitie kede winyo jo kame kotidilo pi timo gi kopoore, pien Ajakanut me malo tie mergi.
40005011	”Itienu kede winyo ka jo cao wu di kitidilo wu, kede di kiwaco epone me kope areco dedede me abe i komu pira.
40005012	Lelunu di ikounu bedo kede yomcuny, pien giamia wu me pwoc tie dwong i malo. Epone nono da en kame bin jo otidilo kede inabin kame ogeo bino ne wu.
40005013	”Wun itienu bala kado me lobo. Do ka tuto odoko bot, kotwero mine bobo edoko kec benyo? Kony mere udo odoko li, pi mano kobwote tenge, di jo ko nyonyono en.
40005014	”Wun itienu bala lero ne jo me piny. Bomba kame kogero i wi emukura likame kanere.
40005015	Likame tie dano moro kame cwinyo etala di eko umo kede ebukit, do eketo kakame idelelei pi mino jo dedede kame tie i ot lero.
40005016	Iepone nono da miunu lero wu rieny ne jo dedede, tetekeny kinen tice wu kabeco di kiko pako Papa wu kame tie i malo.
40005017	”Kur iparunu be ango abino pi kwanyo Iswil ka Musa kede pwony me inabin. Ango likame abino pi kwanyo gi, do pi mino gi cobere kakare.
40005018	Ateteni awaco ne wu be, tek di malo kede lobo pwodi tie, likame tie enyukuta moro akadi acel, akadi dul moro atitidi me gikame kowandiko i Iswil, kame kobino kwanyo di pwodi likame gi dedede kame tie iye ocobere kakare.
40005019	Pi mano, ngat kame yayago akadi cik atitidi ki kom magi di en eko pwonyo jo apat da pi timo kamanono, en ebino bedo dano kalikame pire tek i Ajakanut me malo. Do ngat kame lubo cik di epwonyo jo apat da pi lubo gi, pire bino bedo tek i Ajakanut me malo.
40005020	Pien ango awaco ne wu be, likame ibinunu karuno donyo i Ajakanut me malo, kwanyo ka itimunu gi kopoore ne Rubanga kalamo jopwony me Iswil kede Iparisayon.
40005021	”Wun iwinyunu be bin kowaco ne jo ariki sek be, ‘Kur ineko; ngat kame neko kobino ngolo kop loe.’
40005022	Do awaco ne wu be, ngat kame doko ger ne dano ocelu, kobino pide; doko ngat kame yeto dano ocelu kobino tere i nyim kansulo; kede ngat kame lwongo dano ocelu be, ‘Ngamingo,’ ebino ot i geana.
40005023	Pi mano, ka oudo itie tero irabu ni ne Rubanga i alutari, di iko yutuno ki kuno be omini tie kede ingungur moro i komi pi raco kame in itimo ne,
40005024	wek irabu ni kuno i nyim alutari, di iko ot dwoko nywak kede omini, i cen mere iko dok mino Rubanga irabu ni.
40005025	”Por kop susunyo kede dano kame mito pidi di pwodi itienu i yongayo, tetekeny kur eteri but ngangolkop, di ngangolkop ko mini i cing sirikale di oko bino tweni i otkol.
40005026	Ateteni awaco ni be, likame ibino wok ki kuno tuno kede di iculo sente dedede kame kotangi kede.
40005027	”Wun itiekunu winyo be bin kowaco be, ‘Kur itim adote.’
40005028	Do ango awaco ne wu be ngat kame neno dako di cunye ko paro buto kede, udo etieko timo adote kede dako nono i cunye.
40005029	Ka wangi tetu cam en kame mi idubo, gole ooko iko uce tenge; eber ne in kei adul moro me komi akaka uco komi dedede i geana.
40005030	Doko ka cingi tetu cam en kame mi idubo, ngole di iko uce tenge; eber ne in kei adul moro me komi akaka uco komi dedede i geana.
40005031	”Doko bin kowaco da be, ‘Ngat kame riamo dako mere, poore emi dako nono baluwa me gonyo nyom.’
40005032	Do ango awaco ne wu be, ngat kame riamo dako mere, kwanyo ka pi kop me caro, udo en etimo raco me mino dako mere doko ngadote ka enyomere bobo; doko ngat kame nyomo dako kopokere kede cware udo etimo adote.
40005033	”Doko itiekunu winyo be bin kowaco ne jo ariki sek be, ‘Kur ilairo pi kop me abe, do poore itim ne Rwot gikame in itieko cikere iye.’
40005034	Do ango awaco ne wu be, kur ilairo atwal di iwaco nying malo, piento en ebedo kakame Rubanga pugo kiye,
40005035	arabo di iwaco nying lobo, piento en ebedo abanya kame en eteno iye tiene; amoto di iwaco nying Yerusalem, piento en ebedo bomba me abaka adwong.
40005036	Kame itie lairo, kur ilairo kede wi, pien likame in ikaruno mino yer me wi acel moro bedo col amotoko tar.
40005037	Wek kop kame in iwaco bed be, ‘Ee’ arabo be, ‘Li’; pien kop akalamo magi udo owok kibut Ngarac.
40005038	”Wun itiekunu winyo be bin kowaco be, ‘Wang koculo kede wang, doko lak da koculo kede lak.’
40005039	Do ango awaco ne wu be, kur inyang raco kame dano otimo ni. Ka ngatamoro obapo lemi tetu cam, lok ne tetu ngodal da.
40005040	Doko kame ngatamoro opidi pi mito gamo ekoti ni, mie eter kiton esati da.
40005041	Doko kame ngatamoro odi tetek be iotunu kede pi mairo acel, in do meede ot kede pi mairo are.
40005042	Ka ngatamoro okwai gimoro, mie. Doko ka ngatamoro mito kopao gimoro kibuti, kur itwone.
40005043	”Wun itiekunu winyo be bin kowaco be, ‘Mar jowoti di iko dagi jo kame dingere kedi.’
40005044	Do ango awaco ne wu be, marunu jo kame dingere kede wu, doko da ikounu lego ne jo kame tidilo wu,
40005045	tetekeny idokunu idwe ka Papa wu kame tie i malo. Piento en emio ceng rieny ne jo kabeco kede jo areco da, doko en ecwao kot ne jo atimo gikame beco kede jo kame timo gikareco da.
40005046	Ka imarunu jo kame maro wu kenekene, kara ibinunu udo giamia nyo me pwoc kiye? Pien akadi jo kame raro esolo da timo kamanono.
40005047	Doko kame in inywako kede jowoti kenekene, udo itimo nyo aber kalamo jo icegun? Pien akadi jo kalikame Iyudayan da timo kamanono.
40005048	Pi mano, poore ibedunu jo kopoore bala kite kame Papa wu me i malo opoore kede.
40006001	”Gwokerenu kur itimunu tice wu kabeco i nyim jo be tetekeny gin kinen wu, pien mano bino mino likame iudunu giamia me pwoc kibut Papa wu kame tie i malo.
40006002	”Pi mano, kame itie mino ngacan gimoro, kur imi jo ngeno, bala kite kame joecuke timo kede i sinagogan kede i dier yote me bomban, be tetekeny jo pak gi. Ateteni awaco ne wu be, gin kitieko gamo giamia gi me pwoc.
40006003	Do ka itie mino ngacan gimoro, kur imi cingi tetu ngodal ngei gikame cingi tetu cam tie timo,
40006004	tetekeny wek ebed gi me mung, di Papa ni kame neno gikame in itimo i mung ko bino mini giamia me pwoc.
40006005	”Doko ka iyaro ilega, kur ibed bala joecuke. Pien gin kimaro lego acungo i sinagogan, kede i dier yote me bomban be tetekeny jo nen gi. Ateteni awaco ne wu be gin kitieko udo giamia gi me pwoc.
40006006	Do kame in iyaro lego, dony i agola ni di iko cego ekeko iko kwac but Papa ni kalikame neeno. Di Papa ni kame neno gi dedede kame in itimo i mung ko bino culi.
40006007	”Doko da ka itie ilega, kur iduro kope kame dwong gi li, bala kame jo kalikame Iyudayan timo kede, pien gin kigeno be Rubanga bino winyo gi pi kope kame kiduro.
40006008	Kur ibedunu bala gin, pien Papa wu ngeo cuto gikame wun imitunu di pwodi likame ikwaenu.
40006009	Pi mano, ka iyarunu ilega, kwaunu kaman; Papa wa kame tie i malo, nyingi bed me awora.
40006010	Ajakanut ni bin; wek tim i lobo gikame in imito, bala kite kame kotimo kede i malo.
40006011	Miwa tin cam wa me buli ceng.
40006012	Sasiro wa ki dub wa, bala kite kame wada osasiro kede jo kame timo ne wa kirac.
40006013	Kur iwek wa opot i atama, do gwok wa ki gikarac.
40006014	”Pien ka in isasiro jo ki dub gi, Papa ni kame tie i malo da bino sasiro in.
40006015	Do ka in likame isasiro jo apat ki dub gi, Papa ni kame tie i malo da likame bino sasiro in ki dub ni.
40006016	”Doko ka itienu kanyo kec, kur imiunu nyimu bedo di pek bala kite kame joecuke timo kede. Pien gin kiloko cal me nyim gi be tetekeny jo apat ngei be gin kitie kanyo kec. Ateteni awaco ne wu be, gin kitieko udo giamia gi.
40006017	Do ka itie kanyo kec, wir wi kede mo, doko di iko lwoko wangi da,
40006018	tetekeny jo apat kur ngei be in itie kanyo kec, do Papa ni kalikame nenere en kame ko bino neno. Di do Papa ni kame neno gi dedede kame in itimo i mung ko bino mini giamia me pwoc.
40006019	”Kur ikanunu abar wu i wi lobo kan, kakame ajekel kede nyal dubo gi kiye, kede kakame jokuwo turo di kiko kwalo.
40006020	Do kanunu abaru i malo kakame ajekel kede nyal likame dubo gi kiye, kede jokuwo da likame twero turo di kiko kwalo.
40006021	Pien kakame abar ni tie iye en kame cunyi da bino bedo iye.
40006022	”Wang dano tie bala etala me kome. Ka wangi tie kiber, komi dedede bino bedo kede lero,
40006023	do ka wangi odubere, komi dedede bedo i colo. Ka gikame mi lero odoko colo, colo mere do tin bino bedo rom nadi!
40006024	”Likame tie ngatamoro kame twero timo tic ne jodongo are, pien ebino maro ngat acel di eko dagi ngat ocelu; aso ka li, ebino moko i kom ngat acel di eko weko ocelu. In likame ikaruno tic ne Rubanga kede bobo ne abar da.
40006025	”Pi mano, ango awaco ne wu be, kur ibedunu kede par pi gikame ibinunu camo, arabo gikame ibinunu mato pi bedo kuo, amotoko pi gikame ibinunu ngapo. Mam kuo pire tek kalamo cam, doko kom da mam pire tek kalamo giangapa?
40006026	Nenunu ber winy me obar; gin likame kicuo kodi, akadi kac, akadi coko cam i dere, do Papa wu kame tie i malo mio gi cam. Mam wun piru tek kalamo winy?
40006027	Doko ngai kikom wu kame twero medo ceng me kuo mere ka ebedo kede par iye?
40006028	”Do pinyo komio itienu kede par pi giangapa? Nenunu kong epone kame ature me obar dongo kede; gin likame kitimo tic moro, doko likame kitimo igoen gi ken gi.
40006029	Do awaco ne wu be, akadi bin Abaka Sulumani da kede deyo mere dedede, likame oudo tie kede angapito acil bala acel kikom ature nogi.
40006030	Do ka Rubanga tubuso lum me obar, lum kame tin kuo, diki di oko wango gi i mac, iparunu be likame ebino ngapo wun kalamo? Okwecunu wun jo kame yei wu nonok!
40006031	Pi mano, kur ibedunu kede par di iwacunu be, ‘Obinunu camo nyo?’ arabo be, ‘Obinunu mato nyo?’ amoto be, ‘Obinunu ngapo nyo?’
40006032	Pien magi en jame kame jo kalikame Iyudayan tam gi tie pi mono; ateteni Papa wu kame tie i malo ngeo be gigi dedede mitere ne wu.
40006033	Do geunu ber mono Ajakanut ka Rubanga kede poore mere, di en eko bino mino wu gi nogi dedede.
40006034	”Pi mano, kur iparunu kop me diki, pien diki da bino bedo kede par mege kame make. Wek ceng acelacel bed kede peko mege kame make.
40007001	”Kur ingolunu kop ne jo icegun me wek kur ngol kop ne uda.
40007002	Pien Rubanga bino ngolo ne wu kop iepone acel nono kame wun ingolunu ne kede jo apat, doko ebino ngolo ne wu kop di epimo rom mere kede kop kame uda ingolunu ne jo apat.
40007003	Pinyo kame mio in ineno apoke kame tie i wang ngawoti, do di likame iko twero neno isiki kame tie i wangi?
40007004	Arabo benyo benyo kame in isobolo waco ne kede ngawoti be, ‘Wek akwany apoke kame tie i wangi,’ do di ida kikomi isiki orire i wangi?
40007005	In ngaecuke, gei ber kwanyo isiki kame tie i wangi di do wangi ko doko bit me kwanyo apoke kame tie i wang ngawoti.
40007006	”Kur imiunu igwogin gikacil i nyim Rubanga, pien kibino lokere suro wu. Doko kur iucunu ne ipegei bira me wel adwong, pien kibino donyo nyonyono gi kede tien gi.
40007007	”Kwaunu, kobino mino wu; mounu, ibinunu udo; kukungunu ekeko, kobino yabo ne wu.
40007008	Pien ngat acelacel kame kwao komie, doko ngat kame mo eudo, kede dano kame kukungo ekeko koyabo ne.
40007009	Ngai kikom wu ka atin mere openye mugati en emio engaro?
40007010	Arabo ka epenyo deknam, en emio twol?
40007011	Ka do ber wun jo areco ingeunu mino idwe wu giamia kame beco, do kalamo mano tien adi en kame Papa wu me i malo bino mino jamini kame beco but jo kame kwae!
40007012	”Pi mano, tim ne jo apat da gikame in imito be koto gida kitimo ne ida, pien man en Iswil ka Musa kede pwony me inabin.
40007013	”Donyunu ki erute adiding, pien erute kame tero jo i to me nakanaka lac, doko yongayo mere lubo yoyot; jo kame donyo ki erute nono tot.
40007014	Pien erute kame donyo i kuo kame bedo nakanaka diding, doko lubo yongayo mere tek; jo kame ude nonok.
40007015	”Gwokerenu i kom inabin me angalo, kame bino butu di kicuko be kimwol bala romini, do di i ateni kical bala ipeon ager.
40007016	Ibinunu ngeno gi kede tice gi kame kitimo. Benyo, kokaruno ngwedo anyakini me olok kikom okuto, amoto anyakini me epigi kokaruno ngwedo kikom ocokocok?
40007017	Yat kame kome yot nyako anyakini abeco, do yat kodubere nyako anyakini areco.
40007018	Yat kame kome yot likame karuno nyako anyakini areco, doko yat kodubere da likame karuno nyako anyakini abeco.
40007019	Yat acelacel kalikame nyako anyakini abeco kotonge piny di oko uce i mac.
40007020	Pi mano, ibinunu ngeno inabin me angalo kede tice gi.
40007021	”Likame ngat acelacel kame lwonga be, ‘Rwot, Rwot,’ bino donyo i Ajakanut me malo, do kenekene ngat kame timo gikame Papa na me i malo mito ne timo en kame bino donyo iye.
40007022	I ceng me ngolo kop jo atot bino waco na be, ‘Rwot, Rwot, wan bin otatamo kop ka Rubanga i nyingi bobo di oriamo jwogi, kede di otimo tice me twer atot i nyingi!’
40007023	Do ango ako bino waco ne gi be, ‘Ango gira akwia wu, irwaunu tenge ki nyima, wun jo kame timo gikareco.’
40007024	”Aso, ngat acelacel kame winyo kope na gi, di eko timo gikame ango awaco, udo ecal kede ngarieko kame ogero ode i wi lela.
40007025	Kot di oko cwei, ariram oko bino, di yamo atek oko buko i kom ot nono, do likame en eko poto, pien oudo kogere i wi lela.
40007026	”Do ngat acelacel kame winyo kope na nogi di likame en eko timo gikame awaco, udo ecal kede ngamingo kame ogero ode i asinge.
40007027	Kot di oko cwei, ariram oko bino, kede yamo atek oko buko i kom ot nono, di en eko arwacakin piny, doko arwacakin mere obedo dwong adikinicel.”
40007028	I kare kame Yesu otieko waco kede kope go, ekodet kame oudo tie kuno oko uro epone kame epwonyo kede,
40007029	pien oudo epwonyo kede akarinikin, weko bala bin jopwony me Iswil.
40008001	Kakame Yesu owok kede piny ki wi moru, ekodet ati me jo oko lube.
40008002	Kikano icuo moro kame tie kede tuwo me dobo oko bino bute di oko riondiko piny i nyime di ewaco be, “Rwot, ka cunyi mito, ikaruno canga.”
40008003	Yesu oko rieno cinge di oko mule di ewaco be, “Amito, cangi!” Cucuto nono dobo mere oko cango.
40008004	Yesu oko waco ne be, “Nen be likame iwaco ne ngatamoro gi kotimere, do ot inyutere but ngasaseredoti di iko mino giayala kame bin Musa ociko, pi nyuto ne jo be in itieko cango.”
40008005	Kakame Yesu odonyo kede Kaperanaum, ngadwong me isirikalen me Roma bin oko bino bute oko donyo bako ne doge
40008006	di ewaco be, “Rwot, ngatic na tie i apien, etie kede aramo alit, doko tuwo oneko kome lung.”
40008007	Yesu oko waco ne be, “Ango ayaro bino di ako cange.”
40008008	Do ngadwong me isirikalen nono oko dwoko ne Yesu be, “Rwot, ango likame apoore me in bino i oda, do in kenekene wac kop nono, di ngatic nango ko bino cango.
40008009	Pien ada atie i akarinikin me jo kame loa, doko ada atie kede isirikalen kame tie i akarinikin na; ka aciko acel kikom gi be, ‘Oti,’ en eko ot; doko ka awaco ne ace da be, ‘Bia,’ en ebino; kede ka awaco ne epasoit na be, ‘Tim gini,’ di en eko timo.”
40008010	Kakame Yesu owinyo kede kop mere, en eko uro di eko waco ne jo kame bin lube be, “Ango pwodi likame audo epone me yei ni, akadi i piny me Isirael da.
40008011	Awaco ne wu be, jo atot oyaro bino ki tetu kide kede ki tetu tim di gin kiko bino camo ebaga kede Aburaam, Isaka kede Yakobo i Ajakanut me malo.
40008012	Do jo kame poore bedo i Ajakanut kobino uco gi ooko i kabedo me colo, kakame kibino koko kede mwodo lak gi kiye.”
40008013	Yesu oko waco ne ngadwong me isirikalen nono be, “Ot do, wek etimere ni di lubere kede yei ni.” " Ngatic me ngadwong me isirikalen nono oko cango esawa nono.
40008014	Kakame Yesu odonyo kede i ot ka Petero, en eko neno toto me dako ka Petero di tie buto, pien musuja oudo omake.
40008015	Yesu oko mako cinge, di musuja oko weke, en eko yai malo eko cako tedo gi.
40008016	Otieno nono jo oko kelo ne Yesu jo atot kame jwogi omako, en eko riamo tipere areco kede twer me kop mere, doko di en eko cango jo dedede kame oudo tuwo.
40008017	Etimo man pi mino cobere kakare gikame bin enabi Isaya owaco be, " “En ekwanyo goro me kom wa di eko yeno tuwo wa.”
40008018	Aso, kakame Yesu oneno kede ekodet me jo di oluke, en eko waco ne josiao mege be, “Ongolunu loka tetuca.”
40008019	Ngapwony moro me Iswil oko bino bute di oko waco ne be, “Apwony ango ayaro lubi kabedo dedede kame in ibino ot iye.”
40008020	Yesu oko waco ne be, “Ekwee tie kede bur me buto, kede winy da tie kede ude gi, do Wot ka dano likame tie kede kakame epielo iye wie.”
40008021	Ngasiao mere ocelu da oko waco ne be, “Rwot wek ber aoti ayik Papa na.”
40008022	Do Yesu oko waco ne be, “In luba, wek jo oto en kame yik joe gi oto.”
40008023	Kakame Yesu odonyo kede ii yee, josiao mege da oko lube iye.
40008024	Kikano yamo atek oko ngoole ii nam, omio ebuka oko donyo lepulepun ii yee, do Yesu oudo onino.
40008025	Gin kiko ot cene di kiwaco ne be, “Rwot lak wa, otienu do to.”
40008026	En eko waco ne gi be, “Pinyo komio itienu kede lworo, okwecunu wun jo kame yei wu nonok?” En eko yai di eko coko yamo kede nam, di kiko kwei cuu.
40008027	Josiao oko uro di kiwaco be, “Epone me dano kacal nadi tin ine, kame akadi yamo kede nam da winyo dwane?”
40008028	Di do Yesu bin ongolo loka nam i piny me Gerasene, en eko riamo kede cuo are kame owok ki wi atesin. Gin oudo kitie kede jwogi, doko oudo kiger twatwal, omio jo oudo lworo lubo yongayo nono.
40008029	Kikano gin kiko lelemo kitek be, “Okwe Wot ka Rubanga, nyo kame itie mito timo ne wan? Mam in ibino kan pi mino wa alolalola di kare kopoore pwodi likame otuno?”
40008030	Esawa nono, oudo tie esipan me ipegei kame tie cam i kakabobor kede gi.
40008031	Jwogi nogo oko ngangao Yesu be, “Ka iriamo wa tenge kikom jogi, cwai wa ooti i kom esipan me ipegei ka.”
40008032	En eko waco ne gi be, “Otunu.” Gin kiko wokun kiko ot donyo i kom ipegei. Esipan me ipegei lung oko dipere ringo piny lor ki wi emukura, kiko donyo i nam, gin dedede kiko mwony kiko to i pii.
40008033	Jo kame oudo tie kwano ipegei nogo oko ringo, kiko ot i bomba, di do kiko tatamo ne jo gi dedede kame otimere, kiton gi kotimere ne jo kame oudo tie kede jwogi.
40008034	Di jo dedede me bomba oko wok pi riamo kede Yesu. Esawa kame kinene kede, kiko donyo ngangao en be eyai tenge ki adul gi.
40009001	Yesu di do oko donyo i yee, eko ngolo loka, di eko tuno i bomba me tur gi.
40009002	Kikano jo mogo oko kelo ne icuo moro kame oudo tuwo oneko kome lung, di etie buto i apien. Kakame Yesu oneno kede yei gi, en eko waco ne icuo kame tuwo oudo oneko kome lung nono be, “Dii cunyi, woda. Kotieko sasiro in ki dub ni.”
40009003	Kikano jopwony mogo me Iswil oko donyo yamo ken gi ken gi be, “Icuo ni tie porere kede Rubanga.”
40009004	Do Yesu oko ngeno gikame gin oudo kitie paro, en eko waco ne gi be, “Pinyo komio ibedunu kede par areco i cunyu?
40009005	Mene en kame yoyot, waco be, ‘Kotieko sasiro dub ni,’ arabo waco be, ‘Yai malo ioti?’
40009006	Do abino mino wu ngeno be Wot ka dano tie kede akarinikin me sasiro jo ki dub gi di en etie i wi lobo kan.” En eko waco ne icuo kame tuwo oudo oneko kome lung nono be, “Yai malo, kwany gibuto ni di iko ot paco.” "
40009007	Icuo nono oko yai di eko ot paco.
40009008	Kakame ekodet oneno kede gi kotimere, lworo omako gi di kiko pako Rubanga pi mino jo akarinikin acal kamano.
40009009	Kakame Yesu oyai kede ki kuno di do etie ot, en eko neno icuo kame nyinge Matayo di etie bedo i ot me culo esolo. Yesu oko waco ne be, " “Luba.” " Matayo oko yai di en eko lubo Yesu.
40009010	Kakame Yesu do obedo kede kacam i ot ka Matayo, jo atot kame raro esolo kede jodubo oko bino di kiko donyo cam kede Yesu karacel kede josiao mege.
40009011	Do kakame Iparisayon mogo oneno kede gini, gin kiko penyo josiao ka Yesu be, " “Pinyo komio apwony wu camo kede jo kame raro esolo kede jodubo?”
40009012	Do kakame Yesu owinyo kede peny gi, en eko waco be, “Jo kame kom gi yot likame mito emuron, do kenekene jo kame tuwo.
40009013	Otunu ipwonyerenu i dwong me kop kame Rubanga owaco be, ‘Ango amito cuny me kisa, do likame giayala,’ pien ango abino pi lwongo jodubo do likame jo kopoore.”
40009014	Di do josiao ka Yokana oko bino but Yesu di kipenyere be, “Pinyo komio wan kede Iparisayon okanyo kec, do josiao nin likame kanyo kec?”
40009015	Yesu oko dwoko ne gi be, “Wun iparunu be wele kame tie i ebaga me nyom twero tururo i kare kame eteran pwodi tie kede gi? Ceng bino tuno kame kobino tero kede eteran tenge kibut gi di do gin kiko bino kanyo kec.
40009016	”Doko likame tie dano kame dapo egoe anyen i kom egoe oti, pien ka etimo kamanono, egoe anyen bino nyil tenge di eko weko apore adwong kalamo.
40009017	Akadi da, likame tie dano moro kame keto bwini anyen i isau me lau oti, pien ka etimo kamanono, lau bino mwoc di bwini ko ony, di lau ko dubere; do bwini anyen koketo da i isau me lau anyen, di gin dedede likame kiko dubere.”
40009018	Di pwodi Yesu oudo tie waco ne gi kop noni, ngapug oko ot di eko riondiko i nyim Yesu di ewaco be, “Nyara kom otieko to nan noni, do bia i ot iket cingi i kome, me wek en ebed kuo bobo.”
40009019	Yesu oko yai oko lube karacel kede josiao mege.
40009020	Kikano, dako moro kame oudo tie kede tuwo kame omio remo obedo ony ki kome pi mwakini tomon kiwie are oko bino cen ngei Yesu, di en eko mulo lak egoe mere,
40009021	pien oudo ewaco kene be, “Do kom koto amulo egoe mere kenekene, koto acango.”
40009022	Yesu oko lokere oko nene di oko waco ne be, “Dii cunyi, nyara, yei ni ocangi.” Esawa nono di do dako nono oko cango.
40009023	Kakame Yesu do ooto kede i ot me ngapug, en eko neno jo kame kuto bilo me koko ngat oto, kede ekodet me jo di ocelakino kede koko.
40009024	En eko waco ne gi be, “Irwaunu tenge, pien nyako ni likame oto do en enino anina.” " Gin kiko nyere.
40009025	Do kakame kotieko mino jo odonyo kede ooko, Yesu oko donyo kakame nyako nono oudo buto iye di en eko kiarao en kede cinge, nyako nono oko yai.
40009026	Rwonge me kop noni oko sarakin i adul me piny nono dedede.
40009027	Kakame Yesu oyai kede ki kuno di etie ot, imuduka are oko donyo lube ki cen di kilelemo be, " “Wot ka Daudi, mi kisa maki kede wa.”
40009028	Kakame Yesu odonyo kede i ot, imuduka are nogo oko bino bute; Yesu oko penyo gi be, “Wun iyeunu be ango atwero cango wu?” Gin kiko dwoko ne be, “Ebo, Rwot.”
40009029	Yesu oko mulo wang gi di ewaco be, “Di lubere kede yei wu, wek etimere ne wu kamanono.”
40009030	Wang gi oko yabere. Yesu oko ciko gi kede dwan atek be, “Miero inenunu be likame imiunu ngatamoro ongeo kop noni.” "
40009031	Do gin kiko ot di kiko sarakino rwonge me gikame en etimo i adul nono dedede.
40009032	Kakame kitie ot do kede tenge, oko kelo ne Yesu icuo kame oudo tie kede jwogi kame lebe oto.
40009033	Do kakame Yesu otieko riamo kede jwogi tenge ki kome, dano kame oudo bin lebe oto nono oko cako yamo. Ekodet oko uro di kiwaco be," “Lem pwodi likame tie gi koneeno i piny me Isirael kame cal kaman.”
40009034	Do Iparisayon oko waco be, “En eriamo jwogi kede twer kowok kibut ngadwong me jwogi.”
40009035	Yesu oko ririmo bomban kede calere dedede me kuno, di epwonyo jo i sinagogan kede di etuco ejiri me Ajakanut ka Rubanga. Bobo da oudo etie cango jo kame tie kede epone me tuwo apapat kede goro me kom.
40009036	Kakame bin eneno kede ekodet me jo, kisa oko make kede gi, pien oudo kitie kede par, doko di kidong atatai abongo kony, bala romini kame li kede ngakwat.
40009037	En eko waco ne josiao mege be, “Kac tie dwong, do jotic nonok.
40009038	Pi mano, legunu me wek Rwot won kac cwai jotic i kac mere.”
40010001	Yesu oko lwongo josiao mege tomon kiwie are bute, en eko mino gi akarinikin me lono tipere areco kede riamo gi; kede me cango epone me tuwo dedede.
40010002	Nying joor tomon kiwie are nogo ige: me agege Simoni kame kolwongo be Petero, kede omimere Anderia; Yakobo wot ka Sebedayo kede omimere Yokana;
40010003	Pilipo kede Batulumayo, Tomasi kede Matayo ngarar esolo, Yakobo wot ka Alipayo, kede Tadeo.
40010004	Simoni me Kanan kede Yuda Isikariot, ngat kame bin orupao Yesu.
40010005	Yesu oko oro cuo tomon kiwie are nogi di eciko gi be, “Kur iotunu kakame jo kalikame Iyudayan tie iye, doko da kur idonyunu i bomba moro me Josamaria,
40010006	do otunu but jo me Isirael kame tie bala romini korwenyo.
40010007	Doko kame itienu ot, tucunu ne jo be, ‘Ajakanut me malo do iyapiyapi.’
40010008	Cangunu jotuwo, yarunonu jo oto, cangunu jo kame tie kede dobo, doko ikounu riamo jwogi da. Wun igamunu abongo cul, uda miunu abongo cul.
40010009	Kur imakunu saabu arabo siliba amoto kopa i isaun wu.
40010010	Kur imakunu ikapu me ot sapali wu, akadi esati ace da, arabo amuka amoto ebela, pien kopoore mino ngatic cam mere.
40010011	”Ka idonyunu i bomba arabo i calo moro, mounu ngatamoro kiye kame cunye ber, di ikounu bedo kede en tuno wun yai.
40010012	Ka itienu donyo i ot, miunu jo kame tie iye amot me mulem.
40010013	Ka jo me ot nono obedo jo kame cuny gi ber, wek mulem wu dong but gi; do kame jo nogo likame cuny gi ber, wek mulem wu dwog butu.
40010014	Doko ka ngatamoro likame ogamo wu arabo edagi winyo kop wu, tetengunu adae ki tienu kame itienu yai ki ot amotoko ki bomba nono, pi bedo bala ijura kame pido gi.
40010015	Ateteni awaco ne wu be i ceng me ngolo kop, Rubanga bino bedo kede kisa i kom jo me Sodoma kede Gomora kalamo jo me bomba nono.
40010016	”Nenunu, ango atie cwano wu bala romini i dier ipeon. Pi mano, bedunu di iriekunu bala twole, doko di imwolunu bala aweleko.
40010017	Gwokerenu ki kom jo kame bino tero wu i nyim ekiko di kiko bino dano wu i sinagogan gi.
40010018	Doko kibino mako wu kiko tero wu i nyim wegi apugan kede abakai pira, pi mino ijura i koma i nyim gi kede i nyim jo kalikame Iyudayan.
40010019	Ka kitero wu i nyim ekiko, kur ibedunu kede par i kom gikame ibinunu waco arabo epone kame ibinunu yamo kede, pien gikame ibinunu waco kobino mino wu esawa nono.
40010020	Pien likame wun en kame ibinunu yamo, do Tipo ka Papa en kame bino yamo i dogu.
40010021	”Dano bino mino kotero omimere di oko neko, papa me atin da bino timo ne atin mere kamanono, kede idwe bino dagi jonywal gi di kiko mino koneko gi.
40010022	Jo dedede bino dagi wu pira, do ngat kame bino kanyakino tuno i ajikini bino udo alako.
40010023	Ka kitidilo wu i bomba acel, ringunu i bomba ocelu. Ateteni awaco ne wu be Wot ka dano oyaro dwogo di pwodi wun likame itiekunu rimaro bomban dedede me Isirael.
40010024	”Likame tie ngasiao moro kame pire dwong kalamo ngapwony mere kede ruom, iepone nono da ngatic likame pire dwong kalamo ngadwong mere.
40010025	Etie gikaber ka ngat kame somo odoko bala ngapwony mere, kede ka ngatic da odoko bala ngadwong mere. Ka gin kilwongo won ot be Belsebul, kibino do waco kope areco me angalo kalamo i kom jo mege me ot nono.
40010026	”Pi mano, kur ilworunu gi, pien likame tie gimoro kame koumo kalikame kobino nyuto kakaler, doko likame tie gimoro kame kokano kalikame bino ngere.
40010027	Gikame ango awaco ne wu i kakacol wun wacunu i lero, kede kop kame iwinyunu di oweweo, wun tatamunu en ki wi ude.
40010028	Kur ilworunu jo kame neko kom dano do di likame kiko karuno neko tipo mere. Do lworunu ngat kame neko kom dano karacel kede tipo mere i geana.
40010029	Mam omobilo are kocato pi siringi acel? Do di likame tie acel moro kikom gi kame poto piny abongo Papa wu yei ne.
40010030	Do kiton yer me wi wu da kotieko maro.
40010031	Pi mano, kur ibedunu kede lworo moro, pien wun piru tek kalamo omobilo atot.
40010032	”Ngat acelacel kame tuco be en eyei ango i nyim jo, ada abino tuco be angeo en i nyim Papa na kame tie i malo,
40010033	do ngat kame bino daga i nyim jo, ango da abino dage i nyim Papa na kame tie i malo.
40010034	”Kur iparunu be ango abino pi kelo mulem i lobo, ango likame abino pi kelo mulem, do abino pi kelo epima.
40010035	Ango abino pi kelo kwor i diere me awobi kede papa mere, i diere me nyako kede toto mere, i diere me dako kede daa mere,
40010036	doko jokwor ka dano bino bedo jo me i ode kikokome.
40010037	”Ngat kame maro toto mere arabo papa mere kalamo ango, udo likame epoore pi bedo mera. Doko ngat kame maro wode arabo nyare kalamo ango, udo likame epoore bedo mera.
40010038	Doko ngat kalikame riongo musalaba mere di eko donyo luba, udo likame epoore pi bedo mera.
40010039	Ngat kame gwoko kuo mere bino kei en, doko ngat kame rwenyo kuo mere pira ebino udo.
40010040	”Ngat kame gamo wu, udo egama, doko ngat kame gama udo egamo Rubanga ngat kame oora.
40010041	Ngat kame gamo enabi i nying me enabi, bino udo giamia me pwoc me enabi, kede ngat kame gamo dano kopoore i nying me dano kopoore, ebino udo giamia me pwoc me dano kopoore.
40010042	Doko dano kame mio ngat acel kikom jo kalikame pirgi tek gi akadi ikopo me pii me amata i nying me ngasiao na, ateteni awaco ne wu be, likame ebino kei giamia mere me pwoc.”
40011001	Di do Yesu oudo otieko pwonyo josiao mege tomon kiwie are, en eko pororo ki kuno pi ot tuco kede pwonyo jo kop mere i bomban gi.
40011002	Kakame Yokana owinyo kede di etie i otkol gikame Yesu otimo, en eko cwano josiao mege but Yesu
40011003	pi penye be, “In en ibedo ngat kame oudo kowaco be oyaro bino, arabo wan omeede daro dano ace?”
40011004	Yesu oko dwoko ne gi be, “Dokunu ikounu waco ne Yokana gikame wun iwinyunu kede kame inenunu:
40011005	wang imuduka oyabere, ingwalasa do twero ot, jo kame tie kede dobo ocango, idingoi da yit gi oyabere, koyaruno jo oto kede kotuco Kop Aber ne jocan.
40011006	Etie kede winyo ngat kalikame tie kede gung i koma.”
40011007	Kakame do josiao ka Yokana tie ot kede tenge, Yesu oko cako yamo ne ekodet kop i kom Yokana be, “I kare kame wun bin iotunu kede but Yokana i tim, oudo iotunu neno nyo? Benyo, oudo iotunu neno lagara kame yamo yayango?
40011008	Nyo kara ber kame wun oudo iotunu kuno pi neno? Benyo, iotunu neno ngat kame ngapo i goen acil? Li, pien jo kame ngapo igoen acil bedo i miere me abakai.
40011009	Do nyo kara ber kame wun oudo iotunu kuno neno? Benyo, oudo iotunu neno enabi? Ebo, doko awaco ne wu be ngat kame kalamo enabi en kame wun oudo iotunu neno.
40011010	Piento Yokana en kame iwandik kacil bin owaco kop i kome be, ‘Neni, atie cwano ngaor na geo ot nin anyim, kame bino iiko yongayo nin.’
40011011	Ateteni awaco ne wu be, kikom jo dedede kame kotieko nywalo, likame tie ngatamoro kame pire dwong kalamo Yokana Ngaibatis. Do ngat kame titidi twatwal i Ajakanut me malo pire dwong kalamo Yokana.
40011012	Cako i kare ka Yokana Ngaibatis tuno tin, Ajakanut me malo oudo kobedo kelo tetek, doko jo gero obedo game tetek.
40011013	Pien inabin dedede kede Iswil ka Musa bin omurao kop i kom Ajakanut tuno i kare ka Yokana;
40011014	aso ka itwerunu yei, Yokana inonono kame enabi bin owaco kop i kome i kare kame ewaco kede be Elia oyaro bino.
40011015	Ngat kame tie kede yite, wek ewinyi.
40011016	”Do abino poro jo me i kare ni kede nyo? Gin kical bala idwe kame tie bedo i atale, kame lwongo jo tuko wad gi di kiwaco ne gi be,
40011017	‘Wan ogoo ne wu tum do likame imielunu, wan owololo ne wu koko kame okoko kede ngat oto, do ikounu dagi tururo.’
40011018	Pien Yokana bin obino di likame ecamo, kede di likame emato gimoro kame mero jo, do jo oko waco be etie kede jwogi.
40011019	Do Wot ka dano obino di ecamo kede di emato, doko jo oko waco be, ‘Nenunu icuo ni, en ebedo ngacam kede ngamera, doko en adieru me jorar esolo kede jodubo!’ Do di rieko ka Rubanga nyutere be etie kakare i tice mege.”
40011020	Yesu oko cako bunano bomban kame bin esingo timo iye tice me twer, pien jo kame tie ii gi oudo bin odagi swilaro. En ewaco be,
40011021	”Ibino neno can in Korasin! Ibino neno can ida Betesaida! Pien koto tice me twer kame kotimo i diere wun oudo bin kotimo i bomban me Taya kede Sidon, jo kame tie ii gi oudo koto otieko swilaro sek di kingapo giangapa me iturur.
40011022	Do ango awaco ne wu be, i ceng me ngolo kop Rubanga bino nyuto kisa ne jo me Taya kede Sidon kalamo wun.
40011023	Aso, in Kaperanaum, iparo be kobino tingi malo? Kobino dwoki piny i kabedo me jo oto. Pien koto tice me twer kame kotimo i diere nin oudo kotimo Sodoma, oudo koto pwodi etie cungo tuno tin.
40011024	Do awaco ni be, i ceng me ngolo kop Rubanga bino bedo kede kisa i kom jo me Sodoma kalamo in.”
40011025	Iesawa nono Yesu oko waco be, “Apwoyi, Papa, Rwot me malo kede me lobo, pien in ikano gigi kibut jorieko kede jo aniang, di iko nyuto gi ne idwe atino.
40011026	Ebo Papa, manono en epone kame in oudo imito be etimere kede.
40011027	”Papa na otieko mina gi dedede i cinga; likame tie ngatamoro kame ngeo Wod, kwanyo kenekene Papa, doko likame tie ngatamoro kame ngeo Papa, kwanyo kenekene Wod, kede jo kame Wod oyero pi nyuto ne gi Papa.
40011028	”Bianu buta wun jo dedede kame ool kede kame yec odio, ango abino mino koru wei.
40011029	Riongunu ayoko na ikounu pwonyere kibuta, pien ango awor doko amwol i cunya, di ikounu bino udo wei.
40011030	Pien ayoko nango yoyot doko yec na wekeweke.”
40012001	I kare nono Yesu oko ot di ebeo ki poti me engano Ceng Sabato moro acel; kec oudo oneko josiao mege, omio kiko cako gigito wit engano di kimwodo nyige mege.
40012002	Do kakame Iparisayon oneno kede gi noni, gin kiko waco ne Yesu be, “Neningo, josiao ni tie timo gikame Iswil wa gengo jo timo Ceng Sabato.”
40012003	Yesu oko dwoko ne gi be, “Benyo, wun likame pwodi isomunu gikame riki Daudi otimo di bin kec oneke, en karacel kede jo kame oudo tie kede?
40012004	En bin edonyo i ot ka Rubanga di eko camo mugati kame oudo tie giamia but Rubanga, kame en akadi jo kame oudo tie kede en da oudo likame poore pi camo, do josaseredoti kenekene en kame oudo poore camo.
40012005	Benyo, arabo likame isomunu i Iswil ka Musa, epone kame josaseredoti kame tie i tempulo oturo kede Iswil me Sabato, do di likame kobino ngolo ne gi kop iye?
40012006	Awaco ne wu be, gimoro kame pire tek kalamo tempulo tie kan.
40012007	Koto oudo ingeunu dwong me kop kame waco be, ‘Ango amito cuny me kisa do weko giayala,’ koto oudo likame ingolunu raco i wi jo kame li kede kop moro.
40012008	Pien Wot ka dano en Rwot me Sabato.”
40012009	Yesu oko yai ki kuno, di eko ot donyo i sinagoga.
40012010	Kikano icuo kame bade omito oudo tie kuno. Jo mogo oko penye be, “Iswil wa yei cango dano Ceng Sabato?” Gin kipenye kamano tetekeny kiud kop moro kame kiromo pide iye.
40012011	Yesu oko penyo gi be, “Ngai kikom wu, ka etie kede oromo mere acel di oko poto i bur i Ceng Sabato, likame ebino mako di eko woto ooko?
40012012	Dano pire tek kalamo oromo tien adi? Pi mano, Iswil yei ne wa timo bero i Ceng Sabato.”
40012013	Di en eko waco ne icuo nono be, “Riei badi.” Icuo nono oko rieno bade, di bade oko doko ber bala bade ocelu.
40012014	Do Iparisayon oko ot tenge, kiko poro kop me neke.
40012015	Kakame Yesu ongeo kede gikame oudo kitie tamo i kome, en eko yai tenge ki kuno. Jo atot oko lube, di en eko cango gin dedede,
40012016	di eko ciko gi be kur kimie engere.
40012017	En etimo man pi mino cobere kakare gikame bin Rubanga owaco i dog enabi Isaya be,
40012018	”Man en ngatic na kame ayero, en kame cunya maro, doko cunya yom i kome. Abino mine Tipo na Kacil, di en eko bino tuco ne jo kalikame Iyudayan be ango angolo kop kede ateni.
40012019	En likame ebino piem kitek kede jo, arabo bedo ngat kame ngaredo, doko likame kobino winyo dwane di etie yamo i dier gudo me bomba.
40012020	En likame ebino turo magada k'ogom, doko likame ebino neko etala kame liel midumidu tuno di etieko mino ngolo kop me ateni ka Rubanga oudo loc;
40012021	di jo kalikame Iyudayan ko bino keto gen gi i kome.”
40012022	Di jo oko kelo ne Yesu icuo kame oudo tie kede jwogi kame omio wange kede lebe oto. Yesu oko cange, di do en eko cako yamo kede neno piny.
40012023	Jo dedede kame oudo tie kuno oko uro di kipenyere be, “Dano ni karuno bedo akwar Daudi?”
40012024	Do kakame Iparisayon owinyo kede gikame Yesu otimo, gin kiko waco be, “Dano ni riamo jwogi kede twer kowok kibut Belsebul, ngadwong me jwogi.”
40012025	Yesu oudo ngeo tam gi, omio en eko waco ne gi be, “Ajakanut acelacel kame pokere, di kiko donyo dagere udo kony mere otieko doko li, doko bomba arabo paco kame tie kede apokapoka iye likame karuno cungo.
40012026	Aso, ka Sitani bobo riamo Sitani wad gi, udo ajakanut mere opokere; nan do ajakanut mere nono bino cungo benyo?
40012027	Aso, kame ango ariamo jwogi pi twer kame Belsebul en komia, do idwe wu riamo jwogi kede twer kame wok kibut ngai do? Pi mano, gin kibino bedo jongolkop wu.
40012028	Do ka ango ariamo jwogi pi twer me Tipo ka Rubanga, udo Ajakanut ka Rubanga otieko do tuno butu.
40012029	”Arabo dano karuno donyo i ot me ngat atek di eko yako jame mege benyo benyo di pwodi likame kong egeo tweno dano atek nono? Ka egeo timo kamano en kamio ekaruno yako jame mege.
40012030	”Ngat kalikame tie pira udo edaga, kede dano kame likame coko kede ango udo en esasaro.
40012031	Pi mano, awaco ne wu be, kobino sasiro jo ki dub dedede kede acae i kom Rubanga, do dano kame waco kop me acae i kom Tipo Kacil likame kobino sasiro en.
40012032	Doko ngat kame waco kop arac i kom Wot ka dano, kobino sasiro en; do ngat kame waco kop arac i kom Tipo Kacil, likame kobino sasiro en i kare kanataman akadi i kare kame bino bino.
40012033	”Ka imito udo anyakini abeco, poore imi yat kome bed yot, do ka kom yat likame yot, en enyako anyakini areco. Pien yat ngere kede anyakini mere.
40012034	Wun idwe me twole! Ikarununu yamo kope abeco benyo benyo do di wun ibedunu jo areco? Pien dog dano waco gikame opong i cunye.
40012035	Dano aber kelo gi aber ki jamini abeco kame en ekano, kede dano arac da kelo gikarac ki jamini areco kame en ekano.
40012036	”Awaco ne wu be i ceng me ngolo kop ngat acelacel bino tatamo pinyo komio en oudo ebedo daco yamo kop acelacel kame bin en ewaco.
40012037	Pien kop kame wok ki dogi en kame bino mini ilo pido, doko kop kame wok ki dogi da en kame bino mino kongolo kop loi.”
40012038	Di do mogo kikom jopwony me Iswil kede Iparisayon oko waco ne Yesu be, “Apwony, wan omito neni di itimo gianena moro.”
40012039	Do Yesu oko dwoko ne gi be, “Jo me i kare ni kame timo tim areco kede kalikame yei Rubanga penyo pi mito neno gianena moro, do likame tie gianena moro kame kobino mino gi, kwanyo kenekene gianena kame bin otimere ne enabi Yona.
40012040	Pien bala kite kame bin Yona otieko kede ceng adek kede iwor adek ii eputa, kamanono da Wot ka dano bino bedo piny ii lobo pi ceng adek kede iwor adek.
40012041	I ceng me ngolo kop jo me bomba me Ninebe bino cungo di kiko mino kop lo jo me i kare ni, pien bin gin kiwinyo kop kame Yona opwonyo kiko swilaro ki dub gi; do nenunu, otienu kan kede gikame pire tek kalamo Yona.
40012042	I ceng me ngolo kop abaka adako me tetu piny bino cungo kede jo me i kare ni di en eko pido gi, piento en bin eyai ki ajikini me lobo kakabor pi ot winyo kop me rieko kibut abaka Sulumani, do nenunu, otienu kan kede ngat kame pire tek kalamo Sulumani.
40012043	”Ka tipo arac oyai ki kom dano, ebeo i adulion otuo di emo kakame eromo wei iye, do likame en eko karuno udo.
40012044	En eko bino waco be, ‘Abino dok i oda kame awok kiye.’ Kame en edwogo ebino udo ode no di koweo ie doko di koike kiber.
40012045	Di do en eko ot eko kelo tipere kanyaare icegun areco kalamo en, gin kiko donyo di kiko bedo kuno; di kuo me dano no ko doko rac kalamo kite kame oudo etie kede i agege. Aso, ebino timere kamanono da ne jo areco me i kare noni.”
40012046	Kakame Yesu oudo pwodi tie yamo kede jo, toto mere, kede imiegu mege oko cungo ooko, di oudo kimito yamo kede Yesu.
40012047	Ngatamoro oko waco ne Yesu be, “Toto ni kede imiegu ni tie cungo ooko di kimito yamo kedi.”
40012048	Do en eko dwoko ne ngat kame kocwao be, “Ngai en kame toto na, doko alu en kame imiegu na?”
40012049	En eko cimo josiao mege di ewaco be, “Toto na kede imiegu na gin ige!
40012050	Pien ngat kame timo gikame Papa na kame tie i malo mito, en kobedo omina, amina kede toto na.”
40013001	Cenge nono Yesu oko yai ki ot di eko ot bedo piny i dog nam.
40013002	Ikodeta adongo me jo oko cokere bute, omio en eko donyo ii yee di eko bedo iye; jo dedede oko dong cungo i dog nam.
40013003	En eko waco ne gi kope atot i agole. En ewaco be, “Bin tie dano moro kame ooto i poto cuno kodi.
40013004	Kakame oudo etie cuc kede, kodi mogo oko popoto i yongayo, winy oko bino di oko camo gi pit.
40013005	Kodi mogo oko popoto i lobo kobedo lela lela, kakame lobo oudo rerep kiye, kiko susunyo tui pien lobo oudo nonok.
40013006	Do kakame ceng orieny kede, ceng oko wango gi kiko ner, pien aliasin gi oudo likame odonyo piny kiber.
40013007	Kodi mogo oko popoto kakame okuto oudo tie iye, mago okuto oko susunyo dongo di oko twilo gi.
40013008	Apat oko popoto i lobo aber kiko nyak, mogo olingo wi gi kame wit gi tie kede nyige tol acel, mogo ot kanyape, kede mogo ot adek.
40013009	”Ngat kame tie kede yite wek ewinyi.”
40013010	Kikano josiao oko bino but Yesu di kiko penye be, “Pinyo komio in iyamo kede gi i agole?”
40013011	En eko dwoko be, “Pien kotieko mino wun ngeno mung me Ajakanut me malo, do Rubanga likame omio jo apat ngec nono.
40013012	Pien ngat kame tie kede gimoro kobino medo ne ace, tetekeny en eko bedo kede atot; do ngat kame li kede gimoro, akadi atitidi kame etie kede da kobino kwanyo kibute.
40013013	Ango ayamo kede gi i agole pien gin kingio do likame kineno, kiciko yit gi do likame kitwero winyo amoto niang.
40013014	Gikame bin Isaya omurao ocobere kakare kibut gi, kame waco be, ‘Ateteni jogi bino winyo kop do likame kiko niang, kede kibino ngino do likame kiko neno.
40013015	Pien wi gi odoko pek, kede kiculo yit gi da kur winy kop, doko kimio wang gi da; ka koto oudo likame kamanono, koto wang gi okaruno neno, doko yit gi koto owinyo, kede koto wi gi da oniang, di kiko lokere buta di ango ako cango gi.’
40013016	”Do wun itienu kede winyo pien wangun neno, doko yitu winyo.
40013017	Ateteni ango awaco ne wu be, bin inabin kede jo kopoore atot oudo tie kede mit me neno gikame wun inenunu, do likame kiko neno, doko oudo kimito winyo gikame wun iwinyunu, do likame kiko winyo.
40013018	”Pi mano, winyunu gikame agole me ngacuc pwonyo.
40013019	Ka ngatamoro owinyo kop me Ajakanut ka Rubanga di likame en eko keto i kuo mere, Ngarac bino di eko waraso kop kame kocuo i cunye. Ngat nono cal bala kodi kopopoto i yongayo.
40013020	Kodi kopopoto i lobo kobedo lela lela cungo pi dano kame winyo kop ka Rubanga, cucuto en eko game kede kilel;
40013021	do kop nono likame ko keto aliasin i kuo mere, mio en eko kanyakino pi kare acecek. Aso, ka peko arabo itidil moro oko bino pi kop nono, en epoto cucuto.
40013022	Kodi kopopoto i dier okuto cungo pi dano kame winyo kop ka Rubanga, do pi paro kuo me piny kan kede mito abar ko twilo kop nono di ko mine likame enyako anyakini me yei i kuo mere.
40013023	Kodi kopopoto i lobo aber cungo pi dano kame winyo kop ka Rubanga di eko mino edonyo i kuo mere, en eko timo anyakini me yei bala kodi kame wie nyako nyige tol acel i wite acel, ace ot kanyape kede apat ot adek.”
40013024	Yesu oko bobo waco ne jo agole ace be, “Kokaruno poro Ajakanut me malo kede ngat kocuo kodi abeco i poto mere.
40013025	Do iwor acel di oudo jo dedede tie nino, ngakwor mere oko ot di eko cuno nyige me okitu i poto me kal nono, eko gire ot tenge.
40013026	I kare kame kal odongo kede di kiko suro, okitu da oko neeno.
40013027	Jotic me won paco nono oko ot bute kiko waco ne be, ‘Adwong, mam bin in oudo icuo kodi abeco i poto nin? Doko okitu otuno iye benyo?’
40013028	En eko dwoko ne gi be, ‘Miero di ngakwor na moro en kotimo gino.’ Jotic oko penye be, ‘Do nan imito be wan ooti opuputo gi?’
40013029	Di en eko waco be, ‘Li, pien kame ipuputunu okitu, ibinunu puputo kiton kal da karacel kede gi.
40013030	Wekunu gin kimeede dongo karacel tuno i kare me kac, di ango ako bino waco ne jokac pi ber cako puputo okitu, di kiko twetweo gi i abungeta pi wango gi, i cen mere gin kiko bino coko kal kiko keto i dero na.’ “
40013031	Yesu bobo oko waco ne gi agole ace be, “Ajakanut me malo cal bala nyige me karadali kame dano kwanyo di en eko cuno i poto mere.
40013032	En etitidi kalamo kodere dedede, do kame etui eko dongo, edoko dwong kalamo deke dedede kame jo pito i poti, di en eko doko yat ojanyo, kame mio winy bino ko gero ude gi i ajange mege.”
40013033	Yesu bobo oko tatamo ne gi agole ace be, “Ajakanut me malo cal bala arup kame dako kwanyo di eko nyalo kede alos aromo gipim adek, tuno kede di en eko mino moko alos lung buuno.”
40013034	Magi dedede bin Yesu owaco ne ekodet i agole, ateteni mere likame tie gimoro kame en epwonyo gi abongo tic kede agole.
40013035	En etimo kaman pi mino cobere kakare gikame enabi bin owaco be, “Abino yamo kede gi i agole; abino tuco gi komungere cako i kare kame kocweo kede piny.”
40013036	Yesu oko yai eweko ekodet me jo, en eko ot di eko donyo i ot, josiao mege oko bino bute di kiwaco be, “Gony ne wa dwong me agole me doi kame tie i poto.”
40013037	En eko dwoko be, “Ngat kame ocuo kodi abeco en Wot ka dano;
40013038	poto en piny, kodi abeco en jo kame tie i Ajakanut ka Rubanga, doi en jo ka Ngarac.
40013039	Ngakwor kame ocuo doi en Sitani, kac en ajikini me piny, kede jokac en imalaikan.
40013040	Bala kite kame kocoko kede doi di oko wango i mac, ebino timere kamanono da i ajikini me piny.
40013041	Wot ka dano bino oro imalaikan mege, gin kiko bino coko jo dedede kame tao ne jo apat dubo, kede jo kame timo gikareco kiye Ajakanut mere,
40013042	di kiko uco gi i mac kodop kakame jo bino koko kede mwodo lak gi kiye.
40013043	Di do jo opoore ko bino rieny bala ceng i Ajakanut ka Papa gi. Ngat kame tie kede yite wek ewinyi.
40013044	”Ajakanut me malo cal bala abar kame kokano i poto, kame dano oudo di eko umo pi yomcuny adwong kame etie kede, en eko ot di eko cato gi dedede kame etie kede, di eko wilo kede poto nono.
40013045	”Doko Ajakanut me malo cal bala ngacat kame mo kide me wel;
40013046	i kare kame eudo kede kidi acel me wel, en eko ot cato gi dedede kame oudo etie kede pi wilo kede kidi nono.
40013047	”Doko da Ajakanut me malo cal bala bwoi kame oudo kouco i nam di eko mako deknam me epone dedede.
40013048	Kakame oudo bwoi otieko pong kede, jo oko wane i dog nam, kiko bedo piny yero deknam abeco di kiketo ii ebukit, do kiko uco areco mege tenge.
40013049	Ebino timere kamanono da i ajikini me piny; imalaikan bino wok di kiko poko jokareco kikom jo kopoore,
40013050	di kiko uco gi i mac kodop, kakame jo bino koko kede mwodo lak gi kiye.”
40013051	Yesu oko penyo gi be, “Itiekunu mam do niang gigi dedede?” Gin kiko dwoko ne be, “Ebo, oniang.”
40013052	En eko waco ne gi be, “Pi mano, ngaiwandik acelacel kame kotieko pwonyo kop i kom Ajakanut me malo cal bala won paco kame woto gi anyen kede acon ki kakame ekano iye jame mege.”
40013053	Kakame Yesu otieko kede mino pwony i agole, en eko yai tenge ki kuno,
40013054	di eko ot i bomba me tur gi, en eko cako pwonyo jo me kuno i sinagoga gi. Gin kiko uro di kiwaco be, “Icuo ni oudo rieko kede tice me twer gi ki tuai?
40013055	Mam wot ka ngapac ine? Mam nying toto mere Maria? Imiegu mege en Yakobo, Yosepu, Simoni kede Yuda.
40013056	Mam amiegu mege dedede tie karacel kede wa? Do do en eudo gigi dedede ki tuai?”
40013057	Gin di do cuny gi oko dage. Do Yesu oko waco ne gi be, “Jo me kabedo dedede woro enabi, kwanyo jo me adul me tur gi kede jo me i ode.”
40013058	En likame eko timo tice me twer kuno pien oudo gin ki li kede yei.
40014001	I kare no Erode ngapug me Galilaya oko winyo epone kame oudo nying Yesu iruo kede,
40014002	en eko waco ne jotic mege be, “Yokana Ngaibatis en ine kame oyaruno kikom jo oto, en komio etie kede twer acal kamano.”
40014003	Pien Erode oudo omio komako Yokana di oko tweno i otkol pi kop Erodia, dako k'omimere kame nyinge Pilipo;
40014004	pien Yokana oudo owaco ne be, “Iswil likame yei ni nyomo Erodia.”
40014005	Bed bala Erode oudo mito neko Yokana, do en eko lworo jo, pien jo oudo tero be Yokana obedo enabi.
40014006	Di bin ceng kame koyutuno kede nywalo Erode otuno, nyar ka Erodia oko miel i nyim wele kame oudo obino i ebaga, di cuny Erode oko bedo yom adikinicel,
40014007	omio en eko cikere di elairo pi mino nyako nono gimoroni kenekene kame en ebino penyo be mie.
40014008	Nyako nono oko lubo acora ka toto mere, di en eko waco be, “Mia wi Yokana Ngaibatis i sinia kan.”
40014009	Gini oko cobo cuny abaka, do pi kite kame oudo etieko kwongere kede i nyim wele mege, en eko ciko be miero mi nyako nono gikame epenyo.
40014010	En eko cwano jo ooto ngolo ngut Yokana i otkol,
40014011	oko kelo wi Yokana di tie i sinia di oko mine, di en eko tero ne toto mere.
40014012	Josiao ka Yokana oko bino kiko kwanyo kome kiko ot yiko, di do kiko ot waco ne Yesu.
40014013	Kakame Yesu owinyo kede kop me to ka Yokana, en eko donyo ii yee di eko yai ki kuno eko ot kakoling. Do kakame jo owinyo kede kamano, kiko yai ki bomban kede tien gi di kiko lube.
40014014	I kare kame Yesu oudo tie wok kede i dog nam, en eko neno ekodet me jo, eko bedo kede par pirgi, en eko cango joe gi kame oudo tuwo.
40014015	Kakame piny oyuto kede, josiao mege oko bino bute di kiko waco ne be, “Kan oling, doko esawa okato, peruno jo ot wil cam i calere kiyapiyapi kan.”
40014016	Yesu oko dwoko ne gi be, “Likame kipoore ot tenge, wun nogo miunu gi gimoro kicami.”
40014017	Gin kiko waco ne be, “Wan otie kan kede mugati kany kede deknam are kenekene.”
40014018	Yesu oko waco ne gi be, “Kelunu gi buta kan.”
40014019	En eko waco ne ekodet pi bedo piny i wi lum. En eko kwanyo mugati kany kede deknam are nogo, di eko ngino malo, eko pwono Rubanga di en eko tuturo mugati, eko mino josiao mege, di josiao oko popoko ne jo.
40014020	Gin dedede kiko cam kiko yeng. Di josiao oko coko cam kame odong oko pongo ibukito tomon kiwie are.
40014021	Cuo kame ocamo wel gi oudo romo tutumia kany, di likame komaro iye mon kede idwe.
40014022	Yesu oko mino josiao mege odonyo ii yee pi telo ne yongayo me ot loka, di en ber edong cen peruno jo.
40014023	Ingei peruno jo, en eko ot i wi moru kene pi lego. Kakame piny oyuto kede, en oudo etie do kuno kene.
40014024	Esawa no yee oudo otieko do tuno kakabor kede itela, di ebuka tie napunapun i kome, pien yamo oudo tie buko di wok ki tetu nyim gi.
40014025	Do di piny bin otuno obai, Yesu oko bino but gi di eoto ki wi pii kede tiene.
40014026	Do kakame josiao onene kede di eoto ki wi pii kede tiene, lworo atek oko mako gi, kiko waco be, “Kom jwogi inonono.” Kiko cako dwilao pi lworo.
40014027	Cucuto di Yesu oko waco ne gi be, “Bedunu kede nwangcuny, ango inononi, kur lworo maku.”
40014028	Petero oko dwoko be, “Rwot, ka in inonono, wac ne ada abin buti ki wi pii.”
40014029	Yesu oko waco ne be, “Bia.” Petero oko wok ki yee di eko ot but Yesu kede tiene ki wi pii.
40014030	Do kakame eneno kede yamo, lworo oko make, eko cako lwiny ii pii. En eko kok be, “Rwot laka.”
40014031	Cucuto Yesu oko rieno cinge oko make, di eko waco ne Petero be, “In ngat kame yei ni nonok, pinyo komio cunyi gung?”
40014032	Kakame kidonyo kede ii yee, yamo oko kwei.
40014033	Jo kame oudo tie ii yee oko mine wor di kiwaco be, “Ateteni in ibedo Wot ka Rubanga.”
40014034	Kakame kitieko do ngolo kede nam, kiko wok itela i Genesaret.
40014035	Kakame jo me kuno oneno kede Yesu di kiko ngene, gin kiko cwano jo i adulion me kuno dedede, di jo oko kelo ne Yesu jo dedede kame oudo tuwo.
40014036	Di gin kiko donyo bako dog gi ne Yesu be eyei ne jotuwo mulo lak egoe mere. Jo dedede kame oko mulo egoe mere oko cango.
40015001	Kikano Iparisayon mogo kede jopwony me Iswil oko wok ki Yerusalem di kiko bino but Yesu kiko waco ne be,
40015002	”Pinyo komio josiao nin likame lubo itok me joakwari wa? Pien gin likame kilwoko cing gi kame kiyaro cam.”
40015003	Yesu oko dwoko ne gi be “Do pinyo komio uda iturunu cik ka Rubanga me wek ilubunu itok wu?
40015004	Pien Rubanga bin owaco be, ‘Wor Papa ni kede toto ni,’ kede be, ‘Myero nek dano kame waco kop arac i kom papa mere arabo toto mere.’
40015005	Do wun ipwonyunu be, ka dano moro owaco ne Papa mere amoto toto mere be, ‘Gikame koto oudo iudo kibuta, ango atieko mino Rubanga,’ likame epoore do timo ne papa mere amoto toto mere gikame nyuto wor.
40015006	Aso, wun itiekunu mino kop ka Rubanga kony mere odoko li pi wun lubo itok wu.
40015007	Wun joecuke! Isaya bin omurao kop me ateni i komu di ewaco be,
40015008	‘Jogi wora kede dog gi, do cuny gi bor kibuta.
40015009	Kiwora wor me nono, pien gin kipwonyo iswilia ka dano ineno bala kidoko mega.’ “
40015010	Yesu oko lwongo jo bute, en eko waco ne gi be, “Winyunu di ikounu niang.
40015011	Likame gikame donyo i dog dano en kame munao en, do gikame wok ki dog dano en kame munao en.”
40015012	Josiao oko ot but Yesu kiko penye be, “Ingeo be cuny Iparisayon oudo owang kakame kiwinyo kede kop kame in iwaco?”
40015013	Yesu oko dwoko be, “Giapita moroni kame Papa na me malo en kalikame opito kobino puto.
40015014	Wun wekunu gin ken gi, gin kibedo imuduka kame telo jo, pien ka emuduk opeo emuduk wad gi, gin duc kibino poto i bur.”
40015015	Do Petero oko waco ne be, “Gony ne wa dwong me agole nono.”
40015016	Yesu oko waco ne gi be, “Mere uda kom likame pwodi itienu kede niang?
40015017	Mam inenunu be gikame donyo i dog dano kato i ie di do eko pelao ooko me kome?
40015018	Do gikame wok ki dog dano udo owok ki cunye, gi nono en kame munao dano.
40015019	Pien ki cuny dano wok kiye par areco, nek, adote, caro, kuwo, ijura me angalo kede dubo nying jo.
40015020	Magi en gikame munao dano i nyim Rubanga, do camo cam kede cing kalikame kolwoko likame munao dano.”
40015021	Yesu oko yai tenge ki kuno di eko ot i adul me bomban me Taya kede Sidon.
40015022	Dako moro me Kanan kame oudo bedo i adul me kuno oko bino but Yesu di eko lelemo be, “Okwe Rwot, Wot ka Daudi, mi kisa maki i koma, jwogi omako nyara nan etie kirac twatwal.”
40015023	Do Yesu likame oko dwoko ne kop moro. Josiao ka Yesu oko ot bute kiko donyo bako ne dog gi be, “Koto iwaco ne dako no eot tenge, pien etie lubo wa di elelemo.”
40015024	Yesu oko dwoko be, “Ango oudo oora but jo me Isirael kenekene, jo kame orwenyo bala romini.”
40015025	Do dako nono oko ot oko riondiko i nyime di ewaco be, “Rwot konya.”
40015026	Yesu oko dwoko be, “Likame eber cako kwanyo cam me idwe di iko uco ne igwogin.”
40015027	Dako nono oko dwoko be, “Ebo Rwot, do igwogin da camo angidingidin me cam kame popoto ki wi emesa me ngadwong gi.”
40015028	Yesu oko dwoko ne be, “Dako ni, yei ni dwong twatwal! Wek etimere ni bala kite kame in imito kede.” " Kikano nyare oko cango esawa nono.
40015029	Yesu oko yai ki kuno di eko ririto dog nam me Galilaya. En eko ot i wi moru di eko bedo piny.
40015030	Ikodeta me jo atot adikinicel oko ot bute di kitero ingwalasa, jo kame bad gi kede tien gi owanere, imuduka, jo kame leb gi oto kede apat atot. Gin kiko pielo gi piny i nyim Yesu di en eko cango gi.
40015031	Ikodeta me jo oko uro kakame kineno kede di jo kame leb gi oudo oto tie do yamo, jo kame bad gi kede tien gi oudo owawanun di do odoko ber, di ingwalasa ogeo ot kede di imuduka ogeo neno piny. Gin kiko pako Rubanga me Isirael.
40015032	Yesu oko lwongo josiao mege bute, di eko waco ne gi be, " “Kisa omaka kede jogi, pien kibedo kan keda nan oromo ceng adek, doko nan likame kitie kede gi me acama. Cunya likame mito peruno gi kede kec, pien kibino nure i yongayo.”
40015033	Josiao oko penye be, “Tuai en kame obino udo kiye cam kame romo pito lwak jo kame rom kan i tim kan?”
40015034	Yesu oko penyo gi be, “Itienu kede mugati adi?” Gin kiko dwoko be, “Kanyaare, kede deknam mogo atitino anonok.”
40015035	Yesu oko waco ne jo be bed piny.
40015036	En eko kwanyo mugati kanyaare kede deknam nogo, en eko mino pwoc but Rubanga di eko tuturo gi eko mino josiao; di josiao oko popoko ne jo.
40015037	Gin dedede kiko cam di kiko yeng, di josiao oko coko angidingidin me cam kame odong oko pongo ibukito kanyaare.
40015038	Jo kame ocamo oudo romo cuo tutumia ongwon di likame komaro iye mon kede idwe.
40015039	Yesu oko peruno jo pi ot i miere gi, di en eko donyo ii yee, di eko ot i adul me Magadan.
40016001	Iparisayon kede Isadukayon oko bino but Yesu pi kino doge. Kiko penye pi timo ne gi gianena moro kame yai ki malo.
40016002	En eko dwoko ne gi be, “Kame piny oyuto, wun ikounu waco be, ‘Malo obokere, diki piny bino bedo ler.’
40016003	Doko odiko ikounu waco be, ‘Tin kot bino cwei pien malo obokere, doko idoun oliero.’ Wun ingeunu ngino malo di ikounu tuco ka kot oyaro cwei arabo li, do likame itwerunu niang dwong me gikame tie timere i kare ni.
40016004	Jo me i kare ni kame timo tim areco kede kalikame yei Rubanga mito be mi gi gianena, do likame tie gianena moro kame koyaro mino gi, kwanyo kenekene gianena kame otimere ne Yona.” " En eko yai eoto tenge eweko gi.
40016005	Kakame josiao otuno kede loka tetuca, wi gi oudo owil mako mugati.
40016006	Yesu oko waco ne gi be, " “Gwokerenu ki arup me Iparisayon kede me Isadukayon.”
40016007	Gin kiko donyo yamo ken gi ken gi be, “En eyamo kamano pien wan likame okelunu mugati.”
40016008	Do kite kame Yesu oudo ngeo kede gikame gin kitie yamo, omio en eko penyo gi be, “Wun jo kame yei wu nonok, pinyo komio itienu yamo kop me bedo li kede mugati wun kenu kenu?
40016009	Mam likame pwodi iniangunu? Mam likame iyutununu epone kame apito kede jo tutumia kany kede mugati kany? Bin ikounu coko cam kame odong opongo ibukito adi?
40016010	Arabo, mam likame iyutununu kite kame apito kede jo tutumia ongwon kede mugati kanyaare? Ikounu bin coko cam kame odong opongo ibukito adi?
40016011	Benyo benyo komio likame iniangunu be ango oudo likame atie waco kop kame mako mugati? Gwokerenu ki arup me Iparisayon kede me Isadukayon.” "
40016012	Di do josiao oko niang be en oudo likame etie waco ne gi be kigwokere ki arup kame konyalo me timo mugati, do pi gwokere ki pwony me Iparisayon kede me Isadukayon.
40016013	I kare kame Yesu ooto kede i adul me Sisiria Pilipi, en eko penyo josiao mege be, " “Kara ber jo waco be Wot ka dano en ngai?”
40016014	Gin kiko dwoko be, “Mogo waco be Yokana Ngaibatis, mogo be Elia kede jo apat waco be en Yeremia arabo ngat acel kikom inabin.”
40016015	En eko penyo gi be, “Do wun iwacunu be ango en ngai?”
40016016	Simoni Petero oko dwoko be, “In en Kirisito, Wot ka Rubanga kakuo.”
40016017	Yesu oko dwoko ne be, “Simoni wot ka Yokana, in itie kede winyo! Pien likame dano adana en kame omi ingeo kop noni, do Papa na kame tie malo.
40016018	Nataman awaco ni be, in en Petero. Ango abino gero ekodet me jo koyei ango i wi lela noni, doko akadi twer me to likame bino twero bwone.
40016019	Abino mini isumilito me Ajakanut me malo. Gi dedede kame in ibino tweno i piny, kobino tweno i malo da, doko gi dedede kame in ibino gonyo i piny kobino gonyo i malo da.” "
40016020	Di do en eko ciko josiao mege kitek be kur kiwac ne ngatamoro be en ebedo Kirisito.
40016021	Cako i kare no, Yesu oko cako niango josiao mege be, miero en eot Yerusalem di eko beo i can atot kibut joadongo me piny, jodongo me josaseredoti, kede jopwony me Iswil, di kiko neke, do di oko bino yaruno en i ceng me adek.
40016022	Di Petero oko kwanye otere tenge di oko donyo bunano en di ewaco be, " “Rubanga geng gini, Rwot! Gini likame miero timere ne in.”
40016023	Do Yesu oko lokere oko waco ne Petero be, “Irwa tenge ki nyima, in Sitani! In itie gengo ango timo gikame amito pien likame tam nin owok kibut Rubanga, do ebedo me ka dano.”
40016024	Yesu oko waco ne josiao mege be, “Ka ngatamoro mito luba, ber kong edagere kene di en eko riongo musalaba mere eko luba.
40016025	Pien ngat kame mito lako kuo mere bino rwenye, kede ngat kame rwenyo kuo mere pira bino ude.
40016026	Bero nyo kame dano bino udo ka eudo gi dedede kame cunye mito i piny kan do di eko kei kuo mere? Arabo nyo kame dano bino mino pi dwoko kuo mere?
40016027	Pien Wot ka dano oyaro bino kede imalaikan mege di etie i deyo ka Papa mere, di en eko bino culo ngat acelacel pi gikame etimo.
40016028	Ateteni awaco ne wu be, tie jo mogo kame nataman tie kan, kalikame bino bilo to tuno di kineno Wot ka dano di etie bino di etie i Ajakanut mere.”
40017001	Ingei ceng kanyape, Yesu oko kwanyo Petero, Yakobo kede omimere Yokana, di en eko tero gi malo i wi moru kargi ken gi.
40017002	Kom Yesu oko lokere i wang gi kanono, di nyime oko rieny bala ceng, kede igoen mege oko doko tar liamaliam.
40017003	Gin kiko neno Musa kede Elia di tie yamo kede Yesu.
40017004	Petero oko waco ne Yesu be, “Rwot, eber pi wan bedo tie kan. Ka imito, abino gero kimere adek kan, acel ne in, acel ne Musa kede acel ne Elia.”
40017005	Di oudo pwodi etie yamo, edou atar oko umo gi pukupuk, di dwan oko wok ki edou di waco be, “Man en Woda kame amaro, cunya yom i kome; winyenu.”
40017006	Kakame josiao owinyo kede kop noni, gin kiko poto kiriebo nyim gi piny, di kiko bedo kede lworo karacel kede wor.
40017007	Do Yesu oko ot oko mulo gi di ewaco be, “Yaunu, doko kur ibedunu kede lworo.”
40017008	Do kakame kitingo kede wang gi malo, likame tie ngatamoro kame kiko neno kwanyo Yesu kenekene.
40017009	Kakame Yesu kede josiao mege oudo tie wok kede ki wi moru, en eko ciko gi be, “Kur iwacenu ngatamoro gikame inenunu, tuno kame koyaruno Wot ka dano kikom jo oto.”
40017010	Josiao oko penyo Yesu be, “Do pinyo komio doko jopwony me Iswil waco be Elia en kame miero gei bino?”
40017011	Yesu oko dwoko be, “Ebo Elia en kame miero gei bino di en eko temuno gi dedede;
40017012	do awaco ne wu be, Elia otieko bino, do jo likame oko ngene, di gin kiko timo ne gikame cuny gi oudo mito. Wot ka dano da bino neno can i cing gi iepone acel nono.” "
40017013	Josiao di do oko niang be Yesu oudo tie yamo ne gi kop i kom Yokana Ngaibatis.
40017014	Kakame Yesu kede josiao mege odwogo kede but ekodet, icuo moro oko bino but Yesu di eko riondiko piny i nyime, di eko waco ne be, "
40017015	”Rwot, mi kisa maki i kom woda. En etie kede tuwo me ikwikwing, kame tie mine neno can twatwal, pien maro rereto en i mac kede i pii.
40017016	Oudo akele but josiao ni, do gin likame kiko twero cange.”
40017017	Yesu oko dwoko be, “Wun lwak koparao me i kare ni, kame li kede yei, miero abed kede wu pi kare kame rom amene? Apoore kanyakino kope wu tuno awene? Kelenu buta kan.”
40017018	Yesu oko coko jwogi, di jwogi oko wok ki kom awobi nono, di do eko cango esawa nono.
40017019	Josiao oko lwidar ot but Yesu kiko penye be, “Pinyo komio wan likame oudo otwero riamo jwogi nono?”
40017020	Yesu oko dwoko ne gi be, “Pien yei wu titidi. Pi ateteni awaco ne wu be, ka itie kede yei kame rom kede nyige me karadali, ikaruno waco ne moru ni be, ‘Yai ki kane i ot kuca,’ di eko bino yai da. Doko likame tie gimoro kame karuno loni.
40017021	(Do ilega kede kanyo kec kenekene en kame mio gikame cal kamanoni yai, likame bobo tie gimoro ace.)”
40017022	Kakame josiao oudo ocokere kede i Galilaya, Yesu oko waco ne gi be, “Kobino mino Wot ka dano i cing jo,
40017023	gin kiko bino neke, do oko bino yaruno en i ceng me adek.” " Josiao oko bedo kede cwercuny adwong.
40017024	Kakame Yesu kede josiao mege ooto kede Kaperanaum, jorar esolo me tempulo oko ot but Petero di kiko penye be, " “Apwony wu mam culo esolo me tempulo?”
40017025	En eko dwoko be, “Ebo, eculo.” Kakame Petero odok kede paco, Yesu oko cako yamo kede, di ewaco be, “Simoni, in iparo benyo? Abakai me piny kan gamo esolo me jame kede esolo me apugan kibut anywali me piny arabo kibut jokumbor?”
40017026	Petero oko dwoko be, “Kigamo kibut jokumbor.” Yesu oko dwoko ne be, “Dwong mere be anywali me piny likame culo esolo.
40017027	Do wan likame omito wango cuny gi, in ot i nam iko uco iliket, iko kwanyo deknam kame bino cako moko. Ka iyabo doge ibino udo ogap kame romo culo esolo nin kede mera me tempulo; kwany iko mino gi.”
40018001	Esawa nono josiao oko bino but Yesu kiko penye be, “Ngai en kame pire dwong kalamo i Ajakanut me malo?”
40018002	Yesu oko lwongo atin, en eko mine ecungo i diere gi,
40018003	di eko waco be, “Ateteni awaco ne wu be, kalikame ilokerenu ikounu doko bala idwe, likame ibinunu donyo i Ajakanut me malo.
40018004	Ngat kame mwolere bala atin ni, en kame pire dwong kalamo i Ajakanut me malo.
40018005	Ngat kame gamo atin bala man i nyinga udo egama.
40018006	”Do ngat kame mio acel i kom joatino kame oyei ango gi dubo, oudo koto bedo ber ka kotweo ne kidi me riego i ngute di oko lwinye kede i nam.
40018007	Can kame lobo tie iye pi bedo tie kede atama kame mio jo dubo! Atama poore bedo tie, do etie i can ngat kame kelo atama!
40018008	”Ka cingi arabo tieni en kame mi idubo, ngole iko uce tenge; eber ne in donyo i kuo me ateni abongo cingi arabo tieni, amotoko di ingwalo, akaka in bedo kede cingi are kede tieni are di oko uci i geana.
40018009	Doko ka wangi en kame mi idubo, gole iuce tenge; eber ne in donyo i kuo me ateni kede wangi acel, akaka in bedo kede wangi are dedede di oko uci i geana.
40018010	”Miero inenunu be likame icaunu acel kikom joatino gi, pien awaco ne wu be, imalaikan gin tie nakanaka i nyim Papa na kame tie i malo. (
40018011	Pien Wot ka dano obino pi lako jo korwenyo.)
40018012	”Wun iparunu benyo? Ka dano tie kede romini tol acel, di acel kikom gi oko parao tenge, mam eweko ot kanyangon kiwie kanyangon i bad moru di eko ot mono koparao tenge nono?
40018013	Ka eude, ateteni awaco ne wu be, en ebino lelo pire kalamo pi icegun ot kanyangon kiwie kanyangon kalikame oparao tenge ka.
40018014	Iepone acel nono, Papa na kame tie i malo likame mito be acel moro kikom joatino gi rweny tenge ki bute.
40018015	”Ka dano acel i ekodet wu otimo ni gimoro arac, ot imie engei raco mere di in itie kede en wun jo are. Ka ewinyo kop nin, udo itieko dwoko omini.
40018016	Do ka edagi winyo kop nin, kwany dano acel moro arabo jo are apat iko ot kede gi, tetekeny tie me ijurak are arabo adek karuno moko kope kame wun iyamunu.
40018017	Ka edagi winyo dwan gi, tatamo kop mere i dier ekodet me jokirisito. Do ka edagi winyo akadi kop me ekodet me jokirisito, tere bala ngat kalikame oyei amotoko bala ngarar esolo.
40018018	”Ateteni ango awaco ne wu be, gi dedede kame wun itweunu i piny, kobino tweno i malo da, doko gi dedede kame wun igonyunu i piny kan kobino gonyo i malo da.
40018019	”Doko awaco ne wu be, i wi lobo kan, ka jo are kikom wu owinyere i kom gimoro kame gin kikwao, Papa na kame tie i malo bino timo ne gi.
40018020	Pien kakame jo are arabo adek ocokere iye i nyinga, udo ada atie i diere gi.”
40018021	Petero oko nyiko but Yesu di eko penye be, “Rwot, ka omina otimo na raco, apoore sasiro en tien adi? Benyo, tien kanyaare?”
40018022	Yesu oko waco ne be, “Likame ango awaco ni be tien kanyaare, do ot kanyaare tien kanyaare.
40018023	Pi mano, koporo Ajakanut me malo kede abaka kame mito ngingico epone kame jotic mege otio kede sente.
40018024	I kare kame egeo ngingico kede epone kame kotio kede sente, oko kelo ne ngatic acel kame oudo eburao talanta tutumia tomon.
40018025	Do kite kame oudo likame etwero culo kede, ngadwong mere oko waco be cate ribo kede cege, karacel kede idwe mege, kede jame dedede kame etie kede di oko culo kede banya.
40018026	Kikano ngatic nono oko riondiko piny, di eko donyo ngangao ngadwong mere nono be, ‘Adwong dire ber imia kare moro, ango abino culi gi dedede.’
40018027	Kisa oko mako abaka kede ngatic nono, en eko gonye di en eko sasiro en kur ecul banya nono.
40018028	”Do kakame ngatic nono oudo tie ot kede, en eko ngoole i kom ngatic wad gi kame oudo eburao denari tol acel. En eko deno dwan icuo nono di ewaco ne be, ‘Amito icula banya na.’
40018029	Ngatic wad gi oko riondiko piny di eko donyo bako ne doge kede mwolo be, ‘Dire ber kong pi kare moro, ango abino culi.’
40018030	Do en eko dagi, di eko tero icuo nono rwako i otkol tuno kede di etieko culo banya mere.
40018031	Kakame jotic wad gi oneno kede gi kotimere, gin kiko bedo kede cwercuny, kiko ot but ngadwong gi kiko tatamo ne gi kotimere dedede.
40018032	Ngadwong mere oko lwonge di oko waco ne be, ‘In ngatic arac! Ango asasiro in be kur icula banya ca lung pien in ibako na dogi,
40018033	do oudo ida mam ipoore timo kisa ne ngatic wadu, bala kame ada atimi kede kisa?’
40018034	Abaka oko bedo kede wangcuny di eko keto ngatic nono i cing jo kame daro otkol pi mine alolalola tuno kede ka eculo banya mere dedede.
40018035	Aso, manono da en gikame Papa na me i malo bino timo ne dano acelacel kibutu, ka likame isasiro dano wadu i cunyi.”
40019001	Kakame Yesu otieko waco kede kope nogi, en eko yai ki Galilaya i adul me Yudea, kame tie loka tetuca me ecilet me Yorodan.
40019002	Ikodeta adongodongo me jo oko lube di en eko cango jotuwo ki kuno.
40019003	Iparisayon mogo oko bino bute pi kino doge di ki penye be, “Iswil wa yei ne dano riamo dako mere pi tien kop moroni kenekene?”
40019004	Yesu oko dwoko ne gi be, “Mam itiekunu somo iwandik kacil kame waco be, ngat kame bin ocweo jo i kare me agege ocweo gi icuo kede dako,
40019005	di en eko waco be, ‘Pi manoni, icuo bino weko papa mere kede toto mere, di en eko ribere kede dako mere, gin jo are go kiko doko kom acel’?
40019006	Aso, udo doko likame kitie jo are, do udo gin kidoko kom acel. Pi mano, gikame Rubanga otieko ribo karacel, kur ngatamoro poki.”
40019007	Iparisayon oko penye be, “Do pinyo komio Musa bin oko mino cik kame waco be, dano karuno mino cege baluwa me gonyo nyom di en eko riame?”
40019008	Yesu oko dwoko ne gi be, “Musa bin oyei ne wu pokere kede monu pi tek wi wu. Do oudo likame etie kamanono cako ki agege me cweno piny.
40019009	Pi mano, ango awaco ne wu be, tek ngat kame riamo dako mere pi kop ace apat kede kop me caro, di en eko nyomo dako ace, udo etimo adote.”
40019010	Josiao oko waco ne be, “Ka mano en gikame tie i dier icuo kede dako mere, tikatika jo oudo wek do nyomere.”
40019011	Do Yesu oko dwoko ne gi be, “Likame jo dedede bino yei gamo kop noni, do kenekene jo kame Rubanga omio kop noni but gi.
40019012	Pien tie jo kame konywalo di gin kibedo abwocin, kede tie da jo mogo kame jo en komio gi kibedo abwocin, kede tie jo komito bedo abwocin ken gi pi Ajakanut me malo. Ngat kame twero yei gamo kop noni wek egami.”
40019013	Jo mogo oko kelo idwe atino but Yesu me wek eket cinge i wi gi di eko lego ne gi. Do josiao oko donyo cokocoko gi be kiweki.
40019014	Do Yesu oko waco be, “Wekunu idwe atino bin buta, kur igengunu gi; pien Ajakanut me malo tie pi jo kame cal bala gin.”
40019015	En eko keto cinge i wi gi di eko yai eoto tenge.
40019016	Kikano awobi moro kame oudo obaro oko bino but Yesu di oko penye be, “Apwony, nyo aber kame poore na timo pi udo kuo kame bedo nakanaka?”
40019017	Yesu oko penye be, “Pinyo bo komio ipenya i kom kop kame mako gikaber? Ngat acel kenekene en kame ber. Ka imito donyo i kuo kame bedo nakanaka, poore igwok cik ka Rubanga.”
40019018	En eko penyo Yesu be, “Cik mege?” Yesu oko dwoko ne be, “Kur ineko; Kur itimo adote; Kur ikwalo; Kur imio ijura me angalo;
40019019	Wor papa ni kede toto ni; Imar ngakio ni bala kite kame imaro kede komi keni.”
40019020	Awobi nono oko dwoko ne be, “Ango atieko gwoko cik go dedede; nyo kame pwodi arem kede?”
40019021	Yesu oko waco ne be, “Ka imito bedo ngat kame ber, ot iko cato jame kame itie kede, di iko mino jocan sente kame iudo di iko bino bedo kede abar i malo, di do iko bino luba.”
40019022	Kakame awobi nono owinyo kede kop no, en eko ot tenge di cunye owang, pien oudo ebaro twatwal.
40019023	Yesu oko waco ne josiao mege be, “Ateteni awaco ne wu be, ebino bedo tek twatwal ne ngabar donyo i Ajakanut me malo.
40019024	Doko awaco ne wu be, eyoyot ne aguragura donyo ki wang piso kalamo ngabar donyo i Ajakanut ka Rubanga.”
40019025	Kakame josiao owinyo kede kop noni, gin kiko bedo kede lworo adwong di kipenyere be, “Ngai do kame twero udo alako?”
40019026	Do Yesu oko ngino gi di eko waco be, “Man likame twerere kibut dano, do kibut Rubanga gi dedede twerere.”
40019027	Di Petero oko dwoko be, “Neningo, wan oweko gi dedede di oko lubi. Nyo kame wan obino do udo?”
40019028	Yesu oko waco ne gi be, “Ateteni awaco ne wu be, i kare kame Wot ka dano bino bedo kede i kom mere me deyo i piny kanyen, wun jo kame ibedunu luba i ibinunu bedo i kabedo me pug tomon kiwie are pi pugo atekerin tomon kiwie are me Isirael.
40019029	Doko ngat acelacel kame oweko ude mege, imiegu arabo amiegu mege, papa mere arabo toto mere, idwe mege arabo lobo mere pira, ebino udo gikame kalamo magonogi tien tol acel, doko en eko bino udo kuo kame bedo nakanaka.
40019030	Do jo atot kame nataman tie me agege bino bedo me ajikini, kede jo kame nataman tie me ajikini bino bedo me agege.
40020001	”Pien Ajakanut me malo cal bala won poto kame bin odilo yai ot mono jotic pi bino tic i poto mere me olok.
40020002	Ingei winyere kede jotic pi culo gi ngat acelacel denari acel pi ceng acel, en eko cwano gi i poto me olok.
40020003	Tetu esawa adek me odiko en eko yai ot, di eko neno jo mogo da di tie cungo acunga i atale abongo timo tic moro.
40020004	En eko waco ne gi be, ‘Uda otunu i poto me olok, ango abino mino wu cul aber.’ Gin kiko ot.
40020005	En eko ot timo bobo kamanono esawa kanyape kede doko esawa kanyangon.
40020006	Do tetu esawa tomon kiwie acel, en bin eko ot di eko udo jo ace di tie cungo; en eko penyo gi be, ‘Pinyo komio wun icungunu acunga kan abongo tic piny yuluyul?’
40020007	Gin kiko waco ne be, ‘Piento likame ngatamoro omio wa tic.’ En eko waco ne gi be, ‘Aso, uda otunu i poto me olok.’
40020008	”Di do otieno otuno, won poto oko waco ne ngat kame telo wi jotic be, ‘Lwong jotic iko gelo gi, igei kede jo kame komio tic i cen tuno kede but jo kame kogeo mino tic.’
40020009	Kakame jo kame oudo komio tic esawa tomon kiwie acel obino kede, oko culo ngat acelacel denari acel.
40020010	Esawa kame jo kame oudo ogeo tic obino kede, oudo kiparo be gin kibino udo gikame kalamo; do oko culo gida ngat acelacel denari acel.
40020011	Do Kakame kigamo kede cul gi, kiko donyo piem kede won poto
40020012	di kiwaco be, ‘Jo kame obino i cen gi otio pi esawa acel kenekene, di in iko culo gi rom aroma kede wan, do di wan otio i dier ceng aliet piny yuluyul.’
40020013	”Do en eko dwoko ne ngat acel kikom gi be, ‘Diera, likame tie gimoro arac kame ango atimo ni; mam oudo awinyere kedi pi tic ceng acel lung di ako culi denari acel?
40020014	In gam cul kame maki di iko ot. Ango ayei pi culo jo kame obino i cen gi di rom aroma kede wu.
40020015	Iparo be oudo ango ali kede akarinikin me tic kede lim na bala kame cunya mito? Arabo nyeko omaki i koma pi bercunya?’ “
40020016	”Iepone nono jo me ajikini bino bedo me agege, kede jo me agege bino bedo me ajikini.”
40020017	Bin di Yesu tie ot Yerusalem, etero josiao tomon kiwie are kargi ken gi, eko waco ne gi di oudo kitie ot i yongayo be,
40020018	”Winyunu, wan otienu ot Yerusalem, di oko bino mino Wot ka dano i cing jodongo me josaseredoti kede jopwony me Iswil. Gin kibino ngolo ne kop me to,
40020019	kiko mine i cing jo kalikame Iyudayan, kame bino timo ne tim me anywar kede dane, di kiko gure i kom musalaba, do oko bino yaruno en i ceng me adek.”
40020020	Di do toto me awobe ka Sebedayo oko ot but Yesu kede awobe mege, di eko riondiko i nyime eko kwane pi mine gimoro.
40020021	Yesu oko penye be, “Nyo en kame in imito?” En eko waco ne Yesu be, “Sikano be kikom awobe na are gi, acel bino bedo i badi tetu cam kede ocelu i badi tetu ngodal i Ajakanut nin.”
40020022	Do Yesu oko dwoko ne gi be, “Wun likame ingeunu gikame itienu kwano. Benyo, itwerunu uda mato ikopo me can kame ango ayapuno mato?” Gin kiko dwoko ne be, “Wan otwero.”
40020023	Yesu oko waco ne gi be, “Ateteni ibinunu mato ikopo na me can, do ango likame atie kede akarinikin me mino ngatamoro bedo i bada tetu cam kede tetu ngodal. Do kabedo nogi tie pi jo kame Papa na otieko iiko ne gi.”
40020024	Kakame josiao icegun tomon owinyo kede kop noni, kiko lilo kede imiegu are nogo.
40020025	Do Yesu oko lwongo gin dedede bute, di eko waco ne gi be, “Wun ingeunu be jo kame pugo jo kalikame Iyudayan pugo gi tetek, doko da jodongo gi tie kede akarinikin i kom gi.
40020026	Man likame epone kame miero ebed kede i diere wu, do ngat kame mito bedo dano kame pire dwong kikom wu, miero ebed ngatic wu.
40020027	Doko ngat kame mito bedo me agege i diere wu, miero ebed epasoit wu,
40020028	bala kite kame Wot ka dano da likame obino kede pi jo timo ne tic, do en ebino pi timo tic ne jo icegun, kede pi jalo kuo mere pi lako jo atot.”
40020029	Bin di Yesu kede josiao mege oudo tie yai ki bomba me Jeriko, ekodet me jo oko lube.
40020030	Kikano, imuduka are kame oudo tie bedo i nget yongayo oko winyo be Yesu oudo tie beo kanono, kiko cako ilelem be, “Wot ka Daudi, okwe mi kisa maki kede wa!”
40020031	Ekodet me jo oko donyo cokocoko gi di waco ne gi be kilingi. Do gin kiko medo ilelem ameda be, “Rwot, Wot ka Daudi, okwe mi kisa maki kede wa.”
40020032	Yesu oko cungo di eko lwongo gi di ewaco be, “Imitunu be ango atim ne wu nyo?”
40020033	Gin kiko waco ne be, “Rwot, mi wang wa yabere.”
40020034	Kisa oko mako Yesu kede gi, en eko mulo wang gi, cucuto di do wang gi oko cako neno piny, di do kiko lube.
40021001	Kakame bin Yesu kede josiao mege onoko kede Yerusalem, di kituno i calo me Betepage, i wi moru me Olibeti, Yesu oko cwano josiao are
40021002	di ewaco ne gi be, “Otunu i calo kame tie anyim ca, cucuto ibinunu udo punda kame otweo di etie kede atin mere i ngete. Gonyunu gi di ikounu kelo gi buta.
40021003	Ka ngatamoro owaco ne wu kop moro, wun wacenu be, ‘Rwot en kame mito gi’; cucuto en ebino yei ne wu kelo gi.”
40021004	Man otimere pi mino cobere kakare gikame bin enabi owaco be,
40021005	”Wacenu nyar ka Sion be, neningo abaka ni tie bino buti. En emwol, etie wanano punda, kede atin me punda nono.”
40021006	Josiao oko ot di kiko timo bala kame Yesu oudo owaco ne gi,
40021007	kiko kelo punda kede atin mere. Gin kiko peto igoen gi ingei punda nogo di Yesu oko bedo iye.
40021008	Jo atot i ekodet oko peto igoen gi i yongayo, apat mege oko tongo ajange me yen kiko peto i yongayo.
40021009	Ekodet me jo kame oudo bin telo anyim kede kame oudo lubo Yesu ki cen oko cako ilelem be, “Osana but wot ka Daudi! Etie kede winyo, ngat kame bino i nying Rwot! Osana i malo twal.”
40021010	Kakame Yesu oko donyo kede Yerusalem, bomba lung oko rubere, di jo penyere be, “Ngai ine?”
40021011	Ekodet kame oudo upere kede Yesu oko dwoko be, “Man en Yesu enabi kame owok ki bomba me Nasaret, i adul me Galilaya.”
40021012	Yesu oko donyo i tempulo, di eko riamo jo dedede kame oudo tie cato kede wilo jame ooko. En eko rereto imesai me jo kame oudo seso sente, kede gibedo me jo kame oudo cato amam.
40021013	En eko waco ne gi be, “Kowandiko i iwandik kacil be, ‘Kobino lwongo oda be ot me ilega’; do wun ilokenu edoko kapwono me joyak.”
40021014	Imuduka kede ingwalasa oko bino but Yesu i tempulo, en eko cango gi.
40021015	Do kakame jodongo me josaseredoti kede jopwony me Iswil oneno kede gi me aura kame en etimo, kede di idwe tie ilelem i tempulo be, “Osana but Wot ka Daudi,” cuny gi oko wang.
40021016	Gin kiko penyo Yesu be, “Mam itie winyo gikame jogi tie waco?” Yesu oko dwoko ne gi be, “Ebo; do mam itiekunu somo iwandik kacil be, ‘In imio imukerun kede idwe adot opaki kakare’?” "
40021017	Yesu oko yai oweko gi, en eko wok ki bomba eoto Betania, di eko buto kuno.
40021018	Odiko kakame Yesu oudo tie dwogo kede i bomba, kec oudo oneke.
40021019	En eko neno yat epigi ilak yongayo. En eko ot i dude, do likame eko udo anyakini moro iye kwanyo pote erume. Di do en eko waco ne yat nono be, " “Likame ibino nyak bobo.” Esawa nono di yat nono oko tuo.
40021020	Kakame josiao oneno kede gikame oudo otimere, kiko uro twatwal di ki penyere be, “Benyo benyo komio yat ni osusunyo tuo?”
40021021	Yesu oko dwoko ne gi be, “Ateteni awaco ne wu be, ka itienu kede yei abongo gung i cunyu, likame ibinunu timo gikame kotimo ne yat noni kenekene, do akadi iwacenu moru ni be, ‘Putere iot ipoti i nam’, ebino timere da.
40021022	Doko ka ilegunu di itienu kede yei, ibinunu udo gi dedede kame ikwaunu.”
40021023	Kakame Yesu odonyo kede i tempulo, jodongo me josaseredoti kede joadongo me piny oko ot bute di oudo etie pwony. Gin kiko penye be, “Akarinikin mene en kame in itimo kede gigi? Ngai en komii akarinikin nono?”
40021024	Yesu oko dwoko ne gi be, “Ango da ayaro penyo wu peny acel, ka imianu adwokini mere, ada ako bino waco ne wu akarinikin kame ango audo me timo gigi.
40021025	Akarinikin kame bin Yokana batiso kede jo oudo owok ki malo arabo kibut jo?” Gin kiko cako piem ken gi ken gi be, “Ka owacunu be, ‘Ewok ki malo,’ en ebino waco ne wa be, ‘Do pinyo komio likame ikounu yei en?’
40021026	Do ka owacunu be, ‘Ewok kibut jo,’ otienu kede lworo i kom ekodet me jo, pien jo dedede ngeo kiber be Yokana obedo enabi.”
40021027	Di do gin kiko dwoko be, “Wan girwa okwia.” Yesu oko waco ne gi be, “Akadi ada likame abino waco ne wu akarinikin kame ango atie timo kede gi nogi.”
40021028	Yesu oko meede kede yamo be, “Wun iparunu benyo? Icuo moro oudo bin tie kede awobe mege are; en eko ot but awobi mere me agege di eko waco ne be, ‘Woda, ape ber tin itim tic i poto me olok.’
40021029	Do en eko dwoko be, ‘Ango likame ayaro ot’; do i cen mere en eko loko tam mere di eko ot.
40021030	Papa gi oko ot but awobi me are da di eko waco bobo kop acel nono; di awobi nono oko waco ne be, ‘Adwong ayaro ot’; do likame en eko gire ot.
40021031	Awobi mene kikom awobe are go en kotimo gikame papa mere mito?” Gin kiko dwoko be, “Awobi me agege.” Yesu oko waco ne gi be, “Ateteni awaco ne wu be, jorar esolo kede imalayan bino cako ot ne wu i Ajakanut me malo.
40021032	Pien Yokana bin obino butu pi nyuto ne wu yongayo me ateni, do wun likame ikounu yei en, do jorar esolo kede imalayan oko yei en. Akadi i kare kame bin itiekunu neno kede gikame gin kitimo da, wun likame ikounu loko tam wu di ikounu yei en.”
40021033	Yesu oko meede kede yamo be, “Winyunu bobo agole ace. Bin tie icuo moro kopuro poto me olok, di eko luke kede awas. En eko kunyo bur me bino bwini iye, di eko gero esipet me daro poto. Di do en eko keto jo mogo daro ne poto nono, di en eko ot i piny apat.
40021034	Kakame kare me ngwedo anyakini otuno kede, en eko cwano jotic mege but jodar poto pi omo ne anyakini kame make.
40021035	Jodar poto oko daruno jotic mege nogo kiko bungo acel abunga, kiko neko acel, kede ocelu di kiko didipo kede kide.
40021036	En bobo eko cwano jotic ace kame tot kalamo me agege noka; do jodar poto doko oko timo ne gi tim acel nono.
40021037	Me ajikini mere, en eko cwano wode but gi di ewaco be, ‘Kibino bedo kede wor but woda.’
40021038	Do kakame jodar poto oneno kede wode nono, kiko donyo yamo ken gi ken gi be, ‘Man en musika mere, bia onekenu, me wek jame kame en epoore sikao dok megwa.’
40021039	Gin kiko make, di kiko uce ooko me poto di kiko neke.
40021040	”Nan do ka won poto me olok no obino, iparunu be nyo kame en ebino timo ne jodar poto go?”
40021041	Gin kiko dwoko ne be, “Ebino neko jo areco go iepone me to arac adikinicel, di en eko bino keto poto me olok i cing jodar ace, kame bino mine anyakini kame make i kare me ngwedo gi.”
40021042	Yesu oko waco ne gi be, “Mam itiekunu somo iwandik kacil be, ‘Kidi kame jogedo odagi en kame olokere oko doko kidi me esonda kame pire tek; man Rwot en kotimo, doko i wang wa etie gi me aura’?
40021043	”Pi mano, awaco ne wu be, kobino kwanyo Ajakanut ka Rubanga kibutu di oko mino atekerin kame nyako anyakini kabeco.
40021044	Ngat kame poto i wi kidi noni bino ngingidun, do ka kidi noni opoto i kom dano moro, ebino nyinyito dano nono.”
40021045	I kare kame jodongo me josaseredoti kede Iparisayon owinyo kede agole noni, gin kiko ngeno be Yesu oudo tie waco kop i kom gi.
40021046	Di gin kiko tamo make, do oudo kilworo ekodet me jo, pien jo oudo niang be Yesu en enabi.
40022001	Yesu bobo oko yamo kede gi i agole be,
40022002	”Okaruno poro Ajakanut me malo kede abaka kame otimo ebaga me nyom ka wode.
40022003	En eko cwano jotic mege pi ot lwongo jo kame bin kolwongo i nyom, do likame gin kiko bino.
40022004	Bobo en eko cwano jotic ace di ewaco ne gi be, ‘Otunu iwacenu wele kame alwongo i ebaga be ango atieko iiko cam; aneko twonin kede itobai na kame ocwe. Gi dedede do tie cuto; bianu do i ebaga me nyom.’
40022005	Do jo kame oudo kolwongo likame oko paro pi lwongo nono, di kiko ot tenge. Ngat acel ooto i poto mere, ocelu oko ot timo cat mere,
40022006	di jo icegun oko mako jotic mege, kiko timo ne gi tim me lewic di kiko neko gi.
40022007	Abaka nono oko doko ger di eko cwano isirikalen mege pi ot neko jonek nogo kede wango bomba gi.
40022008	En eko waco ne jotic mege be, ‘Kotieko do iiko ebaga me nyom, do jo kame ango alwongo oudo likame obedo jo apoore me alwonga.
40022009	Pi mano, otunu i akarakara me yote, di ikounu lwongo jo kame iudunu di tot bala kame itwerunu, wek kibin i ebaga me nyom.’
40022010	Jotic ka oko ot i yote di kiko coko jo dedede kame kiudo, jo areco kede abeco karacel, di do wele oko pongo goga me nyom.
40022011	”Do esawa kame abaka odonyo kede pi neno wele, en eko neno icuo moro kuno kame oudo likame tie kede engape me nyom.
40022012	Abaka oko penye be, ‘Diera, in idonyo kan benyo abongo engape me nyom?’ Kop kame edwok oko bwone.
40022013	Abaka di do oko waco ne jotic mege be, ‘Tweunu cinge kede tiene ikounu uce ooko kakacol, kakame jo bino koko kede mwodo lak gi kiye.’
40022014	”Pien kolwongo jo atot do koyero anonok.”
40022015	Kikano Iparisayon oko ot iiko tam pi udo epone me mako kop moro arac ki dog Yesu.
40022016	Gin kiko cwano josiao gin, karacel kede jo me ekodet k'Erode pi ot but Yesu kede peny kame waco be, “Apwony, wan ongeo be in itie dano me ateni, doko in ipwonyo jo i yongayo ka Rubanga i ateni. In likame ilworo ngatamoro, pien in likame ineno dano kede cal mere me ooko.
40022017	Nan do wac ne wa tam ni; Benyo, iswil yei ne wa culo esolo but Kaisari arabo li?”
40022018	Do Yesu oudo ngeo tam arac kame gin oudo kitieko iiko, en eko penyo gi be, “Wun joecuke, pinyo komio itienu tama?
40022019	Nyutanu sente kame koculo kede esolo.” Gin kiko kelo ne sente akaya acel.
40022020	Yesu oko penyo gi be, “Cal kede nying ngai ine kame tie iye ni?”
40022021	Gin kiko dwoko be, “Me ka Kaisari.” Di do en eko waco ne gi be, “Pi mano, miunu jame ka Kaisari but Kaisari, ikounu mino me ka Rubanga da but Rubanga.” "
40022022	Kakame kiwinyo kede kop mere, kiko uro, di do kiko yai kioto tenge kiweke kene.
40022023	I ceng acel nono, Isadukayon, jo kame waco be iyarun me jo oto li, oko ot but Yesu di kiko penye be,
40022024	”Apwony, Iswil ka Musa bin waco be, ‘Ka icuo moro oto abongo nywalo idwe, omimere miero mak apuserut me wek enywal kede idwe ne omimere kame oto nono.’
40022025	Aso, bin tie imiegu kanyaare kede wa kan. Me agege onyomere di en eko to eweko dako abongo atin. Omimere ace oko sikao apuserut nono.
40022026	Gi acel nono oko timere ne awobi me are, me adek tuno kede i me kanyaare.
40022027	Ingei gin dedede to, dako nono da oko to.
40022028	Nan do i kare me iyarun, en ebino bedo dako ka ngai? Pien cuo kanyaare nogo dedede oudo obedo kede en bala dako gi.”
40022029	Do Yesu oko dwoko ne gi be, “Wun ipotunu, pien wun ikwianu iwandik kacil akadi twer ka Rubanga da.
40022030	Pien i kare me iyarun cuo kede mon likame bobo bino nyomere, do kibino bedo cal bala imalaikan kame tie i malo.
40022031	Aso, i kom kop kame mako iyarun me jo oto, mam wun itiekunu somo gikame oudo Rubanga owaco ne wu be,
40022032	‘Ango en Rubanga ka Aburaam, Rubanga ka Isaka kede Rubanga ka Yakobo?’ En likame Rubanga me jo oto, do Rubanga me jo kakuo.” "
40022033	Kakame bin ekodet owinyo kede kop noni, gin kiko uro pwony mere adikinicel.
40022034	Do kakame Iparisayon owinyo kede be Yesu omio kop otiek i dog Isadukayon, gin kiko cokere karacel.
40022035	Ngat acel kibut gi, kame tie kede isoma amalo i kom kop kame mako Iswil, oko penyo Yesu di ekio kop ki doge. "
40022036	”Cik mene en kame pire tek kalamo i Iswil wa?”
40022037	Yesu oko dwoko ne be, “ ‘Mar Rubanga ni kede cunyi dedede, kede kuo ni dedede kede tam ni dedede.’
40022038	Man en cik me agege kame pire tek kalamo.
40022039	Cik me are da cal acala kede manoni: ‘Mar dano wadu bala kite kame imarere kede keni.’
40022040	Iswil ka Musa kede pwony me inabin dedede cungo i wi cik are nogi.”
40022041	Kakame bin Iparisayon oudo ocokere kede karacel, Yesu oko penyo gi
40022042	di ewaco be, “Nyo kame wun iparunu i kom Kirisito? En wot ka ngai?” Gin kiko dwoko ne be, “En Wot ka Daudi.”
40022043	Yesu oko penyo gi be, “Do pinyo doko komio bin Tipo Kacil omio Daudi oko lwonge be Rwot, di ewaco be,
40022044	‘Rwot Rubanga owaco ne Rwot na be, “Bed i bada tetu cam, tuno di ango atieko mini inyono jokwor ni piny i tieni” ’?
40022045	Ka Daudi da bin olwonge be Rwot, Kirisito doko karuno bedo Wot ka Daudi benyo?”
40022046	Di do likame tie ngatamoro kame oko karuno dwoko ne kop moro, doko da cako ceng nono likame tie ngatamoro oko dino cunye penye kop moro bobo.
40023001	Yesu oko waco ne ekodet me jo karacel kede josiao mege be,
40023002	”Jopwony me Iswil kede Iparisayon olunyo akarinikin kame bin Musa tie kede;
40023003	pi mano, lubunu kop dedede kame gin kipwonyo wu, do likame gikame gin kitimo; pien gin likame kilubo gikame kipwonyo.
40023004	Gin kiketo i epepet me jo icegun yec apek kalikame kitwero yeno, do di gin likame kitwero cwano akadi lwet gi acel pi konyo gi tingo.
40023005	Kitimo tice dedede be tetekeny jo nen gi, pien gin kitimo pulakateria gi di dongodongo kalamo. Doko ausin me lak ikanson kame bin jo ngapo pi nyuto mire gi but Rubanga, mergin oudo bocoboco twatwal.
40023006	Doko gin kimaro kabedo me wor i ibagai kede komini kabeco kalamo i sinagogan.
40023007	Kimito be di jo moto gi kede wor i atalen kede di kolwongo gi be ‘Apwony.’
40023008	Do likame poore lwongo ngatamoro kikom wu be ‘Apwony’, pien wun dedede itienu imiegu, doko itienu kede ngapwony acel kenekene.
40023009	Doko kur ilwongunu ngatamoro be papa wu i wi lobo kan, pien itienu kede Papa wu acel kenekene kame tie i malo.
40023010	Kur da lwongu be jotel, pien itienu kede ngatel acel kenekene, en Kirisito.
40023011	Ngat kame pire dwong kalamo jo icegun i diere wu miero bed ngatic wu.
40023012	Ngat kame tingere kene kobino dwoke piny, kede ngat kame mwolere kobino tinge malo.
40023013	”Itienu i can wun jopwony me Iswil kede Iparisayon, wun joecuke! Pien wun icegunu ne jo ekeko me Ajakanut me malo. Pien likame idonyunu iye, doko da likame iyeunu ne jo kame mito donyo pi donyo iye.
40023014	(Ibinunu neno can wun jopwony me Iswil kede Iparisayon, wun joecuke! Pien wun icamunu jame me apuserun di do ikounu lego ilega aboco me ecuke. Pi mano, kobino ngolo ne wu kop kame pek kalamo.)
40023015	”Itienu i can wun jopwony me Iswil kede Iparisayon, wun joecuke! Pien wun ingolunu name kede itelai pi loko dano moro acel i edini wu, do ka itiekunu loke, ikounu mine edoko ngat kame poore ot i geana kalamo wun tien are.
40023016	”Ibinunu neno can wun imuduka kame telo ne jo yote, pien wun ipwonyunu jo be, ‘Ka ngatamoro olairo i nying tempulo, likame eromo timo gikame elairo iye. Do ka ngatamoro olairo i nying saabu kame tie i tempulo, poore ecob gikame elairo iye nono.’
40023017	Wun jomingo kame wangu oto! Mene en kame pire dwong, saabu arabo tempulo kame mio saabu bedo gikacil?
40023018	Wun ipwonyunu be, ‘Ka ngatamoro olairo i nying alutari, likame eromo cobo gikame elairo iye, do ka ngatamoro olairo i nying giamia kame tie i alutari, epoore cobo gikame elairo iye.’
40023019	Wun jo kame wangu oto, mene en kame pire tek, giamia arabo alutari kame loko giamia doko gikacil?
40023020	Aso, ngat kame lairo i nying alutari udo etie lairo i nying alutari kede gi dedede kame tie i wie;
40023021	doko dano kame lairo kede nying tempulo, udo elairo kede nying tempulo karacel kede Rubanga, ngat kame bedo kuno.
40023022	Do ngat kame lairo i nying malo udo elairo i nying kom me Ajakanut ka Rubanga, kede ngat kame bedo iye.
40023023	”Ibinunu neno can wun jopwony me Iswil kede Iparisayon, wun joecuke! Pien wun imiunu Rubanga acel ki kom tomon me yen kame jo nyalo kede cam pi mino cam doko mit, kame kolwongo be minit, dili kede cumin, do di iwekunu cuny pwony me Iswil, en tero jo i yore kopoore me ateni, bedo kede cuny me kisa kede bedo kede yei. Magi en gikame oudo wun ipoorenu timo abongo weko apat.
40023024	Wun jo kame wangu oto, kame telo ne jo yote, icanenu jililo ojur gi kidikirir tenge ki gikame imatunu, do di ikounu mwonyo aguragura gikame ti!
40023025	”Ibinunu neno can wun jopwony me Iswil kede Iparisayon, wun joecuke! Wun ilwokunu ngei ikopo kede ngei suani, do di gikame ipongunu ii gi iudunu i eranga kede mit kalikame dire.
40023026	Wun Iparisayon kame wangu oto, geunu ber lwoko ii ikopo kede ii suani en kamio ngei gi da ko bino bedo cil.
40023027	”Itienu i can, wun jopwony me Iswil kede Iparisayon! Wun joecuke! Pien wun icalunu bala atesin kame kopuo kede erangi atar, kame ngei gi cil do di ii gi opong kede cogere me jo oto kede gi kotop.
40023028	Aso, uda i ooko koneno wu bala jo abeco, do di ii wu opong kede ecuke kede dub.
40023029	”Itienu ican, wun Iparisayon kede jopwony me Iswil! Wun joecuke! Pien wun igerunu atesin me inabin di cil doko ikounu tubuso gikame kogero pi yutuno jo kame bin kuo gi opoore i nyim Rubanga;
40023030	di iwacunu be, ‘Ka koto bin wan otienu di okuo i kare me joakwari wa, koto bin likame oyei ribere kede gin pi onyo remo me inabin.
40023031	Iepone noni wun ipiderenu kenu be, wun ibedunu ikwae me jo kame bin oneko inabin.’
40023032	Pi mano, imiunu do gikame bin joakwari wu ogeo ongetakin.
40023033	Wun twole, wun idwe me twole, ikarununu bwot benyo benyo di likame kongolo ne wu kop me ot i geana?
40023034	Pi mano, ango awaco ne wu be abino cwano ne wu inabin, kede jorieko kede jopwony me Iswil; mogo kikom gi ibinunu neko di igurunu gi i kom musalaba, kede mogo ibinunu dano gi i sinagogan wu di itidilonu gi ki bomba acelacel.
40023035	Pi mano, remo me jo kopoore, remo kame bin koonyo bino dwogo i wi wu; cako ki remo ka Abel, ngat kame bin li kede kop moro, tuno kede i remo ka Sakaria wot ka Barakia, kame bin inekunu i dierediere me gedo me kabedo kacil kede alutari.
40023036	Ateteni awaco ne wu be, gigi dedede bino timere ne jo kame nan tie i kare ni.
40023037	”Okwe in Yerusalem, Yerusalem, in bomba kame neko inabin doko ididipo jo kame Rubanga ooro buti! Tien atot ango oudo amito be koto acoko idwe ni karacel bala kite kame gweno rukumo kede imion mege i bwome, do in iko dagi na!
40023038	Neningo, Rubanga otieko weko ni odi odong nono.
40023039	En komio awaco ni be, likame bobo ibino nena tuno kede kakame ibino waco kede be, ‘Etie kede winyo ngat kame bino i nying Rwot.’ “
40024001	Kakame Yesu oyai kede ki tempulo di do oudo etie ot, josiao mege oko bino pi nyuto ne gedo me tempulo.
40024002	Do en eko dwoko ne gi be, “Mam inenunu gigi dedede? Ateteni awaco ne wu be, likame tie engaro moro kame bino dong cungo i wi kidi ocelu; kobino rereto gin dedede piny.”
40024003	Kakame Yesu oudo tie bedo kede i wi moru me Olibeti, josiao oko lwidar ot bute, di kiko penye be, “Wac ne wa, awene en kame gini bino timere kede, doko da gianena nyo kame bino nyuto dwogo nin, kede ajikini me piny?”
40024004	Yesu oko dwoko ne gi be, “Gwokerenu me wek kur ngatamoro rweny wu.
40024005	Pien jo atot oyaro bino i nyinga di kiwaco be, ‘Ango en Kirisito,’ di gin kiko bino rwenyo jo atot.
40024006	Doko ibinunu winyo kop me yi kede rwonge me yi, do nenunu be likame imiunu cunyu opoto; pien manono miero timere di ajikini pwodi likame otuno.
40024007	Atekerin bino yi, ajakanut acel bino yi kede ajakanut ocelu, doko kec kede yangere me piny bino bedo tie kabedere atot.
40024008	Magi dedede tie bala agege me aramo me nywal.
40024009	”Gin kiko bino mino wu i cing jo kame bino tidilo wu, kiko bino neko wu da. Piny lung bino dagi wu pira.
40024010	Jo atot bino poto ki yei gi, doko kiko donyo timo erupe di kidagere ken gi ken gi.
40024011	Doko inabin me angalo bino neeno, di kiko rwenyo jo atot.
40024012	Pi kite kame tim areco udo onyai kede, amara me jo atot bino dok piny.
40024013	Do ngat kame bino kanyakino tuno i ajikini bino udo alako.
40024014	Koyaro bino tuco ejiri noni me Ajakanut ka Rubanga i piny lung, bala gi me ijura ne atekerin dedede; di do ajikini me piny ko bino tuno.
40024015	”Aso, kame inenunu gikame munao kabedo kacil ka Rubanga, kame bin enabi Daniel owaco kop i kome, di etie cungo i kabedo kacil (ngat kame tie somo poore niang dwong mere)
40024016	jo kame tie Yudea miero do ringi i wi mori;
40024017	kede ngat kame tie i wi ot miero kur bobo wok piny pi kwanyo gikame tie ii ot.
40024018	Doko dano kame tie i poto miero kur dok i paco pi omo egoe.
40024019	Can tin bino bedo dwong benyo ne mon oyac kede kame doto idwe i ceng nogo!
40024020	Kwaunu Rubanga me wek kur ringo timere ne wu i kare me ngico arabo i Ceng Sabato.
40024021	I kare no can adwong bino bedo tie, kame epone mere likame pwodi lem otimere geno piny cakere tuno tin, doko da likame ebino medo timere.
40024022	Doko koto Rubanga likame odwoko wel me ceng nogo odoko nonok, koto likame ngatamoro obwot; do pi jo mege kame en eyero, Rubanga bino dwodwoko ceng nogo doko nonok.
40024023	”Pi mano, ka ngatamoro owaco ne wu be, ‘Neni, Kirisito ine!’ arabo be, ‘En ica!’ kur iyeunu kop mere.
40024024	Pien jo kame cuko be gin Kirisito, kede inabin me angalo oyaro bino di kiko timo gianena kede gi me isuur, tetekeny ka twerere, kirweny kiton jo kame Rubanga oyero da.
40024025	Winyunu, ango atieko waco ne wu gigi di kare pwodi likame otuno.
40024026	”Aso, ka ngatamoro owaco ne wu be, ‘Nenunu, en etie i wi tim,’ kur iotunu kuno. Arabo be, ‘Nenunu, en etie i agola,’ kur iyeunu kop mere.
40024027	Pien bino me Wot ka dano bino bedo cal bala kot kame meny cako ki tetu kide tuno tetu tim.
40024028	Kakame gi oto tie iye, kunono en kame acut da cokere iye.
40024029	”Cucuto di can me ceng nogo otieko timere, wang ceng bino doko col, duwe likame doko bino rieny, acerin da bino popoto ki malo, kede twer kame tie i malo bino yayangun.
40024030	Di gikame nyuto bino me Wot ka dano ko bino neeno i malo; atekerin dedede me wi lobo ko bino bedo kede iturur, di do kiko neno Wot ka dano di tie bino kede idoun me malo kede twer kede twon deyo.
40024031	Di en eko bino cwano imalaikan mege kede koko atek me agwara, di gin kiko coko jo mege kame eyero ki tetu bad ongwon dedede, cako ki agege me piny tuno i ajikini mere.
40024032	”Siaonu pwony kame yai ki kom yat epigi. Cucuto kame ajange mege odoko yoyom di pote gi oko cako lot, wun ingeunu be kare me iporo do oyapuno.
40024033	Iepone nono da kame inenunu gigi dedede tie timere, ngeunu be en etieko doko iyapiyapi, kom etuno i erute.
40024034	Ateteni ango awaco ne wu be, gigi dedede bino timere di pwodi jo kame nan tie di kuo likame oto.
40024035	Malo kede lobo bino rwenyo, do kope nango likame bino rwenyo.
40024036	”Do likame tie ngat kame ngeo awene kame ceng amotoko esawa nono bino tuno kede. Akadi imalaikan me i malo da likame ngeo, akadi Wot ka Rubanga da likame ngeo, do Papa kenekene en kame ngeo.
40024037	Bino me Wot ka dano bino bedo bala gikame bin otimere i kare ka Nua.
40024038	Pien i kare nono, di pwodi alele likame oumo piny, jo oudo tie cam kede amata di kinyomere, doko di kimio anyira gi me anyoma, paka tuno i ceng kame Nua odonyo kede ii yee;
40024039	doko oudo gin likame kingeo gikame tie timere tuno kede alele oko bino di oko neko gi. Bino me Wot ka dano da bino bedo kamanono.
40024040	Cenge no, ka jo are tie pur i poto, kobino kwanyo dano acel oko tero di oweko ngat ocelu.
40024041	Kobino tero dako acel ki kom mon are kame tie riego karacel di oweko ngat acel dong.
40024042	”Pi mano, gwokerenu, pien likame ingeunu ceng kame Rwot wu oyaro bino kede.
40024043	Do ngeunu kiber be, koto di oudo won ot ngeo esawa me iwor kame ngakuwo tie bino iye, oudo koto egwokere di likame eko weko koturo ode.
40024044	Pi mano, uda bedunu di itiekunu iikere, pien Wot ka dano bino ngoole dwogo iesawa kame wun likame ingeunu.
40024045	”Ngai do en ngatic kame genere di eriek, kame ngadwong mere kete daro ode kede jame dedede kame tie iye, pi mino jotic icegun cam iesawa kopoore?
40024046	Etie kede winyo ngatic nono ka ngadwong mere bino dwogo ko ude di etie timo kamanono.
40024047	Ateteni awaco ne wu be, en ebino keto ngatic nono pi lono jame mege dedede.
40024048	Do ka en ebedo ngatic arac, en ebino waco kene be, ‘Ngadwong na ogal,’
40024049	di do en eko gire cako bungo jotic wad gi, di eko donyo cam di emato karacel kede joamera.
40024050	Ngadwong me ngatic nono bino ngoole dwogo i ceng kalikame en egeno be eromo dwogo iye kede iesawa kame en ekwia,
40024051	di eko bino mine alolalola atek, di eko kete karacel kede joecuke, kakame koko kede mwodo lak bino bedo tie iye.
40025001	”I kare nono kobino poro Ajakanut me malo kede anyira tomon kame okwanyo italan gi kiko ot pi riamo kede eteran.
40025002	Kany kikom gi oudo jomingo, do kany oudo riek.
40025003	Pien kame ming mege bin otero italan gi, do likame oudo kimako motala,
40025004	do anyira kame riek mege oko mako mo ace i cupan kede ii italan gi.
40025005	Kite kame eteran oudo oko gal kede, omio nino oko bwono gi di kiko nino.
40025006	”I dier iwor ilelem oko winyere be, ‘Nenunu, eteran otieko tuno! Bianu igamenu.’
40025007	Anyira nogo dedede oko yai kiko donyo iiko ausin me italan gi.
40025008	Di anyira aming mege ka oko waco ne anyira ariek be, ‘Miunu wada motala wu mogo, pien italan wa tie mito to.’
40025009	Do anyira ariek oko dwoko be, ‘Cengemogo motala likame bino romo wa karacel kede wu, tikatika iotunu but jocat ikounu uda wilo meru.’
40025010	Kakame gin kioto kede pi wilo motala, eteran nono oko tuno, di anyira kany kame oudo otieko iikere oko donyo kede en i ot i ebaga me nyom, di do oko cego ekeko.
40025011	”I cen mere, anyira kany icegun ka da oko bino di kilwongere be, ‘Adwong, adwong yab ne wada ekeko.’
40025012	Do en eko dwoko ne gi be, ‘Ateteni awaco ne wu be, ango gira akwia wu.’
40025013	”Pi mano, bedunu di igwokerenu, pien likame ingeunu ceng amotoko esawa kame Wot ka dano bino dwogo kede.
40025014	”Pien Ajakanut me malo bino bedo cal bala dano kame bin tie ot i sapali mere, en eko lwongo jotic mege di eko keto jame mege i cing gi.
40025015	Bin emio ngat acel talanta kany, dano ace di eko mino talanta are, kede ocelu da en eko mino talanta acel. Emio dano acelacel gikame rom kede teko mere. En di do eko ot.
40025016	Ngat kame oudo ogamo talanta kany oko ot, cucuto di en eko donyo timo kede gi tic me cat. En eko udo ameda ace me talanta kany.
40025017	Ngat kame oudo ogamo talanta are da oko timo kamanono, eda eko bobo udo ameda me talanta are.
40025018	Do ngat kame oudo ogamo talanta acel oko ot di eko kunyo piny di en eko kano iye sente me ngadwong mere.
40025019	”Ingei kare alac ngadwong me jotic nogo oko dwogo di eko donyo ngingico epone kame gin kitio kede sente.
40025020	Di do ngatic kame oudo ogamo talanta kany nono oko bino di ekelo talanta ace kany medo bobo i wi kame bin egamo. En eko ewaco be, ‘Adwong, in oudo imia talanta kany, do talanta ace kany ige bobo amedo udo.’
40025021	Ngadwong mere oko waco ne be, ‘Itimo kiber, in ngatic aber, doko igenere. Itieko bedo ngat kame genere kede gi atitidi, abino do keto gi atot i cingi, pi mano dony do i kilel na.’
40025022	”Ngat kame oudo ogamo talanta are da oko bino di ewaco be, ‘Adwong, oudo imia talanta are, do talanta ace are ige bobo amedo udo.’
40025023	Ngadwong mere oko waco ne be, ‘Itimo kiber, in ngatic aber, doko i genere. Itieko bedo ngat kame genere kede gi atitidi, abino do keto atot i cingi, pi mano dony do i kilel na.’
40025024	”Di do dano kame oudo ogamo talanta acel nono da oko bino di ewaco be, ‘Adwong, ango oudo angeo be in ibedo dano kame ekite mere tek, ikao ki kaka likame i cuo iye, doko icoko ki kaka likame ipieto iye;
40025025	pi mano, ango ako bedo kede lworo, di ako ot kano talanta ni piny i lobo. Nan do gam giri ine.’
40025026	”Do ngadwong mere oko dwoko ne be, ‘In ngatic arac, doko inyap. Mam in oudo ingeo be ango akao ki kaka likame acuo iye, doko acoko ki kaka likame apieto iye?
40025027	Pi mano, oudo ipoore kopo sente na ne jo kame bin kano lim, di do i kare me dwogo na koto ako gamo sente na kede ameda i wie.
40025028	Pi mano, gamunu do talanta no kibute di ikounu mino ngat kame tie kede talanta tomon.
40025029	Pien ngat acelacel kame tie kede gimoro, kobino mine ace bobo, di en eko bino bedo kede atot kalamo; do ngat kame li kede gimoro, akadi atitidi kame etie kede da kobino kwanyo tenge kibute.
40025030	Pi mano, ucunu ngatic kame kony mere li no ooko kakacol, kakame jo bino koko kede mwodo lak gi kiye.’
40025031	”I kare kame Wot ka dano bino dwogo kede di etie i deyo mere karacel kede imalaikan dedede, en ebino bedo i kom mere me deyo.
40025032	Di do jo me atekerin dedede ko bino cokere i nyime. En eko bino poko jo kopoore kikom jo apat, bala kite kame ngakwat poko kede romini kikom diegi.
40025033	En ebino keto jo kopoore i bade tetu cam, di eko keto jo areco i bade tetu ngodal.
40025034	Di do Abaka ko bino waco ne jo kame tie i bade tetu cam be, ‘Bianu wun jo kame Papa na omio wu winyo, bia igamunu winyo me ajakanut kame Rubanga oiko ne wu cako ki agege me cweno piny;
40025035	pien bin kec oneka di ikounu mina cam; bin orio oneka di ikounu mina pii amato; bin ango ngakumbor di ikounu gama;
40025036	bin atie nono di ikounu mina giangapa; bin atuwo di ikounu bino nena; bin atie i otkol di ikounu welao ango.’
40025037	”Di do jo kopoore ko bino dwoko ne be, ‘Rwot awene en kame wan oneni kede di kec oneki di oko mini cam, arabo di orio oneki oko mini pii imato?
40025038	Doko awene en kame wan oneni kede di in ngakumbor di oko gami, arabo di itie nono oko mini egoe ingapo?
40025039	Doko awene kame wan oneni kede di itie i otkol arabo di ituwo di wan oko welao in?’
40025040	Di Abaka ko bino dwoko ne gi be, ‘Ateteni awaco ne wu be, bala kite kame bin itimunu kede kamanoni ne ngat acel kalikame pire dwong kikom imiegu kede amiegu na gi, udo bin itimunu nango.’
40025041	”Di do en eko bino waco ne jo kame tie i bade tetu ngodal be, ‘Irwaunu tenge kibuta, wun jo kame kolamo. Otunu i mac kalikame to, kame Rubanga oiko pi Sitani kede imalaikan mege.
40025042	Pien oudo bin kec oneka likame ikounu mina cam, doko orio oudo oneka, likame ikounu mina gi me amata;
40025043	Ango bin ngakumbor do likame ikounu gama; oudo atie nono do likame ikounu mina egoe me angapa; oudo bin atuwo kede oudo atie i otkol do likame ikounu welao ango.’
40025044	”Di gin kiko bino dwoko ne be, ‘Rwot, awene en kame wan oneni kede di kec oneki, arabo di orio oneki, arabo di in ngakumbor, arabo di itie nono, arabo di ituwo, amotoko di itie i otkol di wan oko dagi konyi?’
40025045	Di en eko bino dwoko ne gi be, ‘Ateteni awaco ne wu be, bala kame bin likame itimunu kede kamanoni ne ngat acel kalikame pire tek kikom jogi, udo bin likame itimunu ne ango.’
40025046	Di do gin kiko bino ot i alolalola me nakanaka, do jo kopoore ko bino ot i kuo kame bedo nakanaka.”
40026001	Kakame Yesu otieko yamo kede kope nogi, en eko waco ne josiao mege be,
40026002	”Wun ingeunu be odong ceng are tuno i ebaga me Bwot, di oko bino mino Wot ka dano pi gure i kom musalaba.”
40026003	Di do jodongo me josaseredoti kede joadongo me piny oko cokere i ot me Ngatel Josaseredoti, kame oudo nyinge Kayapa,
40026004	di kiko donyo iiko tam me mako Yesu i yore me mung kede neke.
40026005	Do kiko waco be, “Kur omakenu i kare me ebaga, pien jo bino tany ne wa.”
40026006	Bin di Yesu oudo tie Betania i ot me adobo kame nyinge Simoni,
40026007	dako moro oko bino bute di emako mo kame wel mere tek adikinicel di tie i cupa kame kolwongo be alabasita, kame kotimo kede engaro. En eko onyo mo nono i wi Yesu di oudo etie cam.
40026008	Do kakame bin josiao mege oneno kede gikame dako nono otimo, cuny gi oko wang di kiko donyo penyere be, “Pinyo komio kodubo mo ni aduba kaman?
40026009	Pien oudo koromo cato mo ni i wel me sente alac di oko mino jocan.”
40026010	Do Yesu oudo ngeo tam gi, omio eko penyo gi be, “Pinyo komio itienu lolo dako no? En etieko timo nango gikaber twatwal.
40026011	Pien wun itienu kede jocan nakanaka, do likame ango abino bedo kede wu nakanaka.
40026012	En eonyo mo noni i koma pi temuno koma pi ayika.
40026013	Ateteni awaco ne wu be, kabedo dedede kame kobino tuco ejiri noni iye i wi lobo lung, kobino tatamo gikame dako noni otimo di koyutuno en kede.”
40026014	Kikano ngat acel kikom josiao tomon kiwie are, kame bin nyinge Yuda Isikariot oko ot but jodongo me josaseredoti,
40026015	di eko penyo gi be, “Nyo kame ibinunu mina ka amie i cingu?” " Gin kiko yei cule siringi akaya ot adek.
40026016	Cako esawa no Yuda oko cako mono kare aber me mino Yesu i cing gi.
40026017	Kikano i ceng me agege me ebaga me Mugati kame Arup li kiye, josiao oko ot but Yesu di kiko penye be, " “Tuai en kame in imito be wan ooti oik ni iye ebaga me Bwot?”
40026018	Yesu oko dwoko ne gi be, “Otunu i bomba but icuo moro, ikounu waco ne be, ‘Apwony owaco be, esawa na otuno; abino camo ebaga me Bwot kede josiao na i odi.’ “
40026019	Josiao da oko timo bala kite kame Yesu oudo owaco ne gi kede, di do gin kiko iiko cam me ebaga me Bwot.
40026020	Di do piny oyuto, Yesu kede josiao mege tomon kiwie are oko bedo piny kacam.
40026021	Esawa kame oudo kitie kede cam, Yesu oko waco ne gi be, “Ateteni awaco ne wu be, ngat acel kikom wu bino rupao ango.”
40026022	Josiao oko bedo kede par adikinicel, ngat acelacel oko cako penye be, “Rwot, mam nat ango inonono?”
40026023	Yesu oko dwoko ne gi be, “Ngat kame tie nywako suani acel kede ango en kame bino rupao ango.
40026024	Wot ka dano bino to bala kame iwandik kacil waco, do ngat kame bino rupao Wot ka dano bino neno can tin benyo! Tikatika koto oudo likame konywale da.”
40026025	Yuda ngat kame bin orupao en oko penye be, “Apwony, mam ango do inonono?” Yesu oko dwoko ne be, “In en iwaco kamanono.”
40026026	Kakame oudo kitie cam kede, Yesu oko kwanyo mugati, eko kwano winyo iye, eko popoko, di eko mino josiao mege di ewaco be, “Gamunu icamunu; man en koma.”
40026027	En eko kwanyo ikopo me bwini, eko pwono Rubanga, di eko mino gi di ewaco be, “Matunu wun dedede;
40026028	pi man en remo na kame moko isikan ka Rubanga, remo na kame kobino onyo pi jo atot pi sasiro dub.
40026029	Awaco ne wu be, likame abino bobo mato pige me anyakini noni tuno i ceng kame abino mato kede wu bwini anyen i Ajakanut ka Papa na.”
40026030	Kakame kitieko kede wer gin kiko yai ot i moru me Olibeti.
40026031	Di Yesu oko waco ne gi be, “Iwor me tin wun dedede iyarunu ringo ikounu weka, pien kowandiko be, ‘Abino neko ngakwat di romini me anok ko bino sarakin.’
40026032	Do ingei yaruno ango, abino cako ot ne wun Galilaya.”
40026033	Petero oko waco ne be, “Akadi bed bala jogi dedede weki, do ango likame abino weki.”
40026034	Yesu oko waco ne be, “Ateteni awaco ni be, iwor me tin noni di pwodi tongweno likame okok, in ibino daga tien adek.”
40026035	Petero oko dwoko ne Yesu be, “Ango likame ayaro weki, akadi di komito neka kedi.” Josiao apat da dedede oko waco kop acel nono.
40026036	Yesu kede josiao mege oko ot kabedo kame kolwongo be Getesemani, di en eko waco ne josiao mege be, “Wun bedunu kan ango ber aoti alegi.”
40026037	En eko tero Petero kede awobe ka Sebedayo are, cwercuny kede par adwong oko make.
40026038	En eko waco ne gi be, “Par atek tie i cunya, kame romo neka, wun ber dongunu kan, do ikounu bedo di ikiunu piny karacel keda.”
40026039	En eko nyiko anyim anonok eko riebere piny, di eko lego be, “Papa na, ka koto twerere, wek ikopo me can noni bei tenge kibuta, do likame bala kite kame ango amito kede, do bala kame in imito.”
40026040	En eko dok but josiao eko udo gi di kitie nino, di en eko waco ne Petero be, “Benyo, oudo likame itwerunu bedo di ineenonu karacel keda pi esawa acel?
40026041	Bedunu di ineenonu kede di ilegunu tetekeny kur ipotunu i atama. Cuny mito, do kom nyap.”
40026042	En eko bobo ot tenge tien me are di eko lego be, “Papa na, ka ikopo noni likame karuno kato di likame amate, wek etimere bala kite kame in imito kede.”
40026043	En eko bobo dwogo but gi di eko udo gi kitie nino, pien oudo nino obwono wang gi.
40026044	Yesu oko weko gi bobo, eko ot tenge di eko lego tien me adek di ewaco kope kame oudo etieko kwano nogo.
40026045	En eko do dwogo but josiao mege di eko waco ne gi be, “Mam wun pwodi itienu nino kede wei? Nataman esawa do otuno kame kobino mino kede Wot ka dano i cing jodubo.
40026046	Yaunu ootunu; nenunu ngat kame tie rupao ango ine otieko tuno.”
40026047	Di Yesu oudo pwodi tie yamo, Yuda kame oudo obedo ngat acel kikom josiao tomon kiwie are oko tuno. Oudo eupere kede ekodet ati me jo kame mako ipimai kede akutai, di oudo kiwok kibut jodongo me josaseredoti kede kibut joadongo me piny.
40026048	Ngaerupe oudo otieko mino gi gianena di ewaco be, “Ngat kame ango abino moto di anoto, udo en inonono. Makenu.”
40026049	Oyotoyot en eko bino paka tuno but Yesu di eko waco be, “Yoga ngapwony!” En eko noto leme.
40026050	Yesu oko waco ne be, “Ngawota, in tim gikame ibino iye.” Di do isirikalen oko bino di kiko mako Yesu.
40026051	Kikano dano acel kame oudo tie kede Yesu oko kwanyo epima mere eko tongo kede yit epasoit me Ngatel Josaseredoti.
40026052	Yesu oko waco ne be, “Dwok epima nin i akularu mere; pien jo dedede kame tio kede epima, kobino neko gida kede epima.
40026053	Iparo be ango likame akaruno kwano Papa na di en eko cwano na ikodeta kame kalamo tomon kiwie are me imalaikan oyotoyot?
40026054	Do ka atimo kamano, iwandik kacil kame waco be miero etimere kamanoni bino cobere kakare benyo?”
40026055	Esawa nono Yesu oko waco ne ekodet me jo be, “Mam ibinunu do kede ipimai kede akutai pi maka ineno bala ango abedo ngayak? Ceng dedede ango oudo abedo i tempulo di apwonyo, do likame ikounu maka cabo.
40026056	Magi dedede otimere pi mino gikame bin inabin owandiko i iwandik kacil cobere kakare.” " Di do josiao mege dedede oko ringo tenge oweke.
40026057	Di do jo kame oudo omako Yesu oko tere i nyim Kayapa, ngatel josaseredoti, kakame jopwony me Iswil kede joadongo me piny oudo ocokere iye.
40026058	Do Petero oko donyo lubo Yesu ki cen kakabobor tuno kede i diakal me Ngatel Josaseredoti. En eko donyo bedo kede isirikalen kame daro paco pi neno kakame kop noni oudo bino jik iye. "
40026059	Jodongo me josaseredoti kede kansulo lung oko donyo mono kop moro me abe, kame koromo pido Yesu iye, tetekeny neke;
40026060	do likame kiko udo, bed bala jo atot kame oudo tie kede pido me abe oudo owokun di kiko pide. I cen mere, jo mogo are oko wokun i nyim kansulo
40026061	kiko waco be, “Icuo ni owaco be, ‘Ango akaruno reto tempulo ka Rubanga di ako gere pi ceng adek.’ “
40026062	Ngatel Josaseredoti oko cungo malo di eko waco ne Yesu be, “Benyo, in ili kede kop moro kame iromo dwoko? Nyo ber ine kame jogi tie pidi iye ni?”
40026063	Do Yesu oko ling alinga. Ngatel Josaseredoti oko waco ne be, “Apenyi i nying Rubanga kakuo, wac ne wa ka in Kirisito Wot ka Rubanga.”
40026064	Yesu oko dwoko ne be, “In en iwaco kamanono. Do awaco ne wu be, cako tin ibinunu neno Wot ka dano di bedo i bad tetu cam me Twer, kede di ebino kede idoun me malo.”
40026065	Ngatel Josaseredoti oko yeco igoen mege di ewaco be, “Etieko cano Rubanga, pinyo bobo pwodi imitunu ijurak? Uda nan itiekunu winyo di ecao Rubanga.
40026066	Nan itamunu benyo?” Gin kiko dwoko be, “Epoore to.”
40026067	Gin kiko donyo ngungulo lau i wange kede dongodongo en, doko jo ace oko donyo babapo en
40026068	di kiwaco be, “In Kirisito, murao ne wa! Ngai kobapi?”
40026069	Petero oudo tie bedo ooko i diakal. Nyako ngatic acel oko ot bute di oko waco ne be, “Ida oudo itie kede Yesu Ngagalilaya.”
40026070	Do en eko dagi kop nono i nyim gin dedede di ewaco be, “Ango akwia gikame itie waco.”
40026071	Petero oko wok ooko i dog erute. Nyako ngatic ace bobo oko nene di oko waco ne jo kame oudo tie cungo kuno be, “Icuo no da oudo tie kede Yesu me Nasaret.”
40026072	Petero bobo oko dagi kop nono di elairo be, “Ango akwia lono.”
40026073	Ingei esawa acecek, jo kame oudo tie cungo kuno oko ot but Petero di kiko waco ne be, “Ateteni ida ngat acel kikom gi, pien epone kame in iyamo kede nyuti.”
40026074	Petero oko cako lamere kene di elairo be, “Ango akwia icuo no.” Cucuto nono di do tongweno oko kok.
40026075	Petero di oko yutuno kop kame Yesu oudo owaco ne be, “Di pwodi tongweno likame okok, in ibino daga tien adek.” En eko ot ooko di eko donyo koko kitek.
40027001	Kakame piny oru kede, jodongo me josaseredoti dedede karacel kede joadongo me piny oko cokere pi moko tam me neko Yesu.
40027002	Gin kiko twene di kiko tere kikete i cing Pilato ngapug.
40027003	Kakame Yuda, ngat kame orupao Yesu, bin oneno kede be kotieko ngolo ne Yesu kop me to, en eko swilaro, di eko dwoko siringi akaya ot adek nogo but jodongo me josaseredoti kede joadongo me piny,
40027004	di ewaco be, “Ango adubo pi rupao dano kame li kede kop, pi mine onyo remo mere.” Gin kiko dwoko be, “Mano likame mako wan; mano makin.”
40027005	Yuda oko kiro sente piny i tempulo di eko yai eoto tenge di eko dere.
40027006	Jodongo me josaseredoti oko depo sente ka di kiwaco be, “Iswil likame yei ne wa keto magi i isau kame okano iye sente me tempulo, pien gin kibedo sente kame koonyo kede remo.”
40027007	Kikano gin kiko poro kop karacel di kiko wilo poto me ngacwei agune kede sente nogo, pi bedo kakame koyiko iye jokumbor.
40027008	Gino en komio kolwongo poto nono be Poto me Remo tuno tin.
40027009	Di do gikame bin enabi Yeremia owaco oko cobere kakare, kame yamo be, “Kiko kwanyo siringi ot adek akaya, en wel kame jo mogo me Isirael oudo oyei culo i kome.
40027010	Kiko wilo poto me ngacwei agune kede sente nogo, bala kame Rwot onyuto na.”
40027011	Yesu oko cungo i nyim ngapug me Roma, kame oko penye be, “In ibedo abaka me Iyudayan?” Yesu oko dwoko be, “In en iwaco kamanono.”
40027012	Do kakame jodongo me josaseredoti kede joadongo me piny opide kede, en likame eko dwoko kop moro.
40027013	Di do Pilato oko penye be, “Mam itie winyo kope atot kame kitie pidi iye?”
40027014	Do Yesu likame oko dwoko ne kop moro akadi acel i kom gi dedede kame kopide iye. Ngapug oko uro adikinicel.
40027015	Bin i kare dedede me ebaga me Bwot, ngapug me Roma oudo onare gonyo ne jo mabus acel kame gin kimito be gony ne gi.
40027016	I kare nono oudo tie mabus acel kame wie rac, kame nyinge Baraba.
40027017	Kakame jo oudo otieko cokere kede karacel, Pilato oko penyo gi be, “Imitunu be agony ne wu ngai? Baraba arabo Yesu kame kolwongo be Kirisito?”
40027018	Pien oudo en engeo be jotel me Iyudayan kede joadongo me piny bin omio Yesu i cinge pi nyeko gi.
40027019	Kakame Pilato oudo tie bedo kede i kom me ngolo kop, dako mere oko cwano ne kop be, “Kur itim gimoro i kom dano no, en eli kede kop moro, pien oki iwor ango oudo abedo i peko adikinicel pi lek kame abedo tie kede i kome.”
40027020	Jodongo me josaseredoti kede joadongo me piny oko supo jo pi penyo be gony ne gi Baraba, di oko neko Yesu.
40027021	Ngapug bobo oko penyo gi be, “Ngai kikom jo are gi en kame wun imitunu be ango agony ne wu?” Gin kiko dwoko be, “Baraba.”
40027022	Pilato oko penyo gi be, “Nyo do kame poore atim ne Yesu kame kolwongo be Kirisito?” Gin dedede kiko dwoko be, “Wek gure i kom musalaba.”
40027023	Do Pilato oko penyo gi be, “Pinyo, oudo etimo nyo arac?” Do gin kiko medo lelemo kitek be, “Wek gure i kom musalaba.”
40027024	Kakame Pilato oneno kede be likame ekaruno bobo timo gimoro, doko jo tie mito cako doko ger, en eko kwanyo pii di eko lwoko kede cinge i nyim ekodet me jo di ewaco be, “Ango gira ali kede raco moro i kom onyo remo me dano ni! Kop no mako wun.”
40027025	Jo dedede oko dwoko be, “Wek remo mere bed i wi wan kede i wi idwe wa.” "
40027026	Pilato di oko gonyo ne gi Baraba, en eko mino kodao Yesu di eko mine i cing gi pi ot gure i kom musalaba.
40027027	Kikano, isirikalen me ngapug oko tero Yesu i ot me ngapug gi, di kiko coko isirikalen apat dedede me kuno i nyime.
40027028	Kiko gonyo igoen mege di kiko ngapo ne ekanso akwakwar.
40027029	Kiko cweno okuto aluka di kiko rwako ne i wie, di kiko keto magada i cinge tetu cam, kiko donyo riondiko piny i nyime pi nyware di kiwaco be, " “Yoga, abaka me Iyudayan!”
40027030	Kiko ngungulo lau i kome, di do kiko kwanyo magada kiko jwato kede wie. "
40027031	Kakame kitieko do timo ne kede tim me anywar, kiko gonyo ekanso nono di kiko ngapo ne igoen mege, di do kiko tere tenge pi ot gure i kom musalaba.
40027032	Kakame oudo kitie wok kede ki bomba, kiko ngoole i kom icuo moro me Sirene, kame nyinge Simoni, di kiko dine tetek yeno musalaba ka Yesu.
40027033	I kare kame kituno kede kakame kolwongo be Gologota (kame dwong mere be, kabedo me cogowic),
40027034	gin kiko mino Yesu bwini kame konyalo kede gi akec; do kakame ebilo kede, likame en eko mato. "
40027035	Di do kitieko gure, kiko uco alulu pi udo epone me pokopoko igoen mege.
40027036	Di do gin kiko donyo bedo kuno pi dare.
40027037	I wie malo oudo koketo iye iwandik me kop kame pide, kame somere be, “Man en Yesu, Abaka me Iyudayan.”
40027038	Kiko guro joyak are da karacel kede Yesu, acel i bade tetu cam kede ocelu i bade tetu ngodal.
40027039	Jo kame oudo beo kuno oudo yayango wi gi di kiwaco ne kop me anywar be,
40027040	”In ngat kame oudo iyaro turo tempulo di iko gere pi ceng adek, lakere keni! Ka in Wot ka Rubanga, wok piny ki musalaba.”
40027041	Kamanono da jodongo me josaseredoti, jopwony me Iswil karacel kede joadongo me piny oko donyo nyware di kiwaco be,
40027042	”En elako jo apat, do likame etwero lakere kene. En abaka me Isirael, wek en nan ewok piny ki musalaba, di wan oko bino yei en.
40027043	En oudo eketo gen mere i kom Rubanga, wek Rubanga nan lake, ka cunye mito. Piento en oudo ewaco be, ‘Ango Wot ka Rubanga.’ “ "
40027044	Joyak are kame oudo kogure kede da oko donyo yeyeto en iepone acel nono.
40027045	Cako esawa kanyape me iceng, piny lung oko doko col paka tuno esawa kanyangon me otieno.
40027046	Tetu esawa kanyangon, Yesu oko kok kede dwane amalo be, " “Eli, Eli lama sabaktani?” kame dwong mere be, “Rubanga na, Rubanga na, pinyo komio ijala?”
40027047	Jo kame oudo tie cungo kuno owinyo di kiko waco be, “Icuo ni tie lwongo Elia.”
40027048	Ngat acel kikom gi oko ringo ot kwanyo ecango, en eko keto iye bwini awac, di eko rwako i wi magada eko mino Yesu be ejwijwio.
40027049	Do jo apat oko waco be, “Odarunu ber, omito neno ka Elia oyaro bino lake.”
40027050	Yesu bobo oko kok kede dwan amalo di do eko omo cunye di eko to.
40027051	Kikano, egoe kame bin poko isenge me tempulo oko yec cako ki malo tuno piny, piny oko yangere, di lela oko belubelun.
40027052	Atesin da oko yabere, di oko yaruno jokacil atot kame bin oto.
40027053	Kakame kiwok kede ki atesin ingei Yesu yaruno, kiko ot i bomba kacil di kiko nyutere but jo katot.
40027054	Bin di ngadwong me isirikalen kede jo apat kame oudo tie karacel kede en pi daro Yesu oneno yangere me piny kede gikame otimere, lworo oko mako gi di kiko waco be, “Ateteni dano ni oudo Wot ka Rubanga.”
40027055	Mon atot da oudo tie kuno, mon kame bin lubo Yesu i Galilaya di kikonye. Gin oudo kitie neno gikame oudo tie timere i kakabobor.
40027056	Kikom gi oudo tie iye Maria Magadalina, Maria toto me Yakobo kede Yosepu, kede dako ka Sebedayo.
40027057	Di piny oyuto, icuo kobaro me Arimatea, kame nyinge Yosepu oko ot kuno. Eda oudo bin ebedo ngasiao ka Yesu.
40027058	En bin eoto but Pilato di eko penye kom Yesu; Pilato oko waco be mie.
40027059	Yosepu oko kwanyo kom Yesu eko bono kede esuka acil;
40027060	di eko kete i ates mere kame oudo pwodi eroko nyen i lela, eko loro kidi ati i dog ates di en eko ot tenge.
40027061	Maria Magadalina kede Maria ocelu oudo tie bedo kuno i nyim ates.
40027062	Oru mere, di do ceng me iikere oudo otiek, jodongo me josaseredoti karacel kede Iparisayon oko ot cokere karacel i nyim Pilato
40027063	kiko waco ne be, “Adwong, wan oyutuno be di pwodi nga angalo no kuo, oudo ewaco be, ‘Ingei ceng adek abino yaruno bobo.’
40027064	Pi mano, mi cik me wek dar ates tuno kede di ceng me adek okato, tetekeny kur josiao mege kwal kome di kiko waco ne jo be, ‘En etieko yaruno kikom jo oto,’ kop me angalo noni bino bedo rac kalamo me agege ca.”
40027065	Pilato oko waco ne gi be, “Terunu isirikalen iotunu idarunu kuno kiber bala kame itwerunu.”
40027066	Gin kiko ot di kiko mwono engaro me dog ates kiber, di kiko keto jodar pi neno be kodaro ates kiber.
40028001	Ingei Ceng Sabato, tetu obai kame ru Ceng Sabiti, Maria Magadalina kede Maria ocelu oko ot pi neno ates.
40028002	Kikano, piny oko yangere kitek; pien malaika ka Rwot oudo obino ki malo di eko loro kidi tenge ki dog ates, en eko bedo i wie.
40028003	Cal mere oudo ineno bala meny me kot, kede egoe mere oudo tar bala akako.
40028004	Mielkom oko mako jodar pi lworo, di kiko anatakin bala jo kotieko to.
40028005	Do Malaika nono oko waco ne mon ka be, “Kur ibedunu kede lworo, pien ango angeo be wun itienu mono Yesu kame oudo koguro i kom musalaba.
40028006	En eli ki kan pien etieko yaruno bala kame bin ewaco. Bia inenunu kakame oudo kopielo iye kome.
40028007	Aso, otunu awakawaka iwacunu ne josiao mege be, en etieko yaruno kikom jo oto, en do etieko cako ot ne wu Galilaya; ibinunu nene ki kuno. Gikame ango awaco ne wu en ino.”
40028008	Gin kiko yai awakawaka ki ates kede lworo, do di kipong kede yomcuny, di kiko ringo pi ot waco ne josiao mege.
40028009	Yesu oko riamo kede gi, di en eko waco ne gi be, “Yoganu.” Gin kiko ot bute, kiko mulo tiene di kiko wore.
40028010	Yesu oko waco ne gi be, “Kur ibedunu kede lworo; otunu iwacunu ne imiegu na pi ot Galilaya di kiko bino nena ki kuno.”
40028011	Kakame mon nogo oudo tie ot kede, jo kame oudo tie daro ates oko ot i bomba kiko waco ne jodongo me josaseredoti gikame oudo otimere dedede.
40028012	Kakame jodongo me josaseredoti kede joadongo me piny ocokere kede karacel, kiko iiko tam, di kiko mino isirikalen sente atot
40028013	di kiwaco ne gi be, “Wacunu ne jo be, ‘Josiao mege obino iwor di wan onino kiko kwalo kome.’
40028014	Ka kop noni otuno i yit ngapug, wan obino cungo iye di likame ikounu udo peko moro.” "
40028015	Isirikalen jodar oko gamo sente di kiko timo bala kame oudo kowaco ne gi. Kop noni oko sarakin i dier Iyudayan tuno tin.
40028016	Josiao tomon kiwie acel oko ot Galilaya i moru kame bin Yesu owaco be ki ot iye.
40028017	Kakame kinene kede, gin kiko wore, do jo mogo kikom gi oko bedo kede gungcuny.
40028018	Yesu oko ot but gi di en eko waco ne gi be, " “Kotieko mina akarinikin dedede me i malo kede me lobo.
40028019	Pi mano, otunu ilokunu jo me atekerin dedede dok jo kame luba, batisonu gi i nying Papa kede Wod kede Tipo Kacil,
40028020	doko di ipwonyunu gi gwoko gikame aciko ne wu pi lubo. Doko nenunu, ango atie kede wu nakanaka tuno i ajikini me piny.”
41001001	Man en agege me ejiri ka Yesu Kirisito Wot ka Rubanga.
41001002	En egere bala kite kame bin enabi Isaya owandiko kede kop kame Rubanga owaco be, “Neni, atie cwano ngaor na geo ot nin anyim, kame bino iiko yongayo nin.
41001003	Dwan ngatamoro tie ilelem i tim be, ‘Iikunu ne Rwot yongayo, rieunu ne yote.’ “
41001004	Yokana Ngaibatis oko neeno i tim di ewaco ne jo be kiswilaro, di oko bino batiso gi pi udo isasir ki dub gi.
41001005	Jo oko yai ki piny me Yudea bekebek kede ki bomba me Yerusalem, kiko ot but Yokana. Gin kiko tuco dub gi, di Yokana oko batiso gi i ecilet me Yorodan.
41001006	Yokana oudo ngapo egoe kame kotimo kede yer me aguragura, di etweo piere kede rakoba me lau. En oudo ecamo obonyo kede mokic.
41001007	Bin en ewaco ne jo be, “Tie ngat kame tie bino i cen ngea kame tie kede twer kame loa. Ango likame apoore gungo pi gonyo ausi me amuka mere.
41001008	Ango abatiso wu kede pii, do en ebino batiso wu kede Tipo Kacil.”
41001009	I kare nono Yesu oko yai ki Nasaret kame tie i piny me Galilaya, en eko bino di Yokana oko batiso en i ecilet me Yorodan.
41001010	Cucuto di Yesu owok ki dud pii, en eko neno malo di oyabere, di Tipo Kacil oko bino i kome bala awele.
41001011	Dwan oko wok ki malo di waco be, “In en Woda kame amaro, cunya yom i komi.” "
41001012	Cucuto Tipo Kacil oko tele ot i tim,
41001013	en eko bedo kuno pi ceng ot ongwon di Sitani tame. En oudo ebedo kuno kede leini me obar, di imalaikan gwoke.
41001014	Di bin kotieko tweno Yokana i otkol, Yesu oko ot Galilaya di eko tuco ejiri ka Rubanga
41001015	di ewaco be, " “Kare do otieko romo, doko Ajakanut ka Rubanga otieko doko iyapiyapi. Swilaronu ki dub wu di ikounu yei kop me ejiri!”
41001016	Di Yesu oudo tie ririto dog nam me Galilaya, en eko neno Simoni kede omimere Anderia di kitie uco bwoi i nam, pien gin oudo jocik.
41001017	Yesu oko waco ne gi be, “Lubanu di ako bino loko wu idokunu jo kame coko jo buta akaka cik.”
41001018	Cucuto gin kiko weko bwoini gi di kiko lube.
41001019	En eko meede ot anyim anonok, di eko bobo neno Yakobo kede omimere Yokana, awobe ka Sebedayo, di kitie ii yee iiko bwoini gi.
41001020	Cucuto di Yesu oko lwongo gi pi bino lube. Gin kiko weko papa gi Sebedayo ii yee karacel kede jotic kame oudo kopango, gin di kiko lubo Yesu.
41001021	Yesu kede josiao mege oko tuno i bomba me Kaperanaum. Cucuto di Ceng Sabato otuno, en eko ot i sinagoga di eko pwony.
41001022	Jo oko uro pwony mere piento en oudo epwonyo kede akarinikin, weko bala bin jopwony me Iswil.
41001023	Cucuto icuo moro kame oudo tie kede tipo arac oko bino i sinagoga gi nono di eko lelemo be,
41001024	”Yesu me Nasaret, nyo kame imito kibut wa? Mam ibino do pi tieko wa? Ango angei, in ibedo Dano Kacil ka Rubanga!”
41001025	Do Yesu oko coke di ewaco be, “Lingi, doko wok tenge ki kome!”
41001026	Tipo arac nono oko mino kom icuo nono odonyo miel teltel, eko dwilao di do eko wok tenge ki kome.
41001027	Gin dedede kiko uro kitek di kiko donyo penyere ken gi ken gi be, “Nyo ine? Man bobo pwony anyen! Kom icuo ni tie kede akarinikin me ciko tipere areco di gin kiko timo gikame en ewaco.” "
41001028	Rwonge i kom Yesu oko sarakin awakawaka i adulion dedede kame oluko Galilaya.
41001029	Kakame Yesu oyai kede ki sinagoga, cucuto en eko donyo i ot ka Simoni kede Anderia, en karacel kede Yakobo kede Yokana.
41001030	Musuja oudo omako toto me dako ka Simoni tie i apien. Cucuto di Yesu otuno, oko waco ne kop me aramo nono.
41001031	En eko ot but ngatuwo, eko mako cinge di eko kiarao en. Musuja oko weke di eko cako tedo gi. "
41001032	Otieno nono di do ceng otieko donyo, jo oko kelo ne Yesu jotuwo dedede kiton jo koudo tie kede jwogi.
41001033	Jo dedede me bomba oko cokere i nyim ot.
41001034	Yesu oko cango jo atot kame oudo tie kede tuwo me iponeso apapat, eko riamo jwogi atot, doko oudo likame eyei ne jwogi yamo, pien gin oudo kingee.
41001035	Odiko sek di pwodi piny cocol, Yesu oko dilo yai eko ot kakoling eko donyo ilega.
41001036	Do Simoni karacel kede jo kame oudo tie kede oko wape.
41001037	Di bin kiude, kiko waco ne be, “Jo dedede tie moni.”
41001038	Yesu oko dwoko ne gi be, “Wek ootunu i bomban ace da tetekeny apwony gida kope na, pien kop nono en komio ango abino.” "
41001039	Yesu oko ririmo Galilaya dedede, di epwonyo kop ka Rubanga i sinagoga gi kede di eriamo jwogi.
41001040	Adobo moro oko bino, oko riondiko piny i nyim Yesu di ebako doge be, " “Kame cunyi mito, ikaruno canga.”
41001041	Kisa oko mako Yesu i kome eko rieno cinge di eko mule, eko waco ne be, “Amito; cangi.”
41001042	Cucuto dobo oko weke di eko cango.
41001043	Yesu oko cike kede dwan atek di oko mine eoto
41001044	di ewaco ne be, “Miero inen be likame iwaco ne ngatamoro gi kotimere; do ot inyutere but ngasaseredoti, di iko mino giayala me lonyere ni bala kite kame bin Musa ociko kede, pi nyuto ne jo be in do itieko cango.”
41001045	Do icuo nono oko ot, en eko cako yamo kop nono abongo lworo di eko mino kop nono osarakin; man oko mino Yesu likame oko twero bobo donyo i bomba moroni obe, do en gire eko donyo bedo i calo, di jo oko donyo bino bute di kiwok ki adulion dedede.
41002001	Ingei ceng mogo, Yesu oko dok Kaperanaum, di jo oko winyo rwonge mere be oudo etie i paco.
41002002	Jo atot oko cokere, omio ot oko pong kiton i ekeko da. Yesu oko donyo pwonyo gi kop ka Rubanga.
41002003	Jo ongwon kame oudo tie yeno icuo kame tuwo oudo oneko kome lung pi kele bute oko tuno.
41002004	Kite kame jo oudo opong kede, omio likame kiko karuno tuno but Yesu. Pi mano, kiko tako wi ot ki tetu kakame Yesu oudo tie iye. Kakame kitieko yabo kede kakatwolo, kiko rwako ngatuwo kede gibuto mere, di kiko yololo en piny tuno but Yesu.
41002005	Kakame Yesu oneno kede yei gi, en eko waco ne icuo kame tuwo oneko kome nono be, “Woda, kotieko sasiro in ki dub ni.”
41002006	Jopwony me Iswil mogo kame oudo tie bedo kuno oko cako penyere i cuny gi be,
41002007	”Pinyo komio icuo ni yamo kaman? Man tie gi me acae but Rubanga. Pien likame tie dano kame twero sasiro jo ki dub gi, kwanyo Rubanga kene.”
41002008	Cucuto Yesu oko ngeno i cunye be gin oudo kitie penyere i cuny gi ken gi ken gi i kom kop noni. En eko penyo gi be, “Pinyo komio itienu kede peny acal kamago i cunyu?
41002009	Mene en kame yoyot, waco ne dano kame tuwo oneko kome ni be, ‘Kotieko sasiro in ki dub ni,’ arabo waco ne be, ‘Yai malo ikwany gibuto ni iko ot?’
41002010	Do pi mino wu ngeno be Wot ka dano tie kede akarinikin me sasiro jo ki dub gi i wi lobo”, en eko waco ne icuo kame tuwo oneko kome nono be,
41002011	”Ango awaco ni be, yai malo ikwany gibuto ni iko ot paco!”
41002012	Loca oko yai i nyim gi kanono, cucuto en eko kwanyo gibuto mere di eko ot ooko. Man oko mino gi kibedo kede ur di kiko cako pako Rubanga di kiwaco be, “Cako lem wan likame pwodi oneno gikame cal kaman.”
41002013	Yesu bobo oko dok i dog nam me Galilaya, ekodet me jo oko cokere oluke, en eko pwonyo gi.
41002014	Kakame do oudo etie ot kede, en eko neno Lebi wot ka Alipayo di tie bedo i ot me culo esolo. Yesu oko waco ne be, “Luba.” En eko yai di eko lubo Yesu.
41002015	Kakame Yesu obedo kede kacam i ot ka Lebi, jorar esolo atot kede jodubo oudo tie bedo kede karacel kede josiao mege, pien jo atot oudo olube.
41002016	Kakame jopwony me Iswil kame oudo bin tie i ekodet me Iparisayon oneno kede di Yesu camo kede jorar esolo kede jodubo, kiko penyo josiao mege be, “Pinyo komio en ecamo kede jorar esolo kede jodubo?”
41002017	Kakame Yesu owinyo kede kop kame kiwaco, en eko waco ne gi be, “Jo kame kom gi yot likame mo emuron, do jo kame tuwo en kame moe. Ango likame abino pi lwongo jo kopoore do pi lwongo jodubo.”
41002018	I kare no josiao ka Yokana Ngaibatis kede Iparisayon oudo tie kanyo kec. Jo mogo oko ot but Yesu di kiko penye be, “Pinyo komio josiao ka Yokana Ngaibatis kede me Iparisayon kanyo kec, do josiao nin likame timo kamanono?”
41002019	Yesu oko dwoko ne gi be, “Iparunu be wele kame tie i ebaga me nyom karuno kanyo kec di pwodi eteran tie kede gi? Tek kame eteran tie karacel kede gi, likame kikaruno kanyo kec.
41002020	Do ceng bino tuno kame kobino tero kede eteran tenge kibut gi, di do gin kiko bino kanyo kec i ceng nono.
41002021	”Likame tie ngatamoro kame dapo egoe anyen i kom egoe oti. Ka etimo kamanono, ecapa nyil tenge, egoe anyen bino nyil kikom oti, di apore kame tie iye ko medo doko lac.
41002022	Doko da likame tie dano moro kame keto bwini anyen i isau me lau oti, pien bwini anyen bino mwoco isau me lau oti nono, di bwini karacel kede isau nono ko bino kei. Do bwini anyen miero ket ii isau me lau anyen.”
41002023	Ceng Sabato moro acel, Yesu oudo tie lubo yongayo abeo i poto moro me engano. Josiao mege kame oudo tie upere kede oko cako gigito wit engano.
41002024	Iparisayon mogo oko yamo ne Yesu be, “Neningo, pinyo komio josiao ni tie timo gikame Iswil dagi i Ceng Sabato?”
41002025	Yesu oko dwoko ne gi be, “Benyo, wun likame isomunu gikame Daudi riki otimo di bin kec oneke, en karacel kede jo kame oudo etie kede?
41002026	En bin edonyo i ot ka Rubanga di eko camo mugati kame bin tie giayala but Rubanga, kame Iswil likame yei ne ngatamoro camo, kwanyo josaseredoti kenekene. Daudi bin ocamo di eko mino jo kame oudo etie kede da. Man bin otimere di Abiata en kame oudo tie Ngatel Josaseredoti.”
41002027	Yesu oko waco ne gi be, “Koketo Ceng Sabato pi dano, do likame kocweo dano pi Ceng Sabato.
41002028	Pi mano, Wot ka dano en Rwot kiton me Sabato da.”
41003001	Yesu oko donyo bobo i sinagoga, icuo kame bade omito oudo tie kuno.
41003002	Jo kame oudo tie kuno oko ciko wang gi kitek i kom Yesu, di kimito neno ka eyaro cange i Ceng Sabato tetekeny kiud gikame kiromo pide iye.
41003003	Di Yesu oko waco ne icuo kame bade omito nono be, “Bia kan.”
41003004	En eko penyo jo kame oudo tie kuno be, “Iswil wa yei ne wa timo bero Ceng Sabato arabo timo raco? Marao kuo me dano arabo neko aneka?” Do likame kiko dwoko kop moro.
41003005	Yesu oko ngoloro gi kede wangcuny, di eko bedo kede cwercuny pi tek wi gi. En eko waco ne icuo nono be, “Riei badi!” " Lonono oko rieno bade, di bade oko doko ber bobo.
41003006	Iparisayon oko donyo ooko, awakawaka di kiko cako poro kop kede jo me ekodet ka Erode, pi mito udo epone me neke.
41003007	Yesu kede josiao mege oko ot i nam me Galilaya, ekodet adwong me jo oko lube kuno. Jo mogo kikom gi oudo oyai ki Galilaya, mogo oyai ki Yudea,
41003008	mogo ki Yerusalem, mogo ki adul me Idumea, kede mogo oudo owok ki adul kame tie tetuca me Yorodan kede ki adulion koluko bomban me Taya kede Sidon; gin dedede oudo kibino but Yesu, pien oudo kiwinyo rwonge me gikame etimo. "
41003009	Yesu oko waco ne josiao mege be kimoi ne yee moro cuto wek ebin edony iye, tetekeny kur jo bin dire i kome, pien ekodet oudo dwong adikinicel.
41003010	En oudo ecango jo atot, oko mino jo dedede kame oudo tuwo oko donyo dire kede teko pi mito mule.
41003011	Oudo tek kame jo kame tie kede tipere areco onene, kipopoto piny i nyime kiko donyo dwilao di kiwaco be, “In en Wot ka Rubanga.” "
41003012	Do Yesu oko ciko tipere areco nogo be kur kimie engere.
41003013	Yesu oko yito kakimukurur, di eko lwongo jo mogo kame cunye omito, di kiko bino bute.
41003014	Di en eko yero cuo tomon kiwie are kikom gi, kame eko lwongo be joor, pi bedo kede en,
41003015	doko pi oro gi ot pwonyo jo, kede pi mino gi akarinikin me riamo jwogi. "
41003016	Cuo tomon kiwie are kame koyero nogo gin ige. Simoni kame oudo Yesu ocako nyinge be Petero,
41003017	Yakobo kede omimere Yokana, awobe ka Sebedayo kame Yesu oudo ocako nying gi be Boanagis, kame dwong mere be, idwe me mor me kot;
41003018	kede Anderia, Pilipo, Batulumayo, Matayo, Tomasi, Yakobo wot ka Alipayo, Tadeo, kede Simoni kame oudo tie i ekodet kalikame mito apugan me kare nono,
41003019	kede Yuda Isikariot kame oko rupao Yesu.
41003020	Di do Yesu oko donyo i ot. Do ekodet me jo bobo oko cokere, omio Yesu kede josiao mege likame oko udo kare akadi me cam.
41003021	Kakame jo me paco gi owinyo kede kop noni, gin kiko ot pi make pien oudo jo tie waco be epoi.
41003022	Jopwony me Iswil kame oudo owok ki Yerusalem oko waco be, “Belsebul odonyo i wie, doko en eriamo jwogi kede twer kowok kibut ngadwong me jwogi.”
41003023	Di Yesu oko lwongo gi bute, eko cako yamo kede gi i agole be, “Sitani twero riamo Sitani wad gi benyo benyo?
41003024	Ka ajakanut moroni opokere di eko donyo yi kene, ajakanut nono likame cungo.
41003025	Doko ot kame jo mege opokere di kiko donyo yi ken gi ken gi, ot nono likame cungo.
41003026	Aso, ka Sitani da odonyo yi kene, udo epokere, man mio likame eromo cungo, do udo etie tuno do i ajikini mere.
41003027	”Doko likame tie ngat kame twero donyo ii ot me ngat atek di eko yako jame mege, abongo ber kong tweno dano atek nono, en kame mio eko do yako jame mege.
41003028	”Ateteni awaco ne wu be, kobino sasiro jo ki dub gi dedede kede acae da dedede kame kiyamo i kom Rubanga;
41003029	do ngat kame waco kop me acae i kom Tipo Kacil, likame kobino sasiro en akadi acel, pien udo etimo dub kame bedo nakanaka.”
41003030	Yesu oyamo kaman pien gin oudo kitie waco be, “En etie kede tipo arac.”
41003031	Di do imiegu ka Yesu kede toto mere oko bino. Kiko cungo ooko di kiko cwano ne kop di kilwonge.
41003032	Ekodet kame oudo obedo di oluko Yesu diere oko waco ne be, “Toto ni kede imiegu ni tie ooko, kimito neni.”
41003033	Yesu oko dwoko di epenyo gi be, “Toto na kede imiegu na en alu?”
41003034	En eko ngoloro jo kame oudo obedo oluke nogo, eko waco ne gi be, “Toto na kede imiegu na gin ige!
41003035	Ngat kame timo gikame Rubanga mito en kame obedo omina, amina kede toto na.”
41004001	Di Yesu bobo oko cako pwony i dog nam me Galilaya. Ekodet adwong me jo oko cokere oluke, omio en eko donyo ii yee kame oudo tie i dog nam di eko bedo iye; di jo dedede oko dong ooko kakatek.
41004002	En eko pwonyo gi kope atot i agole di ewaco ne gi be,
41004003	”Winyunu! Oudo tie dano moro kame ooto i poto cuno kodi.
41004004	Kakame oudo etie cuc kede, kodi mogo oko popoto i dier yongayo, winy oko bino di oko camo gi pit.
41004005	Kodi mogo oko popoto i lobo kobedo lela lela, kakame lobo oudo rerep kiye. Kodi nogo oko sunyo tui pien lobo kame oudo oumo gi nonok.
41004006	Kakame ceng orieny kede, eko wango gi di kiko ner, pien aliasin gi oudo likame odonyo piny kiber.
41004007	Kodi mogo oko popoto i dier okuto di okuto oko dongo otwilo gi, omio likame kiko nyak.
41004008	Do kodi mogo oko popoto i lobo aber, kiko tui di kiko dongo, mogo oko lingo wit gi kame tie kede nyige ot adek, mogo ot kanyape, kede mogo tol acel.”
41004009	Yesu oko waco ne gi be, “Ngat kame tie kede yite wek ewinyi.”
41004010	Di do bin Yesu odong kene, jo kame oudo ocokere bute, karacel kede josiao mege tomon kiwie are oko penye kop kame mako agole.
41004011	En eko waco ne gi be, “Wun kotieko mino wu ngeno mung me Ajakanut ka Rubanga. Do jo apat kalikame tie i Ajakanut bino winyo kop dedede i agole;
41004012	tetekeny, ‘Akadi kineni, do likame kitwero ngeno; doko akadi kiwinyi, do likame kitwero niang. Pien ka koto di li, oudo koto kilokere but Rubanga, di en eko sasiro gi.’ “
41004013	Yesu oko penyo gi be, “Wun likame iniangunu agole ni? Ibinunu do niang agole apat dedede benyo?
41004014	Ngacuc cuo kop ka Rubanga.
41004015	Kodi kopopoto i dier yongayo cungo pi jo kame ka kocuo kop ka Rubanga di kiko winyo, Sitani bino awakawaka di eko kwanyo kop nono tenge ki cuny gi.
41004016	Iepone acel nono da, kodi kopopoto i lobo kobedo lela lela cungo pi jo kame ka kiwinyo kop ka Rubanga, kigamo awakawaka kede kilel;
41004017	kop nono likame ko twero keto aliasin i kuo gi, mio ebedo i kuo gi pi kare acecek. Aso, ka peko moro amoto itidil oko poto pi kop nono, gin kipoto cucuto.
41004018	Jo ace cal bala kodi kopopoto i dier okuto. Gin en jo kame winyo kop,
41004019	do paro kuo me piny kan, mit me abar kede jame ace ko donyo i cuny gi, ko twilo kop nono di likame eko twero nyak.
41004020	Do kodi kame kocuo i lobo aber cungo pi jo kame winyo kop ka Rubanga di kiko gamo, di kop nono ko keto wite kame tie kede nyige ot adek, mogo ot kanyape kede mogo tol acel.”
41004021	Yesu oko penyo gi be, “Tie dano moro kame kelo etala di eko umo kede ebukit, arabo eko kano i dud itanda? Mam ekete kakame idelelei pi mino lero?
41004022	Pien gi dedede kokanere kobino woto kakaler, doko gi dedede komungere kobino mino ngere.
41004023	Ngat kame tie kede yite, wek ewinyi!”
41004024	En eko waco ne gi be, “Ketunu tam wu i kom gikame iwinyunu. Pien epone kame wun ipimunu ne kede jo en kame kobino pimo ne uda kede, di doko oko medo ne wu kame kalamo da.
41004025	Pien ngat kame tie kede gimoro kobino medo ne ace, do ngat kame li kede gimoro, akadi atitidi kame etie kede da kobino kwanyo kibute.”
41004026	Yesu oko meede di ewaco ne gi be, “Ajakanut ka Rubanga cal bala dano kocuo kodi i lobo mere.
41004027	En eko donyo buto di eyai iwor kede iceng. Kodi mege nogo ko tui di kiko donyo dongo di en ekwia kite kame etimere kede.
41004028	Lobo kene en kame mio kodi tui ko dongo; en egeo keto pote, di eko keto wite, di do eko keto nyige.
41004029	Kame kal do ocek, oyotoyot dano nono mako pala di eko cako kac, pien udo kare me kac do otuno.”
41004030	Yesu oko penyere be, “Nyo kame wan otwerunu poro kede Ajakanut ka Rubanga? Arabo oporenu kede agole mene?
41004031	En ecal kede nyige me karadali; ka kotie pite piny i lobo, etitidi kalamo kodere dedede me wi lobo.
41004032	Do ka kotieko pite, etui di eko dongo edoko dwong kalamo yen apita dedede. En eko keto ajange kiyayara, kame mio winy me obar bino ko gedo iye.” "
41004033	Yesu bin owaco ne jo kope mege di etio kede agole atot apapat bala magi, bala kame oudo kiromo niang kede.
41004034	En bin emaro waco ne gi kope dedede i agole, do ka oudo edong kene kede josiao mege, en oudo eko donyo niango gi i gi dedede.
41004035	Otieno me cenge nono, Yesu oko waco ne josiao mege be, " “Ongolunu ber nam ootunu loka tetuca.”
41004036	Di do gin kiko weko ekodet, kiko donyo ii yee kiko tero Yesu da karacel kede gi. Yede apat da oko upere kede gi.
41004037	Yamo atek oko cako buko, ebuka oko cako napunapun i kom yee di pii mogo lepar ii yee, kame oko mino yee oudo tie pong kede pii.
41004038	Yesu oudo tie nino ii yee cen i ojwiny, di ebuto eteno wie. Josiao oko cene di kiwaco ne be, “Apwony, mam likame itie neno be oyapununu to?”
41004039	Yesu oko cei, en eko coko yamo di eko waco ne nam da be, “Kwei! Cungi!” Yamo oko cungo, nam da oko kwei cuu.
41004040	Yesu oko penyo josiao mege be, “Wun ilworunu kamano pinyo? Mam wun pwodi iliunu kede yei?”
41004041	Do gin kiko bedo kede lworo kede ur atek, di do kiko donyo penyere ken gi ken gi be, “Man do ngai, kame kiton yamo kede nam da winyo dwane?”
41005001	Yesu kede josiao mege oko ngolo loka me nam me Galilaya i piny me Gerasene.
41005002	Di do Yesu otieko wok ki yee, en eko riamo kede icuo kowok ki wi atesin, kame oudo tie kede tipo arac.
41005003	Icuo nono oudo maro bedo i wi atesin, doko oudo likame tie ngatamoro kame twero twene akadi kede eriko.
41005004	I kare atot oudo kosingo twene kede irikoi i tiene kede i cinge, do oudo ecocoto gi acocot. Likame oudo tie ngat kame tie kede teko kame bwono mere.
41005005	Iwor kede iceng icuo noni oudo kok i wi atesin kede i wi mori, doko di engongolo kome kede kide.
41005006	Kakame eneno kede Yesu i kakabor, en eko ringo bute di eko riondiko i nyime pi mine wor,
41005007	di ekok kede dwan amalo be, “Yesu, Wot ka Rubanga Ngamalo Twal! Nyo ber kame in imito timo nango? Akwai i nying Rubanga, kur icana.”
41005008	En eyamo kaman pien Yesu oudo owaco ne be, “In tipo arac, wok kikom icuo no!”
41005009	Di Yesu oko penye be, “In nyingi ngai?” En eko dwoko be, “Ango nyinga Ekodet me isirikalen; pien wan otot.”
41005010	En eko donyo bako doge kitek but Yesu be kur eriam gi tenge ki piny nono.
41005011	Esipan me ipegei oudo tie kuno cam i bad moru.
41005012	Di do tipo areco nogo oko donyo bako dog gi but Yesu be, “Cwai wan i kom ipegei ka, wek ooti odony i kom gi.”
41005013	Yesu oko yei ne gi, di gin kiko wok tenge kikom icuo nono kiko donyo i kom ipegei nogo. Wel me ipegei dedede kame oudo tie kuno oudo romo tutumia are. Gin dedede kiko lor piny kiko donyo ii nam, di kiko mwony i pii.
41005014	Jo kame oudo kwao ipegei nogo oko ringo ot tatamo ne jo kame oudo tie i bomba kede i calo gikame otimere. Jo oko bino neno gikame oudo otimere.
41005015	Kakame gin kituno kede but Yesu, kiko udo icuo kame oudo jwogi opong i kome nono di bedo kuno, di engapo igoen, di wie odoko ber; lworo oko mako gi.
41005016	Jo kame bin oneno gini oko tatamo ne jo apat epone kame oudo kocango kede icuo kame oudo tie kede jwogi nono, kede gikame otimere ne ipegei da.
41005017	Di do gin kiko donyo ngangao Yesu pi yai tenge ki adul gi.
41005018	Kakame Yesu oudo tie donyo kede ii yee, icuo kame oudo jwogi omako nono oko kwane be eyei ne eda upere kede.
41005019	Do Yesu likame oko yei. En eko waco ne be, “In dok paco di iko tatamo ne jowoti gikame Rwot otieko timo ni, kede epone kame kisa omake kede i komi.” "
41005020	Di do icuo nono oko yai en eko ot Dekapoli, di eko cako tatamo ne jo twon gikame Yesu otimo ne. Di jo dedede oko uro gikame otimere.
41005021	Kakame Yesu bobo ongolo kede nam loka tetuca kede yee, ekodet me jo oko cokere oluke i dog nam kuno.
41005022	Icuo kame nyinge Yairo, kame oudo obedo ngatel me sinagoga oko tuno. Kakame eneno kede Yesu, en eko poto piny i tiene,
41005023	di eko donyo bako doge be, " “Nyara atitidi tuwo mito to. Okwe bia iket cingi i kome me wek ecang di eko kuo.”
41005024	Di Yesu oko upere kede en. Ekodet me jo da oko lube di kidire i kome ki bad dedede.
41005025	Oudo tie dako moro kame oudo tie kede tuwo kame omio remo obedo ony ki kome pi mwakini tomon kiwie are.
41005026	En ebedo neno can twatwal i cing imuroko, doko edudubo lim mere dedede i amuket; do akaka cango, aramo bobo oudo medo doko rac ameda.
41005027	En oudo ewinyo kop i kom Yesu, di eko bino cen ngei Yesu i dier ekodet di eko mulo egoe ka Yesu.
41005028	Pien oudo eyamo i cunye be, “Ka koto kom amulo akadi egoe mere kenekene da, koto acango.”
41005029	Cucuto di emulo egoe ka Yesu, mol me remo mere nono oko cungo, di do en eko winyo i kome kene be etieko do cango ki tuwo mere.
41005030	Yesu oko ngeno be twer oudo oyai ki kome, cucuto en eko lokere di eko penyo ekodet be, “Ngai komulo egoe na?”
41005031	Josiao mege oko dwoko be, “In ineno ekite kame jo tie dire kede i komi di in pwodi bobo ipenyere be, ‘Ngai komula?’ “
41005032	Do Yesu oko donyo neno jo rimaro, pi mito ngeno ngat kame otimo gi nono.
41005033	Do kite kame dako nono oudo ongeo kede gikame otimere ne, en eko bino kede lworo di kome miel, eko riebere piny i nyim Yesu, di eko tatamo nen gi dedede me ateni kotimere.
41005034	Yesu oko waco ne be, “Nyara, yei ni ocangi. Ot kede mulem iko cango ki tuwo ni.”
41005035	Di pwodi Yesu tie yamo kamano, jo mogo oko bino, kame owok ki paco ka Yairo di kiko waco ne Yairo be, “Nyari otieko to, pinyo bobo komio itie meede lolo Apwony?”
41005036	Do Yesu likame oko keto tam mere i yamo gi nono, en eko waco ne ngatel me sinagoga nono be, “In kur ibed kede lworo, do kenekene bed kede yei.”
41005037	En likame eko yei ne ngatamoro lube kwanyo Petero, Yakobo, kede omimere Yokana.
41005038	Kakame kituno kede i paco ka Yairo, Yesu oko neno twon atotolun kede koko atek kame oudo tie kuno,
41005039	en eko donyo ii ot di eko penyo jo kame oudo tie kuno be, “Wun itienu icelakin kede koko kitek kaman pinyo? Atin ni likame oto do enino anina.”
41005040	Gin kiko bedo kede acae i kom kop mere di kinyero. En eko mino gin dedede kidonyo ooko. Di en eko kwanyo papa kede toto me atin kede josiao mege adek ka kiko donyo i agola kame kom atin oudo tie buto iye.
41005041	En eko mako cing atin nono di eko waco ne be, “Talita kumi”; kame dwong mere be, “Atin nyako, awaco ni be, yai malo.”
41005042	Esawa nono atin nyako nono oko yai malo di en eko cako ot (oudo mwakini mege tie tomon kiwie are). Kakame gini otimere kede, jo oko uro adikinicel.
41005043	Yesu oko ciko gi be miero kur kimi ngatamoro ngei kop noni. Di do en eko waco ne gi be kimi atin nono gimoro ecami.
41006001	Yesu oko yai ki kuno di eko dok i bomba me tur gi, josiao mege da oko lube.
41006002	I Ceng Sabato en eko cako pwonyo jo i sinagoga. Jo kame bin owinyo pwony mere oko uro di kipenyere be, “Icuo ni ongeo gigi dedede ki tuai? Rieko kame komio icuo ni tin cal nadi? Cinge kom timo tice me twer!
41006003	En mam ebedo ngapac, wot ka Maria, kede omime Yakobo, Jose, Yuda kede Simoni? Mam amiegu mege da tie kede wa kan?” Di do cuny gi oko dage.
41006004	Yesu oko waco ne gi be, “Jo me kabedo dedede woro enabi, kwanyo kenekene jo me bomba me tur gi, joawade mege kede jo me diakal mere.” "
41006005	En likame eko timo tice me twer i kuno, do kenekene eketo cinge i wi jotuwo mogo anonok di en eko cango gi.
41006006	Yesu oko uro twatwal ekite kame jo oudo likame tie kede yei. Yesu oko ririmo calere di epwonyo jo. "
41006007	En eko lwongo josiao mege tomon kiwie are bute en eko cako oro gi are are di emio gi akarinikin me lono tipere areco.
41006008	En eko ciko gi be kur kimak gimoro kame kitie ot, kwanyo kenekene ebela; kioti abongo mako cam, abongo ikapu kede abongo sente i isaun gi,
41006009	do kingap amuka di likame kiko doko egoe ace.
41006010	Doko en eko waco ne gi be, “Kame kogamo wu i paco moro, bedunu wele me paco nono kenekene tuno wun yai ki kuno.
41006011	Do ka jo me kabedo moro oko dagi gamo wu arabo winyo kope wu, kame itienu yai ki kuno, tetengunu adae ki tienu dong kuno bala ijura kame pido gi.”
41006012	Kikano, gin kiko ot cako pwonyo jo be kipoore swilaro.
41006013	Kiko riamo jwogi atot, doko kiko wiro jotuwo atot kede mo di kiko cango gi.
41006014	Abaka Erode bin oko winyo gi kotimere, pien nying Yesu oudo odoko iruo. Jo mogo oudo waco be koyaruno Yokana Ngaibatis kikom jo oto, en komio etie kede twer acal kamano.
41006015	Do jo mogo oudo waco be, “Elia inonono.” Jo icegun oudo waco be, “En ebedo enabi, bala acel kikom inabin kariki sek.”
41006016	Do kakame Erode owinyo kede kop nono, en eko waco be, “Mano en Yokana Ngaibatis kame ngoce ango amio kongolo ngute, en kame bobo koyaruno!”
41006017	Pien Erode oudo omio komako Yokana di oko twene i otkol pi kop Erodia, dako komimere kame nyinge Pilipo, pien Erode oudo onyome.
41006018	Yokana Ngaibatis oudo owaco ne Erode be, “Iswil likame yei ni bedo kede dako k'omini di en pwodi ekuo.”
41006019	Pi mano, Erodia oko mako ading kede Yokana, di cunye mito neke. Do likame en eko karuno,
41006020	pien Erode oudo lworo Yokana, en oudo engeo be Yokana obedo dano kacil doko epoore; pi mano en eko gwoko kuo mere kiber. En oudo cunye maro winyo kop ka Yokana, bed bala kop nogo oudo dubo wie tek kame ewinyo gi.
41006021	Do winyo oko mako Erodia i ceng kame Erode oudo tie tedo kede ebaga me yutuno ceng me nywale, kame oudo elwongo iye jotel me apugan, jodongo me isirikalen kede joadongo me piny me Galilaya.
41006022	Kikano, nyar ka Erodia oko donyo i ot me ebaga di eko miel adikinicel, en eko yomo cuny Erode kede wele mege; abaka oko waco ne be, “Penya gimoroni kenekene kame in imito di ako bino mini.”
41006023	En eko kwongere di ewaco ne be, “Ateteni gimoroni dedede kame in ipenya abino mini, akadi dul me piny kame ango apugo.”
41006024	Nyako nono oko donyo ooko, eko penyo toto mere be, “Apenye emia nyo?” Toto mere oko dwoko ne be, “Penye emi wi Yokana Ngaibatis.”
41006025	Kikano nyako nono oko onyaro dok but abaka di eko waco ne be, “Amito imia wi Yokana Ngaibatis di tie i sinia abongo gal.” "
41006026	Gini oko cobo cuny abaka, do pi kite kame oudo etieko kwongere kede i nyim wele mege, omio likame doko oudo etwero twone.
41006027	Cucuto abaka oko cwano sirikale acel kame dare, en eko mine dwan be eoti ekel wi Yokana Ngaibatis. Sirikale nono oko ot i otkol di eko ngolo ngut Yokana.
41006028	En eko kelo wi Yokana di tie i sinia, eko mino i cing nyako nono, di do en eko tero ne toto mere.
41006029	Kakame josiao ka Yokana bin owinyo kede kop noni, gin kiko ot kwanyo kome di kiko yiko.
41006030	Joor oko dwogo but Yesu di kiko tatamo ne gikame kitimo dedede kede kame kipwonyo.
41006031	Jo oudo tot kame bino di yai, omio Yesu kede josiao mege oudo likame tie kede kare me cam. Pi mano, en eko waco ne josiao mege be, " “Ootunu karamoro kakame oromunu bedo iye kenwa di ikounu karuno wei pi kare moro acecek.”
41006032	Kikano gin kiko donyo ii yee di kiko yai kioto kargi ken gi.
41006033	Kakame oudo kitie yai kede, jo atot oko neno gi kiko ngeno gi, di kiko yai ki bomban dedede kame kio kede kuno, kiko ringo anyim. Di do gin en kame kiko cako tuno kakame Yesu kede josiao mege oudo tie ot iye.
41006034	Di bin Yesu owok ooko, en eko neno ekodet me jo di eko bedo kede kisa i kom gi, pien oudo kical bala romini kame ngakwat gi li. En eko donyo pwonyo gi kope atot.
41006035	Di do bin piny oyuto, josiao mege oko bino bute kiko waco ne be, “Neni, esawa okato, doko da kan oling,
41006036	wac ne jo ot i miere kede i calere mogo kiyapiyapi kede kan, tetekeny kikaruno wilo gimoro me acama.”
41006037	Do Yesu oko dwoko ne gi be, “Wun nogo miunu gi gimoro kicami.” Gin kiko penye be, “Mam imito be ooti owil cam kede denari tol are area gi, oko bino mino gi kicami?”
41006038	Yesu oko penyo gi be, “Itienu kede mugati adi? Otunu ber inenunu.” Di do kitieko ngeno rom gi, kiko waco ne be, “Otie kede mugati kany kede deknam are.”
41006039	Yesu oko waco ne jo pi bedo piny i wi lum i ikodeta.
41006040	Gin kiko bedo piny i ikodeta me tol acel tol acel kede mogo me ot kany ot kany.
41006041	Yesu oko kwanyo mugati kany kede deknam are nogo, en eko neno malo di eko pwono Rubanga, eko tuturo mugati di eko mino josiao mege pi gabo jo. En eko bobo popoko deknam are nogo da ne jo dedede.
41006042	Gin dedede kiko cam di kiko yeng.
41006043	Di josiao oko coko cam kame odong oko pongo ibukito tomon kiwie are.
41006044	Cuo kame oudo tie i kom jo kocamo oudo romo tutumia kany.
41006045	Cucuto nono, Yesu oko mino josiao mege odonyo ii yee, di kiko telo ne yongayo pi ot loka Betesaida, di en ber edong cen pi peruno jo.
41006046	Ingei en moto gi, Yesu oko do ot yito i wi moru pi lego.
41006047	Kakame piny oyuto kede, josiao oudo tie i dier nam kede yee, di Yesu odong kene ooko i itela.
41006048	En eko neno josiao mege di tie cane kwango yee, pien yamo oudo tie buko di wok ki tetu nyim gi. Tetu esawa me obai Yesu oko bino but gi di eoto ki wi pii kede tiene. En oudo etie mito kato gi akata.
41006049	Do kakame gin kiko nene kede di eoto ki wi pii kede tiene, gin kiko paro be jwogi oudo inonono, omio kiko dwilao,
41006050	pien gin dedede kinene di lworo oko mako gi. Cucuto Yesu oko waco ne gi be, “Bedunu kede nwangcuny, ango inononi, kur lworo maku.”
41006051	En eko donyo ii yee but gi, yamo oko kwei. Josiao oko uro adikinicel,
41006052	pien gin oudo likame kiniang odocon gikame dwong me pito jo tutumia kany kede mugati nyuto i kom Yesu, pien wi gi oudo tek.
41006053	Kakame kitieko do ngolo kede nam, kiko wok itela i Genesaret, di kiko wano yee ooko.
41006054	Kakame kiwok kede ki yee, jo oko susunyo ngeno Yesu;
41006055	gin kiko ringo i adulion me kio, di kiko donyo diedielo jotuwo kede elago di kitero bute kakame gin oudo kiwinyo be etie iye.
41006056	Kabedo dedede kame bin Yesu otuno iye, bala i calere, i bomban kede i miere, jo oudo kelo joe gi kame oudo tuwo di kiko keto gi i atalen, kiko donyo bako dog gi ne Yesu pi yei ne jotuwo mulo lak egoe mere. Jo dedede kame oko mulo egoe mere oko cango.
41007001	Iparisayon kede jopwony me Iswil mogo kame oudo owok ki Yerusalem oko cokere karacel but Yesu.
41007002	Gin kiko neno di josiao ka Yesu mogo camo kede cing gi komunaun, dwong mere be gin oudo likame kilwoko cing gi bala kame bin itok gi mito.
41007003	(Pien Iparisayon karacel kede Iyudayan dedede oudo lubo pwony kame bin kigamo kibut joadongo gi. Gin bin likame kigeo cam kwanyo di kilwoko cing gi iepone kame bin itok gi mito kede.
41007004	Doko da kame kidwogo ki atale, oudo likame kicamo gimoro di pwodi likame kilonyere. Doko oudo kilubo itok apat atot bala me lwoko ikopon, agune kede bakulin.)
41007005	Di Iparisayon kede jopwony me Iswil oko penyo Yesu be, “Pinyo komio josiao nin likame lubo itok me joakwari wa, do kicamo kede cing gi komunaun?”
41007006	Yesu oko dwoko ne gi be, “Isaya bin omurao kop me ateni i kom wun joecuke, bala kite kame kowandiko kede be, ‘Jogi wora kede dog gi, do cuny gi bor kibuta;
41007007	kiwora wor me nono, pien gin kipwonyo iswilia ka dano ineno bala kidoko mega.’
41007008	”Wun iwekunu gwoko cik ka Rubanga, di ikounu lokere lubo itok me jo.”
41007009	Doko Yesu oko meede waco ne gi be, “Wun itienu kede yore me rieko me dagi lubo cik ka Rubanga tetekeny ilubunu itok wu.
41007010	Pien Musa bin owaco be, ‘Wor papa ni kede toto ni’; kede be, ‘Miero nek dano kame waco kop arac i kom papa mere arabo toto mere.’
41007011	Do wun ipwonyunu be ka dano owaco ne papa mere amoto toto mere be, ‘Gikame oudo koto iudo kibuta obedo Koroban’ (kame dwong mere be, giamia but Rubanga),
41007012	wun do ikounu yei ne weko konyo papa mere amoto toto mere.
41007013	Manono mio kop ka Rubanga kony mere doko li pi itok kame wun ipwonyunu. Doko da tie jame apat atot acal kamanoni kame wun itimunu.”
41007014	Yesu bobo oko lwongo jo bute di eko waco ne gi be, “Winyunu wun dedede gikame atie waco ne wu di ikounu niang iye.
41007015	Likame tie gimoro kame dano mwonyo i ie kame mie emunaun, do gikame wok ki cuny dano en kame munao en.”
41007016	(Ngat kame tie kede yite, wek ewinyi.)
41007017	Di bin Yesu oyai oweko jo, en eko dok paco; josiao mege oko penye pi gonyo dwong me agole noni.
41007018	Yesu oko dwoko ne gi be, “Mam uda iliunu kede niang? Likame inenunu be gikame donyo i ii dano likame karuno munao en,
41007019	pien udo likame edonyo i cunye, do edonyo i ie di en eko pelao ooko.” (Pi mano, Yesu otuco kakaler be cam dedede beco, likame kimunao dano.)
41007020	Di bobo en eko waco ne gi be, “Gikame wok ki ii dano en kame munao en.
41007021	Pien ki cuny dano, en kame wok kiye par areco me caro, kuwo, nek,
41007022	adote, ingobel, kede timo gikareco dedede apat bala angalo, mit me lewic, nyeko, dubo nying jo, ewaka kede tim me mingomingo.
41007023	Gikareco nogi dedede wok ki cuny dano di kiko munao en.”
41007024	Di Yesu oko yai eko ot i adulion kame bomban me Taya kede Sidon tie iye, en eko udo ot kuno di eko donyo bedo iye. En oudo likame emito be ngatamoro ngei be etie kuno, do di oudo likame ekaruno mungere.
41007025	Dako moro kame nyare oudo tie kede tipo arac oko winyo kop i kom Yesu, cucuto dako nono oko ot bute di oko riebere piny i tiene.
41007026	Dako nono oudo likame obedo Ayudayat, do en oudo ebedo anywali me Poenisia, kame tie i piny me Siria. En eko bako ne Yesu doge pi riamo jwogi tenge kikom nyare.
41007027	Do Yesu oko dwoko ne be, “Wek ber kong mi idwe cam, pien likame eber cako kwanyo cam me idwe iko uco ne igwogin.”
41007028	Do en eko dwoko ne be, “Ebo Rwot, do igwogin kame buto i dud emesa da camo angidingidin me cam kame idwe rereto ki wi emesa.”
41007029	Yesu oko waco ne be, “Pi kop kame idwoko na no, dok do paco, ibino udo di jwogi otieko weko nyari.” "
41007030	Dako nono oko dok paco en eko udo nyare tie buto i apien di jwogi otieko yai oweke.
41007031	Yesu oko yai ki adul me Taya eko beo ki Sidon, di en eko pelao ki Dekapoli tuno i nam me Galilaya.
41007032	Jo mogo oko kelo lomoro bute kame yite oding, doko di likame etwero yamo da, di kiko bako ne Yesu dog gi be eket cinge i wie di en eko cange.
41007033	Yesu oko tero icuo nono tenge me ekodet eko rwako lwete ii yite, di eko ngulo lau eko mulo kede lebe.
41007034	Di do Yesu oko neno malo en eko oomo wei di en eko waco ne be, " “Epata”, dwong mere be, “Yabere.”
41007035	Cucuto yit icuo nono oko tuc, lebe da oko gonyere, di en eko cako yamo kiber.
41007036	Yesu oko waco ne jo be kur kiwac ne ngatamoro kop nono. Do akadi bed bala en eciko gi kamanono, gin kiko meede ameda sarakino kop nono.
41007037	Jo dedede kame bin owinyo kop noni oko bedo kede ur kalikame wacere di kiwaco be, “En etieko timo gi dedede kiber, etie mino idingoi winyo kop, kede jo kame leb gi oto da geo yamo.”
41008001	I kare nono di ekodet adwong oudo ocokere karacel, doko di oudo kili kede gi me acama, Yesu oko lwongo josiao mege bute di eko waco ne gi be,
41008002	”Kisa omaka kede jogi twatwal, pien kibedo kan keda nan oromo ceng adek, doko nan likame kitie kede gi me acama.
41008003	Ka nan aperuno gi be kioti i miere gi, kec bino nuono gi i yongayo, pien mogo kikom gi owok ki kakabor.”
41008004	Josiao mege oko penye be, “Ngai en kame karuno pito jogi kede mugati i tim kan?”
41008005	Di Yesu oko penyo gi be, “Itienu kede mugati adi?” Gin kiko dwoko be, “Kanyaare.”
41008006	En eko waco ne ekodet be bed piny. En eko kwanyo mugati kanyaare nogo, eko mino pwoc but Rubanga, eko tuturo gi di eko mino josiao mege pi popoko ne jo. Di gin kiko timo kamanono.
41008007	Oudo gin kitie kede deknam atitino anonok. Yesu oko mino pwoc pirgi, di en eko waco ne josiao mege pi popoko gida ne jo.
41008008	Jo dedede oko cam, di kiko yeng, di Josiao oko coko angidingidin me cam kame odong oko pongo ibukito kanyaare.
41008009	Jo kame oudo tie kuno oudo romo tutumia ongwon. Yesu oko do peruno jo.
41008010	Esawa nono en eko donyo ii yee kede josiao mege kiko ot i adul me Dalamanuta.
41008011	Iparisayon oko ot but Yesu kiko cako piem kede en, di kimito be etim gianena moro kame yai ki malo; gin oudo kitie tame.
41008012	Yesu oko oomo cunye di eko waco be, “Pinyo komio jo me i kare ni penyo gianena? Ateteni awaco ne wu be, likame tie gianena moro kame kobino mino jo me i kare ni.”
41008013	En eko yai eweko gi kuno, eko dok ii yee, di eko ngolo nam loka tetuca.
41008014	Josiao ka Yesu oudo wi gi owil mako mugati. Oudo kitie kede mugati acel kenekene ii yee.
41008015	Di Yesu oko kwenyaro gi pi gwokere kikom arup me Iparisayon kede arup k'Erode.
41008016	Gin di kiko cako yamo ken gi ken gi be, “En eyamo kamano pien wan oliunu kede mugati.”
41008017	Do Yesu oudo ngeo gikame gin kitie yamo, en eko penyo gi be, “Pinyo komio wun itienu yamo kop kame mako wun bedo li kede mugati? Mam pwodi wun likame ingeunu gigi arabo iniangunu i kom gi? Mam wun wi wu tek?
41008018	Itienu kede wangu, pinyo komio likame inenunu? Itienu kede yitu, pinyo komio likame iwinyunu? Likame iyutununu
41008019	kare kame bin atuturo kede mugati kany ako pito kede jo tutumia kany? Ikounu bin coko ibukito adi me angidingidin kame odong?” Gin kiko dwoko be, “Ibukito tomon kiwie are.”
41008020	Yesu oko penyo gi be, “Do i kare kame apopoko kede mugati kanyaare ne jo tutumia ongwon, ikounu bin coko angidingidin kame odong opongo ibukito adi?” Kiko dwoko be, “Kanyaare.”
41008021	Yesu oko penyo gi be, “Do nan likame pwodi iniangunu?”
41008022	Yesu kede josiao mege oko bino Betesaida. Jo mogo oko kelo icuo kame wange oto bute di kiko kwane be eket cinge i kome.
41008023	Yesu oko mako cing emuduk nono eko pene tere tenge me calo nono. En eko ngulo lau i wange, eko keto cinge i wie di eko penye be, “Tie gikame itwero neno?”
41008024	Loca oko tingo wange malo eko waco be, “Ebo, atie neno jo, do kical bala yen kame tie ot.”
41008025	Yesu bobo oko mulo wang icuo nono, lo nono oko temuno nganyo wange di wange oko doko ber, en eko do donyo neno jame dedede kiber.
41008026	Yesu oko cwane dok paco di ewaco ne be, “Kur idoki i calo.”
41008027	Yesu kede josiao mege oko ot i calere kame tie Sisiria Pilipi. I kare kame kitie ot kede, Yesu oko penyo gi be, “Kara ber jo waco be ango en ngai?”
41008028	Gin kiko dwoko ne be, “Jo mogo waco be in en Yokana Ngaibatis, mogo waco be in Elia, doko mogo da waco be in ibedo ngat acel kikom inabin.”
41008029	En eko penyo gi be, “Do wun iwacunu be ango en ngai?” Petero oko dwoko ne be, “In en Kirisito.”
41008030	Yesu oko ciko gi kitek be kur kiwac ne ngatamoro kop i kome.
41008031	Yesu oko cako pwonyo gi di ewaco be, Wot ka dano miero bei i can atot; di joadongo me piny, jodongo me josaseredoti kede jopwony me Iswil ko bino dage, di kiko neke da. Do ingei ceng me adek en ebino yaruno.
41008032	En ewaco kop noni kakaler. Di Petero oko kwanye otere tenge di oko donyo bunano en be koto kur di eyamo kamanono.
41008033	Do Yesu oko lokere oneno josiao icegun eko coko Petero be, “Dok cen ngea, in Sitani! Pien likame tam nin owok kibut Rubanga do ebedo me ka dano.”
41008034	Di do Yesu oko lwongo ekodet dedede karacel kede josiao mege bute, en eko waco ne gi be, “Ka ngatamoro mito luba, poore kong edagere kene, di en eko riongo musalaba mere eko luba.
41008035	Pien dano kame mito lako kuo mere, ebino rwenye; do ngat kame rwenyo kuo mere pira kede pi ejiri bino lake.
41008036	Bero nyo kame dano udo ka eudo gi dedede kame cunye mito i piny kan di eko kei kuo mere?
41008037	Pien nyo kame dano twero mino pi dwoko kuo mere?
41008038	Ngat kame nan lewic make i koma kede pi kop na i kare kanataman me kwina Rubanga kede me dub, Wot ka dano da lewic bino make i kome i kare kame ebino dwogo kede di etie i deyo ka Papa mere, karacel kede imalaikan kacil.”
41009001	Di en eko waco ne gi be, “Ateteni awaco ne wu be, tie jo mogo kame nataman tie kan, kalikame bino bilo to tuno di kineno Ajakanut ka Rubanga obino kede twer.”
41009002	Ingei ceng kanyape, Yesu oko kwanyo Petero, Yakobo kede Yokana, di eko tero gi malo i wi moru kargi ken gi. Kom Yesu oko lokere i wang gi kanono;
41009003	igoen mege oko doko tar liamaliam, kame ngatamoro i wi lobo kan likame twero lwoko gi di kiko lony kamanono.
41009004	Di gin kiko neno Elia kede Musa di tie yamo kede Yesu.
41009005	Petero oko waco ne Yesu be, “Apwony, eber pi wan bedo tie kan. Nan do wek oger kimere adek kan; acel ne in, acel ne Musa kede acel ne Elia.”
41009006	Petero oudo kwia gikame eyami, pien lworo oudo otieko mako gi kitek.
41009007	Edou oko umo gi pukupuk, di dwan oko wok ki edou di waco be, “Man en Woda kame amaro, winyenu.”
41009008	Kiko loko wang gi awakawaka di kingongolo piny, do likame kiko neno bobo ngatamoro ace, kwanyo Yesu kenekene.
41009009	Kakame oudo kitie wok kede ki wi moru, Yesu oko ciko gi be kur kiwac ne ngatamoro gikame kineno tuno di Wot ka dano oyaruno kikom jo oto.
41009010	Gin kiko yei mungo kop nono di kipenyere ken gi ken gi dwong me kop me yaruno kikom jo oto.
41009011	Kiko penyo Yesu be, “Pinyo ber komio jopwony me Iswil waco be, miero Elia kong cak dwogo di pwodi gini likame otimere?”
41009012	En eko dwoko ne gi be, “Ebo, ateteni Elia miero cak bino me wek eik gi dedede bobo. Do kara pinyo komio iwandik kacil waco be Wot ka dano bino neno can kitek di oko timo ne tim me lewic?
41009013	Do awaco ne wu be Elia otieko bino, di gin kiko timo ne gikame cuny gin oudo mito, bala kame iwandik kacil da waco i kome.”
41009014	Kakame kituno kede but josiao icegun, kiko neno ekodet me jo di oluko gi, di jopwony me Iswil tie piem kede gi.
41009015	Cucuto nono di ekodet dedede oneno Yesu, kiko uro twatwal di kiko ringo bute kiko mote.
41009016	Yesu oko penyo josiao mege be, “Kop nyo kame wun itienu piem iye kede gi?”
41009017	Ngat acel kikom ekodet oko dwoko ne be, “Apwony, ango akelo woda buti pien etie kede tipo arac kame genge yamo.
41009018	Ka tipo arac nono obino ne, rete piny di buo ko donyo wok ki doge, en eko donyo ngururo di emwodo lake, di do en eko teregego. Ango oudo akwao josiao ni be koto kiriame tenge, do likame kiko twero.”
41009019	Yesu oko waco ne gi be, “Wun lwak kame li kede yei, miero abed kede wu pi kare arom amene? Abino kanyakino kede wu tuno awene? Kelenu buta kan.”
41009020	Gin kiko tere but Yesu. Cucuto kakame tipo arac nono oneno kede Yesu, en eko mino kom awobi nono odonyo miel teltel di eko rete piny, di en eko mine edonyo bebelo di buo mol ki doge.
41009021	Yesu oko penyo papa mere be, “Etieko nan kare arom amene di gini time kaman?” En eko dwoko be, “Kom cako di pwodi en atin.
41009022	Tien atot etieko rereto en i mac kede i pii di emito neke. Do ka itwero timo gimoro iye, tim wa kisa ikony wa.”
41009023	Yesu oko dwoko ne be, “Pinyo komio iwaco na be, ka itwero? Jame dedede twerere ne ngat kame tie kede yei.”
41009024	Cucuto papa me awobi nono oko kok be, “Ango atie kede yei; okwe konya ikwany gungcuny tenge ki buta!”
41009025	Kakame Yesu oneno kede be ekodet me jo oudo tie ringini cokere bute, en eko ciko tipo arac nono be, “In tipo kame dingo yit jo kede kame neko leb jo, aciki, wok tenge ki kome di kur iko dok bute bobo.”
41009026	Tipo arac nono oko redo di eko mino kom awobi nono odonyo miel teltel, en eko wok. Awobi nono oko dong bala ngat otieko to; omio jo atot oko waco be, “Etieko do to!”
41009027	Do Yesu oko mako cinge oko kiarao en, di eko yai malo.
41009028	Di do Yesu otieko donyo ii ot, josiao mege oko penye i mung be, “Pinyo komio wan likame oudo otwero riamo tipo arac nono?”
41009029	Yesu oko dwoko ne gi be, “Likame tie gi ace kame twero riamo epone me tipo arac no, kwanyo ilega kenekene.”
41009030	Yesu oko yai ki kuno kede josiao mege, kiko ot di kibeo ki Galilaya. Oudo likame emito be ngatamoro ngei kakame en etie iye,
41009031	pien oudo etie pwonyo josiao mege di ewaco ne gi be, “Kobino mino Wot ka dano i cing jo, di gin kiko bino neke. Do kame koneke, ingei ceng me adek en ebino yaruno.”
41009032	Do gin likame kiko niang kop mere nono, doko oudo kilworo penye.
41009033	Di do Yesu kede josiao mege oko tuno Kaperanaum. Kakame oudo kitie kede i ot, Yesu oko penyo josiao mege be, “Kara ber nyo kame oki wun itienu piem iye i yongayo?”
41009034	Do gin likame kiko dwoko ne kop moro, pien gin oudo kibedo piem ken gi ken gi di kioto i yongayo, be ngai en kame pire dwong kalamo kikom gi.
41009035	Yesu oko bedo piny, en eko lwongo josiao mege tomon kiwie are di eko waco ne gi be, “Ka ngatamoro mito bedo dano me agege, miero kong emwolere ebed dano me ajikini di en eko donyo tic ne jo dedede.”
41009036	En eko kwanyo atin atitidi di eko mino ocungo i nyim gi, di eko tingo i kore di ewaco ne gi be,
41009037	”Ngat kame gamo atin atitidi bala man i nyinga, udo egama, doko ngat kame gama, udo likame egamango, do udo egamo ngat kame oora.”
41009038	Yokana oko waco ne Yesu be, “Apwony, wan oko udo ngatamoro da di tie riamo jwogi i nyingi, do wan oko genge, piento en likame ebedo ngat acel kikom wa.”
41009039	Yesu oko dwoko ne gi be, “Kur igengenu, pien likame tie ngatamoro kame timo tic me twer i nyinga, kame bino lokere awakawaka waco kope areco i koma.
41009040	Pien ngat kalikame dagi wa udo en merwa.
41009041	Ateteni awaco ne wu be, ngat kame mio wu pii me amata pien wun ibedunu jo ka Kirisito, likame ebino kei giamia mere me pwoc kibut Rubanga.
41009042	”Ngat kame mio acel kikom joatino kame oyei ango gi dubo, oudo koto bedo ber ka kotweo ne kidi me riego i ngute di oko uce i nam.
41009043	Aso, ka cingi en kame mi idubo, ngole tenge; pien eber ne in donyo i kuo kame bedo nakanaka abongo cingi acel, akaka bedo kede gin are dedede di iko ot i geana, i mac kalikame nekere.
41009044	(Pien kudilinge kame camo gi ki kuno likame to, doko mac mere bedo nakanaka.)
41009045	Doko ka tieni en kame mi idubo, ngole tenge, pien eber ne in donyo i kuo kame bedo nakanaka abongo tieni acel, akaka bedo kede tieni are dedede di oko uci i geana.
41009046	(Pien kudilinge kame camo gi ki kuno likame to, doko mac mere bedo nakanaka.)
41009047	Doko ka wangi en kame mi idubo, gole ooko, pien eber ne in donyo i Ajakanut ka Rubanga abongo wangi acel, akaka bedo kede wangi are dedede di oko uci i geana.
41009048	Pien kudilinge kame camo gi ki kuno likame to, doko mac mere bedo nakanaka.
41009049	”Pien kobino lonyo ngat acelacel kede mac bala kite kame koketo kede kado i cam.
41009050	”Kado ber, do ka tuto odoko bot, kotwero bobo mine edoko kec benyo? “Bedunu bala kado, di itienu kede mulem i diere wu kenu kenu.”
41010001	Di Yesu oko yai ki kuno eko ot i adul me Yudea, en eko ngolo ecilet me Yorodan. Jo atot bobo oko cokere bute, en eko pwonyo gi bala kite kame lem oudo enare timo kede sek.
41010002	Iparisayon mogo oko bino bute pi kino doge di kiko penye be, “Iswil wa yei ne dano riamo dako mere?”
41010003	Yesu oko lunyo penyo gi be, “Nyo kame bin Musa ociko ne wu?”
41010004	Gin kiko dwoko be, “Musa bin oyei ne icuo wandiko baluwa me gonyo nyom di en eko riamo dako mere.”
41010005	Yesu oko dwoko ne gi be, “Musa bin owandiko Iswil gi piru pien pwonyo wun tek.
41010006	Do i agege, i kare me cwec, iwandik kacil waco be, ‘Rubanga ocweo gi icuo kede dako.
41010007	Pi manoni, icuo bino weko papa mere kede toto mere, di en eko ribere kede dako mere,
41010008	gin jo are go kiko doko kom acel.’ Aso, udo likame doko kitie jo are.
41010009	Pi mano, gikame Rubanga otieko ribo karacel, kur ngatamoro poki.”
41010010	Di do kidok i ot, josiao oko bobo penyo Yesu i kom kop noni.
41010011	En eko waco ne gi be, “Icuo kame riamo dako mere di eko nyomo dako ace, udo etimo adote.
41010012	Iepone nono da, dako kame pokere kede cware di en eko ot nyomere kede icuo ace, udo eda etimo adote.”
41010013	Jo oko donyo kelo idwe atino but Yesu me wek eket cinge i kom gi, do josiao oko donyo cokocoko gi be kiweki.
41010014	Do kakame Yesu oneno kede kamano, cunye oko wang, di en eko waco ne josiao mege be, “Wekunu idwe atino bin buta, kur igengunu gi, pien Ajakanut ka Rubanga tie pir jo kame cal bala gin.
41010015	Ateteni awaco ne wu be, ngat kalikame gamo Ajakanut ka Rubanga bala atin atitidi, likame ebino donyo iye.” "
41010016	En eko tingo gi i kore, en eko keto cinge i wi gi, di eko mino gi winyo.
41010017	Di Yesu oudo tie yai ot, icuo moro oko ringini oko riondiko i nyime, di oko penye be, " “Apwony aber, atim nyo me wek aud kuo kame bedo nakanaka?”
41010018	Yesu oko penye be, “Pinyo komio in ilwonga be ngat aber? Likame tie ngat aber kwanyo Rubanga kenekene.
41010019	Mam in ingeo cik gi: ‘Kur ineko, Kur itimo adote, Kur ikwalo, Kur imio ijura me abe, Kur isero, Wor papa ni kede toto ni?’ “
41010020	Loca oko dwoko be, “Apwony, ango abedo gwoko cik go dedede cako di pwodi ango eponga.”
41010021	Yesu oko ngine di oko bedo kede amara bute, di oko waco ne be, “In idong kede gi acel kame ipoore timo; oti icat jame dedede kame itie kede, di iko mino jocan sente kame iudo, di iko bino bedo kede abar i malo, di do iko bino luba.”
41010022	Kakame icuo nono owinyo kede kop no, en eko jul di eko ot tenge di cunye owang, pien oudo ebaro twatwal.
41010023	Yesu oko ngoloro josiao mege di en eko waco ne gi be, “Ebino tin bedo tek benyo ne jo kobaro donyo i Ajakanut ka Rubanga.”
41010024	Kop noni oko neko kom josiao. Do Yesu bobo oko waco ne gi be, “Idwe na, donyo i Ajakanut ka Rubanga tin tek benyo.
41010025	Eyoyot ne aguragura donyo ki wang piso kalamo ngabar donyo i Ajakanut ka Rubanga.”
41010026	Man oko medo neko kom josiao, kiko penyo Yesu be, “Ngai do kame twero udo alako?”
41010027	Yesu oko ngino gi di eko waco be, “Man likame twerere kibut dano, do weko kibut Rubanga, pien kibut Rubanga gi dedede twerere.”
41010028	Di Petero oko cako waco ne be, “Neningo, wan oweko gi dedede di oko lubi.”
41010029	Yesu oko waco ne gi be, “Ateteni awaco ne wu be, ngat kame weko paco mere, imiegu kede amiegu mege, amotoko toto kede papa mere, idwe mege kiton poti mege pira kede pi ejiri,
41010030	ebino udo gi nogi dedede tien tol acel i kare kanataman; ebino udo ude, imiegu kede amiegu mege, joatoti, idwe kede poti karacel kede itidil da, di en eko bino udo kuo kame bedo nakanaka i kare koyaro bino.
41010031	Do jo atot kame nataman tie me agege bino bedo me ajikini, kede jo kame nataman tie me ajikini bino bedo me agege.”
41010032	Yesu kede josiao mege oudo tie i yongayo me ot Yerusalem, en oudo etelo ne gi yongayo. Josiao mege oko uro adikinicel, kede jo koudo lubo gi da oko bedo kede lworo. En doko eko tero josiao tomon kiwie are tenge kargi ken gi, di en eko cako tatamo ne gi kop i kom gikame oudo oyaro timere ne
41010033	di ewaco ne gi be, “Winyunu, wan otienu ot Yerusalem, di jo ko bino mino Wot ka dano i cing jodongo me josaseredoti kede jopwony me Iswil. Gin kibino ngolo ne kop me to, di kiko mine i cing jo kalikame Iyudayan,
41010034	di gin kiko bino timo ne tim me anywar; kibino ngulo lau i kome di kiko dane di kiko neke da, do ingei ceng me adek en ebino yaruno.”
41010035	Yakobo kede Yokana, kame oudo obedo awobe ka Sebedayo oko bino but Yesu di kiko waco ne be, “Apwony, wan omito be itim ne wa gikame oyaro kwani.”
41010036	Yesu oko penyo gi be, “Nyo inonono kame imitunu be ango atim ne wu?”
41010037	Gin kiko waco ne be, “Kame idonyo i deyo ni, mi ngat acel kikom wa bed i badi tetu cam kede ngat ocelu i badi tetu ngodal.”
41010038	Do Yesu oko waco ne gi be, “Wun likame ingeunu gikame itienu kwano. Benyo, itwerunu uda mato ikopo me can kame miero ango amati? Arabo, itwerunu yei udo batisimu kame miero batiso ango kede?”
41010039	Gin kiko dwoko ne be, “Wan otwero.” Yesu oko waco ne gi be, “Ateteni ibinunu mato ikopo me can kame miero ango amati, doko da kobino batiso wu kede batisimu kame miero batiso ango kede.
41010040	Do ango likame atie kede akarinikin me mino ngatamoro bedo i bada tetu cam amotoko tetu ngodal. Do kabedo nogi tie pi jo kame kotieko iiko ne gi.”
41010041	Kakame josiao icegun tomon owinyo kede kop noni, kiko lilo kede Yakobo kede Yokana.
41010042	Yesu oko lwongo gin dedede bute, di eko waco ne gi be, “Wun ingeunu be jo kame poore pugo jo kalikame Iyudayan pugo gi tetek, doko da jodongo gi tie kede akarinikin i kom gi.
41010043	Do man likame epone kame miero ebed kede i diere wu. Do ngat kame mito bedo dano kame pire dwong kikom wu, miero ebed ngatic wu,
41010044	doko ngat kame mito bedo dano me agege i diere wu, miero ebed epasoit me jo icegun.
41010045	Pien Wot ka dano da likame obino pi jo timo ne tic, do en ebino pi timo tic ne jo icegun kede pi jalo kuo mere pi lako jo atot.”
41010046	Gin kiko tuno Jeriko. Esawa kame Yesu kede josiao mege oudo tie yai kede ki Jeriko karacel kede ekodet adwong me jo, emuduk moro kame oudo maro kwac kame nyinge Batulumayo wot ka Timayo oudo tie bedo i nget yongayo.
41010047	Kakame ewinyo kede be Yesu me Nasaret oudo inonono, en eko cako lelemo be, “Okwe Yesu Wot ka Daudi, mi kisa maki keda!”
41010048	Jo atot oko donyo cokocoko en di ki waco ne be elingi, do en eko meede ameda ilelem di ewaco be, “Okwe Wot ka Daudi, mi kisa maki keda!”
41010049	Yesu oko cungo di eko waco be, “Lwongenu ebin.” Kikano gin kiko lwongo emuduk nono di kiwaco ne be, “Dii cunyi, yai malo, en etie lwongi.”
41010050	En eko uco egoe mere me adoka, eko lepun malo di eko ot but Yesu.
41010051	Yesu oko penye be, “Imito be atim ni nyo?” Emuduk nono oko dwoko be, “Apwony, mi wanga nen piny.”
41010052	Yesu oko waco ne be, “Ot do; yei ni ocangi.” Cucuto wange oko cako neno piny di do en eko cako lubo Yesu.
41011001	Kakame kinoko kede Yerusalem, di pwodi kitie tetu bomban me Betepage kede Betania, i moru me Olibeti, Yesu oko cwano josiao mege are anyim,
41011002	di ewaco ne gi be, “Wun otunu i calo kame tie anyim ca. Cucuto di itienu donyo iye, ibinunu udo atin me punda di kotweo, kalikame pwodi ngatamoro owanano; gonyenu di ikounu kele.
41011003	Ka ngatamoro openyo wu be, ‘Pinyo komio itienu timo kamano?’, wacenu be, ‘Rwot en kame mite, doko da eyaro mino kodwoke susunyo.’ “
41011004	Gin kiko ot di kiko udo atin me punda di kotweo i nget ekeko i dog egudo, di kiko gonye.
41011005	Jo kame oudo cungo kuno oko penyo gi be, “Wun itienu timo nyo, kom gonyo atin me punda no?”
41011006	Gin kiko dwoko ne gi kop kame Yesu oudo owaco, di jo nogo oko yei ne gi ot.
41011007	Gin kiko kelo atin me punda nono but Yesu, kiko peto igoen gi ingee, di Yesu oko bedo iye.
41011008	Jo atot oko peto igoen gi i yongayo, apat mege opeto boke kame kitongo ki poti.
41011009	Jo kame oudo telo anyim kede jo kame oudo lube ki cen oko cako lelemo be, “Osana! Etie kede winyo, ngat kame bino i nying Rwot!
41011010	Etie kede winyo Ajakanut kame tie bino, en ajakanut ka papa wa Daudi! Osana i malo twal!” "
41011011	Yesu oko donyo Yerusalem, di eko ot donyo i tempulo eko donyo ngingio jame dedede rimaro. Do kite kame piny oudo oyuto kede, omio en eko ot Betania kede josiao mege tomon kiwie are.
41011012	Oru mere di kitie dwogo ki Betania, kec oudo oneko Yesu.
41011013	Di pwodi etie tenge, en eko neno yat epigi kame pote oumo, eko ot kuno pi neno ka oudo etwero udo anyakini mogo iye. Do kakame etuno kede i dude, en eko udo yat nono di tie kede pote kenekene, pien kare me nyak gi oudo pwodi likame otuno.
41011014	En eko waco ne yat nono be, " “Likame ngatamoro bobo bino camo anyakini ni!” " Josiao mege owinyo di ewaco kop noni.
41011015	Kakame kituno kede Yerusalem, Yesu oko donyo i tempulo di eko cako riamo jo kame oudo tie cato kede wilo jame ooko; eko rereto imesai me jo kame oudo seso sente, kede gibedo me jo kame oudo cato amam.
41011016	Likame en eko yei ne ngatamoro tero gimoro ngolo kede tempulo.
41011017	Di do en eko pwonyo gi be, " “Mam kowandiko i iwandik kacil be, ‘Kobino lwongo oda be ot me ilega me atekerin dedede?’ Do wun itiekunu loke edoko kapwono me joyak!” "
41011018	Kakame jodongo me josaseredoti kede jopwony me Iswil owinyo kede kop noni, kiko cako mono epone me neko Yesu; gin oudo kitie kede lworo i kome, pien ekodet lung oudo ouro pwony mere.
41011019	Di piny oyuto, Yesu kede josiao mege oko yai ki bomba.
41011020	Oru mere odiko di kitie ot i yongayo, kiko neno yat epigi nono di etieko tuo cako kiwie tuno kiton i aliasin.
41011021	Petero oko yutuno gikame oudo otimere, en eko waco ne Yesu be, " “Apwony, neningo yat kame ilamo nono otieko tuo!”
41011022	Yesu oko dwoko ne gi be, “ Bedunu kede yei i kom Rubanga.
41011023	Ateteni awaco ne wu be, ngat kame waco ne moru ni be emukere di eko ot poto i nam abongo gung i cunye, do di eyei be gikame ewaco nono bino timere, kobino timo ne.
41011024	Pi mano, awaco ne wu be, gi dedede kame ikwaunu i ilega, bedunu kede yei be itiekunu udo gi, di en eko bino bedo meru.
41011025	Doko kame itie ilega, di oudo itie kede kop moro arac kede ngatamoro, ber isasiro en, tetekeny Papa ni kame tie malo da ko sasiro in ki gikareco.”
41011026	(“Do kalikame wun isasirunu jo apat, Papa wu me i malo da likame bino sasiro wu.”)
41011027	Gin bobo kiko dok Yerusalem. Kakame oudo Yesu tie ot kede i tempulo, jodongo me josaseredoti, jopwony me Iswil, karacel kede joadongo me piny oko ot bute.
41011028	Gin kiko penye be, “Akarinikin mene en kame in itimo kede gigi? Ngai en komi akarinikin me timo gi?”
41011029	Yesu oko dwoko ne gi be, “Ango ayaro penyo wu peny acel, do ka imianu adwokini mere, ada ako bino waco ne wu akarinikin kame ango atimo kede gi nogi.
41011030	Ber wacanu; akarinikin kame bin Yokana batiso kede jo oudo owok kibut Rubanga, arabo kibut dano?”
41011031	Gin kiko cako piem ken gi ken gi be, “Odwokenu benyo? Ka owacunu be, ‘Ewok ki malo’, en ebino penyo wa be, ‘Do pinyo komio likame ikounu yei en?’
41011032	Do owacenu benyo, be ewok kibut jo?” Gin oudo kilworo ekodet me jo, pien jo dedede oudo ngeo kiber be Yokana obedo enabi.
41011033	Di do gin kiko dwoko ne Yesu be, “Wan girwa okwia.” Yesu oko waco ne gi be, “Akadi ada likame abino waco ne wu akarinikin kame ango atie timo kede gi nogi.”
41012001	Di Yesu oko cako yamo kede gi i agole be, “Bin icuo moro opuro poto me olok di eko luke kede awas, di en eko kunyo bur iye me bino bwini, eko gero esipet me daro poto. Di do en eko keto jo mogo daro ne poto nono, di en eko ot i piny apat.
41012002	Kakame kare me ngwedo olok otuno kede, won poto oko cwano ngatic mere acel but jodar poto pi ot gamo ne anyakini mogo kowok ki poto mere.
41012003	Gin kiko make kiko bunge, di kiko riame edok kede cinge nono.
41012004	Won poto bobo oko cwano ngatic mere ace, gin kiko daruno mano da kiko tuco wie kede kiko timo ne tim me lewic.
41012005	Di bobo en eko cwano ngatic ace, do mano kiko neko. Kitimo kamanono da ne jotic apat atot, mogo kibungo, kede mogo kiko neko.
41012006	Oudo pwodi edong kede dano acel kobedo wode kame emaro. Me ajikini mere en eko do cwano wode nono di ewaco be, ‘Angeo be kiyaro do bedo kede wor but woda.’
41012007	Do jodar poto ka oko donyo yamo ken gi ken gi be, ‘Man en musika mere, bia onekenu me wek jame kame en epoore sikao dok megwa.’
41012008	Gin kiko make, kiko neke di kiko uce ooko me poto me olok.
41012009	”Nyo do kame won poto me olok no bino timo? En eyaro bino di eko neko jodar poto me olok nogo di do eko mino poto mere me olok i cing jodar apat.
41012010	Mam itiekunu somo iwandik kacil kame waco be, ‘Kidi kame jogedo odagi, en kame olokere oko doko kidi me esonda kame pire tek;
41012011	man Rwot en kotimo, doko i wang wa, etie gi me aura?’ “ "
41012012	Jotel me Iyudayan oko tamo make, pien gin oudo kitieko niang kiber be Yesu oudo oyamo agole noni i kom gin. Do pien oudo kilworo ekodet, oko mino kioto tenge kiweke.
41012013	Jotel me Iyudayan oko cwano Iparisayon mogo kede jo me ekodet ka Erode but Yesu pi ot kino doge.
41012014	Kiko bino but Yesu di kiko waco ne be, " “Apwony, wan ongeo be in dano me ateni. Doko in likame ilworo ngatamoro, pien in likame ineno dano kede cal mere me ooko, do in ipwonyo jo yongayo ka Rubanga i ateni. Benyo, Iswil yei ne jo culo esolo but Kaisari arabo li? Ocul gi arabo li?”
41012015	Do kite kame oudo Yesu ngeo kede ecuke gi, omio en eko waco ne gi be, “Pinyo komio itienu tama? Kelanu ber sente akaya acel aneni.”
41012016	Gin kiko kelo ne. En eko penyo gi be, “Cal kede nying ngai ine kame tie iye ni?” Gin kiko dwoko ne be, “Me ka Kaisari.”
41012017	Yesu oko waco ne gi be, “Aso, miunu Kaisari jame ka Kaisari, ikounu mino me ka Rubanga da but Rubanga.” " Gin kiko uro kite kame edwoko kede.
41012018	Isadukayon, jo kalikame oudo yei kede kop me iyarun, oko bino but Yesu di kiko penye be, "
41012019	”Apwony, Musa bin owandiko ne wan Iswil kame waco be, ka icuo moroni oto eko weko dako mere di likame enywal kede, omimere miero do mak apuserut kame en eto eweko me wek enywal kede idwe ne omimere kame oto nono.
41012020	Aso, bin tie imiegu kanyaare, me agege oko nyomo dako, do en eko to eweko dako nono abongo idwe.
41012021	Omimere me are oko mako apuserut nono eko bedo kede. Manono da bobo oko to oweko dako nono abongo idwe. Gi acel nono oko timere ne omin gi me adek da,
41012022	tuno i me kanyaare. Gin dedede kiko to abongo nywal. Ki cen mere di do dako nono da oko to.
41012023	Nan do i ceng me iyarun en ebino bedo dako ka ngai? Pien cuo kanyaare nogo dedede oudo obedo kede en bala dako gi.”
41012024	Yesu oko waco ne gi be, “Gini en komio wun ipotunu, pien wun ikwianu iwandik kacil akadi twer ka Rubanga.
41012025	Pien kame jo oyaruno, cuo kede mon likame bobo bino nyomere, do kibino bedo cal bala imalaikan kame tie i malo.
41012026	Aso, do i kom kop kame mako yaruno jo oto, mam itiekunu somo kiye itabu ka Musa kop i kom abum, epone kame Rubanga owaco ne kede be, ‘Ango en Rubanga ka Aburaam, Rubanga ka Isaka kede Rubanga ka Yakobo’?
41012027	En likame Rubanga me jo oto, do en Rubanga me jo akuo. Wun kom ipotunu.”
41012028	Ngat acel kikom jopwony me Iswil oko bino en eko winyo di kitie piem. Kakame eneno kede be Yesu odwoko peny gi kiber, en eko penye be, “Kara ber cik mene en kame pire tek kalamo?”
41012029	Yesu oko dwoko ne be, “Cik kame pire tek kalamo en ine be, ‘Winyi in Isirael! Rwot Rubanga wa en Rwot acel.
41012030	Poore imar Rwot Rubanga ni kede cunyi dedede, kede kuo ni dedede kede tam ni dedede, kede teko ni dedede.’
41012031	Me are en ine be, ‘Mar ngakio ni bala kite kame imaro kede komi keni.’ Likame doko tie cik moro kame pire tek kalamo magi.”
41012032	Ngapwony me Iswil nono oko waco ne Yesu be, “Apwony, idwoko kop kiber, iwaco be Rwot Rubanga en acel, doko likame tie rubanga moro ace, kwanyo en kene, mano tie kop me ateni;
41012033	kede doko be, mar Rwot Rubanga ni kede cunyi dedede, kede tam ni dedede kede teko ni dedede, di iko maro ngakio ni bala kite kame imaro kede komi keni, man en kame kalamo giamia kame kowango alutu kede giayala.”
41012034	Kakame Yesu oneno kede be icuo nono odwoko peny mere kede rieko, en eko waco ne be, “In kom likame ibor do kede Ajakanut ka Rubanga.” Ingei mano, likame tie ngatamoro kame oko dino cunye penye kop moro.
41012035	Di bin Yesu tie pwony i tempulo, en eko penyo jo be, “Benyo benyo kame jopwony me Iswil waco kede be Kirisito en wot ka Daudi?
41012036	Daudi da kikome bin Tipo Kacil otelo di en eko waco be, ‘Rwot Rubanga owaco ne Rwot na be: Bed i bada tetu cam, tuno di ango atieko mini inyono jokwor ni piny i tieni.’
41012037	Ka Daudi da kikome bin olwonge be ‘Rwot’, Kirisito doko twero bedo wot ka Daudi benyo?” Ekodet adwong oudo tie winyo pwony ka Yesu kede kilel.
41012038	I pwony mere, Yesu owaco ne gi be, “Gwokerenu i kom jopwony me Iswil, kame maro latao di kingapo ikanson aboco di kimito be di jo moto gi kede wor i atalen.
41012039	Doko kimaro bedo i komini abeco i sinagoga, kede kabedo me wor i ibagai.
41012040	Gin kicamo jame me apuserun, di kiko donyo ngangalo lego ilega aboco me ecuke. Kobino ngolo ne gi kop kame kalamo.”
41012041	Yesu oko bedo di epimere kede adita me irabu, en eko donyo neno epone kame oudo ekodet me jo tie mino kede irabu gi. Jo kobaro atot oudo mio sente atot twatwal;
41012042	di apuserut moro kame ngacan da oko bino, en eko kwanyo abolai are kenekene.
41012043	En eko lwongo josiao mege di eko waco ne gi be, “Ateteni awaco ne wu be, apuserut kame ngacan ni en komio irabu atot kalamo jo apat go dedede.
41012044	Pien jo kobaro omio gi kolamar ki abar gi, do apuserut ni, i can mere, en ekwanyo gi dedede kame oudo etie kede, kame epoore kuo kede.”
41013001	Di bin Yesu tie wok ki tempulo, ngasiao mere acel oko waco ne be, “Apwony, neningo twon kide kede twon gedo go!”
41013002	Yesu oko waco ne be, “Mam ineno twon gedo go? Likame tie kidi acel moro koyaro dong cungo i wi kidi ocelu; kobino rereto gin dedede piny.”
41013003	Di bin Yesu tie bedo i wi moru me Olibeti, kame oudo pimere kede tempulo, Petero, Yakobo, Yokana kede Anderia oko bino bute. Di kiko penye i mung be,
41013004	”Wac ne wa, awene en kame gini bino timere kede, doko gianena nyo kame bino bedo tie pi nyuto be kare do oyapuno tuno me gi nogi dedede timere?”
41013005	Yesu oko cako waco ne gi be, “Gwokerenu me wek kur ngatamoro rweny wu.
41013006	Jo atot oyaro bino i nyinga di kiwaco be, ‘Ango en Kirisito!’ di gin kiko bino rwenyo jo atot.
41013007	Doko kame iwinyunu kop me yi kame tie timere, kede rwonge me yi, kur cunyu poti, pien manono miero timere, do likame udo ajikini otuno.
41013008	Pien atekerin bino yi, doko ajakanut acel da bino yi kede ajakanut ocelu. Yangere me piny bino bedo tie kabedere atot doko kec bino bedo tie. Do magi dedede tie bala agege me aramo me nywal.
41013009	”Do gwokerenu; pien koyaro pido wu i nyim kansulo, kede kobino bungo wu i sinagoga. Ibinunu cungo i nyim jopug kede i nyim abakai pira, pi mino ijura.
41013010	Do me agege miero ber tuc ejiri ne atekerin dedede.
41013011	Do ka komako wu di oko tero wu pido wu i nyim kansulo, kur igeunu bedo kede par pi kop kame iyarunu waco; do kame esawa oromo, wacunu kop kame kobino keto i dogu. Pien kop kame ibinunu yamo likame bino bedo megu do kibino wok kibut Tipo Kacil.
41013012	Dano bino mino kotero omimere di oko neko, papa me atin da bino timo ne atin mere kamanono, kede idwe bino dagi jonywal gi, di kiko mino koneko gi.
41013013	Jo dedede bino dagi wu pira. Do ngat kame bino kanyakino tuno i ajikini bino udo alako.
41013014	”Do kame inenunu gikame munao kabedo kacil ka Rubanga di kosipo kakame oudo likame epoore bedo iye (ngat kame tie somo poore niang dwong mere), jo kame tie Yudea miero do ringi i wi mori.
41013015	Dano kame tie i wi ot kur doko wok piny amotoko edonyi i ot pi kwanyo gimoro.
41013016	Doko ngat kame tie i poto kur doko dok i paco pi omo egoe.
41013017	Can tin bino bedo dwong benyo ne mon oyac kede kame doto idwe i ceng nogo!
41013018	Kwaunu Rubanga, me wek gigi kur timere i kare me ngico.
41013019	I ceng go can adwong bino bedo tie kame epone mere lem pwodi likame otimere cako Rubanga cweno piny tuno nan, doko da likame ebino medo timere.
41013020	Doko koto Rwot likame odwodwoko wel me ceng nogo, koto likame ngatamoro obwot. Do pi jo mege kame en eyero, omio Rwot odwodwoko ceng nogo odoko nonok.
41013021	”I kare nono ka ngatamoro owaco ne wu be, ‘Neni, Kirisito ine!’ arabo be, ‘Neni, en ica!’ Kur iyeunu kop mere.
41013022	Pien jo kame cuko be gin kibedo Kirisito, kede inabin me angalo oyaro bino. Kiyaro timo gianena kede gi me isuur pi ngalo jo kame Rubanga oyero, ka twerere.
41013023	Do gwokerenu, ango atieko waco ne wu gigi dedede di pwodi likame kare otuno.
41013024	”I kare nono di do peko nono otieko timere, wang ceng bino doko col, duwe likame doko bino rieny,
41013025	acerin da bino popoto ki malo, kede twer kame tie malo bino yayangun.
41013026	Di do jo ko bino neno Wot ka dano di bino kede idoun kede twer adwong kede deyo.
41013027	En ebino cwano imalaikan tetu bad ongwon dedede me wi lobo pi coko jo kame Rubanga oyero, cako ki agege me lobo tuno i ajikini me malo.
41013028	”Siaonu pwony kame yai ki kom yat epigi; cucuto kame ajange mege odoko yoyom di pote gi oko cako lot, wun ingeunu be kare me iporo do oyapuno tuno.
41013029	Iepone nono da kame inenunu gigi tie timere, ngeunu be en do etieko doko iyapiyapi, kom etuno i erute.
41013030	Ateteni ango awaco ne wu be, gigi dedede bino timere di pwodi jo kame nan tie di kuo likame oto.
41013031	Malo kede lobo bino rwenyo, do kope nango likame bino rwenyo.
41013032	”Do likame tie ngat kame ngeo awene kame ceng amotoko esawa nono bino tuno kede, akadi imalaikan kame tie i malo, akadi Wot ka Rubanga da likame ngeo, do Papa kenekene en kame ngeo.
41013033	Gwokerenu, bedunu di ikiunu piny, pien likame ingeunu awene en kame kare no bino tuno kede.
41013034	Ebino bedo cal bala dano moro kame tie ot i piny abor. Do di pwodi likame eyai, emio jotic mege tic kame ngat acelacel poore timo, di en eko ciko ngadar ekeko pi bedo di wange bit.
41013035	Pi mano, uda kiunu piny, pien likame ingeunu awene kame won ot oyaro bino kede, cengemogo eyaro bino otieno, arabo i dier iwor, arabo tetu obai di tongwen tie koko amotoko odiko.
41013036	Aso ka li, en ebino ngoole angola di eko udo wu di ininunu.
41013037	Gikame ango atie waco ne wu en kame atie waco ne jo dedede da be: kiunu piny!”
41014001	Oudo pwodi odong ceng are me tuno i ebaga me Bwot, kede ebaga kame kocamo iye Mugati kame Arup li kiye. Jodongo me josaseredoti kede jopwony me Iswil oudo tie mono epone me mako Yesu i mung me wek kineke.
41014002	Kiko waco be, “Kur omakenu i kare me ebaga, pien jo bino tany ne wa.”
41014003	Di bin Yesu oudo tie Betania i ot me adobo kame nyinge Simoni, esawa kame oudo kitie kede cam, dako moro oko bino di emako mo kame wel mere tek adikinicel i cupa kame kolwongo be alabasita. En eko gonyo wi cupa di eko onyo mo nono i wi Yesu.
41014004	Do jo mogo kame oudo tie kuno cuny gi likame oko bedo yom, kiko donyo penyere ken gi ken gi be, “Pinyo komio kodubo mo no aduba kamano?
41014005	Oudo koromo cato mo ni i wel me denari kame kalamo tol adek di oko mino jocan.” Gin kiko bunano dako nono kitek.
41014006	Do Yesu oko waco ne gi be, “Wekunu dako no bedi; itienu kara lole pinyo? En etimo nango gikaber twatwal.
41014007	Wun itienu kede jocan nakanaka, i kare moroni kenekene kame wun imitunu konyo gi kede, iromunu konyo gi. Do ango likame abino bedo kede wu nakanaka.
41014008	En etimo gikame oudo esobolo; ewira kede mo pi temuno koma pi ayika.
41014009	Ateteni awaco ne wu be, kabedo dedede kame kobino tuco ejiri iye i wi lobo lung, kobino tatamo gikame dako noni otimo di koyutuno en kede.” "
41014010	Di do Yuda Isikariot kame oudo obedo ngat acel kikom josiao tomon kiwie are, oko ot but jodongo me josaseredoti pi iiko epone kame eromo mino kede Yesu i cing gi.
41014011	Kakame kiwinyo kede kop ni, cuny gi oko bedo yom twatwal, di do kiko cikere pi mine sente. Di do Yuda oko cako mono kare aber me mino Yesu i cing gi.
41014012	I ceng me agege me ebaga me Mugati kame Arup li kiye, kame koneko kede romini me camo ebaga me Bwot, josiao ka Yesu oko penye be, " “Tuai en kame in imito be wan ooti oik ni iye ebaga me Bwot?”
41014013	Di en eko cwano josiao mege are di ewaco ne gi be, “Otunu i bomba, ibinunu riamo kede icuo kame yeo pii kede agulu, lubenu
41014014	tuno i ot kame en eyaro donyo iye, ikounu waco ne won ot nono be, ‘Apwony ocwao wa be inyute wa agola me wele kame en karacel kede josiao mege eyaro bino camo iye ebaga me Bwot.’
41014015	En ebino nyuto ne wu agola alac me malo, kame kotieko iiko kiber, ikounu iiko ne wa ebaga kanono.” "
41014016	Josiao nogo oko ot i bomba, kiko udo gi dedede di tie bala kite kame Yesu oudo owaco ne gi kede, di do gin kiko iiko cam me ebaga me Bwot.
41014017	Di do piny oyuto, Yesu oko bino kede josiao mege tomon kiwie are.
41014018	Kakame kitie do kede cam, Yesu oko waco ne gi be, " “Ateteni awaco ne wu be, ngat acel kikom wu bino rupao ango, ngat nono nan tie cam keda karacel.”
41014019	Josiao mege oko cako ning, di ngat acelacel kikom gi oko donyo penye be, “Mam nat ango inonono?”
41014020	Yesu oko dwoko ne gi be, “En ebedo ngat acel kikom wun jo tomon kiwie are, en ngat kame nan tie nywako keda suani acel.
41014021	Pien Wot ka dano bino to bala kame iwandik kacil waco; do ngat kame bino rupao Wot ka dano bino neno can tin benyo! Tikatika koto oudo likame konywale da.”
41014022	Kakame oudo kitie cam kede, Yesu oko kwanyo mugati, eko kwano winyo iye, eko popoko, di eko mino josiao mege di ewaco be, “Gamunu icamunu; man en koma.”
41014023	En eko kwanyo ikopo me bwini, eko mino pwoc but Rubanga, en eko mino gi, di gin dedede kiko mato.
41014024	Yesu oko waco ne gi be, “Man en remo na kame moko isikan ka Rubanga, remo na kame kobino onyo pi jo atot.
41014025	Ateteni awaco ne wu be, likame bobo abino mato pige me anyakini me olok tuno kede ceng kame abino mato kede bwini anyen i Ajakanut ka Rubanga.”
41014026	Kakame kitieko kede wer, gin kiko yai ot i moru me Olibeti.
41014027	Yesu oko waco ne gi be, “Wun dedede iyarunu ringo ikounu weka, pien kowandiko be, ‘Abino neko ngakwat di romini ko bino sarakin.’
41014028	Do ingei yaruno ango, abino cako ot ne wun Galilaya.”
41014029	Petero oko dwoko ne be, “Akadi jogi dedede weki, do ango likame abino weki.”
41014030	Yesu oko waco ne Petero be, “Ateteni awaco ni be, iwor me tin, di pwodi likame tongweno me are okok, udo in itieko daga tien adek.”
41014031	Petero oko dwoko kede dwan atek di ewaco be, “Ango likame ayaro weki, akadi di komito neka kedi.” Josiao icegun da di oko waco kamanono.
41014032	Yesu oko yai karacel kede josiao mege, kiko ot kabedo kame kolwongo be Getesemani, di en eko waco ne gi be, “Wun bedunu kan, ango ber aoti alegi.”
41014033	En eko tero Petero, Yakobo kede Yokana, par atek kede cwercuny oko make,
41014034	en eko waco ne gi be, “Par atek tie i cunya kame romo neka. Wun ber dongunu kan, do bedunu di ikiunu piny.”
41014035	En eko nyiko anyim anonok eko riebere piny, di eko lego be ka koto oudo twerere, koto likame ebeo i can.
41014036	En eko waco be, “Okwe Papa, gi dedede twerere kibuti. Kwany ikopo me can noni kibuta tenge, likame pi mit nango, do pi mit nin.”
41014037	En eko dwogo eudo josiao nogo onino, di en eko waco ne Petero be, “Simoni, mam in kom itie nino? Benyo, oudo likame itwero bedo di ineeno pi esawa acel kenekene?”
41014038	En eko waco ne gi be, “Bedunu di ineenonu, kede di ilegunu, tetekeny kur ipotunu i atama. Pien cuny mito, do kom nyap.”
41014039	Di en eko bobo ot tenge, eko lego di enyogao kope nogo.
41014040	Di bobo en eko dwogo but gi di eko udo gi kitie nino, pien nino oudo obwono wang gi, doko oudo likame kingeo kop kame kipoore dwoko ne.
41014041	Kakame edwogo kede tien me adek mere, en eko penyo gi be, “Mam wun pwodi itienu nino, kede wei? Mano do romo! Esawa otuno do; kobino mino Wot ka dano i cing jodubo.
41014042	Yaunu ootunu. Nenunu ngat koyaro rupao ango ine otieko tuno.”
41014043	Cucuto nono di pwodi Yesu tie yamo, Yuda kame oudo obedo ngat acel kikom josiao tomon kiwie are di tuno. Oudo etie upere kede ekodet me jo kame mako ipimai kede akutai, kame oudo jodongo me josaseredoti, jopwony me Iswil kede joadongo me piny ocwao.
41014044	Ngaerupe oudo otieko mino gi gianena di ewaco be, “Ngat kame ango abino moto di anoto, udo en inonono; makenu di ikounu tere, do di idarenu kitek.”
41014045	Cucuto di Yuda otuno, en eko ot but Yesu, di eko waco be, “Apwony!” En eko noto leme.
41014046	Di gin kiko mako Yesu.
41014047	Do ngat acel kikom jo koudo tie cungo kuno oko woto epima mere, en eko tongo yit epasoit me Ngatel Josaseredoti eko ngolo tel.
41014048	Di Yesu oko penyo gi be, “Mam ibinunu kede ipimai kede akutai pi maka ineno bala ango abedo ngayak?
41014049	Ango abedo kede wu di apwonyo i tempulo ceng dedede, do likame ikounu maka cabo. Do iwandik kacil miero cobere kakare.” "
41014050	Di do josiao mege dedede oko ringo oweke.
41014051	Atin awobi moro kame oudo orwao esuka atar oko lube, joka oko make,
41014052	do en eko bulucar di eko ringo nono eweko esuka.
41014053	Di kiko tero Yesu but Ngatel Josaseredoti, kakame jodongo me josaseredoti, joadongo me piny kede jopwony me Iswil oudo ocokere iye. "
41014054	Petero da oudo tie lubo gi ki cen ki kakabobor tuno i diakal me Ngatel Josaseredoti. En eko donyo bedo kede isirikalen jodar paco di eyo mac.
41014055	Jodongo me josaseredoti kede kansulo lung oko cako mono kop moro kame koromo pido iye Yesu tetekeny neke. Do likame kiko udo kop moro.
41014056	Jo atot oko tamo kelo pido i kom Yesu, do pido gi nogo oudo likame riamo.
41014057	Jo mogo di do oko cungo kede pido me abe i kom Yesu di kiwaco be,
41014058	”Wan owinyo di ewaco be en eyaro reto tempulo kame kogero kede cing ni, di en eko bino gero kalikame kogero kede cing pi ceng adek.”
41014059	Do akadi ber i pido gi noni da, kope gi oudo likame riamo.
41014060	Ngatel Josaseredoti oko cungo i diere gi, en eko penyo Yesu be, “Benyo, in ili kede kop moro kame iromo dwoko? Nyo ber ine kame jogi tie pidi iye ni?”
41014061	Do Yesu oko ling alinga, likame en eko dwoko kop moro. Bobo Ngatel Josaseredoti oko medo penye be, “In en kame ibedo Kirisito Wot ka Rubanga kame koworo?”
41014062	Yesu oko dwoko be, “Ango inononi, doko ibinunu neno Wot ka dano di tie bedo i bad tetu cam me twer ka Rubanga, di etie bino kede idoun me i malo.”
41014063	Ngatel Josaseredoti oko yeco ekanso mere, di eko waco be, “Pinyo bobo pwodi omitunu ijurak?
41014064	Uda itiekunu winyo epone kame ecao kede Rubanga. Wun do nan iparunu benyo?” Gin dedede kiko ngolo ne kop be poore neke.
41014065	Di do jo mogo oko cako ngulo lau i kome, di kiumo wange kede di kibabapo en di kiwaco ne be, “Aso tuc bala enabi ngat kobapi.” " Isirikalen jodar da oko game kede abap.
41014066	Di Petero oudo pwodi tie piny i diakal, dako moro kame obedo ngatic i paco ka Ngatel Josaseredoti oko bino kuno.
41014067	Kakame eneno kede Petero di tie yono mac, en eko ngine kitek di eko waco be, " “Kom ida oudo itie kede Yesu me Nasaret.”
41014068	Do Petero oko dagi di ewaco be, “Ango akwia doko likame aniang gikame itie waco da.” Petero oko ot cungo orute.
41014069	Dako nono oko bobo nene, en eko bobo waco ne jo kame oudo tie cungo kuno be, “Kom lono da tie ngat acel kikom jo nogo.”
41014070	Do Petero oko bobo dagi. Do di pwodi likame otero kare, jo kame oudo cungo kuno oko bobo waco ne Petero be, “Ateteni ida ngat acel kikom gi, pien in ibedo Ngagalilaya.”
41014071	Petero oko cako lamere kene di elairo be, “Ango akwia icuo kame wun itienu yamo kop i kome no.”
41014072	Cucuto di do tongweno me are kok. Petero oko yutuno kop kame Yesu oudo owaco ne be, “Di pwodi tongweno me are likame okok, in ibino daga tien adek.” Gino oko cobo cunye di en eko donyo koko.
41015001	Odiko sek di piny oru, jodongo me josaseredoti oko ariamakin kede joadongo me piny, jopwony me Iswil karacel kede kansulo lung, kiko poro kop i kom Yesu. Gin kiko tweno Yesu di kiko tere ot mine i cing Pilato.
41015002	Pilato oko penye be, “In en ibedo abaka me Iyudayan?” Yesu oko dwoko ne be, “In en iwaco kamanono.”
41015003	Jodongo me josaseredoti oko pide pi kope atot.
41015004	Pilato bobo oko penye be, “Likame tie kop kame iromo dwoko? Winy ber twon kope kame kitie pidi iye.” "
41015005	Do Yesu likame oko medo dwoko kop moro, omio Pilato oko uro.
41015006	Bin i kare dedede me ebaga me Bwot, Pilato oudo maro gonyo mabus acel kame jo penye be egonyi.
41015007	I kare nono, oudo tie icuo moro kame nyinge Baraba, kame oudo tie i otkol karacel kede jojemo kame oudo otimo nek i kare kame logologo oudo tie kede.
41015008	Ekodet me jo oko cokere, kiko cako penyo Pilato pi timo ne gi bala kite kame lem enare timo kede.
41015009	En eko penyo gi be, " “Imitunu be agony ne wu Abaka me Iyudayan?”
41015010	En oudo engeo be jodongo me josaseredoti oudo omio Yesu i cinge pi nyeko gi.
41015011	Do jodongo me josaseredoti oko supo ekodet pi waco ne Pilato pi gonyo ne gi Baraba akaka Yesu.
41015012	Pilato bobo oko penyo ekodet be, “Di do ako timo nyo ne icuo kame wun ilwongunu be abaka me Iyudayan?”
41015013	Gin kiko dwoko di kilelemo be, “Gure i kom musalaba.”
41015014	Pilato doko oko penyo gi be, “Pinyo, nyo arac kame en etimo?” Do gin kiko medo lelemo kitek be, “Gure i kom musalaba.”
41015015	Do pi kite kame Pilato oudo mito yomo kede cuny jo, omio en eko gonyo ne gi Baraba, di eko mino kodao Yesu, di eko mine i cing isirikalen pi ot gure i kom musalaba.
41015016	Isirikalen oko tero Yesu i ot me ngapug adwong, kiko lwongo isirikalen icegun dedede.
41015017	Kiko ngapo ne Yesu ekanso akwakwar di kiko cweno okuto aluka kiko rwako ne i wie.
41015018	Kiko cako mote be, “Yoga abaka me Iyudayan.”
41015019	Gin kiko jwato wie kede ebela, di kingungulo lau i kome, di ki riondiko piny i nyime di kiluro ne wi gi di kicuko mine wor.
41015020	Kakame kitieko timo ne kede tim me anywar go, kiko gonyo egoe akwakwar nono, di kiko ngapo ne igoen mege di do kiko tere ot gure i kom musalaba.
41015021	Kiko dino icuo moro me Sirene kame nyinge Simoni pi yeno musalaba ka Yesu. En oudo eyai ki paco etie ot i bomba. Simoni oudo obedo papa me Alekesanda kede Rupus.
41015022	Kiko tero Yesu kabedo kame kolwongo be Gologota, kame dwong mere be, “Kabedo me cogowic.”
41015023	Kiko mine bwini kame konyalo kede yat kame nyinge maya, do en gire likame eko mato.
41015024	Gin kiko gure i kom musalaba di kiko popoko igoen mege di kiuco alulu pi neno gikame ngat acelacel poore tero.
41015025	Kiko gure i kom musalaba esawa adek me odiko.
41015026	Iwandik kame oudo koketo malo i wie kame nyuto kop kame kopide iye oudo somere be, “Abaka me Iyudayan.”
41015027	Doko kiko guro joyak are da kede Yesu; acel i bade tetu cam kede acel i bade tetu ngodal.
41015028	(Di iwandik kacil kame waco be, “Komare koribe i kom jodubo” oko cobere kakare.)
41015029	Jo kame oudo beo kuno oudo yayango wi gi di kiwaco ne kop me anywar be, “Ee! In oudo iyaro turo tempulo di bobo iko gere pi ceng adek,
41015030	nan do ber lakere keni di iko wok piny ki musalaba!”
41015031	Iepone acel nono da jodongo me josaseredoti karacel kede jopwony me Iswil oudo yamo kop me anywar i kom Yesu be, “En elako jo apat do doko likame etwero lakere kene.
41015032	Ber kong Kirisito abaka me Isirael wok piny ki musalaba nan, tetekeny wan oneni di oko yei en.” " Jo kame bin koguro kede Yesu da oko donyo yeyeto en.
41015033	Piny lung oko doko col cako esawa kanyape me iceng tuno esawa kanyangon.
41015034	Iesawa kanyangon, Yesu oko kok kede dwan amalo be, " “Eli, Eli, lama sabaktani?” kame dwong mere be, “Rubanga na, Rubanga na, pinyo komio ijala?”
41015035	Jo kame oudo tie cungo kuno owinyo kop mere kiko waco be, “Winyunu, etie lwongo Elia!”
41015036	Dano acel kikom gi oko ringo di eko rwako ecango i bwini awac, eko rwako i wi tir di eko keto i dog Yesu be ejwijwio. En etimo kaman di ewaco be, “Odarunu ber, omito neno ka Elia oyaro bino kwanye tenge kikom musalaba.”
41015037	Yesu oko kok kede dwan amalo eko omo cunye di eko to.
41015038	Di egoe kame bin poko isenge me tempulo oko yec cako ki malo tuno piny.
41015039	Kakame ngadwong me isirikalen me Roma, kame oudo tie cungo kuno i nyim musalaba oneno kede kite kame Yesu oto kede, en eko waco be, “Ateteni icuo ni oudo obedo Wot ka Rubanga!”
41015040	Oudo mon mogo da tie kuno kame tie nene ki tenge. Kikom gi oudo tie iye Maria Magadalina, Maria toto me Yakobo atidi kede Jose, kede Salume.
41015041	Gin oudo kibedo mon kame bin lubo Yesu di pwodi oudo etie Galilaya di kikonye, karacel kede mon ace atot kame oudo oupere kede en tuno Yerusalem.
41015042	-
41015043	Di piny oyuto, Yosepu me Arimatea oko tuno. En oudo ebedo dano me kansulo kame koworo, kame oudo tie kuro bino me Ajakanut ka Rubanga. Kite kame ceng nono oudo obedo kede ceng me iikere, ceng kame Sabato lubo, en eko bedo kede nwangcuny di eko ot but Pilato pi penyo kom Yesu.
41015044	Pilato oko uro ka ateteni Yesu oudo otieko to. En eko lwongo ngadwong me isirikalen di eko penye ka Yesu oudo otieko to.
41015045	Kakame etieko udo kede niang kibut ngadwong me isirikalen be Yesu oudo otieko to, en eko mino Yosepu akarinikin me kwanyo kome.
41015046	Yosepu oko do wilo esuka acil, di eko tako kom Yesu ki musalaba, eko bone kede esuka nono di en eko piele i ates kame oudo koroko i lela. En eko loro kidi di eko umo kede dog ates.
41015047	Maria Magadalina kede Maria toto me Jose oko neno kakame koketo iye kom Yesu.
41016001	Di Ceng Sabato okato, Maria Magadalina, Salume kede Maria toto me Yakobo oko wilo mo angwe kur pi ot wiro kede kom Yesu.
41016002	Ceng Sabiti odiko sek di ceng otieko wok, gin kiko ot i ates.
41016003	Oudo kipenyere ken gi ken gi be, “Ngai kame bino loro ne wa kidi tenge ki dog ates?”
41016004	Kiko tingo wang gi malo di kiko neno be oudo kotieko loro kidi nono tenge; kidi nono oudo dwong adikinicel.
41016005	Kakame kidonyo kede i ates, kiko neno awobi moro di bedo i bad tetu cam, oudo engapo ekanso atar, lworo oko mako gi.
41016006	En eko waco ne gi be, “Kur ibedunu kede lworo, ango angeo be wun itienu mono Yesu me Nasaret, kame oudo koguro i kom musalaba. Do en eli ki kan, en etieko yaruno, nenunu kakame oudo kopiele iye ine.
41016007	Nan otunu iwacenu Petero kede josiao icegun be, en eyaro cako ot ne wu Galilaya; ibinunu nene ki kuno bala kite kame oudo ewaco ne wu kede.” "
41016008	Kikano gin kiko wok ooko ki ates kiko ringo pien oudo kom gi tie miel, doko lworo adwong oudo omako gi; di likame kiko waco ne ngatamoro kop nono, pien oudo kitie kede lworo.
41016009	Ceng Sabiti odiko sek di Yesu otieko yaruno, egeo nyutere ne Maria Magadalina, kame bin eriamo jwogi kanyaare ki kome.
41016010	En eko ot tatamo gikame otimere ne jo kame bin Yesu oudo bedo kede, gin oudo kitie iturur kede koko.
41016011	Kakame kiwinyo kede be Yesu kuo, kede da be Maria Magadalina onene, gin likame kiko yei. " "
41016012	Ingei man, Yesu bobo oko neeno iepone apat ne jo are kikom gi di oudo kitie ot i calo.
41016013	Gin kiko dok kiko tatamo ne jo icegun, do joka likame oko yei kop gi.
41016014	I cen mere Yesu oko nyutere but josiao tomon kiwie acel di oudo kitie cam. En eko bunano gi pien gin oudo likame kitie kede yei, doko wi gi tek, pien kidagi yei kop me jo kame oudo onene ingei en yaruno.
41016015	En eko waco ne gi be, " “Otunu i piny dedede ikounu tuco ejiri ne jo dedede.
41016016	Ngat kame yei di oko batiso en, ebino udo alako, do ngat kalikame yei kobino ngolo kop loe.
41016017	Jo kame yei kobino mino gi akarinikin me timo gianena bala magi: kibino riamo jwogi i nyinga, kibino yamo i leb anyen,
41016018	ka kimako twol amoto kimato gimoro kame neko dano, likame tie gimoro kame bino timo gi; gin kibino keto cing gi i wi jo kame tuwo di kiko cango.”
41016019	Di do bin Yesu Kirisito otieko yamo kede josiao mege, oko do tere malo di en eko bedo i bad tetu cam ka Rubanga.
41016020	Josiao oko ot di kiko tuco ejiri kabedo dedede di Rwot tio kede gi, doko di i gianena kame bin kitimo en emoko kope kame gin kitatamo. Amen.
42001001	Baluwa but Teopilo. Bed bala jo atot oudo otamakino kede teko gi pi coko kede wandiko kop i kom gikame otimere i diere wa,
42001002	di kilubo kop kame jo mogo bin otatamo ne wa, gin jo kame bin kineno kede wang gi cako ki agege, doko di gin nogo jotic me kop nono.
42001003	Omio oudo eko neeno ber ne ada, pi wandiko ni gi nogi i yore i yore, in adwong me awora Teopilo, ingei ango ngico gi dedede kiber.
42001004	Ango atimo kamano tetekeny in ingei ateni i kom gi dedede kame bin kopwonyi.
42001005	I kare k'Erode abaka me Yudea, oudo ngasaseredoti tie kuno kame nyinge Sakaria, kame oudo tie i ekodet me jo k'Abija. Dako mere oudo nyinge Alisabeti, kame oudo obedo nyako me ot ka Aroni.
42001006	Gin jo are nogo oudo kibedo jo kopoore i nyim Rubanga, doko da di kilubo cik dedede kede iswilia ka Rubanga kiber abongo raco moro.
42001007	Gin oudo likame kitie kede atin moro, pien Alisabeti oudo obedo adonge, doko oudo gin kiti da.
42001008	I kare kame Sakaria oudo tie timo kede tic mere bala ngasaseredoti i nyim Rubanga, di oudo tic wang mergin jo me ekodet k'Abija,
42001009	di lubo kede itok me josaseredoti; alulu oko mako en pi ot donyo i kabedo kacil me tempulo ka Rwot pi wango bubani.
42001010	Ekodet dedede kame oudo odong ooko di do oko donyo ilega esawa me wango bubani.
42001011	Malaika ka Rwot oko nyutere bute, di cungo i bad tetu cam me alutari, kakame kowango kiye bubani.
42001012	Kakame Sakaria onene kede, kome oko to, lworo oko make adikinicel.
42001013	Do Malaika nono oko waco ne be, “Sakaria, kur ilwori, Rubanga otieko winyo kwac ni, Alisabeti dako ni oyaro nywalo ni atin awobi, di iko cako nyinge Yokana.
42001014	Ibino bedo kede kilel kede yomcuny adwong twatwal, doko jo atot da bino lelo pi nywale.
42001015	Piento en ebino bedo dano adwong adikinicel i nyim Rwot. En likame ebino mato bwini arabo gimoro akec kame mero jo. Doko ebino pong kede Tipo Kacil, cako ki ii toto mere.
42001016	Doko en ebino dwoko idwe atot me Isirael but Rwot Rubanga gi.
42001017	En ebino telo yongayo ne Rwot, di etie kede Tipo Kacil kede twer bala me k'enabi Elia, pi loko cuny jonywal di eko ribo gi kede idwe gi, bobo ebino loko jo kalikame wor edwoko gi i yongayo me rieko me jo kopoore, doko da ebino iiko ne Rwot jo mege.”
42001018	Sakaria oko penyo malaika nono be, “Kara abino ngeno kop noni benyo? Pien ango gira do atieko doko adwong, doko dako na da mwakini mege otieko kato.”
42001019	Di malaika oko dwoko ne be, “Ango en Gabulieri kame acungo i nyim Rubanga, en kame eora pi bino yamo kedi kede pi kelo ni kop aber noni.
42001020	Do pien in likame iyei kop nango kame bino cobere kame kare otuno, omio in do ber ibino dong di iling alinga di likame itwero yamo tuno kede i ceng kame gigi bino cobere kede.”
42001021	Kakame gigi tie timere kede, jo oudo tie daro Sakaria di kiuro gikame omio en egal kamano i tempulo.
42001022	Kakame ewok kede ooko, likame oudo etwero do yamo kede jo. Di jo oko niang kiber be, poore di gianyuta ka Rubanga oneeno bute i tempulo. En do eko donyo poro ne gi kop apora kede cinge, di do likame etwero yamo.
42001023	Kakame etieko kede wang tic mere i tempulo, Sakaria oko dok do ture.
42001024	Ingei ceng nogo di do dako mere Alisabeti gamo ie. Di eko tieko dwete kanyape abongo donyo ooko, di eyamo be,
42001025	”Bu! Okwe! Nan do Rwot otieko paro pira. Pien elaka do ki nyero me jo.”
42001026	Rubanga di do oko cwano malaika Gabulieri i bomba kame kolwongo be Nasaret, kame tie Galilaya. I kare no Alisabeti oudo tie kede ie me dwete kanyape.
42001027	En oudo ekelo kop ne nyako moro kalikame pwodi ongeo icuo, kame icuo moro kame nyinge Yosepu akwar Abaka Daudi oudo onero pi nyomo; nyako nono oudo nyinge Maria.
42001028	Malaika oko bino but Maria, di eko mote di ewaco be, “Yoga in nyawinyo, Rwot tie kedi!”
42001029	Do kop noni oko neko kom Maria twatwal, en eko donyo do paro dwong me amot noni i cunye.
42001030	Do malaika oko waco ne be, “Maria, kur ibed lwor, pien in itieko do udo kisa ka Rubanga!
42001031	In ibino yac iko nywalo atin awobi, di iko cako nyinge Yesu.
42001032	En ebino bedo dwong adikinicel, kobino lwonge be Wot ka Ngamalo Twal. Rwot Rubanga bino mine ebedo i kom me ajakanut ka kwaru mere Daudi,
42001033	doko ebino pugo jo me ot ka Yakobo ikar kede ikar; ajakanut mere likame bino jik.”
42001034	Maria oko penyo malaika be, “Man bino timere benyo benyo di likame pwodi ango atie kede icuo?”
42001035	Di malaika oko dwoko ne be, “Tipo Kacil oyaro bino i komi, di twer ka Ngamalo Twal ko bino umi; pi mano, atin kacil kame koyaro nywalo nono kobino lwonge be Wot ka Rubanga.
42001036	Neningo ber wadu Alisabeti. En oudo kotieko cako ne be adonge, do nan etieko yac, ie do nan tie dwete kanyape, bed bala etieko do ti adikinicel.
42001037	Pien likame tie gi kalikame twerere kibut Rubanga.”
42001038	Di do Maria oko dwoko be, “Ango abedo ngatic ka Rwot; wek etimere bala kite kame in iwaco kede.” " Di malaika oko do yai ooto tenge kibute.
42001039	I kare nono, Maria oko yai di eko onyaro i bomba kame tie i piny me Yudea, piny kobedo mori mori.
42001040	En eko donyo i ot ka Sakaria, eko moto Alisabeti.
42001041	Kakame Alisabeti owinyo kede amot ka Maria, atin kame oudo tie i ie oko tingere. Alisabeti oko pong kede Tipo Kacil,
42001042	di eko lelemo kede dwan amalo di ewaco be, " “In itie kede winyo kikom mon dedede, doko kodi me ii no tie kede winyo!
42001043	Nyo ber komio gini otimere nango, komio toto me Rwot na obino welao ango?
42001044	Pien kakame do awinyo kede amot nin, atin kame tie i ia oko tingere kede kilel adwong adikinicel.
42001045	Etie kede winyo dako kame yei be gikame Rwot waco ne bino cobere.”
42001046	Maria oko waco be, “Cunya pako Rwot,
42001047	doko tipo na lelo pi Rubanga Ngalak na,
42001048	piento en eneno kede kisa can kame apasoit mere oudo tie iye. Pi mano, cako tin jo me kare dedede bino lwonga be nyawinyo;
42001049	pien Ngatwero otieko timo nango gikame dongodongo. Nyinge bed cil.
42001050	Doko cuny me kisa mere tie but lwak me i kare dedede kame wore.
42001051	En etieko nyuto teko mere kede cinge, eko sarakino jo kame wakere i cuny gi.
42001052	En edwoko wegi twer piny ki komini gi me ajakanut, di eko kiarao jo kame pirgi likame tek.
42001053	En emio jo kame kec oudo oneko oyeng kede jame abeco, di eko cwano jo obaro tenge abongo gimoro.
42001054	En etieko konyo ngatic mere Isirael, pien eyutuno pi nyuto cuny mere me kisa,
42001055	bala kite kame bin ecikere kede but joakwari wa, but Aburaam kede ikwae mege pi ikar kede ikar.” "
42001056	Maria oko bedo kede Alisabeti pi dwete kame romo bala adek, di do en eko dok ture.
42001057	Kare do oko romo ne Alisabeti me nywal, en eko nywalo atin awobi. "
42001058	I kare kame jokio kede joawade mege owinyo kede be Rwot do onyuto cuny mere me kisa but Alisabeti, gin kiko lelo kede en karacel.
42001059	I ceng me kanyauni, di do gin kiko tero atin ot kepo; oudo bin komito cako nying atin be Sakaria bala papa mere,
42001060	do toto mere oko dagi di ewaco be, “Likame kamano; atin no kobino lwonge be Yokana.”
42001061	Di gin kiko dwoko ne be, “Do likame tie wadu moro kame tie kede nying no.”
42001062	Gin kiko donyo poro ne Sakaria kop apora di kipenye nying kame poore cak ne atin.
42001063	Sakaria oko penyo gi ebao moro me iwandik; en eko wandiko iye be, “Nyinge Yokana.” Gin dedede kiko uro adikinicel.
42001064	Cucuto nono di do leb Sakaria oko gony di eko cako yamo bobo. Kikano di do en eko donyo pako Rubanga.
42001065	Lworo oko mako jokio gi dedede. Di do kope go oko sarakin i piny kobedo mori mori me Yudea dedede;
42001066	jo dedede kame bin owinyo oko kano kope nogi i cuny gi, di kipenyere be, “Atin noni kara do ber oyaro bino bedo nyo?” Pien ateteni twer ka Rwot oudo tie i kome.
42001067	Sakaria papa me Yokana oko pong kede Tipo Kacil, di eko murao be,
42001068	”Pak bed but Rwot Rubanga me Isirael, piento en ebino but jo mege di eko lako gi.
42001069	En etieko woto ne wa Ngalak kame tie kede twer, ki ot ka ngatic mere Daudi.
42001070	Bala kite kame bin eyamo kede i dog inabin kacil me kare asek
42001071	be en ebino lako wa kibut jokwor wa, kede ki cing jo dedede kame dagi wa.
42001072	Pi mano, en enyuto cuny me kisa kame bin komio cikere mere but joakwari wa, kede etieko yutuno isikan mere kacil,
42001073	kame obedo ilair kame bin Rwot olairo but kwaru wa Aburaam,
42001074	pi mino wa timo ne tic abongo lworo moro, ingei lako wa ki cing jokwor wa,
42001075	di otienu jokacil kede di opoorenu i nyime i kare dedede me kuo wa.
42001076	”Doko in atin na, kobino lwongi be enabi ka Ngamalo Twal; pien in ibino telo ne Rwot yongayo pi ot iiko ne yote mege,
42001077	pi mino jo mege ngec be kobino sasiro dub gi di kiko udo alako,
42001078	pi cuny me kisa ka Rubanga wa, kame bino ki malo but wa bala ru me piny,
42001079	pi mino lero but jo kame bedo kakacol kede i tipo me to, pi nyuto ne wa yote kabeco kame kelo ne wa mulem.”
42001080	Di atin oko dongo, en eko doko tek i kuo mere me cuny. En eko bedo i wi tim tuno kede i ceng kame en do eko wokun kede kakaler i dier jo me Isirael.
42002001	I kare no Kaisari Agusito oudo owoto iswil be poore wandiko nying jo dedede kame tie i piny kame en epugo.
42002002	Man oudo obedo wandiko nying jo kotimere tien me agege di Kwirino en oudo obedo ngapug me Siria.
42002003	Di do jo dedede oko ot pi wandiko nying gi, ngat acelacel i bomba me tur gi.
42002004	Yosepu da oko yai ki bomba me Nasaret kame tie i piny me Galilaya, en eko ot i bomba ka Daudi kame kolwongo be Betelem, kame tie i piny me Yudea, en kakame oudo bin konywalo iye Abaka Daudi. En bin eoto kuno pien oudo eda ebedo akwar Daudi.
42002005	En oudo eoto pi wandiko nyinge kede Maria, ngat kame oudo onero pi nyomere kede en. Maria oudo oyac.
42002006	I kare kame do gin oudo kitie kede Betelem, esawa mere me nywal oko tuno.
42002007	En eko nywalo atin awobi kao mere, di en eko ume kede igoen me mukeru kiber, di eko piele i atuba me cam me dok, pien gin do oudo likame kisobolo udo kabedo i ot me wele.
42002008	Bin jokwat oudo tie i piny nono kame oudo tie i elet iwor nono gwoko romini gi.
42002009	Malaika ka Rwot oko neeno but gi, di deyo ka Rwot oko rieny oluko gi, lworo oko mako gi.
42002010	Di do malaika oko waco ne gi be, “Kur ibedunu kede lworo, pien akelo ne wu kop aber me kilel adwong, kame oyaro bino but jo dedede;
42002011	pien tin konywalo ne wu Ngalak i bomba ka Daudi, en Kirisito Rwot.
42002012	Gikame bino nyuto ne wu en ine: ibinunu ot ikounu udo atin di koumo kede igoen me mukeru di etie buto i atuba me cam me dok.”
42002013	Cucuto nono di ekodet kame oyai ki malo oko neeno karacel kede malaika nono, kiko donyo pako Rubanga di kiwaco be,
42002014	”Deyo bed but Rubanga kame tie i malo twal, kede mulem bed i lobo but jo dedede kame cunye yom i kom gi!”
42002015	Kakame bin imalaikan nogo oyai kede tenge kibut gi pi dok malo, jokwat oko donyo yamo ken gi ken gi be, “Ootunu wada ber Betelem onenunu gikame otimere noni, kame tin Rubanga omio wa ongeo.”
42002016	Gin kiko ot awakawaka, di kiko udo Maria kede Yosepu, di atin tie buto i atuba me cam me dok.
42002017	Kakame kineno kede atin, kiko tatamo gi dedede kame oudo malaika owaco ne gi i kom atin nono.
42002018	Jo dedede kame bin owinyo kope go oko uro twatwal gikame jokwat owaco ne gi.
42002019	Do Maria oko mako kope nogi dedede di eparo gi i cunye.
42002020	Jokwat oko dok di kimio deyo but Rubanga, di kipake pi gi dedede kame oudo kiwinyo kede kame kineno, bala kite kame imalaikan oudo owaco ne gi kede.
42002021	Di do ceng kanyauni oromo, oko kepo atin, di oko cako nyinge Yesu, nying kame oudo malaika bin ociko di pwodi likame koyace be cak ne.
42002022	Di do kare me lonyere gi oromo bala kite kame Iswil ka Musa oudo mito kede, Maria kede Yosepu da oko tero atin Yerusalem pi mine i cing Rwot,
42002023	(bala kite kame bin kowandiko kede i iswil ka Rwot be, “Idwe awobe kao dedede kobino mino gi bala gikacil but Rwot”),
42002024	di gida kiko mino giayala bala kite kame oudo iswil ka Rwot waco kede be, “Amam are arabo ilukei atitino are.”
42002025	I kare no oudo tie icuo moro Yerusalem kame nyinge Esimioni. En oudo icuo kopoore, kame keto cunye woro Rubanga, kame oudo tie kuro neno epone kame Rubanga bino kweno kede cuny jo me Isirael; en oudo epong kede Tipo Kacil.
42002026	Doko Tipo Kacil oudo otieko mine ngeno be, likame ebino to tuno kede di eneno Kirisito ka Rwot.
42002027	Tipo Kacil oko telo Esimioni, en eko bino i tempulo. Kakame jonywal me atin Yesu okele kede i tempulo pi timo ne gikame Iswil mito,
42002028	Esimioni oko tingo atin, di eko mino pwoc but Rubanga di ewaco be,
42002029	”Rwot, nan do itie mino ngatic ni ot kede mulem, bala kame bin iwaco kede;
42002030	pien wanga otieko neno alako ni,
42002031	kame in itieko iiko di jo dedede neno,
42002032	en lero kame nyuto mit nin but jo kalikame Iyudayan, kede kame kelo deyo but jo ni me Isirael.”
42002033	Papa me atin kede toto mere oko bedo kede ur adikinicel pi gikame Esimioni owaco i kom atin.
42002034	Esimioni oko kwano ne gi winyo di ewaco ne Maria toto me atin be, “Neningo, Rubanga oketo atin noni pi kelo poto kede akiar me jo atot i Isirael; kede pi bedo gianena ka Rubanga kame jo atot bino dagi,
42002035	doko ida epima bino cobo cunyi pelao, tetekeny par me cuny jo atot ko bino nyutere kakaler.”
42002036	Bin tie enabi moro adako, kame nyinge Aana, en oudo nyar ka Panueli, me ateker me Aser. En oudo etieko ti adikinicel, ingei bedo kede cware pi mwakini kanyaare cako i kare kalikame oudo pwodi engere kede icuo.
42002037	En eko bedo apuserut tuno mwakini mege me dongo romo ot kanyauni kiwie ongwon. En oudo likame eyai tenge ki tempulo, doko da di epako Rubanga iceng kede iwor, di ekanyo kec kede ilega. "
42002038	Esawa nono en eko bino di eko mino pwoc but Rubanga, di eko donyo yamo kop i kom atin but jo dedede kame oudo tie daro kare kame Rubanga bino lako kede Yerusalem.
42002039	Di do kitieko timo gi dedede bala kame iswil ka Rwot mito, Yosepu kede Maria oko dok kede Yesu i bomba me tur gi, kame kolwongo be Nasaret, i piny me Galilaya.
42002040	Atin oko dongo di etek, di epong kede rieko, doko kisa ka Rubanga oudo tie kede en. "
42002041	Mwaka acelacel jonywal ka Yesu oudo bedo ot Yerusalem i kare me ebaga me Bwot.
42002042	I kare kame oudo mwakini me dongo ka Yesu oromo kede tomon kiwie are, kiko ot i ebaga bala kite kame lem kinare timo kede.
42002043	Kakame ebaga otiek kede, Yosepu kede Maria oko cako dok do paco; Yesu oudo odong cen Yerusalem di jonywal mege likame ngeo,
42002044	gin oudo kiparo be Yesu da tie i dier jo kame oudo tie upere kede gi. Kiko ot pi ceng acel lung di kiko cako mone i dier joawade gi kede jo kame kinao kede.
42002045	Do likame kiko ude. Di do gin kiko bobo dok cen Yerusalem di kimoe.
42002046	Ingei ceng me adek kiko do ude i tempulo, di etie bedo kede jopwony me Iswil di ewinyo kope gi kede di epepenyo gi.
42002047	Jo dedede kame oudo owinyo yamo mere oko uro epone me niang mere kede epone kame edwoko kede peny.
42002048	Kakame jonywal mege onene kede, kiko uro adikinicel. Di toto mere oko waco ne be, “Woda, itimo wa kamano pinyo? Neningo, ango kede papa ni otie moni kede par atek.”
42002049	En eko dwoko ne gi be, “Pinyo komio wun oudo itienu mona? Mam oudo likame ingeunu be ango poore abed i ot ka Papa na?”
42002050	Do gin likame kiko niang kop kame en ewaco ne gi nono.
42002051	Di do en eko upere kede gi, kiko dok Nasaret, di en eko donyo bedo kede wor but gi. Do toto mere oko kano kope nogi lung i cunye.
42002052	Di do Yesu oko meede dongo i rieko kede i kome di etie kede kisa ka Rubanga doko di jo mare.
42003001	I mwaka me tomon kiwie kany me apugan ka Kaisari Tiberio, di Pontio Pilato en kame oudo pugo Yudea, di Erode en kame oudo pugo Galilaya, omimere Pilipo en kame oudo pugo adul me Iturea kede Turakoniti; Lusania en kame oudo pugo Abilene.
42003002	I kare nono Anas gin kede Kayapa en kame oudo obedo jotel josaseredoti. Kop ka Rubanga oko bino but Yokana wot ka Sakaria i tim.
42003003	En eko ririmo adulion dedede kame oudo iyapiyapi kede ecilet me Yorodan, di ewaco ne jo be kiswilaro di oko bino batiso gi pi udo isasir ki dub gi.
42003004	Bala kame kowandiko kede i itabu k'enabi Isaya be, “Dwan ngatamoro tie ilelem i tim be: ‘Iikunu ne Rwot yongayo, rieunu ne yote.
42003005	Wek tor aditot dedede, kede pai mori kede imukuran dedede dwok piny. Wek riei yote kogomugomun, kede iik yote kame gwai dok pwot;
42003006	di jo dedede ko bino neno alako ka Rubanga.’ “
42003007	Di do en eko waco ne ikodeta me jo kame oudo obino bute pi udo batisimu be, “Wun idwe me twole! Ngai kokwenyaro wu pi ringo tenge ki lilo ka Rubanga kame tie bino?
42003008	Timunu gikame bino nyuto iswilar wu, do kur icakunu yamo kenu kenu be, ‘Aburaam en kwaru wa’; awaco ne wu be, Rubanga twero kwanyo kide gi di eko loko gi kidoko ikwae ka Aburaam.
42003009	Akadi ber nan da, kotieko keto le cuto i dud yen; yat acelacel kalikame nyako anyakini abeco, kobino tonge piny di oko uce i mac.”
42003010	Ikodeta me jo oko penye be, “Do nan wan do otim nyo?”
42003011	En eko dwoko ne gi be, “Ngat kame tie kede ikotin are, poore emi ngat kame li kede da; doko ngat kame tie kede cam da poore tim kamanono.”
42003012	Jorar esolo da oko bino pi udo batisimu, di kiko penye be, “Apwony, wan do opoore timo nyo?”
42003013	En eko dwoko ne gi be, “Kur irarunu gikame kalamo kame kowaco ne wu.”
42003014	Isirikalen da oko penye be, “Do wan kono?” En eko waco ne gi be, “Kur ititimunu jo arabo mino pido me abe i kom gi, pi wun udo sente kibut gi tetek. Miunu musala wu rom wu.”
42003015	Bala kite kame jo oudo obedo kuro kede gen, di ngat acelacel penyere i cunye kene i kom Yokana, ka amoto di en kame ebedo Kirisito,
42003016	omio Yokana oko dwoko ne gin dedede be, “Ango abatiso wu kede pii, do tie ngat kame tie bino, kame tie kede twer loa, kame ango da likame apoore pi gonyo ausi me amuka mere; en ebino batiso wu kede Tipo Kacil kede mac.
42003017	Oderu mere tie i cinge cuto, en eyaro pieto kede i diakal mere me canyo, di eko bino coko engano mere eonyo i dero, do cucung ebino wango i mac kalikame to.” "
42003018	Di do Yokana oko tuco ne jo Kop Aber, di esupo cuny gi kede kope apat atot pi loko iponeso gi.
42003019	Do Erode ngapug, kame bin Yokana obunano pi nyomo Erodia dako k'omimere, kede pi tim apat areco dedede kame oudo etimo,
42003020	oko bobo medo timo gikarac ace me keto Yokana i mabus.
42003021	Di do Yokana oudo otieko batiso jo dedede, oko batiso Yesu da. Kakame oudo Yesu tie kede ilega, malo oko yabere,
42003022	di Tipo Kacil oko bino piny i kome bala awele. Dwan oko wok ki malo di waco be, " “In en Woda kame amaro, cunya yom i komi.”
42003023	I kare kame Yesu ocako kede tic mere, oudo mwakini me dongo mere romo bala ot adek. En oudo ebedo wot ka Yosepu (bala kite kame oudo kotero kede), kame oudo obedo wot ka Keli,
42003024	wot ka Matat, wot ka Lebi, wot ka Meliki, wot ka Yanai, wot ka Yosepu,
42003025	wot ka Matatia, wot ka Amosi, wot ka Nakum, wot ka Esili, wot ka Nagai,
42003026	wot ka Mat, wot ka Matatia, wot ka Semein, wot ka Yosek, wot ka Yoda,
42003027	wot ka Yoanan, wot ka Resa, wot ka Serubabel, wot ka Selatiel, wot ka Neri,
42003028	wot ka Meliki, wot ka Adi, wot ka Kosam, wot ka Elamadam, wot ka Er,
42003029	wot ka Yosua, wot ka Eliesa, wot ka Yorim, wot ka Matat, wot ka Lebi,
42003030	wot ka Esimioni, wot ka Yuda, wot ka Yosepu, wot ka Yonam, wot ka Eliakim,
42003031	wot ka Melea, wot ka Mena, wot ka Matata, wot ka Nasan, wot ka Daudi,
42003032	wot ka Yese, wot ka Obed, wot ka Boasi, wot ka Salamoni, wot ka Nasoni,
42003033	wot ka Aminadab, wot ka Admin, wot ka Arani, wot ka Keseroni, wot ka Peresi, wot ka Yuda,
42003034	wot ka Yakobo, wot ka Isaka, wot ka Aburaam, wot ka Tera, wot ka Nakor,
42003035	wot ka Serugu, wot ka Reu, wot ka Peleg, wot ka Eber, wot ka Sela,
42003036	wot ka Kainan, wot ka Arupakasad, wot ka Sem, wot ka Nua, wot ka Lamek,
42003037	wot ka Metusela, wot ka Enoka, wot ka Yared, wot ka Makalalel, wot ka Kainan,
42003038	wot ka Enosi, wot ka Set, wot ka Adamu, wot ka Rubanga.
42004001	Di do Yesu oko dwogo ki Yorodan di epong kede Tipo Kacil, di Tipo Kacil oko tele ot i tim,
42004002	kakame Sitani oko tame kiye pi ceng ot ongwon. En likame oudo ecamo gimoro pi kare go dedede. Di do ceng go otiek, kec oko neke.
42004003	Sitani oko waco ne be, “Ka in Wot ka Rubanga, wac ne kidi ni lokere dok mugati.”
42004004	Do Yesu oko dwoko ne be, “Iwandik kacil waco be, ‘Dano likame kuo kede cam kenekene.’ “
42004005	Di Sitani oko tere malo oko nyuto ne ajakanuto dedede me piny iesawa atitidi, di eko waco ne Yesu be,
42004006	”Abino mini akarinikin no dedede kede deyo gi da; pien kotieko mino gi i cinga, doko ada atwero mino gi but ngatamoroni kenekene kame cunya mito.
42004007	Aso, ka in iyei wora, mago dedede bino bedo megi.”
42004008	Yesu oko dwoko ne be, “Iwandik kacil waco be, ‘Wor Rwot Rubanga ni di itio nen kene.’ “
42004009	Di bobo Sitani oko tero Yesu Yerusalem di eko kete i amidu me tempulo, en eko waco ne be, “Ka in Wot ka Rubanga, som piny ki kan,
42004010	pien iwandik kacil waco be, ‘Rubanga bino ciko imalaikan mege piri, di gin kiko gwoki;
42004011	gin kibino gagao in i cing gi, tetekeny kur itwom tieni i wi engaro.’ “
42004012	Yesu oko dwoko ne be, “Iwandik kacil waco be, ‘Kur itam Rwot Rubanga ni.’ “ "
42004013	Di do Sitani otieko tamo Yesu i yote dedede, en eko do yai eweke ber pi kare moro acecek.
42004014	Yesu oko dok Galilaya kede twer me Tipo Kacil, rwonge mere oko sarakin oromo pinye dedede kame oudo kio kede Galilaya.
42004015	En eko donyo pwony i sinagogan gi, di jo dedede oko donyo pake. "
42004016	Di Yesu oko ot Nasaret, kakame oudo edongo iye. Ceng Sabato en eko ot i sinagoga bala epone kame oudo en enare timo kede. En eko yai malo pi somo iwandik kacil;
42004017	di oko mine itabu kame enabi Isaya owandiko. En eko yabo itabu, di eko udo kakame kowandiko be,
42004018	”Tipo ka Rwot tie i koma, piento en etieko yera pi kelo ne jocan kop aber. En eora pi bino tuco ne jo kame kotweo kop kame mako gonyo gi, kede kop kame mako yabere me wang ne imuduka. En eora pi gonyo jo kame kodio,
42004019	kede pi kwenyaro be kare do otieko tuno me kisa ka Rwot.”
42004020	Kakame Yesu otieko somo kede itabu, en eko umo, di eko dwoko ne ngadar sinagoga, di en eko bedo piny. Jo dedede kame bin tie i sinagoga oko ciko wang gi i kome kitek.
42004021	Di do en eko cako waco ne gi be, “Tin iwandik kacil noni otieko cobere di uda iwinyunu.”
42004022	Jo dedede oko donyo yamo kop aber i kome, di kiuro twatwal kope me kisa kame oudo wok ki doge; di kiko donyo penyere be, “Mam wot ka Yosepu ine?”
42004023	En eko dwoko ne gi be, “Ango angeo kiber be wun iyarunu waco nango agole ni be, ‘Emuron, cangere keni; gikame wan owinyo be ngoce in itimo i Kaperanaum, poore itimi i pinyu kan da.’ “
42004024	Yesu doko oko medo waco ne gi be, “Ateteni awaco ne wu be, likame tie enabi moro kame jo gamo i bomba me tur gi.
42004025	”Doko i ateni, awaco ne wu be, apuserun oudo bin tot i piny me Isirael i kare ka Elia, kakame kot bin likame oko cwei kede pi mwakini adek kede dwete kanyape, di kec atek oko mako piny nono dedede.
42004026	Do Rubanga likame oko cwano Elia but ngatamoro kikom gi, kwanyo kenekene but apuserut kame oudo bedo i adul me Serapeta i piny me Sidon.
42004027	Doko bin jo atuwo dobo oudo tot twatwal i piny me Isirael i kare k'enabi Elisa, do likame oko cango ngatamoro kikom gi, kwanyo kenekene Naman dano me Siria.”
42004028	Kakame jo kame bin tie i sinagoga owinyo kede kop noni, kiko doko ger.
42004029	Di kiko yai, kiko koporo en kitere ooko me bomba, di kiko tere i wi emukura kame bin oudo gedo me bomba gi cungo iye. Bin gin oudo kimito be koto kiremoro en ki kuno epot piny adule,
42004030	do Yesu oko lwi obeo i diere gi kanono, en eko gire ot.
42004031	Di Yesu oko ot Kaperanaum, kame oudo obedo bomba kame tie Galilaya. En eko donyo pwony ki kuno Ceng Sabato.
42004032	Jo oko uro pwony mere, piento en oudo eyamo kede akarinikin.
42004033	Icuo moro kame oudo tipo arac tie i kome oudo tie i sinagoga; di en eko kok kitek di ewaco be,
42004034	”Yesu me Nasaret, nyo kame in imito kibut wan? In do mam ibino pi tieko wan? Ango angei, in ibedo Dano Kacil ka Rubanga.”
42004035	Do Yesu oko coke di waco ne be, “Lingi, wok tenge ki kome!” Di jwogi nono oko lakakino icuo nono piny i nyim gi kanono, di eko yai tenge ki kome abongo mine awanon.
42004036	Jo dedede oko uro, di kiko donyo yamo ken gi ken gi be, “Epone me kop nyo ine? Piento en etie kede akarinikin kede twer me ciko tipere areco di kiko wok tenge.” "
42004037	Rwonge i kom Yesu oko sarakin i piny dedede me kio.
42004038	Yesu bin oko yai ki sinagoga, en eko ot di eko donyo i ot ka Simoni. Toto me dako ka Simoni oudo tie kede tuwo me musuja, di gin kiko kwano Yesu pi konye.
42004039	Yesu oko bino di eko cungo i ngete di eko coko musuja be weke, di musuja oko weke. Cucuto nono dako nono oko yai malo, eko cako tedo gi. "
42004040	Otieno di do ceng tie donyo, jo dedede kame oudo tie kede joe gi kame oudo tie kede iponeso me tuwo apapat, oko kelo gi but Yesu; en eko donyo keto cinge i kom ngat acelacel kikom gi, di eko cango gin dedede.
42004041	Kiton jwogi da oko yai tenge ki kom jo atot di kikok be, “In en Wot ka Rubanga!” Do Yesu oko coko gi di likame en eko yei ne gi yamo, pien oudo gin kingeo be Yesu obedo Kirisito.
42004042	Di do piny oru, Yesu oko yai ki Kaperanaum, en eko ot kakoling. Do jo oko cako mone kitek. Kakame kiude kede, kiko donyo tamo genge be koto kur eyai tenge kibut gi.
42004043	Do en eko waco ne gi be, “Ango apoore tuco Kop Aber me Ajakanut ka Rubanga i bomban apat da, pien gikame Rubanga oudo oora timo inonono.”
42004044	En eko donyo pwony i sinagogan dedede kame tie Yudea.
42005001	Cenge moro acel, Yesu oudo tie cungo i dog nam me Genesaret, di jo tie dire kitek pi mito tuno bute, pi winyo kop ka Rubanga.
42005002	En eko neno yede are di tie i dog nam. Jocik oudo otieko do wok tenge ki yede nogo kitie do lwoko bwoini gi.
42005003	Yesu oko donyo ii yee acel kikom gi, kame oudo obedo yee ka Simoni, di en eko kwano Simoni be remoro en ber anonok i pii. En eko donyo pwonyo ekodet di ebedo ii yee.
42005004	Di do bin etieko yamo, en eko waco ne Simoni be, “Kwangunu ber kong yee ootunu i dier nam kakatut, di ikounu uco bwoini wu iye pi mako deknam mogo.”
42005005	Do Simoni oko dwoko ne be, “Adwong, do wan kom tin ocane iwor kiakia, do likame oko mako gimoro akadi acel. Do bala kite kame in en kame iwaco kede, abino do ber uco bwoini nogi kamanono.”
42005006	I kare kame bin do kituno kede i dier nam kakatut, kiko uco bwoini di kiko mako deknam atot adikinicel, oko mino bwoini gi do oudo mito acocotun.
42005007	Di do kiko gweto jowot gi kame oudo tie ii yee apat pi bino konyo gi. Jo nogo oko bino di kiko pongo yede are nogo dedede kede deknam, omio kiko cako lwiny.
42005008	Do kakame bin Simoni Petero oneno kede gikame otimere, en eko riondiko piny i tien Yesu di ewaco be, “Okwe Rwot ot tenge kibuta, pien ango ngadubo!”
42005009	Pien Simoni Petero karacel kede jowote nogo oudo obedo kede ur atek twatwal pi twon deknam kame oudo kimako.
42005010	Akadi Yakobo kede Yokana da, kame obedo awobe ka Sebedayo, oko bedo kede ur, pien gin oudo kitie karacel kede Simoni. Di Yesu oko waco ne Simoni be, “Kur ibed kede lworo, cako tin ibinunu donyo coko jo buta.” "
42005011	Kakame kitieko wano kede yede ooko i dog nam, gin kiko do weko tice dedede kame oudo lem kibedo timo, di kiko donyo lubo Yesu.
42005012	I kare moro di Yesu oudo tie i bomba moro acel, icuo moro kame dobo oudo otatapo i kome oko bino kuno. Kakame bin eneno kede Yesu, en eko poto eriebere piny i tiene, di ebako doge be, " “Rwot, ka cunyi mito, ikaruno canga.”
42005013	Yesu oko rieno cinge oko mule di ewaco be, “Amito, cangi!” Cucuto nono di dobo mere oko cango.
42005014	Yesu oko cike di waco ne be kur eoti ewac ne ngatamoro, do be “Oti iko nyutere but ngasaseredoti, di iko mino giayala ni me pwoc pi in cango, bala kame Musa bin ociko. Mano bino bedo gikame nyuto be in icango.” "
42005015	Do rwonge i kom Yesu oko medo sarakin ameda, di ekodet me jo oko donyo bino di kicokere pi winyo kop mere kede pi udo cango ki tuwo gi me iponeso apapat.
42005016	Do Yesu oudo pokere kene eko ot kakoling di eko donyo ilega.
42005017	Ceng moro acel di bin Yesu oudo tie pwony, Iparisayon mogo kede jopwony me Iswil oudo tie bedo kuno, kame bin oyai ki calere dedede kame tie Galilaya kede Yudea, kede mogo kame bin wok ki Yerusalem. Twer ka Rwot me cango jotuwo oudo tie i kom Yesu. "
42005018	Cuo mogo oko bino di kiyeo dano kede gibuto mere, dano kame oudo tuwo oneko kome lung. Di kiko tamakino bala koto kiudo epone me cwane i ot, me wek kipiele i nyim Yesu.
42005019	Do pi kite kame jo oudo opong kede i ot, omio likame kiko karuno tuno kede but Yesu. Di do gin kiko yito malo i wi ot, di kiko yabo wi ot, kiko rwako icuo nono kede gibuto mere, kiko yololo en piny i dier jo i nyim Yesu.
42005020	Kakame Yesu bin oneno kede yei gi, en eko yamo ne icuo nono be, “Ngawota, kotieko do sasiro in ki dub ni.”
42005021	Jopwony me Iswil karacel kede Iparisayon oko cako penyere ken gi ken gi be, “Ngai ber ine kame yamo kope me acae i kom Rubanga? Ngai kame twero sasiro jo ki dub gi, kwanyo Rubanga kene?”
42005022	Yesu oudo ngeo gikame gin kitie paro i cuny gi, omio en eko penyo gi be, “Pinyo ber komio wun itienu kede peny kame cal kamago i cunyu?
42005023	Mene en kame do yot, waco ne dano noni be, ‘Kosasiro in ki dub ni,’ arabo waco ne be, ‘Yai malo ioti?’
42005024	Do pi mino wu ngeno be Wot ka dano tie kede akarinikin me sasiro jo ki dub gi i wi lobo”, en eko waco ne icuo nono be, “Ango awaco ni be, yai malo ikwany gibuto ni iko ot paco.”
42005025	Cucuto nono, icuo nono oko yai malo i nyim gi kanono, di en eko tingo gikame oudo ebuto iye, di eko do ot paco di epako Rubanga.
42005026	Gin dedede kiko bedo kede ur atek; kiko donyo pako Rubanga kede lworo adwong twatwal di kiwaco be, “Tin doko oneno gikame nyen.”
42005027	Ki cen mere, Yesu oko donyo ooko, en eko neno ngarar esolo moro kame oudo nyinge Lebi, di etie bedo i ot me culo esolo. Yesu oko waco ne be, “Luba.”
42005028	Lebi oko yai, eko weko jame dedede, di en eko lubo Yesu.
42005029	Di do Lebi oko tedo ne Yesu ebaga adwong adikinicel i ode. Jorar esolo atot kede jo apat da oudo tie kede gi kuno kacam.
42005030	Iparisayon kede joe gi kame pwonyo Iswil oko cako ingungur di ki penyo josiao mege be, “Pinyo ber komio wun icamunu, doko imatunu da kede jorar esolo kede jodubo?”
42005031	Yesu oko dwoko ne gi be, “Jo kame kom gi yot likame mo emuron, do jo kame tuwo en kame moe.
42005032	Ango likame abino pi lwongo jo kopoore, do pi lwongo jodubo me wek kiswilaro.”
42005033	Jo mogo oko waco ne Yesu be, “Josiao ka Yokana kanyo kec kede kilego dikdik, doko josiao me Iparisayon da timo kamanono; do megin camo di mato.”
42005034	Yesu oko penyo gi be, “In itwero mino wele kame tie i ebaga me nyom kanyo kec di pwodi eteran tie kede gi?
42005035	Do ceng bino tuno kame kobino tero kede eteran tenge kibut gi, di gin kiko donyo kanyo kec.”
42005036	Yesu oko tatamo ne gi agole moro da bobo be, “Likame tie ngat kame nyilo egoe anyen di eko dapo i kom egoe oti; ka etimo kamanono, egoe anyen bino nyil tenge, doko ecapa me egoe anyen nono udo likame riamakin kede egoe oti.
42005037	Doko da likame tie dano moro kame keto bwini anyen i isau me lau oti, pien ka etimo kamanono, bwini anyen bino mwoco isau me lau oti nono, di bwini mere ko ony, di lau nono ko dubere.
42005038	Pi mano, poore onyo bwini anyen i isau me lau anyen da.
42005039	Doko likame tie ngatamoro kame mito bwini anyen ka etieko mato bwini acon, pien ebino waco be bwini acon ber.”
42006001	Ceng Sabato moro acel, Yesu kede josiao mege oudo tie ot di kibeo ki poto me engano. Josiao mege oko cako gigito wit engano di kinginginyo i cing gi, di kimwodo.
42006002	Iparisayon mogo oko penye be, “Pinyo komio wun itienu timo gikame Iswil dagi i Ceng Sabato?”
42006003	Yesu oko dwoko ne gi be, “Benyo, wun likame pwodi isomunu gikame Daudi riki otimo di bin kec oneke, en karacel kede jo kame oudo etie kede?
42006004	En bin edonyo i ot ka Rubanga, di eko camo mugati kame oudo tie giayala but Rubanga, di eko mino jo mege da, do di Iswil wa likame yei ne ngatamoro camo mugati no, kwanyo kenekene josaseredoti.”
42006005	Di do Yesu oko waco ne gi be, “Wot ka dano en Rwot me Sabato.”
42006006	Ceng Sabato ace, Yesu oko donyo i sinagoga, di eko donyo pwony iye. Icuo moro oudo tie kuno kame bade tetu cam omito.
42006007	Jopwony me Iswil kede Iparisayon oko donyo ngine pi mito neno ka oudo eyaro cango dano Ceng Sabato, tetekeny kiud gikame kiromo pide iye.
42006008	Do Yesu oudo ngeo tam gi, en eko waco ne icuo nono be, “Bia icung kan.” Icuo kame bade omito nono da oko yai di eko ot cungo anyim kuno.
42006009	Yesu oko waco ne gi be, “Ber kong apenyu, Iswil wa yei ne wa timo bero Ceng Sabato arabo timo raco? Marao kuo me dano arabo neke aneka?”
42006010	En eko neno gin dedede rimaro, di eko waco ne icuo nono be, “Riei badi!” Loca da oko timo kamanono, di bade oko doko ber bobo.
42006011	Do gin kiko doko ger adikinicel, di kiko cako poro kop ken gi ken gi pi gikame kipoore timo ne Yesu.
42006012	I kare nono, Yesu oko ot di eko yito malo i wi moru pi lego, en eko bedo lego but Rubanga iwor kiakia.
42006013	Odiko di piny oru, en eko lwongo josiao mege bute, di eko yero jo tomon kiwie are kikom gi, kame en eko lwongo be joor mege
42006014	Simoni (kame en eko cako ne nyinge be Petero), kede omimere Anderia, kede Yakobo kede Yokana, kede Pilipo kede Batulumayo,
42006015	kede Matayo kede Tomasi; Yakobo wot k'Alipayo kede Simoni (kame oudo obedo ngat kalikame mito apugan me kare nono),
42006016	kede Yuda wot ka Yakobo, kede do Yuda Isikariot, kame bin oko rupao Yesu.
42006017	Di do bin Yesu otieko wok piny kede joor mege ki wi moru, en karacel kede josiao mege atot ace da, kiko cungo kakame tie bala elet. Ekodet adwong me jo oudo tie kuno kame bin oyai ki piny me Yudea dedede, ki Yerusalem kede ki bomban me Taya kede Sidon, kame gongere kede nam adwong;
42006018	gin oudo kibino pi winyo kop mere kede pi udo cango; di jo dedede kame tipo areco oudo lolo oko cango.
42006019	Jo dedede oko donyo mono epone me mule, pien twer me cango oudo tie wok kibute di cango jo dedede.
42006020	Yesu oko tingo wange malo di eko neno josiao mege, en eko waco ne gi be, “Itienu kede winyo wun jocan; pien Ajakanut ka Rubanga obedo meru.
42006021	Itienu kede winyo wun jo kame kec oneko wu nan; pien ibinunu yeng. Itienu kede winyo wun jo kame nan kok; pien ibinunu nyero.
42006022	”Itienu kede winyo ka jo dagi wu, di kipoko wu tenge kikom gi, di kiyeyeto wu, di kidubo nying wu pi Wot ka dano.
42006023	Lelunu i ceng nono di isosomunu pi yomcuny, pien giamia wu me pwoc tie dwong i malo. Pien kiton joakwari gi da bin otimo kamanono ne inabin.
42006024	”Do itienu i can wun wegi abar; pien wun itiekunu udo gikame kweo cunyu.
42006025	Itienu i can wun jo kame nan iyengunu; pien kec bino neko wu. Itienu i can wun jo kame nan nyero; pien ibinunu iturur kede koko.
42006026	”Itienu i can ka jo dedede pwoyo wu be iberunu; pien riki joakwari gi da otimo kamanono ne inabin me angalo.
42006027	”Do ango awaco ne wun dedede jo kame tie winya be, marunu jokwor wu, di ikounu timo bero but jo kame dagi wu.
42006028	Miunu jo kame lamo wu winyo, di ikounu lego ne jo kame yeyeto wu.
42006029	Ka ngatamoro obapo lemi, loke bobo tetucel da ebapi; ka ngatamoro otero ekoti ni, mie kiton esati da.
42006030	Ngat acelacel kame kwai gimoro mie, doko ka ngatamoro otero gimoro kibuti, kur bobo iburao en.
42006031	Tim ne jo apat da gikame in imito be koto gida kitimo nin.
42006032	”Ka wun imarunu jo kame maro wu kenekene, mano konyo wu kede nyo? Pien kiton jodubo da maro jo kame maro gi.
42006033	Doko da ka wun itimunu bero ne jo kame timo ne wu bero erume, mano konyo wu kede nyo? Pien kiton jodubo da timo kamanono.
42006034	Doko ka imiunu but jo kame wun itienu kede gen me udo kibut gi kenekene, mano konyo wu kede nyo? Pien jodubo da mio but jodubo wad gi, pi mito udo arom kamanono bobo.
42006035	Do marunu jokwor wu, di itimunu ne gi bero, di imiunu da abongo geno be culu. Di do ikounu bino udo giamia me pwoc adwong adikinicel, di ikounu doko idwe ka Ngamalo Twal; piento en etimo bero ne jo kame li kede pwoc kede ne jo areco da.
42006036	Bedunu kede cuny me kisa bala kame Papa wu da tie kede cuny me kisa.
42006037	”Kur ingolunu kop ne jo icegun, me wek kur ngol kop ne uda. Kur iwacunu ne jo raco, me wek kur wac ne uda raco; sasirunu jo, tetekeny oko bino sasiro uda.
42006038	Miunu di oko bino mino uda; kobino pimo ne wu i gi me pim aber kopong, kame kodio di koyayango, di ony, di oko bino mino wu. Pien epone kame wun ipimunu ne kede jo, en kame kobino pimo ne uda kede.”
42006039	Di do Yesu oko waco ne gi agole be, “Emuduk twero peno emuduk wad gi benyo benyo? Pien ka etimo kamano, mam gin are nogo kibino poto i bur?
42006040	Likame tie ngasiao moro kame pire dwong kalamo ngapwony mere, do ngasiao acelacel ka ongetakino isoma mere, en kame mio eko doko rom kede apwony mere.
42006041	”Pinyo komio in ineno apoke kame tie i wang ngawoti, do di likame iko twero neno isiki kame tie i wangi?
42006042	Benyo benyo kame in isobolo waco ne kede ngawoti be, ‘Diera, wek akwanyi apoke ki wangi,’ do di in likame itwero neno isiki kame tie i wangi? In ngaecuke, cak ber kwanyo isiki kame orire i wangi, en kame mio di do wangi ko doko bit pi kwanyo apoke kame tie i wang ngawoti da.
42006043	”Yat aber likame nyako anyakini areco, doko yat arac da likame nyako anyakini abeco.
42006044	Yat acelacel ngere kede anyakini mere; pien likame kotwero ngwedo anyakini me epigi kikom okuto, doko likame kotwero ngwedo olok kikom ocokocok.
42006045	Dano aber woto bero kikom gikame beco kame en ekano i cunye. Dano arac da woto raco kikom jame areco kame en ekano i cunye. Pien dog dano yamo gikame opong i cunye.
42006046	”Pinyo bo komio ilwonganu be Rwot, Rwot, do di likame itimunu gikame ango awaco ne wu?
42006047	Ngatamoro kame bino buta di eko winyo kop na, di eko timo gi, ango abino nyuto ne wu gikame dano nono cal kede.
42006048	En ecal kede icuo moro kame bin tie gero ot; en ekunyo bur atut di eko keto acakini me ot nono i wi lela. I kare kame alele oko bino kede, pii oko dipo ot nono, do likame eko yangere, pien oudo kogere kiber.
42006049	Do dano acelacel kame winyo kop nango di likame eko timo, en ecal kede ngagedo moro kame bin ogero ot i lobo abongo kunyo apama mere donyo piny; i kare kame do alele oko bino kede di oko dipere i kom ot nono, en eko atiaikin piny ngidingid.”
42007001	I kare kame do Yesu otieko waco ne kede ekodet kop dedede, en eko yai eoto Kaperanaum.
42007002	Bin tie ngadwong me isirikalen kuno, kame oudo tie kede ngatic mere kame emaro twatwal, kame oudo tuwo omako iyapiyapi to.
42007003	Kakame ewinyo kede kop i kom Yesu, en eko cwano joadongo mogo me Iyudayan pi ot kwane pi bino cango ngatic mere.
42007004	Kakame jo nogo otuno kede but Yesu, kiko donyo ngangao en kitek di kiwaco be, “En dano aber, poore itim ne kamanono,
42007005	piento en emaro jo me ateker wa, doko etieko gero ne wa sinagoga.”
42007006	Kikano di do Yesu oko upere kede gi. Kakame enoko kede paco, ngadwong me isirikalen nono oko cwano jowote pi ot siramo en pi waco ne be, “Rwot kur do ilol komi, pien ango likame apoore me in bino donyo i oda;
42007007	en komio ango ako tamo be likame apoore pi tuno buti. Do in kenekene wac kop nono, di ngatic nango ko bino cango.
42007008	Pien akadi ango da kikoma, atie i akarinikin me jo kame loa, doko da atie kede isirikalen kame tie i akarinikin na. Ka aciko acel kikom gi be, ‘Oti,’ en eoto; doko ka awaco ne ace da be, ‘Bia,’ en ebino; kede ka awaco ne epasoit na be, ‘Tim gini,’ en etimo.”
42007009	Kakame Yesu owinyo kede kop noni, en eko bedo kede ur twatwal i kome, omio en eko lokere di eko waco ne jo kame oudo lube be, “Amito waco ne wu be, ango pwodi likame lem audo epone me yei kame cal kaman, akadi kiton i Isirael.” "
42007010	Kakame jo kame bin kocwao nogo odok kede paco, kiko udo epasoit mere nono di otieko cango.
42007011	Oyotoyot ingei mano, Yesu oko ot i bomba me Nain, di eupere kede josiao mege kede twon ekodet me jo.
42007012	Di do bin enoko dog orute me bomba nono, oudo kotie diedielo icuo moro oto, kame oudo obedo atin awobi acel kenekene, kame toto mere oudo obedo apuserut. Ekodet adwong kowok ki bomba oudo tie upere kede en.
42007013	Kakame Rwot oneno kede apuserut nono, kisa oko make i kome di en eko waco ne be, " “Kur ikoki.”
42007014	En eko ot di eko mulo elago; jo kame oudo tie diedielo liel oko cungo. Di Yesu oko waco be, “Awobi, awaco ni be, yai malo.”
42007015	Icuo kame oudo oto nono oko lepun malo di eko bedo, di eko cako yamo da, di do Yesu oko mine i cing toto mere.
42007016	Lworo atek oko mako gin dedede, kiko do donyo pako Rubanga di kiwaco be, “Enabi adwong do otieko wokun i diere wa!” kede be, “Rubanga do otieko bino pi lako jo mege!” "
42007017	Rwonge mere nono oko sarakin i Yudea dedede, kede i pinye kame kio kede.
42007018	Josiao ka Yokana Ngaibatis oko tatamo ne Yokana gikame otimere dedede; di do en eko lwongo jo are kikom gi,
42007019	di eko cwano gi but Rwot pi ot penye be, " “Mam in en kame ibedo ngat kame oudo kowaco be oyaro bino, arabo wan omeede daro dano ace?”
42007020	Kakame gin do bin kituno kede but Yesu, kiko waco ne be, “Yokana Ngaibatis ocwao wa be obin openyi be, ‘In en ibedo ngat kame oudo kowaco be oyaro bino arabo wan omeede daro dano ace?’ “
42007021	Esawa nono di Yesu oko donyo cango jo atot kame oudo tie kede tuwo apapat, aumpuli, kiton tipere areco, doko en eko yabo wang jo atot kame bin oudo obedo imuduka.
42007022	Di do Yesu oko dwoko ne josiao ka Yokana nogo be, “Dokunu ikounu waco ne Yokana gikame wun inenunu kede kame iwinyunu: wang imuduka oyabere, ingwalasa do twero ot, komio jo kame tie kede dobo ocango, idingoi da yit gi oyabere, koyaruno jo oto, kede kotuco Kop Aber ne jocan.
42007023	Etie kede winyo ngat kalikame tie kede gungcuny i koma.”
42007024	Kakame jo kame bin Yokana ooro otieko kato kede, Yesu oko cako yamo ne ekodet kop i kom Yokana be, “I kare kame wun bin iotunu kede but Yokana i tim, oudo iotunu neno nyo? Benyo, oudo iotunu neno lagara kame yamo yayango?
42007025	Nyo kara ber kame wun oudo iotunu pi neno? Mam icuo kongapere kiber? Jo kame ngapere kiber di kitie kede kuo amalo bedo i miere me abakai.
42007026	Do nyo kara ber kame wun oudo iotunu pi neno? Benyo, oudo iotunu neno enabi? Ebo, doko awaco ne wu be, ngat kame kalamo enabi en kame wun oudo iotunu neno.
42007027	Piento Yokana en kame iwandik kacil waco kop i kome be, ‘Neni, atie cwano ngaor na geo ot nin anyim, kame bino iiko yongayo nin.’ “
42007028	Di bobo Yesu oko meede be, “Amito waco ne wu be, kikom jo dedede kame kotieko nywalo, likame tie ngatamoro kame pire dwong kalamo Yokana. Do ngat kame titidi twatwal i Ajakanut ka Rubanga en kame pire dwong kalamo en.”
42007029	Kakame kiwinyo kede kop noni, jo dedede kiton jorar esolo oko yei be Rubanga opoore; pien kiyei ne Yokana batiso gi.
42007030	Do Iparisayon kede jopwony me Iswil oko dagi lubo mit ka Rubanga pirgin, pien likame kiyei ne Yokana batiso gi.
42007031	Yesu oko meede di ewaco be, “Abino poro jo me i kare ni kede nyo? Gin ber kical kede nyo?
42007032	Gin kical kede idwe kame tie bedo i atale, di do ekodet acel lwongo ocelu di kiwaco be, ‘Wan okuto ne wu bilo, ikounu dagi miel! Doko owero ne wu wer me to da ikounu dagi koko!’
42007033	Pien Yokana Ngaibatis bin obino di likame ecamo, doko di likame emato akadi bwini da, wun ikounu waco be, ‘Icuo ni tie kede jwogi.’
42007034	Nan Wot ka dano obino di ecamo, doko di emato da, bobo ilokerenu waco be, ‘Nenunu icuo ni obedo ngacam kede ngamera, doko en ngawot jorar esolo kede jodubo!’
42007035	Do ateni me rieko ka Rubanga nyutere kibut idwe mege dedede.”
42007036	Ngaparisayo acel oko waco ne Yesu pi ot nywako kede en cam, Yesu oko ot i ot me Ngaparisayo nono di en eko bedo piny, di eko donyo cam.
42007037	Oudo dako moro tie i bomba nono kame obedo ngadubo. Kakame ewinyo kede be Yesu oudo tie cam i ot me Ngaparisayo nono, eda eko ot kuno kede cupa mere me mo angwe kur.
42007038	Di en eko luro piny di eko donyo koko di pige wange ton i tien Yesu. En eko donyo weweo tien Yesu kede yer wie, di enoto, doko en eko donyo wiro gi kede mo nono.
42007039	Kakame do Ngaparisayo nono oneno kede gino, en eko donyo yamo i cunye kene be, “Ka koto icuo ni oudo obedo enabi, koto engeo epone me dako kame tie mumulo en noni, pien dako noni obedo ngadubo.”
42007040	Yesu oko dwoko di ewaco be, “Simoni, atie kede kop moro kame amito waco ni.” Simoni oko dwoko be, “Apwony kop nyo inonono?”
42007041	Yesu oko cako yamo be, “Oudo tie ngat kame kopo jo lim, kame tie kede jobanyi mege are; ngat acel oudo tie kede banya mere me denari tol kany, ngat ocelu oudo tie kede banya me denari ot kany.
42007042	Do kakame culo olo gi kede, en eko sasiro gin dedede. Nan do ngai kikom gi en kame poore mare kalamo?”
42007043	Simoni oko dwoko be, “Ango aparo be ngat kame koweko ne banya adwong.” Yesu oko waco ne be, “Idwoko kakare.”
42007044	Yesu oko lokere kakame dako nono tie iye, di eko waco ne Simoni be, “Mam ineno dako noni? Ango adonyo i odi, do in likame iko mina pii me lwoko tiena, do en elwoko tiena kede pige wange, doko en eko weweo gi kede yer wie.
42007045	In likame igama di inota, do en likame eweko noto tiena cako oki ango bino kan.
42007046	In likame iwiro wia kede mo, do en nan etieko wiro tiena kede mo.
42007047	En komio nan ango awaco ni be, dub mege kame oudo tot kotieko sasiro, en komio etie kede amara adwong. Do ngat kame kosasiro dub mege kame oudo nonok, tie da kede amara atitidi.”
42007048	Di do Yesu oko waco ne dako nono be, “Kotieko do sasiro in ki dub ni.”
42007049	Jo kame oudo tie nywako kede cam oko cako penyere ken gi ken gi be, “Kara do ber ngai ine kame twero kiton sasiro jo ki dub gi?”
42007050	Do Yesu oko waco ne dako nono be, “Yei ni olaki, ot kede mulem.”
42008001	Oyotoyot ingei mano Yesu oko donyo ririmo bomban kede calere, di etuco Kop Aber kame ekelo, kame mako Ajakanut ka Rubanga. Josiao mege tomon kiwie are da oudo tie upere kede,
42008002	karacel kede mon mogo da kame bin eriamo tipere areco kikom gi, kede cango gi ki iponeso me tuwo apapat. Gin oudo kibedo Maria kame kolwongo be Magadalina, kame bin Yesu oriamo jwogi kanyaare ki kome,
42008003	kede Joana dako ka Cusa ngagwok jamini k'Erode, kede Susana, kede do jo atot ace kame bin omio kony me gikame kitie kede but Yesu karacel kede josiao mege.
42008004	Kakame bin ekodet me jo kowok ki bomban apapat ocokere kede karacel, Yesu oko cako yamo kede gi i agole di ewaco be:
42008005	”Bin tie ngacuc moro kame ooto i poto mere cuno kodi; kakame oudo etie cuc kede, kodi mogo oko popoto i dier yongayo, tien jo oko nyonyono mago, di winy oko camo gi pit.
42008006	Mogo bin oko popoto i lobo kobedo lela lela, i kare kame bin kodi nogo otui kede, kiko susunyo ner, piento lobo nono oudo otuo.
42008007	Mogo bin oko popoto i dier okuto; i kare kame kodi nogo otui kede, okuto oko dongo kede gi oko twilo gi.
42008008	Do kodi mogo bin oko popoto i lobo aber; kiko tui di kiko dongo, kiko lingo wit gi kame tie kede nyige tol acel.” Ingei yamo kop noni, Yesu oko yamo kede dwan amalo be, “Ngat kame tie kede yite, wek ewinyi.”
42008009	Kakame josiao mege openye kede dwong me agole noni,
42008010	en eko waco ne gi be, “Wun kotieko mino wu ngeno mung me Ajakanut ka Rubanga, do jo apat kobino yamo kede gi i agole, tetekeny akadi kineni, do likame kibino neno, doko akadi kiwinyi, do likame kiromo niang.”
42008011	Yesu oko waco be, “Dwong me agole no en ine ta: kodi en kop ka Rubanga.
42008012	Kodi kopopoto i dier yongayo cungo pi jo kame winyo kop ka Rubanga, do Sitani bino ko kwanyo kop nono tenge ki cuny gi, tetekeny kur kiyei di kiko udo alako.
42008013	Kodi kopopoto i lobo kame obedo lela lela cungo pi jo kame ka kiwinyo kop ka Rubanga, kigamo kede kilel; do kop nono likame ko keto aliasin i kuo gi, mio gi kiyei pi kare acecek, do kame atama moro obino, kiko poto ki yei gi.
42008014	Do kodi kopopoto i dier okuto, cungo pi jo kame winyo kop ka Rubanga, do pi paro kede mito abar, kede kilel me kuo me i kare ni dio gi, di do anyakini gi likame ko twero cato.
42008015	Aso, kodi kopopoto i lobo aber cungo pi jo kame ka kiwinyo kop ka Rubanga, kimako kitek i cuny gi, cuny kame tie kede ateni kede bero, doko kidio cuny gi tuno nyako nyige atot.
42008016	”Likame tie dano moro kame cwinyo etala di bobo en eko umo kede ebukit, arabo di eko kano i dud itanda; do eketo kakame idelelei tetekeny jo kame donyo i ot twer neno lero.
42008017	”Pien likame tie gimoro kame kokano kalikame kobino woto kakaler, doko likame tie gimoro me mung kalikame bino ngere di eko wok i lero.
42008018	”Pi mano, ketunu tam wu i kom epone kame iwinyunu kede; pien ngat kame tie kede gimoro, kobino medo ne ace; do ngat kame li kede gimoro, kiton atitidi kame en etie kede da kobino kwanyo kibute.”
42008019	Di do Toto me Yesu, kede imiegu mege oko bino bute, do likame kiko sobolo tuno kakame en oudo etie iye, pien ekodet oudo dwong.
42008020	Di ngatamoro oko waco ne Yesu be, “Toto ni kede imiegu ni tie cungo ooko, kimito neni.”
42008021	Do Yesu oko dwoko ne gi be, “Toto na kede imiegu na en jo kame winyo kop ka Rubanga di kiko lubo.”
42008022	Ceng moro acel Yesu oko donyo ii yee karacel kede josiao mege, di en eko waco ne gi be, “Ongolunu nam ootunu ber loka tetuca.” Di do gin kiko cako ot.
42008023	Do kakame oudo gin kitie kede kwang, Yesu oko donyo nino. Yamo atek oko cako buko i dier nam, di pii oko cako pong ii yee, omio oudo kitie kede peko adwong.
42008024	Josiao mege oko ot bute di kiko cene di kiwaco be, “Apwony, Apwony, kara otienu to.” Yesu oko cei, di en eko coko yamo karacel kede ebuka, di yamo kede ebuka oko cungo, nam oko kwei.
42008025	Yesu oko penyo josiao mege be, “Wun do ber yei wu tie tuai?” Lworo oko mako gi di kiko bedo kede ur di kiyamo ken gi ken gi be, “Ngai ine kame coko kiton yamo kede ebuka da di kiko winyo dwane?”
42008026	Di Yesu karacel kede josiao mege oko kwang, kingolo loka di kiko tuno i lobo me jo Gerasene, kame oudo pimere kede Galilaya.
42008027	Kakame Yesu owok kede ooko i dog nam, en eko riamo kede icuo me bomba, dano kame oudo tie kede jwogi. Icuo nono oudo obedo pi kare alac di likame engapo igoen, doko likame oudo en ebedo i paco, do en oudo emaro bedo i wi atesin.
42008028	Kakame eneno kede Yesu, en eko kok di eko poto piny i nyime kanono, di eko lelemo di ewaco be, “Nyo ber kame in imito timo nango, in Yesu Wot ka Rubanga Ngamalo Twal? Akwai kede mwolo kur icana.”
42008029	En ewaco kamano pien oudo Yesu ociko tipo arac nono be wok tenge ki kome. (Pien i kare atot, oudo tipo arac nono make, di oko donyo dare adara di kotwee kede eriko kede epingo, do en oudo ecocoto gi di tipo nono ko mine eoto bedo i tim.)
42008030	Yesu oko penye be, “In nyingi ngai?” En eko dwoko be, “Ango nyinga Ekodet me isirikalen,” pien jwogi atot oudo otieko donyo i kome.
42008031	Di kiko donyo bako ne Yesu dog gi be kur eriam gi kioti kidony i bur atut wiriwir.
42008032	Oudo bin esipan me ipegei mogo tie kuno cam i bad moru; di kiko donyo bako ne Yesu dog gi be ewek gi kioti kidonyi i kom ipegei nogo; en eko yei ne gi.
42008033	Di do kiko wokun ki kom icuo nono, di kiko ot donyo i kom ipegei nogo. Di do esipan me ipegei oko bwangere ringo lor piny i nam di kiko lwiny iye.
42008034	Kakame jo kame oudo kwao ipegei oneno kede gikame otimere, kiko ringo ot tatamo kop nono i bomba kede i calo da.
42008035	Jo bin oko ot neno gikame otimere, di do kiko bino but Yesu, kiko udo icuo kame jwogi oudo oyai ki kome nono di bedo piny i nget Yesu, di engapo igoen, di wie da odoko ber; lworo oko mako gi.
42008036	Jo kame bin oneno gikame otimere oko tatamo ne gi epone kame kocango kede icuo kame jwogi oudo bin tie i kome nono.
42008037	Di do jo dedede me adulion kame bin oluko piny me Gerasene oko waco ne Yesu be eyai eot tenge kibut gi; piento lworo atek oudo otieko do mako gi. Di do Yesu oko donyo ii yee eko dok.
42008038	Icuo kame oudo koriamo jwogi ki kome nono oko kwano Yesu be eyei ne eda upere kede. Do Yesu oko dagi ne di ewaco ne be,
42008039	”In dok paco di iko tatamo ne jo gikaber kame Rubanga otimo ni.” " Di do icuo nono oko ot i kabedere dedede me bomba di etatamo ne jo twon gikame Yesu otimo ne.
42008040	Kakame bin Yesu odwogo kede, ekodet oko game, pien gin dedede oudo kitie dare.
42008041	Icuo moro kame nyinge Yairo oko bino kuno, en oudo ebedo ngatel me sinagoga; en eko poto piny i tien Yesu, di eko donyo bako doge ne Yesu be ot ture,
42008042	pien oudo etie kede nyare acel kenekene, kame mwaka mere romo tomon kiwie are, kame oudo iyapiyapi to. Kakame Yesu oudo tie ot kede, ekodet me jo oko donyo dire i kome ki bad dedede. "
42008043	Oudo dako moro da tie i kom gi kame oudo tie kede tuwo kame omio remo obedo ony ki kome pi mwakini tomon kiwie are, do di ngatamoro likame oko twero cange, bed bala oudo edudubo lim mere dedede but imuroko.
42008044	En eko bino ki cen ngei Yesu, di eko mulo lak egoe ka Yesu, cucuto di mol me remo mere nono oko cungo.
42008045	Yesu oko penyere be, “Ngai komula?” Di bin jo dedede odagi, Petero oko waco ne be, “Adwong, ekodet me jo opong kan oluki, gin en kame kitie didio in!”
42008046	Do Yesu oko waco be, “Tie ngat komula; pien ango aniang be twer oyai tenge ki koma.”
42008047	Kakame dako nono oniang kede kiber be kotieko ngene, en eko bino kede mielkom, eko poto piny i nyim Yesu. Di do en eko cako tatamo i nyim jo dedede gikame omio en emulo Yesu, kede epone kame en eko cango kede cucuto nono.
42008048	Yesu oko waco ne be, “Nyara, yei ni ocangi, ot kede mulem.”
42008049	Do di pwodi oudo etie yamo, icuo moro kowok ki paco me ngatel nono oko bino di eko waco be, “Nyari otieko to, kur bobo imeede lolo apwony.”
42008050	Do kakame Yesu owinyo kede kop nono, en eko waco ne Yairo be, “In kur ibed kede lworo; kenekene bed kede yei, di en eko bino doko ber.”
42008051	Kakame Yesu otuno kede i ot, likame eko yei ne ngatamoro donyo kede en i ot, kwanyo kenekene Petero, Yokana, kede Yakobo, karacel kede papa kede toto me atin.
42008052	Jo dedede oudo tie koko atin kitek; do Yesu oko waco ne gi be, “Kur ikokunu, en gire likame eto, do enino anina.”
42008053	Gin kiko donyo nyere, pien oudo kingeo be atin otieko to.
42008054	Do Yesu oko mako cing atin nono di eko waco ne be, “Atin, yai.”
42008055	Di cuny atin oko dwogo, esawa nono en eko yai malo; di Yesu oko waco be mi atin nono gimoro ecami.
42008056	Jonywal mege oko bedo kede ur atek; do en eko ciko gi be miero kur kiyami ne ngatamoro gikame otimere.
42009001	Yesu oko lwongo josiao mege tomon kiwie are dedede karacel, di en eko mino gi twer kede akarinikin me riamo jwogi dedede kede cango tuwo.
42009002	Di do en eko oro gi pi ot tuco kop i kom Ajakanut ka Rubanga kede cango jotuwo.
42009003	En eko waco ne gi be, “Kur imakunu gimoro ka itienu ot, kur imakunu ebela, amotoko ikapu, arabo cam moro, amotoko sente; doko ngatamoro kur mak esati ace.
42009004	Kame kogamo wu i paco moro, bedunu iye tuno yai.
42009005	Do karamoroni kalikame kogamo wu iye, kame itienu yai ki bomba nono, tetengunu adae ki tienu pi bedo bala ijura kame pido gi.” "
42009006	Josiao oko yai, kiko ot di kibeo i calo acelacel, di kitero Kop Aber kede di kicango jotuwo i kabedo dedede.
42009007	Erode, kame bin obedo ngatel oko winyo kop i kom gikame oudo otimere dedede, di wie oko dubere, pien oudo doko jo mogo tie waco be Yokana Ngaibatis en kame bin koyaruno kikom jo oto;
42009008	do mogo oudo waco be Elia en kame oneeno, kede icegun oudo waco be ngat acel kikom inabin kariki sek en kame oyaruno. "
42009009	Di Erode oko waco be, “Ango bin atieko mino kongolo ngut Yokana; do ngai bobo ine kame ango atie winyo di jo yamo kop i kome noni?” " En eko donyo mono epone me nene.
42009010	Joor oko dwogo di kiko tatamo ne Yesu gi dedede kame gin kitimo. Yesu di do oko tero gi kargi ken gi i bomba kame kolwongo be Betesaida.
42009011	Kakame jo ongeo kede be Yesu oudo tie ot Betesaida, gin kiko lube kuno, di en eko gamo gi, di eko donyo yamo ne gi kop i kom Ajakanut ka Rubanga, doko di ecango jo kame oudo tuwo.
42009012	Kakame oudo piny do tie yuto kede, josiao mege tomon kiwie are oko bino bute di kiko waco ne be, " “Peruno jo ot i calere kede i miere kiyapiyapi, me wek kitwer udo kabuto kede gimoro me acama, pien wan otienu kakoling.”
42009013	Do Yesu oko waco ne gi be, “Wun miunu gi gimoro kicami.” Di gin kiko dwoko ne be, “Wan otie kede mugati kany kede deknam are kenekene. Kwanyo ka imito be ooti owil ne jogi dedede cam.”
42009014	Cuo kame bin tie kuno dedede oudo buco romo tutumia kany. Di do Yesu oko waco ne josiao mege be, “Aso miunu jo bed piny i ikodeta me ot kany ot kany.” "
42009015	Di gin kiko timo kamanono, kiko mino jo dedede obedo piny.
42009016	Yesu oko kwanyo mugati kany kede deknam are nogo, en eko neno malo, di eko pwono Rubanga, eko tuturo gi, di eko mino gi but josiao mege pi popoko ne ekodet me jo.
42009017	Jo dedede oko cam di kiko yeng. Josiao oko coko cam kame oudo odong oko pongo ibukito tomon kiwie are.
42009018	Ceng moro acel di Yesu oudo tie ilega en kene, josiao mege da oudo tie kede kanono, en eko penyo gi be, " “Kara ber jo waco be ango en ngai?”
42009019	Gin kiko dwoko ne be, “Mogo waco be in en Yokana Ngaibatis, mogo be Elia, kede mogo waco be in ibedo ngat acel kikom inabin kasek kame nan oyaruno.”
42009020	En eko penyo gi be, “Do wun iwacunu be ango en ngai?” Petero oko dwoko ne be, “In en Kirisito ka Rubanga.”
42009021	Yesu oko ciko gi kitek be kur kiwac ne ngatamoro kop noni.
42009022	En eko waco ne gi be, “Wot ka dano miero bei i can atot; di joadongo me piny, jodongo me josaseredoti kede jopwony me Iswil ko bino dage, di kiko neke da. Ingei ceng me adek, di oko bino yaruno en.”
42009023	Kikano di do en eko waco ne gin dedede be, “Ka dano moro mito luba, poore kong en edagere kene, di eko riongo musalaba mere ceng dedede, di do en eko luba.
42009024	Pien ngat kame mito lako kuo mere, ebino rwenye, do ngat kame rwenyo kuo mere pi bedo ngat kame luba, ebino lake.
42009025	Kara bero nyo kame dano twero udo ka eudo gi dedede kame cunye mito i piny kan, do di eko kei kuo mere?
42009026	Pien ngat kame nan lewic make i koma, kede pi kop na, Wot ka dano da lewic bino make i kome i kare kame ebino dwogo kede di etie i deyo mere, kede i deyo ka Papa mere, kede me imalaikan kacil.
42009027	Ateteni ango awaco ne wu be, tie jo mogo kame nan tie kan, kalikame bino bilo to tuno di kineno Ajakanut ka Rubanga.”
42009028	Di do oromo bala ceng kanyauni ingei en waco kope nogi, Yesu oko kwanyo Petero, kede Yokana, kede Yakobo, di kiko ot yito malo i wi moru pi lego.
42009029	Kakame en oudo etie kede ilega, cal me nyime oko lokere. Di igoen mege oko doko tar liamaliam.
42009030	Gin kiko neno cuo mogo are, Elia kede Musa di tie yamo kede Yesu.
42009031	Gin bin kinyutere kede deyo, di kiyamo kede Yesu kop me to mere kame miero oudo ecobi i Yerusalem.
42009032	Petero kede jowote oudo nino obwono, omio kiko nino. Do kakame kicei kede, kiko neno deyo ka Yesu, kede cuo are kame oudo tie cungo kede en.
42009033	Esawa kame cuo nogo do oudo tie yai kede kibut Yesu, Petero oko waco ne Yesu be, “Adwong, eber pi wan bedo tie kan; wek do wan oger kimere adek kan, acel ne in, acel ne Musa, kede ace ne Elia.” Oudo Petero likame ngeo gikame etie waco.
42009034	Di pwodi oudo etie yamo, edou oko bino di oko umo gi pukupuk; lworo oko mako josiao kakame oudo edou tie umo gi kede.
42009035	Dwan oko wok ki edou di waco be, “Man en Woda, mera kame Ayero; winyenu!” "
42009036	Kakame do dwan otieko winyere kede, Yesu do oko dong kene. Josiao oko ling kede kop noni di likame kiko waco ne ngatamoro i kare nono gikame oudo kineno.
42009037	Oru mere, di Yesu otieko wok do piny ki wi moru nono karacel kede josiao mege nogo, en eko riamo kede ekodet adwong me jo.
42009038	Icuo acel oko redo kitek i dier ekodet di ewaco be, " “Apwony, akwai ipar pi woda, piento en ebedo atin na acel kenekene.
42009039	Tipo arac make di ko donyo mine koko kitek, di ko rete piny, di ko mine edonyo akwekwetun di buo kuao ki doge. Tipo nono ko tieko teko ki kom atin di likame eko bunyo weke.
42009040	Ango oudo akwao josiao ni be koto kiriame tenge, do likame kiko twero.”
42009041	Yesu oko dwoko ne gi be, “Wun lwak koparao me i kare ni, jo kame li kede yei, miero abed kede wu pi kare kame rom amene di akanyakino kede wu?” En eko waco ne icuo nono be, “Kel wodi nono kan.”
42009042	Do di pwodi awobi nono oudo tie bino, jwogi nono oko rete piny, di oko mine edonyo akwekwetun. Do Yesu oko coko tipo arac nono, di eko cango awobi nono, di do eko dwoke i cing papa mere.
42009043	Jo dedede oko bedo kede ur atek i kom twer ka Rubanga. Do di pwodi jo dedede oudo tie uro gi dedede kame Yesu otimo, en eko waco ne josiao mege be,
42009044	”Miunu kope nogi dony i yitu, pien kobino mino Wot ka dano i cing jo.” "
42009045	Do josiao mege likame oko niang kop noni; pien oudo kokano dwong mere kibut gi tetekeny kur kingei; doko da lworo oudo omako gi penyo Yesu kop noni.
42009046	Piem oko cakere i dierediere me josiao pi mito ngeno ngai en kame pire dwong kalamo kikom gi.
42009047	Kakame Yesu oniang kede gikame gin oudo kitie paro i cuny gi, en eko kwanyo atin atitidi, di eko mino ocungo i ngete.
42009048	En eko waco ne gi be, " “Ngat kame gamo atin atitidi kaman i nyinga, udo en egama; doko ngat kame gama, udo egamo ngat kame oora, pien ngat kalikame pire tek i diere wun dedede en kame pire dwong kalamo.”
42009049	Yokana oko waco ne be, “Adwong, wan oko neno icuo moro da di tie riamo jwogi i nyingi, do wan oko genge, piento en oudo likame ebedo ngat acel kikom wan jo kame olubi.”
42009050	Do Yesu oko dwoko ne gi be, “Kur igengenu, pien ngat kalikame ngakwor wu, udo en meru.”
42009051	Di do bin kare onoko me tere malo, Yesu oko do moko tam mere pi ot Yerusalem.
42009052	En eko oro jo okato anyim. Jo nogo bin oko ot kiko donyo i calo moro me Samaria pi koto iiko ne Yesu gi dedede cuto.
42009053	Do jo me kuno oko dagi game, pien oudo gin kitieko ngeno be Yesu oudo tie i yongayo mere me ot Yerusalem.
42009054	I kare kame josiao mege, Yakobo kede Yokana, oneno kede gi noni, kiko waco ne be, “Rwot, benyo, imito be olwong mac ki malo bin piny kan wang jo nogi?”
42009055	Do Yesu oko lokere oko coko gi. (En ewaco be, “Wun likame ingeunu epone me Tipo kame itienu kede, pien Wot ka dano likame obino pi tieko kuo me jo, do pi lako gi.”)
42009056	Di do Yesu karacel kede josiao mege oko ot i calo apat.
42009057	Di do bin Yesu kede josiao mege tie ot, icuo moro oko waco ne be, “Ango abino lubi kabedo dedede kame in ibino ot iye.”
42009058	Do Yesu oko waco ne be, “Ekwee tie kede bur me buto, winy me itela da tie kede ude gi, do Wot ka dano li kede kakame eromo pielo iye wie.”
42009059	Doko en eko waco ne dano ocelu da be, “Luba.” Do icuo nono oko waco ne be, “Rwot, weka ber aoti ayik papa na.”
42009060	Do Yesu oko dwoko ne be, “Wek jo oto en kame yik joe gi oto; do in ot itatamo kop i kom Ajakanut ka Rubanga.”
42009061	Bobo ngat acel da oko waco ne be, “Ango ayaro lubi Rwot; do weka ber kong aoti amot jo me tura.”
42009062	Yesu oko waco ne be, “Likame tie ngat kame mako kwerudiang di bobo engoloro cen, kame opoore pi donyo i Ajakanut ka Rubanga.”
42010001	Ingei mano, Rwot oko yero jo ace ot kanyaare kiwie are di eko oro gi are are pi kato anyim i bomban kede i adulion acelacel kame en oudo eyaro ot iye.
42010002	En eko waco ne gi be, “Kac tie dwong, do jotic nonok; pi mano legunu me wek Rwot won kac cwai jotic i kac mere.
42010003	Do wun otunu, ango atie oro wu bala romini i diere me ipeon.
42010004	Kur imakunu isau moro me sente, akadi ikapu moro, amotoko amuka; doko kur imotunu ngatamoro i yongayo.
42010005	Doko kame iyarunu donyo i ot moroni, cakunu kong waco be, ‘Mulem bed i ot ni.’
42010006	Ka dano kame maro mulem tie i ot nono, mulem wu bino dong i kome; aso ka li, mulem wu bino dwogo butu.
42010007	Doko bedunu i ot nono erume, di icamunu doko di imatunu gikame komio wu kiye; pien kopoore culo ngatic pi tic mere. Do kur idonyunu kokobo akokob ki ude.
42010008	Doko kame itiekunu donyo i bomba moroni di kiko gamo wu, camunu gikame koketo i nyimu;
42010009	cangunu jotuwo kame tie kuno, di ikounu waco ne jo kame tie kuno be, ‘Ajakanut ka Rubanga do otieko doko iyapiyapi kede wu.’
42010010	Do kame idonyunu i bomba moroni di likame oko gamo wu, otunu i yote mege di ikounu waco be,
42010011	‘Kiton apua me bomba wu da kame oudo omoko i tien wa, wan otengo gi pi bedo bala ijura kame pido wu; doko da poore ingeunu be, Ajakanut ka Rubanga do otieko doko iyapiyapi.’
42010012	Awaco ne wu ateteni be, i ceng me ngolo kop, can me Sodoma bino bedo twaratwara kalamo can me bomba nono.
42010013	”Can nin bino bedo dwong benyo in Korasin! Doko can nida bino bedo dwong benyo in Betesaida! Pien ka koto tice me twer kame bin kotimo i diere wu oudo kotimo Taya kede Sidon, oudo koto jo me kuno bin otieko swilaro sek, di kingapo giangapa me iturur.
42010014	Do i ceng me ngolo kop Rubanga bino bedo kede kisa but jo me Taya kede Sidon kalamo butun.
42010015	Aso in Kaperanaum, mam in oudo iparo be kobino tingi malo? In kobino dwoki piny i kabedo me jo oto!”
42010016	Yesu oko waco ne joor mege be, “Ngat kame yei winyo kop wu, udo ewinyo kop nango, doko ngat kame dagi wu, udo edagi ango, kede ngat kame dagi ango, udo en edagi ngat kame oora.”
42010017	Jo ot kanyaare kiwie are nogo oko dwogo kede kilel adwong di kiwaco be, “Rwot, kiton jwogi da oudo winyo wa pi nyingi.”
42010018	Yesu oko waco ne gi be, “Ango aneno Sitani di poto ki malo bala meny me kot.
42010019	Winyunu ber! Ango atieko mino wu twer me nyono twole kede ikilitona, kede me lono twer dedede me ngakwor, di likame gimoro ko twero mino wu awanon.
42010020	Do akadi kamano da, kur ilelunu pi man, be pien tipere areco owinyo wu, do lelunu pien kotieko wandiko nying wu i malo.”
42010021	Iesawa nono, Yesu oko lelo i Tipo Kacil di eko waco be, “Apwoyi, Papa, Rwot me malo kede lobo, pien in ikano gigi kibut jorieko kede joaniang, do iko nyuto gi ne idwe atino. Ebo, Papa, manono en epone kame in oudo imito be etimere kede.
42010022	”Papa na otieko mina gi dedede i cinga; likame tie ngatamoro kame ngeo Wod, kwanyo kenekene Papa; doko likame tie ngat kame ngeo Papa, kwanyo kenekene Wod, kede jo kame Wod yero pi nyuto ne gi Papa.”
42010023	Yesu oko lokere but josiao mege, di eko waco ne gi i mung be, “Etie kede winyo ngat kame wange neno gikame wun inenunu.
42010024	Pien awaco ne wu be, inabin atot kede abakai da oudo bin mito neno gikame wun inenunu, do likame kiko neno; doko oudo kimito winyo gikame wun iwinyunu, do likame kiko winyo.”
42010025	Ngapwony me Iswil oko yai malo pi tamo Yesu di ewaco be, “Apwony, nyo kame apoore timo pi udo kuo me nakanaka?”
42010026	Yesu oko penye be, “Nyo kame kowandiko i Iswil? Esomere benyo?”
42010027	En eko dwoko be, “Mar Rwot Rubanga ni kede cunyi dedede, kede kuo ni dedede, kede teko ni dedede, kede tam ni dedede; di iko maro ngakio ni bala kite kame imaro kede komi keni.”
42010028	Yesu oko dwoko ne be, “Idwoko kiber; nan ida do tim kamanono di iko bino kuo.”
42010029	Do ngapwony me Iswil nono, pi mito nyuto be en eber, en eko bobo penyo Yesu be, “Do ngakio na en ngai?”
42010030	Yesu oko dwoko ne be, “Oudo bin tie icuo moro kame owok ki Yerusalem etie ot Jeriko, en eko riamo kede joyak. Jo nogo oko tako igoen ki kome di kiko bunge, di kiko ot kiweke di ewile.
42010031	Kikano Ngasaseredoti oko ngoole di elubo yongayo acel nono, do kakame eneno kede icuo nono, en eko dapo ki tenge.
42010032	Ngalebi da oko bino iepone acel nono, do kakame etuno kede kuno, en eko neno icuo nono, eda eko dapo ki tenge.
42010033	Do Ngasamaria moro oko bino, di eda oudo etie i sapali mere; kakame etuno kede i nget icuo nono, en enene di eko bedo kede cuny me kisa i kome,
42010034	en eko ot bute di eko donyo twetweo aporeso mege, di eonyo iye mo kede bwini. En eko do tingo icuo nono eketo i wi asigira mere, di eko tere i ot kame kodaro kiye wele, en eko donyo gwoke ki kuno.
42010035	Oru mere en eko kwanyo denari mege are, di eko mino ngat kame daro ot me wele di ewaco ne be, ‘In gwok dano no kiber, do ka cul mere okalamo, ango abino dwogo ako culi sente korem.’ “
42010036	Yesu oko penye be, “Nan do in iparo be ngai kikom jo adek go en kame obedo ngakio me ngat kame joyak obungo nono?”
42010037	Ngapwony me Iswil nono oko dwoko be, “Ngat konyuto cuny me kisa bute.” Yesu oko waco ne be, “Ida oti itim kamanono.”
42010038	Di oudo kitie ot, Yesu oko donyo i calo moro, di dako moro kame nyinge Marita oko game i ode.
42010039	Marita oudo tie kede amimere kame nyinge Maria, kame oudo tie bedo piny i tien Yesu di ewinyo pwony mere.
42010040	En oudo tic me gwoko wele odie; omio eko ot but Yesu di eko waco ne be, “Rwot, mam in likame iparo be amina ni oweka timo tice kena? Wac ne ber ebin ekonya.”
42010041	Do Rwot oko dwoko ne be, “Marita, Marita, in kom itie kede par kede lole pi gi atot;
42010042	do gi acel kenekene en kame mitere; Maria otieko yero gikaber kalikame kobino kwanyo tenge kibute.”
42011001	Ceng moro acel Yesu oudo tie lego i karamoro. Kakame etieko kede lego, ngat acel kikom josiao mege oko waco ne be, “Rwot, pwony wa epone kame opoore lego kede, bala kite kame bin Yokana da opwonyo kede josiao mege.”
42011002	En eko waco ne gi be, “Kame itienu ilega, wacunu be, ‘Papa, nyingi bed me awora. Wek Ajakanut ni bin.
42011003	Mi wa ceng acelacel cam wa me buli ceng.
42011004	Sasiro wa ki dub wa, pien wada osasiro jo dedede kame timo ne wa kirac. Kur iwek wa opot i atama.’ “
42011005	Yesu oko waco ne josiao mege be, “Ka koto itie kede ngawoti di iko yai ot bute i dier iwor, di iko waco ne be, ‘Diera, akwai ber imia mugati adek,
42011006	pien ngawota moro nan ongoole na, do ali kede giacama moro kame aromo mine.’
42011007	Di do dieri nono ko dwoko ni di etie i ode be, ‘Kur ilola! Ango atieko cego ekeko, doko ango karacel kede idwe na otieko buto. Ango likame bobo atwero yai pi mini gimoro!’
42011008	Amito waco ni be, akadi kono lono dagi yai pi mini gikame in imito be pi in ibedo adieru mere, do en eyaro yai di eko mini gikame in imito, pien udo icobuno en.
42011009	”En komio ango awaco ne wu be: kwaunu, kobino mino wu; mounu, ibinunu udo; kukungunu ekeko, kobino yabo ne wu.
42011010	Pien ngat kame kwao, komie; ngat kame mo, eudo; doko ngat kame kukungo ekeko, kobino yabo ne.
42011011	Ngai kikom wu ka atin mere openye deknam en emio twol?
42011012	Arabo ka atin mere okwae abe, en emio ekiliton?
42011013	Aso, ka do ber wun jo areco ingeunu mino idwe wu giamia abeco, do kalamo mano tien adi en kame Papa wu kame tie i malo bino mino kede Tipo Kacil but jo kame kwae?”
42011014	Yesu oudo tie riamo jwogi kame lebe oto; kakame jwogi nono oyai kede tenge, icuo kame oudo lebe oto nono oko do cako yamo, di ekodet oko uro twatwal.
42011015	Do jo mogo kikom gi oko waco be, “Kom eriamo jwogi kede twer kowok kibut Belsebul, ngadwong me jwogi.”
42011016	Do jo mogo kikom gi oudo mito tamo Yesu, omio kiko penye be emi gi gianena moro kame yai ki malo.
42011017	Do pien Yesu oudo ngeo tam gi, omio en eko waco ne gi be, “Ajakanut acelacel kame pokere, di kiko donyo dagere, likame karuno cungo; doko da, paco kame jo opokere kiye di kiko donyo dagere, paco nono tur.
42011018	Doko ka Sitani dagere kede Sitani, ajakanut mere twero cungo benyo? Pien wun iwacunu be Belsebul en kame mio ango twer me riamo jwogi.
42011019	Do nan ka Belsebul en kame mio ango twer me riamo jwogi, idwe wun do udo twer me riamo gi kibut ngai? Pi mano, idwe wun en kame bino do ngolo ne wu kop.
42011020	Do ka twer ka Rubanga en kame mio ango ariamo jwogi, udo do Ajakanut ka Rubanga otieko tuno butu.
42011021	”Aso, ka dano atek, kame tie kede jame me yi kame romo daro ode kiber, jame mege bedo i mulem.
42011022	Do ka ngat atek loe osure di oko bwone, en etero jame me yi kame oudo en egeno nogo dedede, di eko popoko jame kame eyako nogo.
42011023	”Ngat kalikame tie keda, udo edaga; doko ngat kalikame coko keda, udo en esasaro.
42011024	”Kame tipo arac otieko do yai ki kom dano, ebeo i adulion otuo di emo kakame eromo wei iye. Do ka likame eudo, en ewaco be, ‘Ango ayaro dok i oda kame awok kiye.’
42011025	Kame en edwogo, ebino udo ode no di koweo ie, doko di koike kiber.
42011026	Di do en eko ot di eko kelo tipere kanyaare icegun areco kalamo en, gin kiko donyo di kiko bedo kuno; di kuo me dano no ko bino doko rac kalamo kite kame oudo etie kede i agege.”
42011027	Ingei tieko yamo mere, dako moro bin oko woto dwane ki dier ekodet di ewaco be, “Etie kede winyo dako konywali kede kodoti.”
42011028	Do Yesu oko dwoko be, “Do kame kalamo mere, kitie kede winyo jo kame winyo kop ka Rubanga di kiko lubo!”
42011029	Di oudo ekodet tie meede doko dwong, Yesu oko cako waco ne gi be, “Jo me i kare ni obedo jo kame timo tim areco; gin kimito gianena, do likame tie gianena moro kame koyaro mino gi, kwanyo kenekene gianena kotimere ne Yona.
42011030	Pien bala kite kame riki Yona obedo kede gianena but jo me Ninebe, Wot ka dano da bino bedo kamanono ne jo me i kare ni.
42011031	I ceng me ngolo kop, abaka adako me tetu piny bino cungo kede jo me i kare ni di en eko pido gi, piento en bin eyai ki ajikini me lobo kakabor, pi bino winyo kop me rieko kibut Abaka Sulumani; do nenunu otienu kan kede ngat kame pire tek kalamo Sulumani.
42011032	I ceng me ngolo kop, jo me Ninebe bino cungo di kipido jo me i kare ni; pien gin bin kiko swilaro i kare kame kiwinyo kede kop kame Yona otatamo; aso di nan ngat kame pire dwong kalamo Yona tie kan.
42011033	”Likame tie dano moro kame cwinyo etala di eko kano, arabo eko umo kede ebukit; do eketo kakame idelelei tetekeny jo kame donyo i ot twer neno lero.
42011034	Wangi tie bala etala me komi. Ka wangi tie kiber, komi dedede do udo tie i lero; do ka wangi odubere, komi dedede udo do tie i colo.
42011035	Pi mano, poore igwokerenu, wek lero kame tie i komu kur lokere dok colo.
42011036	Ka komi dedede tie kede lero, di likame tie karamoro kiye kame tie i colo, en dedede ebino rieny bala kite kame etala kede asara mere rieny kede eko mini lero.”
42011037	I kare kame Yesu otieko kede yamo mere, Ngaparisayo moro oko lwonge cam; di do eda eko donyo i ot di eko bedo piny kacam.
42011038	Do Ngaparisayo nono oko uro twatwal pi neno Yesu di ocako cam abongo lwoko cinge.
42011039	Di Rwot oko waco ne be, “Wun Iparisayon ilwokunu ngei ikopo kede ngei bakuli, do di cunyu opong kede amao kede gikareco.
42011040	Wun jomingo! Mam ngat kotimo ooko en kotimo kiton ie da?
42011041	Do miunu gikame tie i ikopon kede i bakulin bala giamia but jocan, di gi dedede ko doko cil di lubere kede kwer wu.
42011042	”Do itienu i can wun Iparisayon! Piento wun imiunu acel i kom tomon me otigo kede amalakwang, kede epone me deke angweda dedede, do di likame iparunu pi ateni kede amara ka Rubanga; magi en gikame oudo wun koto ipoorenu timo abongo weko apat.
42011043	”Itienu i can wun Iparisayon; pien wun imarunu bedo i komini me wor i sinagogan, kede be di jo moto wu kede wor i atalen.
42011044	Itienu i can! Pien icalunu bala atesin kalikame neeno, kame jo beo ki wi gi di likame kingeo.”
42011045	Ngat acel kikom jopwony me Iswil oko dwoko ne be, “Apwony, kame iyamo kamano, udo inywaro wada.”
42011046	Di Yesu oko dwoko be, “Itienu i can uda jopwony me Iswil! Pien wun idiunu jo yeno yec apek kalikame kitwero yeno, do di likame tie ngatamoro kikom wu kame rieo akadi lwete acel me mulo yec nogo.
42011047	Itienu i can pien wun igerunu atesin me inabin kame joakwari wu bin oneko.
42011048	Pi mano, wun ikomu itienu ijurak, doko iyeunu kede tice kame bin joakwari wu otimo; pien gin bin kineko inabin, di nan wun ikounu gero atesin gi.
42011049	Pi mano, rieko ka Rubanga da bin owaco be, ‘Abino cwano ne gi inabin kede joor, mogo kikom gi gin kibino tidilo di kiko neko da,’
42011050	tetekeny remo me inabin dedede kame bin ony cako ki agege me cweno piny, wek mari i wi jo me i kare ni,
42011051	cako ki remo ka Abel, tuno kede i remo ka Sakaria, kame bin koneko i dierediere me alutari kede kabedo kacil me tempulo. Ebo, ateteni awaco ne wu be, kobino culo kwor nono i kom jo me i kare noni.
42011052	”Itienu i can wun jopwony me Iswil! Pien wun ikanunu isumilito kame yabo ekeko me ngec, do uda kikomu likame ikounu donyo iye, doko ikounu gengo jo kame oudo tie donyo iye da.”
42011053	Kakame Yesu oyai kede ki kuno di do etie ot, jopwony me Iswil kede Iparisayon oko cako dine kitek di kipepenyo en kope atot,
42011054	di oudo kimomoo kope me doge pi mito make kede.
42012001	I kare no di ekodet me jo kame oudo romo tutumian kede tutumian ocokere karacel, kame oko mino oudo do kitie nyonyono jo icegun; me agege mere, Yesu oko cako waco ne josiao mege be, “Gwokerenu kikom arup me Iparisayon, kame obedo ecuke gi.
42012002	Likame tie gimoro kame koumo, kalikame kobino nyuto kakaler, doko likame tie gimoro kame kokano kalikame bino ngere.
42012003	Pi mano, gimoroni kame iyamunu i kakacol, kobino winye i lero, doko kope kame iweweunu i mung i agola, kobino tatamo gi ki wi ude.
42012004	”Jowota, awaco ne wu be, kur ibedunu kede lworo i kom jo kame neko kom, di likame kiko twero doko timo gimoro ingei mano.
42012005	Do ango ayaro kwenyaro wu i kom ngat kame poore ilworunu: lworunu Rubanga, ngat kame ingei neko etie kede twer me uco i geana. Ebo, awaco ne wu be lworenu!
42012006	”Mam omobilo kany kocato pi siringi are? Do di likame tie acel moro kikom gi kame wi Rubanga wil kede.
42012007	Kiton yer me wi wu da kotieko maro. Kur ibedunu kede lworo moro; pien wun piru tek kalamo omobilo atot.
42012008	”Aniango wu be, ngat acelacel kame tuco i nyim jo be en ebedo ngat kame luba, Wot ka dano da bino tuco be en engee i nyim imalaikan ka Rubanga;
42012009	do ngat kame bino daga i nyim jo, Wot ka dano da bino dage i nyim imalaikan ka Rubanga.
42012010	”Doko ngat acelacel kame yamo kop arac i kom Wot ka dano, kobino sasiro en, do ngat kame yamo kop me anywar i kom Tipo Kacil, likame kobino sasiro en.
42012011	”Doko kame kikelo wu pi pido wu i sinagogan, arabo i nyim jotel, amotoko i nyim wegi twer, kur ibedunu kede par i kom gikame ibinunu dwoko, arabo epone me dwoko, amoto gikame ibinunu waco;
42012012	pien Tipo Kacil bino pwonyo wu iesawa nono gikame ipoorenu waco.”
42012013	Icuo acel oko waco ki dier ekodet be, “Apwony, wac ne omina pok keda jame kame wan osikao.”
42012014	Do Yesu oko dwoko ne be, “Ngawota, ngai en komia twer me bedo ngangolkop arabo ngat kame poko ne wu jame?”
42012015	Di en eko waco ne gi be, “Gwokerenu ki kom par dedede me jame; pien likame kuo me dano cungo i kom rom me jame kame en etie kede.”
42012016	Di Yesu oko tatamo ne gi agole moro be, “Lobo me icuo ngabar moro bin oceko ne cam atot adikinicel;
42012017	en eko donyo do paro i cunye kene be, ‘Abino timo benyo? Pien likame tie karamoro kame aromo keto iye cam na gi dedede.’
42012018	Di do en eko waco be, ‘Ango nan do abino timo kaman, ayaro tuturo dere na gi, di ako gero adongodongo mege, en kame ako do coko iye cam na kede jame na dedede.
42012019	Di do ako waco i cunya kena be, nen atie do kede jame dedede abeco kame amito pi mwakini atot. Wek do aud alakanar, acami, doko amati, di ako bedo kede yomcuny.’
42012020	Do Rubanga oko waco ne be, ‘Ngamingo, iwor me tin noni komito kwanyo kuo ni; nan do jame kame in idiato go bino bedo me ka ngai?’ “
42012021	Di do Yesu oko ngetakino yamo mere di ewaco be, “Gi noni en kame bino timere ne dano kame diato abar mere pire kene, do di likame ebaro i nyim Rubanga.”
42012022	Di Yesu oko waco ne josiao mege be, “Pi mano, ango awaco ne wu be, kur ibedunu kede par pi kuo wu, pi gikame ibinunu camo, arabo pi komu, pi gikame ibinunu ngapo.
42012023	Pien kuo pire tek kalamo cam, doko kom pire tek kalamo giangapa.
42012024	Nenunu ber agak, gin likame kicuo kodi, doko likame kikao da; gin ki li kede ude me kano cam arabo dere, do Rubanga pito gi. Do wun piru tek kalamo winy tien adi!
42012025	Ngai ber kikom wu, pi bedo kede par atot, etwero medo ceng mege me kuo?
42012026	Ka ber in likame itwero timo gikame titidi no, pinyo kame mio ibedo kede par pi jame ace?
42012027	Neningo ber kite kame ature me itela dongo kede; gin likame kipuro, doko likame kiwio ausi. Do awaco ne wu be, akadi Abaka Sulumani kede deyo mere dedede oudo likame ngapere bala ature nogo.
42012028	Aso, ka Rubanga ngapo lum kame kuo i itela tin, diki di doko oko wango gi i mac, nan do ebino ngapo wu kalamo gin tien adi. Yei wu tin nok benyo!
42012029	”Pi mano, kur ibedunu mono giacama kede giamata, doko kur ibedunu kede par i cunyu.
42012030	Pien atekerin me piny mo gi nogi, doko Papa wu ngeo be wun imitunu gi nogi. "
42012031	Do akaka mano, mounu kong Ajakanut ka Rubanga, di do gigi da ko bino bedo megu.
42012032	”Kur ibedunu kede lworo, in ekodet atitidi, pien Papa wu tie kede yomcuny pi mino wu Ajakanut.
42012033	Catunu jame wu di ikounu konyo kede jocan; bedunu kede isaun kalikame twero ti me sente, di ikounu kano abar wu malo kakame kei li kiye, kakame ngakuwo likame twero tuno iye, akadi ajekel da likame twero dubo gi kiye.
42012034	Pien kakame abar ni tie iye, en kame cunyi da bino bedo iye. "
42012035	”Bedunu di itiekunu iikere pi tic, doko di italan wu tie liel,
42012036	di itienu bala jo kame tie kuro dwogo me ngadwong gi ki ebaga me nyom, tetekeny kame edwogo di eko kukungo ekeko, kitwero yabe oyotoyot.
42012037	Kitie kede winyo jotic kame ngadwong gi bino dwogo di eko udo gi di kineeno; ateteni awaco ne wu be, en ebino dolo egoe mere etweo i piere di eko mino gi kibedo piny kacam, di eko poko ne gi cam.
42012038	Jotic nogo tie kede winyo ka ngadwong gi nono bino udo gi di kitieko iikere, akadi edwog i dier iwor amotoko obai.
42012039	Do miero ingeunu be, koto di oudo won ot ngeo esawa kame ngakuwo oyaro bino kede, oudo koto egwokere di likame eko weko koturo ode.
42012040	En komio uda miero ibedunu di itiekunu iikere, pien Wot ka dano bino ngoole dwogo iesawa kame wun likame ingeunu.”
42012041	Petero oko penyo Yesu be, “Rwot itie yamo agole noni pi wan kenwa, arabo pi jo dedede?”
42012042	Rwot oko dwoko ne be, “Ngai ber en kame ngagwok kame genere doko di eriek, kame ngadwong mere kete daro ode kede jame dedede kame tie iye, pi mino jotic icegun cam iesawa kopoore?
42012043	Etie kede winyo ngatic nono ka ngadwong mere bino dwogo ko ude di etie timo kamanono.
42012044	Ateteni awaco ne wu be, en ebino keto ngatic nono pi lono jame mege dedede.
42012045	Do ka ngatic nono oko cako yamo i cunye kene be, ‘Ngadwong na likame oyaro dwogo sek,’ di do en eko cako bungo jotic icegun acuo kede amon, di eko donyo gire cam kede amata di emer,
42012046	ngadwong me ngatic nono bino ngoole dwogo i ceng kalikame en egeno be eromo dwogo iye kede iesawa kame en ekwia, di eko bino mine alolalola atek di eko ribe i kom jo kalikame genere.
42012047	”Doko ngatic kame oudo ngeo gikame ngadwong mere mito, do di likame en eko iikere arabo timo, kobino bunge adikinicel.
42012048	Do ngatic kalikame oudo ngeo gikame ngadwong mere mito, di en eko donyo timo gikame romo mino kobunge, kobino bunge momot. Pien ngat kame komio atot, kobino penyo atot da kibute; doko ngat kame kogeno kede atot, kobino da penyo atot kalamo kibute.”
42012049	Di Yesu oko waco be, “Ango abino pi kelo mac i lobo, do oudo amito be koto nan di etieko cako liel.
42012050	Ango atie kede batisimu kame kopoore batiso ango kede, do cunya li kede anapakin tuno kede di etieko cobere!
42012051	Iparunu be ango abino pi kelo mulem i lobo? Awaco ne wu be li gire, kom ango akelo apokapoka.
42012052	Pien cako nan, paco kame jo tie iye kany bino pokere, jo adek bino dagi jo are, di jo are da ko bino dagi jo adek.
42012053	Papa bino dagi wode, doko awobi da bino dagi papa mere; toto bino dagi nyare, di nyako da ko dagi toto mere. Toto me awobi bino dagi dako ka wode, doko dako me awobi da bino dagi toto me cware.”
42012054	Doko Yesu oko waco ne ekodet me jo be, “Ka wun inenunu idoun di tingere malo ki tetu tim, esawa nono di icakunu waco be, ‘Kot oyaro cwei’; doko di eko cwei da.
42012055	Doko ka inenunu yamo kame buko di wok ki tetu piny, iwacunu be, ‘Piny do oyaro doko liet’; doko di eko timere da.
42012056	Wun joecuke! Ingeunu gonyo dwong me gikame tie timere ka inenunu cal me malo kede me piny, do pinyo ber komio likame itwerunu neno kare noni di ikounu ngeno gonyo dwong me gikame tie timere?”
42012057	Yesu doko oko waco be, “Pinyo ber komio likame wun itwerunu ngeno poko gikaber?
42012058	Ka itie ot i nyim ngangolkop di itie upere kede ngat kame tie pidi, tamakino kede teko pi ber poro kede kop i yongayo me wek kur eteri i nyim ngangolkop, di ngangolkop ko mini i cing sirikale kame ko bino rwaki i otkol.
42012059	Awaco ni ateteni be, likame ibino wok ki kuno tuno kede di iculo sente dedede kame kotangi kede.”
42013001	I kare nono oudo jo mogo tie kuno, gin kiko waco ne Yesu kop i kom Jogalilaya mogo kame bin Pilato oudo omio koneko, di oko nyalo remo gi kede giayala gi.
42013002	Di Yesu oko penyo gi be, “Iparunu be Jogalilaya nogi oudo obedo jodubo twatwal kalamo Jogalilaya icegun, komio kineno can kamano?
42013003	Ango awaco ne wu be, likame kamano; pi mano ka likame iswilaronu, uda dedede ibinunu to kamanono.
42013004	Arabo jo tomon kiwie kanyauni kame bin gedo abor malo me Siloam opoto i kom gi oko neko gi; iparunu be mano bin otimere pien gin do oudo kibedo jodubo areco kalamo jo dedede kame bin bedo Yerusalem?
42013005	Ango awaco ne wu be, likame kamano; aso ka likame iswilaronu, uda dedede ibinunu to kamanono.”
42013006	Di Yesu oko tatamo ne gi agole ni be, “Oudo tie icuo moro kame opito yat epigi i poto mere; en eko bino mono anyakini mogo kiye, do likame eko udo moro.
42013007	En eko waco ne ngatic me poto mere nono be, ‘Neningo, oromo nan mwakini adek di ango abino mono anyakini ki yat epigi no, do likame audo moro. Nan do tonge piny; pinyo komio edong dubo lobo.’
42013008	Do ngatic me poto nono oko dwoko ne be, ‘Adwong, likame kamano, weke ber bobo ebed pi mwaka ni do kenekene, ango ber kong abok lobo mogo i dude kede aony bolia moro i dude.
42013009	Ka en eko nyak mwaka no, udo ber; do ka li, iko bino tonge piny.’ “
42013010	Ceng Sabato moro acel, Yesu oudo tie pwony i sinagoga.
42013011	Dako moro oudo tie kuno kame tipo areco oudo omio angwal pi mwakini tomon kiwie kanyauni; en oudo ekude di likame bobo etwero cungo di eriere da.
42013012	Kakame Yesu bin onene kede, eko lwonge di eko waco ne be, “Dako ni, in do kotieko gonyi ki angwal ni.”
42013013	Yesu oko keto cinge i wi dako nono, cucuto di eko cungo malo di eriere, di do en eko donyo pako Rubanga.
42013014	Do ngadwong me sinagoga cunye oko wang, pien oudo Yesu ocango dano Ceng Sabato. En eko waco ne jo be, “Tie ceng kanyape kame jo poore timo kede tice; bianu i ceng nogo di oko cango wu, do weko bino Ceng Sabato.”
42013015	Di Rwot oko dwoko be, “Wun joecuke, ngai kikom wu likame gonyo twon arabo asigira mere di eko tero ot mato pii Ceng Sabato?
42013016	Do dako no, akwar Aburaam, kame Sitani oudo otweo pi mwakini tomon kiwie kanyauni, pinyo kame mio likame kogonye Ceng Sabato?”
42013017	Kop mere kame edwoko nono oko mino lewic omako jokwor mege; jo dedede di do oko bedo kede kilel pi gi dedede me deyo kame Yesu oudo otimo.
42013018	Di do Yesu oko penyere be, “Ajakanut ka Rubanga ber cal bala nyo? Doko da, abin apore kede nyo?
42013019	En ecal bala nyige me karadali, kame dano moro otero di eko ot cuno i poto mere; en eko dongo di eko doko yat adwong kame winy apor oko bino gero ude gi i ajange mege.”
42013020	Di bobo Yesu oko penyere be, “Abino poro Ajakanut ka Rubanga kede nyo?
42013021	En ecal bala arup kame dako juko di eko nyalo kede mokalos me gipim adek, tuno kede di en eko mino mokalos lung buuno.”
42013022	Yesu oudo tie ot tetu Yerusalem; en eko donyo bebeo i bomban kede i calere di epwonyo jo.
42013023	Di ngatamoro oko penye be, “Rwot, mam jo anonok en kame bino udo alako?” Yesu oko dwoko ne gi be,
42013024	”Timunu teko twatwal pi donyo kiye ekeko adiding; pien awaco ne wu be, jo atot bino mito donyo i Ajakanut ka Rubanga, do likame kibino karuno.
42013025	Pien kame won ot otieko yai malo di eko cego ekeko mere, wun ibinunu dong cungo ooko di ikukungunu ekeko di iwacunu be, ‘Rwot, okwe yab wada,’ do en ebino dwoko ne wu be, ‘Ango akwia kakame wun iwokunu kiye.’
42013026	Di do wun ikounu donyo waco be, ‘Wan ocamo di omato da karacel kede in, doko in ipwonyo i miere wa.’
42013027	Do en ebino waco ne wu be, ‘Awaco ne wu be, ango akwia kakame wun iwokunu kiye; orwaunu tenge kibuta, wun jo kame timo tim areco!’
42013028	Di wun ikounu bino koko kitek kede mwodo lak ka inenunu Aburaam, Isaka, Yakobo kede inabin dedede di kitie i Ajakanut ka Rubanga, do di wun kouco wu ooko.
42013029	Jo bino wok ki tetu kide, kede ki tetu tim, ki tetu malo kede ki tetu piny, di kiko bedo kacam i Ajakanut ka Rubanga.
42013030	Di do jo mogo kame nan tie me ajikini ko bino bedo me agege; jo mogo kame nan tie me agege ko bino bedo me ajikini.”
42013031	Esawa nono, Iparisayon mogo oko bino, kiko waco ne Yesu be, “In poore iyai iko ot tenge ki kan, pien Erode mito neki.”
42013032	Do en eko dwoko ne gi be, “Otunu iwacenu ekwee no be, ‘Ango atie riamo jwogi kede cango jo tin kede diki, do i ceng me adek, ango ako bino tieko tic na.
42013033	Do ango miero ameede kede ot na tin kede diki, kede ceng alubo mere; pien likame poore enabi to ooko me Yerusalem.’
42013034	”Okwe in Yerusalem, Yerusalem! In bomba kame neko inabin, doko ididipo jo kame Rubanga ooro buti! Tien atot ango oudo amito be koto arukumo idwe ni bala kite kame gweno rukumo kede idwe mege i bwome, do in iko dagi na!
42013035	Pi mano, Rubanga otieko weko ni odi. Doko nan awaco ni be, likame ibino nena bobo tuno kede i kare kame in ibino waco kede be, ‘Etie kede winyo ngat kame bino i nying Rwot.’ “
42014001	Ceng Sabato moro acel, di Yesu oudo ooto cam i ot me ngapug moro kame oudo obedo Ngaparisayo, jo oko donyo ngine pi mito ngeno gikame en eyaro timo.
42014002	Icuo moro kame oudo tie kede tuwo me aurakom oko bino but Yesu.
42014003	Di Yesu oko penyo jopwony me Iswil kede Iparisayon be, “Iswil yei ne wa cango jo Ceng Sabato arabo li?”
42014004	Do likame kiko dwoko ne kop moro. Di do Yesu oko mako icuo nono, di eko cange, eko waco ne be eoti.
42014005	Yesu bobo oko penyo gi be, “Ngai kikom wu ka etie kede atin, arabo twon mere, di eko poto i kulo moro atut, likame eoto cucuto eko wane ooko Ceng Sabato?”
42014006	Do likame kiko twero dwoko ne kop moro.
42014007	Yesu oko neno epone kame wele oudo tie yero kede kabedere me wor, di en eko waco ne jo kame bin kolwongo agole be,
42014008	”Ka olwongi i ebaga me nyom, kur i ot bedo i kabedo me wor, pien cengemogo udo kolwongo ngatamoro kame pire tek kalamo in,
42014009	di ngat kolwongo wu nono ko bino di eko waco ni be, ‘Yai iwek kom no ne dano ni’; di do in iko bino udo lewic adwong me cako dak bobo ot kabedo apiny.
42014010	Do ka kolwongi, oti iko bedo kabedo apiny, tetekeny kame ngat kolwongi obino, etwero waco ni be, ‘Diera, yai ikob kabedo amalo.’ Mano bino mini wor i nyim wele wadu kame tie kedi kacam.
42014011	Pien ngat kame tingere kene, kobino dwoke piny, do ngat kame mwolere, kobino tinge malo.”
42014012	Di bobo Yesu oko waco ne icuo kame bin olwonge i ode nono be, “Kame iyaro lwongo jo pi cam me iceng arabo me otieno, kur ilwong jowoti arabo imiegu ni, amotoko wade ni, arabo jokio ni kobaro, pien cengemogo gida kibino lunyo lwongi, iepone noni udo gin kitieko culi pi gikame in itimo.
42014013	Do kame iyaro tedo ebaga, lwong jocan, ingwalasa karacel kede imuduka,
42014014	di oko bino mini winyo, pien gin likame kikaruno culi. In kobino culi i kare me iyarun me jo opoore.”
42014015	Kakame ngat acel kikom jo kame oudo tie bedo karacel kede Yesu kacam owinyo kede kope nogi, en eko waco ne Yesu be, “Etie kede winyo ngat kame bino camo mugati i Ajakanut ka Rubanga!”
42014016	Do Yesu oko waco ne be, “Icuo moro oudo oiko ebaga adwong, en eko lwongo jo atot iye;
42014017	kakame esawa me camo ebaga do otuno kede, won ebaga nono oko cwano ngatic mere acel pi ot kwenyaro jo kame bin kolwongo be, ‘Bianu do, pien gi dedede do tie cuto.’
42014018	Do gin dedede kiko cako kwano be sasiro gi. Dano me agege owaco ne be, ‘Ango awilo lobo, kame poore aoti aneni; pi mano akwai isasiro ango.’
42014019	Ngat acel da bobo oko waco ne be, ‘Ango awilo twonin kame romo ayokon kany; miero aoti atam tweno gi kong; akwai isasiro ango.’
42014020	Di ngat acel da bobo oko waco be, ‘Ango pwodi anyomo dako anyoma, pi mano nan likame atwero bino.’
42014021	”Kikano ngatic nono oko dwogo, di eko dwoko ne ngadwong mere kope nogi dedede. Di do wangcuny oko mako won paco, en eko waco ne ngatic mere nono be, ‘Aso oti awakawaka i yote adongo kede i yote atitino me bomba, iko kelo jocan, ingwalasa, karacel kede imuduka.’
42014022	Ngatic nono oko dwoko be, ‘Adwong, gi dedede kame iwaco kotieko timo, do pwodi kabedo tie.’
42014023	Di ngadwong oko waco ne ngatic mere nono be, ‘Oti i gudo adongo kede i yote lango iko dino jo tetek pi bino, me wek oda pongi.
42014024	Pien amito waco ni be, likame bobo tie ngatamoro kikom jo kame bin kolwongo go, kame bino bilo cam me ebaga na.’ “
42014025	Ikodeta adongodongo me jo oudo tie upere kede Yesu; en eko lokere but gi di eko waco ne gi be,
42014026	”Ngat kame bino buta likame karuno bedo ngasiao na, kenekene kwanyo ka emara kalamo epone kame emaro kede papa kede toto mere, dako kede idwe mege, imiegu kede amiegu mege, ebo, kiton kuo mere da kikokome.
42014027	Ngat kalikame riongo musalaba mere di eko donyo luba, likame etwero bedo ngasiao na.
42014028	”Ngai kikom wu ka emito gero ot abor malo, likame ber ebedo piny di eko maro wel sente kame gedo mere no mito, me wek engei ka sente kame en etie kede romo tieko gedo?
42014029	Pien ka likame etimo kamanono, di en eko cako gedo di likame eko karuno tieko, jo dedede kame neno gedo nono bino nyere,
42014030	di kiwaco be, ‘Kom icuo ni ocako gedo da kiber, do bobo tieko oko bwone.’
42014031	”Arabo abaka mene, ka etie ot i yi kede abaka ocelu, likame ber ebedo piny di eko tamo ka en kede isirikalen mege tutumia tomon, etwero ot yi kede abaka ocelu kame tie kede isirikalen tutumia ot are?
42014032	Aso ka li, ebino oro jo mege pi ot riamo kede abaka ocelu nono di pwodi etie kakabor, pi kwane kop me mulem.
42014033	Pi mano, likame tie ngatamoro kikom wu kame twero bedo ngasiao na tuno kede di ejalo gi dedede kame etie kede.
42014034	”Kado ber; do ka tuto odoko bot, kotwero mine bobo edoko kec benyo?
42014035	En do udo likame bobo eber akadi ne lobo da, akadi me aketa i atukit me bolia; do en do kobwote obar. Ngat kame tie kede yite, wek ewinyi.”
42015001	Kikano jorar esolo kede jodubo dedede oudo tie nyiko but Yesu pi mito winyo kop mere.
42015002	Iparisayon kede jopwony me Iswil oko donyo ingungur di kiwaco be, “Icuo ni kom gamo jodubo, doko di ecamo kede gi.”
42015003	Di do Yesu oko yamo ne gi agole ni be,
42015004	”Ngai kikom wu, ka etie kede romini tol acel, di acel kikom gi oko rwenyo, likame eweko romini ot kanyangon kiwie kanyangon icegun ka i itela, di eko ot mono acel korwenyo nono tuno ude?
42015005	Kame eude, en erionge i ngute kede kilel.
42015006	Ka etuno i paco, en elwongo jowote, karacel kede jokio mege dedede, di eko waco ne gi be, ‘Lelunu karacel keda, pien audo oromo na kame oudo orwenyo.’
42015007	Iepone nono da, awaco ne wu be, kilel bino bedo dwong i malo pi ngadubo acel kame swilaro, kalamo pi jo ot kanyangon kiwie kanyangon kopoore, kame li kede gikame kipoore swilaro kiye.
42015008	”Arabo dako mene ka etie kede ogap tomon, di ogap acel kikom gi oko rwenyo, likame ecwinyo etala, di eko weno ot di emo kiber tuno kede di eude?
42015009	Aso, kame etieko ude, elwongo jowote kede jokio mege dedede karacel, di en eko waco ne gi be, ‘Lelunu karacel keda, pien audo ogap na kame oudo orwenyo ca.’
42015010	Iepone nono da, ango awaco ne wu be, imalaikan ka Rubanga bino bedo kede kilel adwong adikinicel pi ngadubo acel kame swilaro.”
42015011	Di Yesu oko waco be, “Oudo tie icuo moro acel kame tie kede awobe mege are.
42015012	Awobi atidi oko waco ne papa mere be, ‘Papa, mia iner na me jame nin.’ Di do icuo nono oko popoko jame mege ne awobe mege nogo.
42015013	Ingei ceng anonok, awobi atidi oko coko jame mege dedede, di eko yai ot i piny abor kakame en eko dudubo kiye jame mege dedede i kuo me atatai.
42015014	Kakame bin etieko dudubo kede gi dedede kame oudo etie kede, kec atek oko poto i piny nono, di do kuo oko cako doko tek ne.
42015015	Di en eko ot but icuo moro kame oudo obedo anywali me piny nono, icuo nono oko cwane pi ot gwoko ipegei mege.
42015016	En oudo cunye romo bedo yom pi camo aligo me muranga kame bin ipegei camo; do likame tie ngatamoro kame oko mine gimoro.
42015017	Do kakame wie oko yabere kede, en eko waco be, ‘Jotic ka papa na adi en kame camo cam di ko bwono gi, di ango ine atie kan ayaro to kec!
42015018	Ayaro yai ako ot but papa na, di ako waco ne be, Papa, ango atieko dubo i nyim Rubanga kede i nyimi;
42015019	ango do likame apoore pi in lwonga be wodi; tera do bala ngat acel kikom jotic ni.’
42015020	Di do en eko yai, di eko ot but papa mere. “Do di pwodi oudo etie kakabor, papa mere oko nene di oko bedo kede cuny me kisa i kome, di eko ringo bute, eko gwake i kore, di eko note.
42015021	Di wode oko waco ne be, ‘Papa, ango atieko dubo i nyim Rubanga kede i nyimi da; ango do likame apoore pi in lwonga be wodi.’
42015022	Do papa mere oko waco ne jotic mege be, ‘Susunyunu kelo ekanso aber ingapunu ne, di ikounu rwako epeta i lwete, kede ikounu ngapo ne amuka.
42015023	Di ikounu kelo etobait kame mio ingolunu, me wek ocamunu kede kilel;
42015024	pien woda ni oudo oto, do nan ekuo bobo; oudo erwenyo, do nan eudere.’ Di do jo oko cako camo ebaga.
42015025	”I kare kame gigo oudo tie timere kede, wode adwong oudo pwodi tie i poto; kakame oudo do etie dwogo kede di do enoko paco, en eko winyo wer kede miel me jo.
42015026	En eko lwongo ngatic acel, eko penye gikame oudo tie timere.
42015027	Ngatic nono oko dwoko ne be, ‘Omini atidi en kame odwogo, di papa ni oko neko ne etobait amio; pien eude di ekuo, doko di kome yot.’
42015028	”Do awobi adwong cunye oko wang, di eko dagi donyo i ot. Papa mere oko wok ooko di oko donyo ngangao en.
42015029	Do en eko waco ne papa mere be, ‘Neningo, mwakini gi dedede ango abedo timo ni tic, doko likame adagi winyo cik ni moro akadi acel; do in likame pwodi imia akadi atin diel moro da me wek acam ebaga kede jowota.
42015030	Do wodi ni, kame ocamo jame nin kede imalayan nan odwogo, di in iko ngolo ne etobait amio!’
42015031	Do papa mere oko dwoko ne be, ‘Okwe woda, in itie keda nakanaka, doko gi dedede kame ango atie kede obedo megi.
42015032	Oudo epoore ne wan tedo ebaga kede kilel, pien omini ni oudo oto, do nan ekuo; oudo erwenyo, do nan eudere.’ “
42016001	Di Yesu oko waco ne josiao mege be, “Oudo tie icuo moro kobaro kame tie kede ngagwok jame mege. Bin oko kelo ne kop me pido, be icuo nono oudo tie dudubo jame mege.
42016002	En eko lwonge di eko penye be, ‘Nyo ine kame ango awinyo jo tie yamo i komi? Nyut na epone kame in itie gwoko kede jame na, pien in likame bobo itwero meede bedo ngagwok jame nango.’
42016003	Di ngagwok jame nono oko waco i cunye kene be, ‘Nan do abino timo benyo, bala kame nan ngadwong na tie kwanya kede ki tic? Ango ali kede teko me pur, doko lewic maka kwac.
42016004	Nan ango atieko ngeno gikame abino timo tetekeny kame kokwanya ki tic, jo bino gama i miere gi.’
42016005	”En eko lwongo jo kame tie kede banyi me ngadwong mere acelacel, di eko cako penyo won banya me agege be, ‘Ngadwong na burao in banya kame rom amene?’
42016006	En eko dwoko be, ‘Galanin tol acel me mo.’ Di ngagwok oko waco ne be, ‘Kwany itabu ni me banya, di iko bedo piny awakawaka, iko wandiko be ot kany kenekene.’
42016007	Bobo en eko penyo ngat ocelu da be, ‘Do in kono, nyo kame koburao in?’ Loca oko dwoko ne be, ‘Ipukoi tol acel me engano.’ En eko waco ne be, ‘Kwany itabu ni me banya di iko wandiko be ot kanyauni erume.’
42016008	”Ngadwong nono oko pako ngagwok jame mege kalikame genere nono pi rieko kame engolo; pien jo me i kare kanataman tie kede rieko me tic kede joe gi me i kare noni kalamo jo kame tie i lero.
42016009	”Doko awaco ne wu be, tiunu kede abar kame iudunu i yore kalikame opoore pi mako awotino, tetekeny ka etiek, gin kikaruno gamo wu i miere kame bedo nakanaka.
42016010	Ngat kame genere kede gikame titidi twatwal, udo egenere kede gikame dwong da; doko ngat kalikame genere kede gikame titidi twatwal, udo likame egenere kede gikame dwong da.
42016011	Ka do ber wun likame igenerenu kede abar me piny kan kalikame genere, ngai do kame bino geno wu kede abar me ateni?
42016012	Doko ka likame igenerenu kede jame ka ngat apat, ngai do kame bino mino wu kame mako wu?
42016013	”Likame tie ngatic moro kame romo tic ne jodongo are; pien ebino dagi ngat acel di eko maro ocelu, arabo ebino mire tic ne ngat acel di eko cano ngat ocelu. In likame ikaruno tic ne Rubanga kede bobo ne abar da.”
42016014	Iparisayon, jo kame cuny gi oudo maro sente, bin owinyo kope nogi dedede di kiko bedo kede acae but Yesu.
42016015	Do en eko waco ne gi be, “Wun en jo kame nyutere i nyim jo be ipoorenu, do Rubanga ngeo cunyu; pien gikame jo tero bala gikaber, obedo gikame neno rac i nyim Rubanga.
42016016	”Iswil ka Musa kede kop me inabin bin otio tuno i kare kame Yokana obino kede; cako i kare no Kop Aber me Ajakanut ka Rubanga en kame kobedo tatamo, di ngat acelacel donyo iye tetek.
42016017	Do eyoyot ne malo kede lobo tiek kalamo dul moro me Iswil doko li.
42016018	”Ngatamoroni kame riamo dako mere di eko nyomo ace, udo etimo adote. Doko ngat kame nyomo dako kopokere kede cware, udo etimo adote.
42016019	”Bin tie icuo moro kobaro, kame oudo ngapo igoen akwakwar kede kame meny, doko di etie kede kuo ajabajaba ceng dedede.
42016020	Oudo tie icuo ngacan moro kame nyinge Lasaro, kame buge oudo otatapo i kome. En oudo esingo buto i dog erute me ngabar nono.
42016021	En bin eparo camo angidingidin me cam kame popoto ki wi emesa me ngabar nono; igwogin da oudo bino ko donyo nango buge mege.
42016022	”Ngacan nono oko to di imalaikan oko tere okete i kor Aburaam. Ngabar nono da oko to, di oko yike.
42016023	Bin di ngabar nono oudo tie winyo lito i kabedo me jo oto, en eko tingo wange malo di eko neno Aburaam di tie kakabor, di Lasaro tie i kore.
42016024	En eko lwongere be, ‘Papa Aburaam, okwe bed kede cuny me kisa i koma di iko cwano Lasaro eoti erwak wi lwete i pii di eko kweno kede leba, pien atie kede lito atek i mac kan.’
42016025	”Do Aburaam oko waco be, ‘Woda, yutuno ber i kare kame pwodi in oudo i kuo kede, in bin iudo gikame beco, iepone nono da Lasaro oko udo gikame reco; do nan eda kokweo cunye ki kan, di ida iudo lito.
42016026	Doko medo i wi mano, i dierediere wan kede wun, koketo iye bur atut twatwal, tetekeny likame tie ngatamoro kikom wan kan kame twero ngolo tuno butu kuno, doko likame tie ngatamoro kibutu kuno kame twero ngolo bino but wan kan.’
42016027	Di do ngabar nono oko waco be, ‘Nan do papa Aburaam, atie kwani icwae eoti i ot ka papa na,
42016028	pien atie kede imiegu na kany; wek eoti ekwenyaro gi, tetekeny kur gida doko kibin i kabedo me can noni.’
42016029	”Do Aburaam oko dwoko ne be, ‘Gin kitie kuno kede Musa kede inabin, wek gin kiwiny kope kame gin kiwaco.’
42016030	Ngabar nono oko dwoko be, ‘Likame kamano papa Aburaam; do ka ngatamoro kikom jo oto ooto but gi, kibino swilaro.’
42016031	Do Aburaam oko waco ne be, ‘Ka gin likame kiyei kop ka Musa kede me inabin, likame kibino da yei akadi ka ngatamoro oyaruno kikom jo oto.’ “
42017001	Yesu oko waco ne josiao mege be, “Atama me poto i dub ateteni oyaro bino; do etie i can ngat kame bino mino gi kibino.
42017002	Oudo koto bedo ber ka kotweo ne kidi me riego i ngute di oko uce kede i nam, akaka en mino jo kame titino gi poto i dub.
42017003	Pi mano gwokerenu! “Ka omini odubo, ronkino en, doko ka eswilaro, sasiro en.
42017004	Ka dano acel nono odubo buti tien kanyaare i ceng acel, di tien acelacel kame edubo kede ebino buti di ewaco be ‘Aswilaro,’ in miero isasiro en.”
42017005	Joor oko waco ne Rwot be, “Med yei wa.”
42017006	Di Rwot oko waco ne gi be, “Ka koto di oudo itienu kede yei kame rom kede nyige me karadali, oudo koto itwerunu waco ne cukamori ni be, ‘Putere ki kan iko ot pitere i nam,’ di koto en eko winyo dwanu.
42017007	”Ngai kikom wu ka etie kede ngatic mere kame puro ne ecuka arabo kwao ne romini mege, di en eko dwogo paco ingei tic, ewaco ne ngatic nono be, ‘Susunyo do ber bino cam’?
42017008	Mam elunyo waco ne be, ‘In do ber iik nango cam me otieno, iko ngapere iko kelo na cam, iko donyo dara di ango acamo kede di amato, di do kame ango atieko, ida iko do cam kede mato.’
42017009	Iparunu be en emio pwoc but ngatic mere be pien etimo gikame en ewaco ne pi timo?
42017010	Kamanono da, ka uda itimunu gi dedede kame kowaco ne wu pi timo, poore iwacunu be, ‘Wan kom jotic kenekene; wan otieko timo tic kame oudo mako wa.’ “
42017011	Bin di Yesu oudo tie ot Yerusalem, en oudo etie beo ki adul kame tie dierediere me Samaria kede Galilaya.
42017012	Kakame oudo etie donyo kede i calo moro, en eko riamo kede jodobo tomon. Gin kiko cungo kakabor,
42017013	di kiko lwongere be, “Adwong, Yesu, mi kisa maki i kom wa.”
42017014	Kakame Yesu oneno gi kede, en eko waco ne gi be, “Otunu imiunu ngasaseredoti ngic wu.” Kakame oudo kitie ot kede, kom gi oko cango.
42017015	Di bin ngat acel kikom gi oneno be etieko do cango, en eko lokere edok but Yesu di epako Rubanga kede dwan amalo.
42017016	En eko riebere i tien Yesu di epwoye. Oudo en ebedo Ngasamaria.
42017017	Yesu oko penyere be, “Mam oudo jo tomon en kame kocango? Do jo kanyangon icegun tie tuai?
42017018	Pinyo komio jo icegun likame oko dwogo mino Rubanga pwoc, kwanyo ngakumbor ni kenekene?”
42017019	Di do Yesu oko waco ne icuo nono be, “Yai ioti; yei ni ocangi.”
42017020	Bin Iparisayon openyo Yesu awene en kame Ajakanut ka Rubanga oyaro bino kede, en eko dwoko ne gi be, “Ajakanut ka Rubanga likame oyaro bino kede gianena mogo kame neeno.
42017021	Doko likame tie jo mogo kame bino waco be, ‘Neningo, en ine!’ arabo be, ‘En ica!’ Pien Ajakanut ka Rubanga tie i diere wu.”
42017022	Di do en eko waco ne josiao mege be, “Kare tie bino kame ibinunu mito neno kede acel kikom ceng ka Wot ka dano, do likame ibinunu neno.
42017023	Jo bino waco ne wu be, ‘Nenunu, en ica!’ arabo be, ‘En ine kan!’ Do kur iyeunu ot, akadi lubo gi da.
42017024	Pien bala kite kame kot meny kede di eko caro malo cako ki tetu cel tuno kede tetu ocelu, ebino bedo kamanono da kede Wot ka dano i ceng mere.
42017025	Do miero ber en ebei i can atot, di jo me i kare ni ko dage.
42017026	Bala kite kame riki etimere kede i kare ka Nua, en epone nono da kame ebino timere kede i kare me dwogo ka Wot ka dano.
42017027	Jo oudo tie cam kede amata, di kinyomere doko di kimio anyira gi me anyoma, paka tuno i ceng kame Nua odonyo kede ii yee, di alele oko bino oko neko gin dedede.
42017028	Kamanono da, bala kite kame riki etimere kede i kare ka Lot; jo dedede oudo tie cam kede amata, mogo di tie cat kede wil, doko mogo di tie pito jame, di mogo gedo,
42017029	do ceng kame Lot oyai kede ki Sodoma, mac kede salupa kame tie liel oko cwei di oko neko gin dedede.
42017030	Ebino bedo kamanono da i ceng kame Wot ka dano da bino nyutere kede.
42017031	”Cenge no, ngat kame tie i wi ot, di jame mege tie i ot miero kur doko wok piny pi kwanyo gi; iepone nono da, ngat kame oudo tie i poto kur doko dok paco.
42017032	Yutununu gikame otimere ne dako ka Lot.
42017033	Pien ngat kame mito gwoko kuo mere, ebino rwenye, do ngat kame rwenyo kuo mere ebino gwoke.
42017034	Awaco ne wu be, iwor me cenge no, kikom jo are kame ribo apien acel kobino kwanyo dano acel oko tero di oweko ngat ocelu.
42017035	Doko kikom mon are kame tie riego karacel, kobino kwanyo ngat acel oko tero di oweko ngat acel dong.”
42017036	(Kikom jo are kame tie pur i poto, kobino tero ngat acel di ngat acel dong.)
42017037	Josiao mege oko penye be, “Rwot, tuai inonono?” Di Yesu oko dwoko ne gi be, “Kakame gi oto tie iye, kunono en kame acut da cokere iye.”
42018001	Yesu di do oko tatamo ne josiao mege agole kame pwonyo gi be poore di kilego nakanaka abongo weko.
42018002	En ewaco ne gi be, “Bin tie i bomba moro ngangolkop kalikame woro Rubanga, doko di likame eparo pi dano moro da.
42018003	Apuserut moro bin tie i bomba nono, kame oudo wire but ngangolkop nono di ebako ne doge be, ‘Okwe konya kede ngat kame ango atie pido kede.’
42018004	Pi kare moro, ngangolkop nono oudo dagi winyo kop me apuserut nono; do i cen mere, en eko do yamo i cunye kene be, ‘Bed bala ango likame alworo Rubanga arabo aparo pi dano moro,
42018005	do pi kite kame apuserut ni ocobuno ango kede, abino konye i pido mere. Pien ka li, wire mere buta bino oola.’ “
42018006	Di Rwot oko waco be, “Winyunu gikame ngangolkop kame li kede ateni waco.
42018007	Wun iparunu be likame Rubanga bino ngolo kop kiber pi konyo jo mege kame en eyero, jo kame kok bute iceng kede iwor? Iparunu be eyaro gal kede konyo gi?
42018008	Awaco ne wu be, eyaro ngolo kop kiber pi konyo gi awakawaka. Bed bala kamanono da, iparunu be ka Wot ka dano odwogo ebino udo yei tie i lobo?”
42018009	Yesu di bobo oko waco agole ni ne jo kame bin genere ken gi be gin kipoore, di kicao jo icegun.
42018010	En ewaco be, “Cuo are bin ooto i tempulo ilega, ngat acel kikom gi oudo Ngaparisayo, do ngat acel oudo ngarar esolo.
42018011	”Ngaparisayo bin oyai malo di eko cungo, eko cako ilega eliling di ewaco be, ‘Rubanga, ango apwoyi, pien ango likame acal kede jo apat, bala joyak, jo kalikame timo gi me ateni, joadote, akadi bala ngarar esolo moroni.
42018012	Ango akanyo kec tien are i sabiti acel, doko akwanyo irabu me acel i kom tomon me gi dedede kame ango audo.’
42018013	”Do ngarar esolo nono oko gire cungo i tenge, di likame etingo akadi wange malo, en eko bapo kore di ewaco be, ‘Rubanga, okwe kisa maki i koma, ango ngadubo!’
42018014	”Awaco ne wu be, icuo noni ooto ture di kotere be epoore i nyim Rubanga do weko Ngaparisayo nono; pien ngat kame tingere kene kobino dwoke piny, do ngat kame mwolere kobino tinge malo.”
42018015	Jo oko donyo kelo kiton imukerun but Yesu me wek eket cinge i kom gi. Kakame josiao oneno kede kamano, gin kiko cokocoko gi be kiweki.
42018016	Do Yesu oko lwongo gi bute di eko ewaco be, “Wekunu idwe atino bin buta, kur igengunu gi; pien Ajakanut ka Rubanga tie pi jo kame cal bala gin.
42018017	Ateteni awaco ne wu be, ngat kalikame gamo Ajakanut ka Rubanga bala atin atitidi, likame ebino donyo iye.”
42018018	Ngatel moro me Iyudayan oko penyo Yesu be, “Apwony Aber, atim nyo me wek aud kuo kame bedo nakanaka?”
42018019	Yesu oko penye be, “Pinyo komio in ilwonga be ngat aber? Likame tie ngat aber kwanyo Rubanga kenekene.
42018020	Mam in ingeo cik gi: ‘Kur itimo adote, Kur ineko, Kur ikwalo, Kur imio ijura me abe, Wor papa ni kede toto ni?’ “
42018021	En eko dwoko be, “Gigi dedede ango abedo lubo cako di pwodi ango atin awobi.”
42018022	Kakame Yesu owinyo kede kamano, en eko waco ne be, “Tie pwodi gi acel korem ni; oti icat gi dedede kame in itie kede, iko popoko ne jocan sente kame iudo, di iko bino bedo kede abar i malo, di do iko bino luba.”
42018023	Do kakame icuo nono owinyo kede kope nogi, cunye oko dubere; pien oudo ebaro twatwal.
42018024	Yesu oko ngine di oko waco be, “Donyo i Ajakanut ka Rubanga tin tek benyo ne jo kobaro!
42018025	Eyoyot ne aguragura donyo ki wang piso kalamo ngabar donyo i Ajakanut ka Rubanga.”
42018026	Jo kame bin owinyo kope nogi oko penyo Yesu be, “Ngai do kame twero udo alako?”
42018027	Do Yesu oko dwoko ne gi be, “Gi kalikame twerere kibut dano, twerere kibut Rubanga.”
42018028	Di Petero oko waco ne be, “Neningo, wan otieko weko miere wa di oko lubi.”
42018029	Di Yesu oko waco ne gi be, “Ateteni awaco ne wu be, likame tie ngat kame oweko ture, amotoko dako mere, arabo imiegu mege, arabo jonywal mege, akadi idwe mege da, pi Ajakanut ka Rubanga,
42018030	kalikame bino udo atot kibut Rubanga i kare noni, kede eko bino udo kuo kame bedo nakanaka i kare koyaro bino.”
42018031	Yesu oko tero josiao tomon kiwie are tenge kargi ken gi, di en eko waco ne gi be, “Winyunu, wan otienu ot Yerusalem, di gi dedede kame bin inabin owandiko i kom Wot ka dano ko bino cobere.
42018032	Kobino jale i cing jo kalikame Iyudayan; di oko bino nyware, di oko timo ne tim me lewic, kede oko ngungulo lau i kome.
42018033	Gin kibino dane di kiko neke da, do ingei ceng me adek, en ebino yaruno.” "
42018034	Do josiao mege likame oko niang gikame en ewaco akadi acel; pien oudo kokano dwong me kope nogi kibut gi, omio gin likame kiko niang gikame en ewaco.
42018035	Kakame Yesu onoko kede Jeriko, oudo icuo moro tie kuno kame wange oto, kame oudo tie bedo i nget yongayo di ekware.
42018036	Kakame ewinyo kede ekodet di tie beo, en eko penyere pi mito ngeno gikame oudo tie timere.
42018037	Gin kiko waco ne be, " “Yesu me Nasaret en ino kame tie beo no.”
42018038	En eko lwongere kede dwan amalo be, “Okwe Yesu Wot ka Daudi, mi kisa maki i koma!”
42018039	Jo kame bin otelo yongayo oko ronkino en be elingi; do en eko meede ameda kede lwongere di ewaco be, “Okwe Wot ka Daudi, mi kisa maki keda!”
42018040	Yesu oko cungo di eko waco ne gi be kikel emuduk nono bute; kakame lonono onoke kede, en eko penye be,
42018041	”Imito be atim ni nyo?” En eko waco be, “Rwot, amito be wanga gei bobo neno.”
42018042	Yesu oko waco ne be, “Wek wangi yabere, yei ni ocangi.”
42018043	Cucuto nono di do ecako neno piny di eko lubo Yesu, di emio Rubanga deyo. Kakame ekodet oneno kede gino, kiko pako Rubanga.
42019001	Yesu oko donyo Jeriko di oudo etie beo abea ki kuno.
42019002	Icuo moro oudo tie kuno kame nyinge Sakayo, kame oudo obedo ngadwong me jorar esolo, doko di ebaro.
42019003	En eko mono epone me neno Yesu pi mito ngene, do likame eko twero, pien ekodet oudo dwong, aso di en oudo ebedo dano acecek.
42019004	Di do Sakayo oko ringo anyim, di eko yito i wi cukamori, me wek etwer neno Yesu, pien Yesu oudo oyaro beo ki kanono.
42019005	Kakame bin do Yesu otuno kede kanono, eko ngoloro malo di eko waco ne be, “Sakayo, wok piny awakawaka, pien ango tin ayaro bedo welo me turi.”
42019006	Sakayo oko susunyo wok piny di cunye oko bedo yom pi gamo Yesu.
42019007	Do kakame jo oneno kede kamano, kiko donyo ngunguro di kiwaco be, “Neni, kom eoto bedo welo me ngadubo.”
42019008	Di Sakayo oko yai malo, di eko waco ne Rwot be, “Neningo, Rwot, ango ayaro mino dul me jame na but jocan; doko ka lem oudo arodo gi ka ngatamoro, ayaro cule kame rom kamanono tien ongwon.”
42019009	Yesu oko waco ne be, “Alako tin do otieko bino i ot noni, pien eda ebedo akwar Aburaam.
42019010	Pien Wot ka dano obino pi mono kede pi lako jo korwenyo.”
42019011	Di oudo pwodi jo tie winyo kop nono, Yesu oko meede waco ne gi agole moro, pien oudo eyapuno do tuno Yerusalem, doko da pien jo oudo tamo be Ajakanut ka Rubanga do oudo iyapiyapi neeno.
42019012	Aso, Yesu oko waco ne gi be, “Bin won ajakanut moro oyai di eko ot i piny abor pi kwere pi doko abaka, di do eko bino dwogo.
42019013	En ber eko lwongo jotic mege tomon, di eko mino gi siringi tutumia tomon di ewaco negi be, ‘Timunu tic me cat kede sente gi tuno ango dwogo.’
42019014	Do jo me piny mere oudo dage, omio kiko oro jo olube pi ot waco be, ‘Wan likame omito be icuo ni pug wa.’
42019015	”Do kakame edwogo kede ingei en camo ajakanut; en eko waco be lwong ne jotic mege kame ngoce epoko ne gi sente, me wek engei ameda kame kiudo ki tic me cat.
42019016	Dano me agege obino bute di oko waco ne be, ‘Adwong, siringi ni tutumia acel nono okelo ameda me siringi tutumia tomon.’
42019017	Ngadwong mere oko waco ne be, ‘Itimo kiber, in ngatic aber! Aso, pi kite kame ibedo kede ngat kame genere kede gikame titidi, in ibino pugo bomban tomon.’
42019018	Dano me are da oko bino di eko waco be, ‘Adwong, siringi ni tutumia acel okelo ameda me siringi tutumia kany.’
42019019	Ngadwong mere oko waco ne be, ‘Ida ibino pugo bomban kany.’
42019020	”Di bobo dano ace oko bino di oko waco be, ‘Adwong, sente ni ine; ango bin ako bone kede itambala di ako kane,
42019021	pien ango oudo alwori, pien in ibedo dano kame ekite mere tek, in ikwanyo gi kalikame in iketo, doko ikao gi kalikame in icuo.’
42019022	Ngadwong mere oko waco ne be, ‘In ibedo ngatic arac! Ayaro tic kede kop kowok ki dogi me ngolo ni kop! Mam oudo ingeo be ango abedo dano kame ekite mere tek, akwanyo gi kalikame aketo, doko akao gi kalikame ango acuo?
42019023	Pinyo bo komio in likame iko kano sente nango go i bangki, me wek koto nan adwogo ako gamo gi kede ameda moro?’
42019024	”Di en eko waco ne jo kame oudo tie cungo kuno be, ‘Gamunu do sente go kibute ikounu mino ngat kame tie kede siringi tutumia tomon.’
42019025	(Di gin kiko waco ne be, ‘Adwong, do en etie kede siringi tutumia tomon!’)
42019026	‘Ango awaco ne wu be, ngat kame tie kede gimoro, kobino medo ne ace; do ngat kame li kede gimoro, akadi atitidi kame etie kede da, kobino kwanyo tenge kibute.
42019027	Aso, do jokwor nango gi, kalikame oudo mito be ango apug gi, kelunu gi kan inekunu gi i nyima.’ “
42019028	Di bin Yesu otieko yamo kope nogi, en eko meede ot paka Yerusalem.
42019029	Kakame enoko kede Betepage kede Betania, i moru me Olibeti, en eko cwano josiao mege are,
42019030	di ewaco ne gi be, “Otunu i calo kame tie anyim ca, di itienu donyo iye, ibinunu udo atin me punda di kotweo, kalikame pwodi ngatamoro owanano; gonyenu di ikounu kele kan.
42019031	Ka ngatamoro openyo wu be, ‘Pinyo komio itienu gonye?’, wacenu be, ‘Rwot en kame mite.’ “
42019032	Jo kame bin kocwao oko ot di kiko udo gi dedede di tie bala kite kame Yesu oudo owaco ne gi kede.
42019033	Kakame bin josiao tie gonyo kede atin me punda, wone oko penyo gi be, “Pinyo komio wun itienu gonyo atin me punda no?”
42019034	Gin kiko dwoko ne be, “Adwong en kame mite.”
42019035	Di gin kiko kele but Yesu. Di do kiko donyo peto igoen gi ingei atin me punda nono, di kiko mino Yesu obedo iye.
42019036	Kakame bin en etie ot kede, jo oko donyo peto igoen gi i yongayo.
42019037	Di do bin eyapuno donyo Yerusalem, di etie i aserengete me moru me Olibeti, ekodet me josiao mege dedede oko cako kilel di kipako Rubanga kede dwan amalo, pi tice adongodongo me twer kame gin oudo kineno.
42019038	Gin oudo kipake di kiwaco be, “Etie kede winyo abaka kame bino i nying Rwot! Mulem bed i malo kede deyo bed but Rubanga i malo twal.”
42019039	Iparisayon mogo kame bin tie i dier ekodet oko waco ne be, “Apwony, wac ne josiao ni lingi.”
42019040	En eko dwoko ne gi be, “Awaco ne wu be, ka jogi oling, kide bino donyo lelemo.”
42019041	Kakame Yesu onoko kede bomba me Yerusalem di eko nene, en eko kok pire,
42019042	di ewaco be, “Koto di oudo tin in ingeo gikame romo kelo ni mulem da! Do nataman kokano gi kibuti.
42019043	Pien kare oyaro bino, kame jokwor ni bino gero kede apama di kiko luki kede, di kiko goloro in ki bad dedede.
42019044	Gin kibino tiaikino in piny di kiko nyinyito jo ni dedede kame bedo kanono; doko likame kibino weko kidi moro di odokakin i wi kidi ocelu, pien in likame oudo ingeo esawa me alako ni.”
42019045	Di Yesu oko donyo i tempulo, eko cako riamo jo kame bin oudo tie cat kuno ooko,
42019046	di ewaco ne gi be, “Kowandiko i iwandik kacil be, ‘Oda bino bedo ot me ilega’; do wun itiekunu loke edoko kapwono me joyak.”
42019047	En oudo epwonyo i tempulo ceng dedede. Di jodongo me josaseredoti, jopwony me Iswil, kede joadongo me piny oko donyo mono epone me neke;
42019048	do likame kiko karuno udo epone me timo, pien jo dedede oudo tie ciko yit gi pi winyo kop mere.
42020001	Ceng moro acel di Yesu oudo tie pwony i tempulo, di etuco ejiri, jodongo me josaseredoti kede jopwony me Iswil karacel kede joadongo me piny oko bino bute,
42020002	di kiko waco ne be, “Wac ne wa, in iudo akarinikin me timo gigi ki tuai? Ngai komii akarinikin nono?”
42020003	Yesu oko dwoko ne gi be, “Ango da ayaro penyo wu; wacanu ber,
42020004	akarinikin kame bin Yokana batiso kede jo oudo owok kibut Rubanga arabo kibut dano?”
42020005	Di gin kiko donyo poro kop nono ken gi ken gi di kiwaco be, “Ka owacunu be, ‘Ewok ki malo,’ en ebino penyo wa be, ‘Do pinyo komio likame ikounu yei en?’
42020006	Aso ka wan owacunu be, ‘Ewok kibut jo,’ jo dedede oyaro didipo wa kede kide. Pien gin kiyei kiber be Yokana oudo obedo enabi.”
42020007	Di do gin kiko dwoko ne be gin likame kingeo kakame akarinikin mere owok kiye.
42020008	Di Yesu oko waco ne gi be, “Akadi ada likame abino waco ne wu akarinikin kame ango atie timo kede gi nogi.”
42020009	Di Yesu oko cako tatamo ne jo agole moro be, “Bin tie icuo moro kopuro poto me olok, di en eko keto jo mogo daro ne poto nono, di do en eko ot i piny apat pi kare alac.
42020010	Kakame kare otuno kede me ngwedo olok, en eko cwano ngatic mere acel but jodar poto mere nono, me wek kimi eda anyakini mogo. Do jodar poto oko daruno ngatic nono di kiko bunge, kiko riame edok kede cinge nono.
42020011	Di en bobo eko cwano ngatic mere ace; mano da kidaruno di kiko bungo, kede kiko timo ne tim me lewic, di kiko dwoko eda abongo gimoro.
42020012	Di doko en eko cwano ngatic mere me adek; do mano kiko mino awanon di kiko uce tenge me poto me olok.
42020013	Won poto me olok nono di do oko waco be, ‘Nan do abino timo benyo? Abino cwano woda kame amaro; cengemogo kibino mine wor.’
42020014	Do kakame jodar poto me olok onene kede, gin kiko donyo yamo ken gi ken gi be, ‘Man en musika mere, bia onekenu me wek jame kame epoore sikao dok megwa.’
42020015	Gin kiko make di kiko uce ooko me poto me olok, kiko neke. Nyo do kame won poto me olok no bino timo ne jodar poto go?
42020016	En eyaro bino di eko neko jodar poto me olok nogo dedede, di eko bino mino poto mere me olok i cing jodar apat.” Kakame jo bin owinyo kede kop noni, kiko waco be, “Mano likame timere.”
42020017	Do en eko ngoloro gi, di eko penyo gi be, “Nan do dwong me iwandik noni en nyo, iwandik kame waco be, ‘Kidi kame jogedo odagi, en kame olokere oko doko kidi me esonda kame pire tek’?
42020018	Jo dedede kame poto i wi kidi nono bino ngingidun; do ka kidi nono opoto i kom ngatamoro, ebino nyinyito dano nono.” "
42020019	Jopwony me Iswil kede jodongo me josaseredoti oko tamo mako Yesu iesawa nono, do kiko lworo jo; pien gin oudo kitieko niang kiber be en oudo eyamo agole noni i kom gin.
42020020	Di do gin kiko cako kine, kiko cwano jo kame begao kop, jo kame oudo cuko be gin jo me ateni, tetekeny kimak kop moro ki dog Yesu, me wek kitwer make di kiko mine i loc kede i akarinikin me ngapug.
42020021	Gin kiko penye be, " “Apwony, wan ongeo be pwony nin kede yamo nin tie me ateni. Doko in likame itie kede apokapoka but jo, do in ipwonyo gikame Rubanga mito be jo lubi, di lubere kede ateni.
42020022	Benyo, Iswil yei ne wa pi culo esolo but Kaisari arabo li?”
42020023	Do Yesu oko mako rieko gi di en eko penyo gi be,
42020024	”Aso, nyutanu ber sente akaya acel; cal kede nying ngai en kame tie iye?” Gin kiko waco be, “Me ka Kaisari.”
42020025	Di do Yesu oko waco ne gi be, “Miunu jame ka Kaisari but Kaisari, ikounu mino me ka Rubanga da but Rubanga.”
42020026	Do oudo likame kitwero make pi kope mege i nyim jo kanono; gin do kiko lunyo bedo kede ur twatwal i kom kop kame en edwoko ne gi, di do kiko ling.
42020027	Isadukayon mogo oko bino but Yesu, gin jo kame waco be jo oto likame bino yaruno.
42020028	Di kiko penyo Yesu be, “Apwony, Musa bin owandiko ne wan Iswil kame waco be, ‘Ka icuo moroni oto di en eko weko dako mere abongo idwe, omimere miero do mak apuserut nono, me wek enywal kede idwe ne omimere kame oto nono.’
42020029	Aso, bin tie imiegu kanyaare. Awobi me agege oko nyomo dako, di en eko to eweko dako abongo idwe.
42020030	Omimere me are,
42020031	kede me adek da di bin oko bedo kede dako nono; iepone nono, awobe kanyaare nogo dedede oko to di likame kiweko dako nono kede atin moro akadi acel.
42020032	Ki cen mere, di do dako nono da oko to.
42020033	Nan do i ceng me iyarun, dako noni bino bedo me ka ngai? Pien cuo kanyaare nogo dedede oudo obedo kede en bala dako gi.”
42020034	Yesu oko waco ne gi be, “Jo me i kare ni nyomere, doko komio gi me anyoma;
42020035	do jo kame poore yaruno ki to di kiko bedo i kuo me kare kame bino bino likame nyomere arabo komio gi me anyoma.
42020036	Pien udo gin likame bobo kitwero to, pien gin kical bala imalaikan, doko kibedo idwe ka Rubanga, bala kame gin do udo kitieko yaruno kede.
42020037	I kom kop kame waco be jo oto bino yaruno, akadi Musa da bin onyuto be koyaruno jo oto, enyuto manoni i iwandik mere i kom abum kame oudo tie liel, kakame bin en elwongo kiye Rwot be Rubanga ka Aburaam, Rubanga ka Isaka kede Rubanga ka Yakobo.
42020038	En ebedo Rubanga me jo kakuo, likame Rubanga me jo oto; pien jo dedede kuo pire.”
42020039	Jopwony me Iswil mogo oko dwoko be, “Apwony, in kom iyamo kiber.”
42020040	Likame doko gin kiko dino cuny gi penye peny moro akadi acel.
42020041	Do Yesu oko penyo gi be, “Benyo benyo kame gin kitwero waco kede be Kirisito en wot ka Daudi?
42020042	Pien Daudi da kikome bin owaco i itabu me Sabuli be, ‘Rwot Rubanga bin owaco ne Rwot na kaman: Bed i bada tetu cam,
42020043	tuno di ango atieko mini inyono jokwor ni piny i tieni bala abanya me teno tien.’
42020044	Ka Daudi da bin olwonge be ‘Rwot’, Kirisito doko twero bedo wot ka Daudi benyo?”
42020045	Di do bin jo ociko yit gi pi winyo yamo ka Yesu, en eko waco ne josiao mege be,
42020046	”Gwokerenu kara i kom jopwony me Iswil, kame maro ilat di kingapo ikanson aboco, di kimito be di jo moto gi kede wor i atalen, doko kimaro bedo i komini abeco i sinagoga, kede kabedo me wor i ibagai.
42020047	Gin jo kame camo jame me apuserun, di kilego ilega aboco me ecuke. Rubanga bino ngolo ne gi kop adwong kalamo.”
42021001	Yesu bin oko tingo wange di eko neno jo kobaro di tie keto giamia gi i adita me irabu me tempulo;
42021002	doko en eko neno apuserut moro kame ngacan da di keto abolai mege are.
42021003	En eko waco be, “Ateteni awaco ne wu be, apuserut ngacan ni en kokwanyo irabu kalamo jo apat dedede;
42021004	pien gin kikwanyo gikame olamar ki abar gi, do i can mere, en ekwanyo gi dedede kame oudo epoore kuo kede.”
42021005	Jo mogo oko donyo yamo kop kame mako tempulo, epone kame oudo kotubuso en kede kide kabeco kede giamia kame oudo komio but Rubanga; en eko waco ne gi be,
42021006	”Gikame wun inenunu nogi, kare oyaro tuno kalikame tie kidi moro akadi acel ki kan kame bino dong cungo i wi kidi ocelu; kobino rereto gin dedede piny.”
42021007	Di gin kiko penye be, “Apwony, awene en kame gini bino timere kede, doko gianena nyo kame bino bedo tie pi nyuto be gi noni do oyapuno timere?”
42021008	Yesu oko waco ne gi be, “Gwokerenu me wek kur rweny wu. Pien jo atot oyaro bino i nyinga di kiwaco be, ‘Ango en Kirisito!’ kede da be, ‘Kare otieko do tuno!’ Do kur iyeunu lubo gi.
42021009	Doko kame iwinyunu rwonge me yi kede arubaruba, kur ibedunu kede lworo, pien gigi miero kong gei timere, do ajikini likame bino tuno cucuto.”
42021010	Di do en eko waco ne gi be, “Atekerin bino yi, ajakanut acel da bino yi kede ajakanut ocelu.
42021011	Piny bino donyo yangere kitek, doko kec kede aumpuli bino bedo tie i kabedere apapat, doko gikame kelo lworo kede gianena adongodongo bino neeno i malo.
42021012	Do di pwodi likame gigi dedede otimere, kibino mako wu di kiko tidilo wu, di kiko tero wu i nyim kansulo me sinagogan kede i otkol. Kobino tero wu i nyim abakai kede i nyim wegi apugan pira.
42021013	Man bino mino wu kare aber me mino ijura i koma.
42021014	Pi mano, mokunu tam wu pi weko cako paro epone kame ibinunu dwoko kede peny;
42021015	pien ango abino mino wu kope me ayama, kede rieko da kalikame tie ngakwor wu moro kame bino twero kanyakino arabo piem kede.
42021016	Kiton jonywal wu, imiegu wu, joawade wu, karacel kede joawotino wu da bino rupao wu, di oko bino neko mogo kikom wu da.
42021017	Jo dedede bino dagi wu pira.
42021018	Do akadi yer acel me wi wu likame bino rwenyo.
42021019	Ibinunu udo kuo me ateni pi ikanyakin wu.
42021020	”Do kame inenunu isirikalen oluko Yerusalem, ngeunu do be kare me poto mere do otieko tuno.
42021021	Di do jo kame tie Yudea miero ringi i wi mori, doko jo kame tie i bomba noni do miero yai tenge, kede jo kame tie ooko me bomba noni kur doko dony iye;
42021022	pien ceng nogi obedo ceng me culo kwor, pi mino gikame riki kowandiko cobere kakare.
42021023	Can tin bino bedo dwong benyo ne mon oyac kede kame doto idwe i ceng nogo! Pien can adwong bino bedo tie i wi lobo, kede lilo ka Rubanga bino bedo i kom jo nogi.
42021024	Mogo kobino neko kede epima, doko kobino mako mogo di oko tero gi bala mabus i pinye dedede; di jo kalikame Iyudayan ko bino tuturo Yerusalem piny tuno kede kame kare gi otiek.
42021025	”Ceng kede duwe kede acer bino bedo kede gianena mogo, doko atekerin dedede me piny da ko bino bedo kede iturur pi mor kede ebuka me nam.
42021026	Jo bino wile pi lworo kede pi paro gikame oyaro timere i wi lobo; pien twer dedede kame tie i malo bino yayangun.
42021027	Di do kiko bino neno Wot ka dano di tie bino kede edou, kede twer kede twon deyo.
42021028	I kare kame gigi bino cako timere kede, miero iyabunu wangu di ikounu tingo wi wu malo, pien alako wu do udo oyapuno tuno.”
42021029	Di Yesu oko tatamo ne gi agole moro be, “Nenunu ber yat epigi, kede yen apat dedede;
42021030	cucuto kame pote gi ogeo lot, wun inenunu di ikounu ngeno be iporo do oyapuno tuno.
42021031	Iepone nono da, kame inenunu gigi do tie timere, ngeunu do be Ajakanut ka Rubanga do oyapuno tuno.
42021032	Ateteni ango awaco ne wu be, gigi dedede bino timere di pwodi jo kame nan tie di kuo likame oto.
42021033	Malo kede lobo bino rwenyo, do kope nango likame bino rwenyo.
42021034	”Do poore igwokerenu, me wek kur doko idonyunu keto cunyu itek i kom cam kede amera kede par pi kuo me i kare ni, di ceng no ko bino ngoole mako wu
42021035	bala owic. Pien ceng no bino tuno ne jo dedede kame bedo i wi lobo lung.
42021036	Do bedunu di ikiunu piny i kare dedede, di ilegunu, me wek iudunu teko me bwot ki kom gikame oyaro timere nogi dedede, kede me cungo i nyim Wot ka dano.”
42021037	Ceng dedede Yesu oudo pwonyo i tempulo, do iwor en oudo eoto buto i wi moru me Olibeti.
42021038	Doko odiko sek jo dedede oudo bino bute i tempulo pi winyo kop mere.
42022001	Ebaga me Mugati kame Arup li kiye oudo oyapuno tuno, kame oudo kolwongo be ebaga me Bwot.
42022002	Jodongo me josaseredoti kede jopwony me Iswil oudo tie mono epone me neko Yesu, pien oudo kilworo jo.
42022003	Di Sitani oko donyo i cuny Yuda, kame bin kolwongo be Isikariot, kame oudo obedo ngat acel kikom josiao tomon kiwie are.
42022004	Di do Yuda oko yai eko ot tenge poro kop kede jodongo me josaseredoti kede jodongo me isirikalen kame daro tempulo pi udo epone kame etwero mino kede Yesu i cing gi.
42022005	Gin kiko bedo kede yomcuny, di kiko cikere pi mine sente.
42022006	Yuda di do oko yei, en eko cako mono kare aber me mino Yesu i cing gi di ekodet me jo li.
42022007	Ceng me ebaga me Mugati kame Arup li kiye di do oko tuno, en oudo ebedo ceng me mino giayala me atin romo me ebaga me Bwot.
42022008	Di do Yesu oko cwano Petero kede Yokana di ewaco ne gi be, “Wun otunu ikounu iiko ne wa cam me ebaga me Bwot, me wek ocamenu.”
42022009	Gin kiko penye be, “Tuai en kame in imito be wan ooti oik iye ebaga?”
42022010	En eko dwoko ne gi be, “Di do wun itiekunu donyo i bomba, ibinunu riamo kede icuo moro kame yeo agulu me pii; lubenu paka tuno i ot kame en ebino donyo iye,
42022011	di ikounu waco ne won ot nono be, ‘Apwony owaco be, “Agola me wele tie tuai, kame ango ayaro bino camo iye ebaga me Bwot karacel kede josiao na?” ’
42022012	En ebino nyuto ne wu agola alac me malo, kame kotieko iiko kiber. Iikunu ne wa ebaga kanono.”
42022013	Gin di kiko ot, kiko udo gi dedede di tie bala kite kame Yesu oudo owaco ne gi kede; di do gin kiko iiko cam me ebaga me Bwot.
42022014	Kakame do esawa me cam oromo kede, en eko bedo piny kacam karacel kede joor mege.
42022015	Di en eko waco ne gi be, “Cunya omito twatwal camo kede wu ebaga me Bwot noni di pwodi likame abeo i can.
42022016	Ango awaco ne wu kamano pien likame bobo abino camo cam no tuno kede kame dwong mere ocobere i Ajakanut ka Rubanga.”
42022017	Yesu oko kwanyo ikopo, di eko mino pwoc, eko waco be, “Gamunu inywakunu wun dedede;
42022018	ango awaco ne wu kamano pien cako nan, likame bobo abino mato pige me anyakini me olok, tuno kede di do Ajakanut ka Rubanga obino.”
42022019	En eko kwanyo mugati, kakame etieko mino kede pwoc, eko tuturo en, di eko mino gi di ewaco be, “Man en koma kame komio piru. Timunu kamanoni pi yutuno ango.”
42022020	Iepone nono da, ingei cam, en eko kwanyo i kopo me bwini, di eko mino gi di ewaco be, “Ikopo ni en isikan anyen me remo na, kame kobino onyo piru.
42022021	”Do nenunu, ngat koyaro rupao ango tie cam keda kanoni.
42022022	Pien Wot ka dano bino to bala kame Rubanga oudo oiko, do ngat kame rupao en bino neno can tin benyo!”
42022023	Josiao di do oko cako penyere ken gi ken gi, be ngai kikom gi inonono kame bino timo kamanoni.
42022024	Piem bobo oko cakere i dierediere me josiao, pi mito ngeno ngai kikom gi en kame kopoore tero be pire dwong kalamo jo icegun.
42022025	Yesu oko waco ne gi be, “Abakai me jo kalikame Iyudayan pugo gi tetek, doko jo kame tie kede akarinikin i kom gi kolwongo gi be jo kame timo bero.
42022026	Do likame etie kamano kede wun; akaka mano, miero ngat kame pire dwong kikom wu bed bala dano atitidi twatwal, kede ngat kame telo jo miero bed bala ngat kame tio ne jo.
42022027	Pien ngai kong en kame pire dwong kalamo, ngat kame bedo piny cam arabo ngat kame timo tic me poko cam? Mam ngat kame bedo piny cam? Do ango atie i diere wu kan bala ngatic wu.
42022028	”Wun en jo kame ocungo keda i atama na dedede;
42022029	bala kite kame Papa omia kede twero me pug, ango da amio wu twero acel nono,
42022030	tetekeny icamunu kede imatunu i emesa na i Ajakanut na, di ikounu bedo i komini me Ajakanut, ikounu ngolo kop ne atekerin tomon kiwie are me Isirael.”
42022031	Di Yesu oko waco be, “Simoni, Simoni, neningo, Sitani otieko udo twer kibut Rubanga me tamo wun dedede, me wek eyek wu bala kame koyeko kede kal ki kom cucung.
42022032	Do ango atieko lego nin be kur yei ni poti; doko kame ilokere idwogo buta, poore inen be isupo cuny imiegu ni.”
42022033	Petero oko dwoko be, “Rwot, ango atieko yei ot kede in i otkol, akadi tuno i to da!”
42022034	Yesu oko waco ne be, “Petero, amito waco ni be, iwor me tin di pwodi tongweno likame okok, in ibino daga tien adek.”
42022035	Di Yesu oko penyo josiao mege be, “I kare kame bin aoro wu kede abongo isau me sente, arabo ikapu, amoto amuka, bin nyo en oko rem ne wu?” Gin kiko dwoko ne be, “Likame tie.”
42022036	Yesu oko waco ne gi be, “Nan do ngat kame tie kede isau me sente, emaki, doko emak ikapu da. Doko ngat kame li kede epima, poore ecat ekoti mere ewil kede.
42022037	Pi mano, awaco ne wu be, iwandik miero cobere i koma kame waco be, ‘En bin kotere bala ngat acel kikom jotur Iswil’; pien gikame bin kowandiko i koma tie cobere kakare.”
42022038	Di gin kiko waco be, “Neningo, Rwot, ipimai are ige.” En eko dwoko be, “Mago romo.”
42022039	Yesu oko wok ki bomba di eko ot i wi moru me Olibeti bala kite kame lem etimo kede sek, josiao mege da oko lube.
42022040	Kakame etuno kede kuno, en eko waco ne gi be, “Kwaunu Rubanga me wek kur ipotunu i atama.”
42022041	Di en eko yai kibut gi, eko ot tenge kakame boro mere dano romo lwomo engaro ko tuno iye; di eko riondiko piny eko lego be,
42022042	”Papa, ka imito, kwany ikopo me can noni tenge ki buta; akadi kamano da, wek kur etimere pi mit nango do pi mit nin.”
42022043	(Malaika oko wok ki malo, di oko neeno bute, di oko dino cunye.
42022044	Kite kame oudo etie kede cwercuny atek, en eko lego kede cunye dedede, kwok oko make di oko donyo ton piny bala remo.)
42022045	Kakame eyai kede kiye ilega, en eko dok but josiao mege, di eko udo gi kitie nino pien par oudo otieko teko gi.
42022046	En eko waco ne gi be, “Pinyo komio itienu nino? Yaunu ilegunu, me wek kur ipotunu i atama.”
42022047	Di pwodi oudo Yesu tie yamo, ekodet me jo di tuno; icuo kame kolwongo be Yuda, kame bin eda oudo etie ngat acel kikom josiao tomon kiwie are, en kame oudo tie telo gi. En eko noko Yesu pi mote di enoto leme.
42022048	Do Yesu oko waco ne be, “Yuda, mam do notere en kame in inyuto kede Wot ka dano but jokwor mege?”
42022049	Kakame do bin josiao mege oniang kede gikame oudo oyaro timere, gin kiko penye be, “Rwot, ototongo gi kede epima?”
42022050	Ngat acel kikom gi oko tongo yit epasoit me Ngatel Josaseredoti paka ngolo yite tetu cam tel.
42022051	Do Yesu oko waco ne gi be, “Wekunu do kamano.”
42022052	Di do Yesu oko waco ne jodongo me josaseredoti kede isirikalen adongo me tempulo karacel kede joadongo me piny, kame bin oudo obino pi make be, “Mam ibinunu kede ipimai kede akutai bala itienu bino mako ngayak?
42022053	I kare kame oudo atie kede wu i tempulo ceng dedede, cabo likame ikounu maka. Do man en esawa wu, kede esawa me twer me colo.”
42022054	Gin kiko mako Yesu di kiko tere i ot me Ngatel Josaseredoti. Petero oko donyo lubo gi ki kakabobor.
42022055	Kakame kimoko kede mac i diakal, kiko bedo piny karacel, Petero da oko bedo i diere gi kanono.
42022056	Di do nyako apasoit moro oko neno Petero di tie bedo i dog mac, en eko donyo ngino Petero, di eko waco be, “Kom icuo ni da oudo tie kede Yesu.”
42022057	Do Petero oko dagi di ewaco be, “Dako ni, ango gira akwia lono.”
42022058	Di likame pwodi ocwao esawa, dano moro ace da doko oko neno Petero, en eko waco be, “Ida ibedo ngat acel kikom gi.” Do Petero oko dwoko ne be, “Icuo ni, likame ango gira inonono.”
42022059	Do di pwodi okato bala esawa acel kenekene, dano ace bobo oko ketakin di ewaco be, “Ateteni icuo ni da oudo tie kede Yesu; pien eda ebedo Ngagalilaya.”
42022060	Do Petero oko dwoko ne be, “Icuo ni, ango akwia gikame in itie yamo.” Cucuto nono di likame pwodi Petero otieko yamo, tongweno di oko kok.
42022061	Rwot oko ngoloro Petero. Di Petero oko yutuno kop kame Rwot oudo owaco ne be, “Tin di pwodi tongweno likame okok, in ibino daga tien adek.” "
42022062	Petero oko donyo ooko di eko koko kitek.
42022063	Cuo kame bin komio daro Yesu oko donyo nyware di kibunge.
42022064	Kiko donyo umo wange di kiwaco ne be, " “Tuci! Ngai kobapi?” "
42022065	Di kiko donyo yamo kope atot me anywar i kome.
42022066	Kakame piny oru kede, joadongo me piny, kede jodongo me josaseredoti, karacel kede jopwony me Iswil oko cokere karacel, di kiko tero Yesu i nyim kansulo gi.
42022067	Di kiko waco ne be, " “Ka in en Kirisito, wac ne wa.” Do en eko dwoko ne gi be, “Ka ayamo ne wu, likame ibinunu yei;
42022068	doko ka apenyo wu, likame iyarunu twero dwoko.
42022069	Do cako nan, Wot ka dano bino bedo i bad tetu cam me twer ka Rubanga.”
42022070	Gin lung kiko do penye karacel be, “Mam in do en kame Wot ka Rubanga?” En eko dwoko ne gi be, “Wun iwacunu be ango inonono.”
42022071	Di do kiko waco be, “Ijura nyo kame wan pwodi bobo omitunu? Wan otiekunu winyo kop ki doge kikokome!”
42023001	Di do ekodet dedede kame bin tie i kansulo oko yai malo, di kiko tero Yesu i nyim Pilato.
42023002	Kiko cako pide di kiwaco be, “Wan oudo icuo ni di tie rwenyo ateker wa, di egengo wa culo esolo but Kaisari, doko di ewaco be en kikome ebedo Kirisito abaka”.
42023003	Pilato oko penye be, “In en ibedo abaka me Iyudayan?” Yesu oko dwoko ne be, “In en iwaco kamanono.”
42023004	Di do Pilato oko waco ne jodongo me josaseredoti karacel kede ekodet be, “Ango likame audo raco moro i kom icuo ni.”
42023005	Do gin kiko cerededo kitek di kiwaco be, “Lono tie rubo wi jo dedede me Yudea kede pwony mere. En ecako ki Galilaya nan do etuno kede kiton kan da.”
42023006	Di bin Pilato owinyo kop noni, en eko penyo ka Yesu oudo obedo Ngagalilaya.
42023007	Kakame eniang kede kiber be Yesu oudo owok ki adul kame Erode pugo, en eko cwane but Erode, ngat kame oudo da tie Yerusalem i kare nono.
42023008	Cuny Erode oko bedo yom adikinicel pi neno Yesu, pien oudo lem cunye mito nene. En oudo etieko winyo kop i kom Yesu, doko oudo etie kede gen me nene di etimo gianena moro.
42023009	Pi mano, en eko pepenyo Yesu pi esawa alac twatwal; do Yesu likame oko dwoko kop moro. "
42023010	Jodongo me josaseredoti karacel kede jopwony me Iswil oudo tie cungo kuno di kipide kede gero adikinicel.
42023011	Di do Erode kede isirikalen mege oko timo ne Yesu tim me acae di kinyere; kakame kotieko ngapo ne kede igoen kabeco me angosibib, Erode oko mino kodwoke but Pilato.
42023012	Pilato kede Erode oudo dingere, do cako cenge nono di do kiko doko awotino.
42023013	Di do Pilato oko lwongo jodongo me josaseredoti kede jopug kede ekodet dedede karacel,
42023014	di eko waco ne gi be, " “Wun ikelunu icuo ni buta kan be etie rwenyo jo kede pwony mege; do ingei pepenyo en i nyimu kan, ango likame aude kede raco moro i kom kope kame wun ipidenu iye.
42023015	Akadi Erode da likame oudo gimoro arac i kome, en komio eko dwoke but wa. Ateteni, likame tie gimoro arac kame en etimo kame romo mino kongolo ne kop me to.
42023016	Pi mano, ango ayaro mino kodae di ako weke eoti.”
42023017	(Oudo Pilato miero bin gony ne gi mabus acel i kare me ebaga me Bwot.)
42023018	Do ekodet oko redo kede dwan amalo di kiwaco be, “Nek icuo ni! Gony ne wan Baraba!”
42023019	Baraba oudo obedo icuo kame kotweo i otkol pi kop me nek, kede pi kop me logologo kame bin otimere i bomba me Yerusalem.
42023020	Pilato bin tie kede mit me gonyo Yesu, omio en eko bobo yamo kede gi;
42023021	do gin kiko ilelem kitek be, “Gure i kom musalaba, gure i kom musalaba!”
42023022	Pilato oko bobo waco ne gi tien me adek mere be, “Pinyo kara, raco nyo kame en etimo? Ango likame audo raco moro i kome kame romo mino kongolo ne kop me to. Pi mano, ango ayaro mino kodae di ako weke eoti.”
42023023	Do gin kiko cerededo kede ilelem atek, di kiwaco be poore gur Yesu i kom musalaba. Koko gi oko cobere.
42023024	Di do Pilato oko ngolo ne Yesu kop bala kite kame oudo gin kimito kede.
42023025	En eko gonyo ne gi icuo kame bin kotweo i otkol pi kelo logologo kede pi timo nek, kame gin oudo kikwao be gony ne gi; do eko jalo Yesu i cing gi pi gin timo ne gikame gin kimito.
42023026	Esawa kame isirikalen oudo tie tero kede Yesu tenge, kiko mako icuo moro me Sirene, kame nyinge Simoni, kame oudo tie wok ki ooko me bomba. Gin kiko riongo ne musalaba i ngute tetek, di eko donyo yeno di elubo Yesu ki cen.
42023027	Ekodet me jo oko donyo lube ki cen karacel kede mon kame oudo tie paro pire di kikok kitek.
42023028	Do Yesu oko lokere oneno gi, di eko waco ne gi be, “Anyira me Yerusalem, kur ikokunu pira, do kokunu piru kede pi idwe wu.
42023029	Pien ateteni awaco ne wu be, ceng tie bino kame jo bino waco kede be, ‘Kitie kede winyo mon kame obedo adongei, kede auris kalikame onywal, kede tune kalikame kodoto!’
42023030	Di do kiko bino cako waco ne mori be, ‘Pot i kom wa’; kede ne imukuran da be, ‘Um wa.’
42023031	Pien ka kitimo kaman di yat pwodi numu, nyo do kame bino timere kame yat otuo?”
42023032	Di do kiko tero cuo mogo are da kame bin obedo jo kame oudo timo tim areco, pi ot guro gi i kom musalaba karacel kede Yesu.
42023033	Kakame do bin kituno kede i kabedo kame kolwongo be “Cogowic”, kiko guro Yesu i kom musalaba ki kuno karacel kede jo nogo kame oudo timo tim areco, ngat acel i bade tetu cam, kede ngat acel i bade tetu ngodal.
42023034	Di Yesu oko waco be, “Papa, sasiro gi, pien kikwia gikame kitie timo.” Di kiko donyo uco alulu pi popoko igoen mege.
42023035	Jo oko donyo cungo kanono di kingie. Do jopug oko donyo junye ne di kiwaco be, “En etieko lako jo apat, ber kong eda elakere kene, ka di en ebedo Kirisito ka Rubanga, ngat kame Rubanga oyero!”
42023036	Isirikalen da oko donyo nyere kede acae; oudo kibino bute di kimie bwini awac,
42023037	di kiwaco be, “Ka in en abaka me Iyudayan, lakere keni!”
42023038	Oudo tie iwandik moro kame koguro i wi musalaba mere kame waco be, “Man en abaka me Iyudayan.”
42023039	Ngat acel kikom jo nogo kame oudo timo tim areco, kame bin koguro, oko cako cotoro Yesu di ewaco be, “Mam in ibedo Kirisito? Lakere keni di iko lako wada!”
42023040	Do ngat ocelu oko coke di ewaco be, “Mam in likame ilworo Rubanga? Aso di kongolo nin kop kame rom aroma kede mere.
42023041	Do ateteni kongolo ne wan kop kakare, pien wan otie udo adwokini me tice wa, do likame tie gimoro arac kame dano ni otimo.”
42023042	Di do eko waco be, “Yesu, yutuno ango kame idonyo i Ajakanut ni.”
42023043	Yesu oko waco ne be, “Ateteni awaco ni be, tin noni iyaro bedo keda i paradis.”
42023044	Oudo esawa kanyape me iceng do oyapuno romo; piny lung oko doko col tuno esawa kanyangon me otieno
42023045	di likame wang ceng oneeno. Egoe kame bin poko isenge i tempulo oko yec odoko are.
42023046	Di do Yesu oko koko kede dwan amalo di ewaco be, “Papa, ajalo tipo na i cingi!” Ingei waco kamano, en eko oomo cunye, di do eko to.
42023047	Kakame bin ngadwong me isirikalen oneno kede gikame otimere, en eko pako Rubanga di ewaco be, “Ateteni dano ni kom oudo li kede raco moro!”
42023048	Kakame ekodet me jo dedede kame bin ocokere kuno oneno kede gikame otimere, gin kiko dok paco di kibapo kor gi.
42023049	Jo dedede kame bin onao kede Yesu, karacel kede mon kame oudo olube cako ki Galilaya oko cungo ki tenge pi neno gikame oudo tie timere nogi.
42023050	Bin tie icuo moro kame nyinge Yosepu, me bomba me Iyudayan kame kolwongo be Arimatea. En oudo ebedo dano acel kikom jo kame bedo i kansulo me Iyudayan, en oudo ebedo dano kopoore doko di eber.
42023051	En bin likame eyei kede tam gi, akadi kede tim gi da. En oudo etie daro bino me Ajakanut ka Rubanga.
42023052	Icuo noni bin oko ot but Pilato, di eko kwano be mie kom Yesu.
42023053	En eko tako kom Yesu ki musalaba, di eko bono kede esuka, di eko cibe i ates kame oudo bin koroko i lela, ates kalikame pwodi oudo koyiko iye ngatamoro.
42023054	Ceng no oudo obedo ceng me iikere, pien Ceng Sabato do oudo tie gere.
42023055	Mon kame oudo oupere kede Yesu wok ki Galilaya oko lubo Yosepu, kiko neno ates kede epone kame kopielo kede kome;
42023056	di do gin kiko dok, kiko iiko mo kede gikame ngwece gi kur. I Ceng Sabato, gin kiko wei bala kite kame cik oudo mito kede.
42024001	Ceng Sabiti odiko sek, mon nogo oko ot i ates, pi tero gikame ngwece gi kur, kame oudo gin kitieko iiko.
42024002	Di kiko udo koloro kidi tenge ki dog ates,
42024003	do kakame kidonyo kede i ie, kiko udo kom Yesu li.
42024004	Kakame pwodi oudo wi gi odubere kede pi gikame oudo otimere, cuo are oko cungo i nget gi di kingapo igoen atar liamaliam.
42024005	Bala kame oudo inonong omako gi kede, omio kiko luro wi gi piny, do cuo nogo oko waco ne gi be, “Pinyo komio imounu ngat kame kuo kikom jo oto? En likame etie kan, do etieko yaruno.
42024006	Yutununu gikame bin ewaco ne wu di pwodi oudo etie Galilaya,
42024007	be miero mi Wot ka dano i cing jodubo, di kiko gure i kom musalaba, do ingei ceng me adek en eko bino yaruno.”
42024008	Di do gin kiko yutuno kope mege.
42024009	Di bin kidok ki ates, kiko tatamo ne joor tomon kiwie acel ka kope go dedede kede ne jo apat da dedede.
42024010	Maria Magadalina, Joana kede Maria toto me Yakobo, kede mon mogo ace kame bin oudo oupere kede gi, en kame owaco ne joor kope nogi.
42024011	Do joor oko tero kop noni bala kop me itatam moro kame tiene li, di likame kiko yei.
42024012	Do Petero oko yai, di en eko ringo i ates; kakame egungo kede pi neno ii ates, en eko neno isukai ken gi abongo gimoro; di eko dok paco di euro gikame otimere.
42024013	Ceng acel nono jo are kikom jo kame bin lubo Yesu oudo tie ot i calo kame kolwongo be Emaus, kame oudo tie mairo kanyaare yai ki Yerusalem,
42024014	gin oudo kitie ot di kiyamo ken gi ken gi kop i kom gikame oudo otimere.
42024015	Kakame oudo pwodi kitie yamo kede di kinywako tam, Yesu kikome oko noko gi, di eko donyo upere kede gi.
42024016	Do oudo koumo wang gi, omio likame kiko twero ngene.
42024017	Di Yesu oko penyo gi be, “Kop nyo ino kame wun itienu yamo kenu kenu di itienu ot?” Gin kiko cungo, di kili kede yomcuny.
42024018	Di ngat acel kikom jo nogo, kame bin oudo kolwongo be Keleopa, oko dwoko ne be, “Mam in keni en kame do ibedo welo i Yerusalem, kame kwia gikame otimere kuno i ceng nogi?”
42024019	Di en eko penyo gi be, “Nyo igonogo?” Gin kiko dwoko ne be, “Kop i kom Yesu me Nasaret, kame oudo obedo enabi kame tie kede twer i tice kede i yamo mege, i nyim Rubanga kede i nyim jo dedede.
42024020	Do jodongo me josaseredoti kede jopug wa oko mine i cing wegi apugan me wek ngol ne kop me to, di do kiko gure i kom musalaba.
42024021	Do wan oudo otie kede gen be en nono kame oudo eyaro bino lako jo me Isirael. Doko medo i wi mano, tin do oromo ceng me adek cako ceng kame gino otimere kede.
42024022	Do mon mogo kame oudo tie i ekodet wa oko mino wi wa ocungo. Gin oudo kiyai obai sek di kiko ot i ates,
42024023	do likame kiko udo kome. Di do kiko dwogo di kiwaco be imalaikan oneeno but gi di waco ne gi be en ekuo.
42024024	Jo mogo me ekodet wa oko ot i ates, di kiko udo tie kamanono bala kite kame mon nogo oudo owaco kede, do gida likame kiko nene.”
42024025	En eko waco ne gi be, “Wun tin imingunu benyo, doko cunyu tin nyap benyo pi gal yei kope dedede kame bin inabin otuco!
42024026	Mam oudo poore Kirisito nen can nogi dedede, di do en eko donyo i deyo mere?”
42024027	Di Yesu oko cako gonyo ne gi kop dedede kame bin oudo koyamo i kome i iwandik kacil dedede, cako ki itabun ka Musa tuno kede i iwandik me inabin.
42024028	Kakame kinoko kede calo kame oudo kitie ot iye, Yesu oko meede kede ot ineno bala oudo etie kato akata,
42024029	do gin kiko dine di kiwaco ne be, “Bed ber kede wa, pien piny oyapuno yuto, doko isawan da okato.” Di do en eko ot bedo kede gi.
42024030	Kakame ebedo kede gi kacam, en eko kwanyo mugati di eko kwano winyo iye, di eko tuturo, eko mino gi.
42024031	Di wang gi oko yabere, kiko ngene; do en eko rwenyo ki wang gi.
42024032	Gin kiko donyo yamo ken gi ken gi be, “Mam cuny wa oki oko pukpuka pi kilel iesawa kame en oudo etie yamo kede wa i yongayo, kakame egonyo ne wa kede dwong me iwandik kacil?”
42024033	Di gin kiko yai esawa nono kiko dok Yerusalem, kiko udo joor tomon kiwie acel di ocokere karacel kede jo kame bin oudo tie kede gi.
42024034	Gin oudo kitie waco be, “Rwot oyaruno ateteni, doko etieko neeno but Simoni!”
42024035	Di do gin kiko tatamo gikame oudo otimere i yongayo, kede epone kame en eko ngere kede but gi iesawa kame etuturo kede mugati.
42024036	Di oudo pwodi gin kitie yamo kop noni, Yesu kikome oko cungo i diere gi di eko waco ne gi be, “Mulem bed butu.”
42024037	Lworo kede mielkom oko mako gi, di oudo kiparo be kineno tipo moro.
42024038	Di en eko penyo gi be, “Pinyo komio komu oto kamano, doko pinyo komio abuinikin tie i cunyu?
42024039	Nenunu cinga kede tiena, ango inononi; mulanu ikounu bino ngeno; pien tipo likame tie kede ringokome kede cogo bala kite kame nan wun inenunu ango atie kede.”
42024040	Kakame etieko yamo kede kamano, en eko nyuto ne gi cinge kede tiene.
42024041	Di pwodi yomcuny atek omio gi likame kitwero yei, doko di kitie kede ur, en eko penyo gi be, “Itienu kede gimoro kan me acama?”
42024042	Gin kiko mine deknam kame kobulo,
42024043	en eko gamo di eko camo i nyim gi kanono.
42024044	Di do en eko waco ne gi be, “Magi en kope nango kame bin awaco ne wu i kare kame oudo pwodi atie kede wu be, gi dedede kame kowandiko i koma i itabu ka Musa kede me inabin kede i Sabuli miero cobere kakare.”
42024045	Di en eko yabo wi gi pi mino gi niang iwandik kacil,
42024046	di eko waco ne gi be, “Kowandiko be, Kirisito miero bei i can, di oko yaruno en kikom jo oto ingei ceng me adek;
42024047	kede da be poore pwonyo kop i kom iswilar kede sasiro jo ki dub gi i nyinge, ne atekerin dedede cako ki Yerusalem.
42024048	Wun en ibedunu ijurak me kope nogi.
42024049	Doko nenunu, abino cwano ne wu gikame Papa na ocikere iye. Pi mano, bedunu i bomba kan, tuno kede kame kongapo wu kede twer kame yai ki malo.”
42024050	Di do en eko telo gi etero gi Betania, eko tingo cinge malo, di eko mino gi winyo.
42024051	Kakame oudo etie mino gi kede winyo, en eko pokere kede gi di oko tinge kotere i malo.
42024052	Gin di do kiko dok Yerusalem kede kilel adwong adikinicel,
42024053	kiko donyo pako Rubanga i tempulo nakanaka.
43001001	I agege, Kop oudo tie. Kop oudo tie kede Rubanga, doko Kop oudo en Rubanga.
43001002	En oudo etie kede Rubanga cako ki agege.
43001003	Jame dedede riki kocweo pi en, doko likame tie gimoro i cwec kame bin kocweo abongo en.
43001004	Kuo oudo tie i en, doko kuo nono en kame oudo obedo lero me jo.
43001005	Lero nono rieny i colo, do likame colo obwone.
43001006	Riki tie icuo kame nyinge Yokana, kame Rubanga ooro.
43001007	En oudo ebino pi bedo ijura me kop i kom lero nono, tetekeny jo dedede yei pi kop mere.
43001008	En oudo likame ebedo lero, do en bin ebino pi mino ijura i kom lero.
43001009	Lero me ateni kame caro jo dedede oudo tie bino i piny.
43001010	En oudo etie i piny, doko oko cweno piny pi en, di jo me piny likame oko ngene.
43001011	En oudo ebino ture kikokome, do jo mege likame oko game.
43001012	Do jo dedede kame bin ogame, di oko yei nyinge, en bin emio gi twer me doko idwe ka Rubanga,
43001013	kalikame konywalo kede remo, doko likame pi mit me kom arabo mit ka dano, do pi mit ka Rubanga.
43001014	Kop oko doko dano di eko bedo i diere wa di epong kede kisa ka Rubanga kede ateni. Wan oneno deyo mere, deyo ka Wod acel kenekene kame owok kibut Papa.
43001015	(Yokana bin omio ijura i kome di elelemo be, “Man en ngat kame bin awaco kop i kome be, ‘Ngat kame tie bino i cen ngea pire dwong loa, pien oudo en etie sek di pwodi ango ali.’ “) "
43001016	Wan dedede otieko udo kisa i wi kisa, kame wok ki kisa mere kopong.
43001017	Pien bin komio Iswil di beo kibut Musa, do kisa kede ateni bin obino di beo kibut Yesu Kirisito.
43001018	Likame tie dano kame otieko neno Rubanga, do kwanyo Wod acel kenekene, kame bedo iyapiyapi kede Papa, en ngat kame omie engere.
43001019	Man en kop me ijura kame Yokana bin omio i kare kame Iyudayan ocwao kede josaseredoti kede Jolebi ki Yerusalem pi penye be, " “In en ngai?”
43001020	En likame eko dagi dwoko ne gi kop, do en eko tuco kakaler di ewaco be, “Ango likame Kirisito.”
43001021	Gin kiko penye be, “In do ngai? Benyo, in en Elia?” En eko dwoko be, “Li.” Kiko bobo penye be, “In do enabi?” En eko dwoko be, “Li.”
43001022	Gin kiko penye be, “In do ngai? Niang wa wek oud kop kame otwero dwoko ne jo kame ooro wa. Kop nyo kame makin kame in iromo waco?”
43001023	En eko waco be, “Ango en dwan ngat kame lelemo i tim be, ‘Rieunu yongayo ka Rwot,’ “bala kame bin enabi Isaya owaco.
43001024	Iparisayon en kame oudo bin ooro gi.
43001025	Gin kiko penye be, “Do pinyo komio in ibatiso jo ka in likame ibedo Kirisito, amoto Elia, arabo enabi?”
43001026	Yokana oko dwoko ne gi be, “Ango abatiso jo kede pii, do tie ngat kame nan tie cungo i diere wu, kame wun likame ingeunu,
43001027	en nono en kame etie bino i cen ngea; ango likame apoore pi gonyo ausi me amuka mere.” "
43001028	Man bin otimere i Betania, i loka tetuca me Yorodan, kakame Yokana oudo bin tie batiso kiye jo.
43001029	Oru mere, Yokana oko neno Yesu di tie bino tetu bute, di eko waco be, " “Nenunu Katin Romo ka Rubanga kame kwanyo dub me piny!
43001030	Man en dano kame bin ango awaco kop i kome be, ‘Tie ngat kame tie bino ki cen ngea, kame pire dwong loa, piento en oudo etie sek di pwodi ango ali.’
43001031	Ango da kikoma oudo likame angee, doko gi nono en komio ango abino di abatiso jo kede pii, tetekeny en engere but jo me Isirael.”
43001032	Yokana oko mino caden be, “Ango aneno Tipo Kacil di bino piny ki malo bala awele di eko dong i kome.
43001033	Ango da kikoma oudo likame angee; do ngat kame oora pi batiso jo kede pii oko waco na be, ‘Ngat kame inenunu Tipo Kacil obino piny di oko dong i kome, manono en ngat kame batiso jo kede Tipo Kacil.’
43001034	Ango atieko neno doko ajurao be, man en Wot ka Rubanga.”
43001035	Oru mere, Yokana oudo bobo tie cungo kede jo are kikom josiao mege.
43001036	En eko neno Yesu di tie ot, di eko waco be, “Nenunu Katin Romo ka Rubanga!”
43001037	Josiao are nogo bin owinyo di en ewaco kop noni, di do gin kiko lubo Yesu.
43001038	Yesu oko lokere di eko neno gi di kitie lube, en eko penyo gi be, “Imounu nyo?” Gin kiko dwoko ne be, “Rabi” (kame dwong mere be ngapwony), “In ibedo tuai?”
43001039	En eko waco ne gi be, “Bianu inenunu.” Gin kiko ot neno kakame oudo Yesu bedo iye; cenge no gin kiko bedo kede en, pien esawa oudo iyapiyapi romo tomon.
43001040	Ngat acel kikom jo are kame bin owinyo yamo ka Yokana di eko lubo Yesu, oudo obedo Anderia omime Simoni Petero.
43001041	Me agege, en egeo udo omimere Simoni, di eko waco ne be, “Wan otieko udo Mesia” (kame dwong mere be Kirisito).
43001042	En eko tere but Yesu. Yesu oko nene di oko waco ne be, “In en Simoni wot ka Yokana. Kobino donyo lwongi do be Kepa” " (kame dwong mere be Petero).
43001043	Oru mere Yesu oko moko tam mere pi ot Galilaya. En eko udo Pilipo di eko waco ne be, " “Luba.”
43001044	Pilipo oudo obedo dano me Betesaida, bomba kame Anderia kede Petero oudo bedo iye.
43001045	Pilipo oko udo Natanael di eko waco ne be, “Wan otieko udo ngat kame bin Musa owandiko kop i kome i itabu me Iswil, kede kame inabin da owandiko kop i kome, en Yesu me Nasaret, wot ka Yosepu.”
43001046	Natanael oko penye be, “Gimoro aber twero wok ki Nasaret da?” Pilipo oko dwoko ne be, “Bia ineni.”
43001047	Yesu oko neno Natanael di tie bino bute, en eko waco kop i kome be, “Ateteni man en dano me Isirael kame li kede angalo.”
43001048	Natanael oko penye be, “In iko ngena benyo?” Yesu oko dwoko ne be, “Ango aneni di itie i dud yat epigi di pwodi Pilipo likame olwongi da.”
43001049	Natanael oko dwoko ne be, “Apwony, in en Wot ka Rubanga! In en abaka me Isirael!”
43001050	Yesu oko dwoko ne be, “Mam in iyei pi kop kame ango awaco ni be ango oudo aneni di itie i dud yat epigi? Ibino neno gi adongodongo kalamo magi.”
43001051	Yesu oko waco ne be, “Ateteni, ateteni awaco ni be, ibino neno malo di oyabere, kede imalaikan ka Rubanga di tie ot malo kede di kitie bino piny i kom Wot ka dano.”
43002001	Ceng me adek nyom oudo tie i bomba atidi me Kana, i piny me Galilaya. Toto me Yesu da oudo tie kuno.
43002002	Oudo kolwongo Yesu da karacel kede josiao mege i nyom nono.
43002003	Kakame bwini otiek kede, toto me Yesu oko waco ne be, “Bwini do li ne gi.”
43002004	Yesu oko waco ne be, “Itie lola pinyo? Esawa nango pwodi likame otuno.”
43002005	Toto mere oko waco ne jotic be, “Wun timunu gi dedede kame ewaco ne wu.”
43002006	Aso, agune kanyape kame kotimo kede engaro oudo tie cungo kuno di lubere kede itok me lonyere me Iyudayan. Agulu acelacel oudo tero galanin ot are arabo ot adek me pii.
43002007	Yesu oko waco ne gi be, “Pongunu agune go kede pii.” Gin kiko pongo gi lubulub.
43002008	Yesu oko waco ne gi be, “Aso twomunu mogo iterunu ne ngadwong me ebaga me nyom.” Gin kiko tero.
43002009	Kakame do ngadwong me ebaga me nyom obilo kede pii, en eko ude elokere edoko bwini, likame en eko ngeno kakame oudo ewok kiye (bed bala jotic kame bin otwomo pii nono oudo ngeo). Ngadwong me ebaga me nyom oko lwongo eteran,
43002010	di eko waco ne be, “Jo dedede geo ber poko bwini amit, do ka jo omato oko romo gi, kiko poko do bwini abot; do in iko kano bwini amit tuno nan.”
43002011	Man en gianena mere me agege kame Yesu otimo i Kana kame tie Galilaya, di eko mino deyo mere ongere, di josiao mege oko yei en. "
43002012	Ingei man, Yesu oko ot Kaperanaum kede toto mere, kede imiegu kede amiegu mege, di kiko bedo kuno pi ceng mogo anonok.
43002013	Ebaga me Bwot me Iyudayan oudo onoko, di Yesu oko ot paka Yerusalem. "
43002014	En eko udo jo kame cato twonin kede romini kede amam, karacel kede jo kame seso sente di kitie bedo i nyim imesai gi me cat i tempulo.
43002015	En oko timo ebela me iyera, di eko riamo gi kede ooko dedede, karacel kede romini kede kiton doke da, di eko kikiro siringi me jo kame oudo seso sente, di erereto imesai gi.
43002016	En eko waco ne jo kame oudo cato amam be, “Terunu gigi tenge. Kur ilokunu ot ka Papa na dok atale.”
43002017	Josiao mege oko yutuno be oudo kowandiko be, “Nyeko na me amara pi odi liel i cunya bala mac.”
43002018	Iyudayan oko waco ne be, “Gianena nyo kame iyaro timo pi nyuto ne wa be in itie kede akarinikin me timo gini?”
43002019	Yesu oko dwoko ne gi be, “Retunu tempulo ni, di ango ako bino gere pi ceng adek kenekene.”
43002020	Iyudayan oko waco be, “Gero tempulo ni otero mwakini ot ongwon kiwie kanyape, in iparo be iromo gere pi ceng adek kenekene?” "
43002021	Do Yesu oudo tie yamo kop i kom tempulo kame obedo kome.
43002022	Pi mano, i kare kame koyaruno en kede kikom jo oto, josiao mege oko yutuno be oudo bin ewaco kop noni; kiko yei iwandik kacil kede kop kame oudo bin Yesu owaco.
43002023	I kare kame bin Yesu tie kede Yerusalem i ebaga me Bwot, jo atot oko yei en kakame kineno kede gianena kame en etimo.
43002024	Do Yesu likame oko keto gen mere i kom gi,
43002025	pien en oudo engeo gikame tie i cuny jo dedede. Omio oudo likame emitere pi dano moro mino ijura i kom ngatamoro, piento en kikome oudo engeo gikame tie i cuny jo. "
43003001	Oudo bin tie icuo moro kame nyinge Nikodemu, kame oudo obedo ngat acel kikom Iparisayon, en oudo ngapug me Iyudayan.
43003002	Icuo noni bin obino but Yesu iwor di eko waco ne be, “Rabi, wan ongeo be in ngapwony kame owok kibut Rubanga, pien likame tie dano moro kame twero timo gianena kame in itimo gi, kwanyo kame di Rubanga tie kede en.”
43003003	Yesu oko dwoko ne be, “Ateteni, ateteni ango awaco ni be, likame tie ngat kame twero neno Ajakanut ka Rubanga, kwanyo ka konywale tien me are.”
43003004	Nikodemu oko penye be, “Ka dano otieko doko dwong, kotwero nywale bobo benyo? Etwero bobo donyo ii toto mere tien me are di oko nywale benyo?”
43003005	Yesu oko dwoko be, “Ateteni, ateteni awaco ni be, likame tie ngat kame twero donyo i Ajakanut ka Rubanga kwanyo di konywale nywal me pii kede me Tipo Kacil.
43003006	Gikame kom nywalo udo en kom, doko gikame Tipo nywalo udo en tipo.
43003007	Kur ibed kede ur be pien ango awaco ni be, kopoore nywali tien me are.
43003008	Yamo buko kakame en emito; in itwero winyo buko mere, do likame ingeo kakame ewok kiye, akadi kakame etie ot iye; etie kamanono da kede dano acelacel kame konywalo nywal me Tipo Kacil.”
43003009	Nikodemu oko penye be, “Man karuno timere benyo?”
43003010	Yesu oko dwoko ne be, “In kom ibedo ngapwony me Isirael do di likame iniang gini?
43003011	Ateteni, ateteni awaco ni be, wan oyamo kop i kom gikame ongeo, kede gikame oneno; do in idagi yei caden kame wan omio.
43003012	Ka awaco ni kop i kom gi me piny di iko dagi yei, ikaruno do yei benyo ka ayamo ni kop i kom jame me malo?
43003013	Likame tie ngatamoro kotieko ot malo, kwanyo kenekene ngat koyai ki malo bino piny, en Wot ka dano.
43003014	”Bala kite kame bin Musa okiarao kede twol i tim, kobino kiarao Wot ka dano da malo kamanono,
43003015	tetekeny ngat kame yei en ud kuo kame bedo nakanaka.
43003016	Pien Rubanga bin omaro piny, omio eko cwano iye Wode acel kenekene, tetekeny ngat kame yei en kur toi, do eud kuo kame bedo nakanaka.
43003017	Pien Rubanga likame ocwao wode i piny pi ngolo ne piny kop, do en ecwae tetekeny piny ud alako pi en.
43003018	”Ngat kame yei en likame kobino ngolo kop loe; do ngat kalikame yei en kotieko ngolo kop oloe cuto, pien likame eyei nying Wot ka Rubanga acel kenekene.
43003019	Ngolo kop en ine be, lero otieko bino i piny, do jo oko maro colo akaka lero, pien tice gi oudo reco.
43003020	Pien ngat acelacel kame timo gikarac dagi lero, doko likame ebino i lero, tetekeny tice mege kur ngere.
43003021	Do ngat kame timo gi me ateni bino i lero, tetekeny enyutere kakaler be tice mege obedo tice me woro Rubanga.”
43003022	Ingei man, Yesu kede josiao mege oko ot i piny me Yudea, di en eko dong kede gi kuno di ebatiso jo.
43003023	Yokana da oudo tie batiso jo i adul me Aenon, i nget Salim, pien oudo pii tie tot kuno. Oudo bin jo bino kuno di oko batiso gi,
43003024	pien oudo pwodi likame koketo Yokana i otkol.
43003025	Piem oko gere i dierediere me josiao ka Yokana kede Ngayudaya acel i kom kop kame mako lonyere.
43003026	Gin kiko bino but Yokana di kiko waco ne be, “Apwony, ngat kame oudo in itie kede loka tetuca me Yorodan, kame in bin imio ijura i kome nono, en ine etie batiso jo; doko jo dedede tie ot bute.”
43003027	Yokana oko dwoko ne gi be, “Likame tie dano kame twero udo gimoro kwanyo di komie ki malo.
43003028	Uda kikomu ijuraonu ango be awaco be, ango likame Kirisito, do kocwao ango pi telo ne en yongayo.
43003029	Icuo eteran en kame won ateran; do adieru me eteran, kame cungo i ngete di ewinyo yamo mere lelo twatwal pi winyo dwan eteran. Pi mano, ango nan atie kede yomcuny adwong.
43003030	En miero emeede, do ango miero adok piny.”
43003031	”Ngat kame obino ki malo kalamo jo dedede. Ngat kame tie i piny udo en me piny, doko da eyamo kope kame mako jamini me piny; ngat kame obino ki malo kalamo jo dedede.
43003032	En ejurao gikame eneno kede kame ewinyo, do likame tie ngatamoro kame yei ijura kame en emio.
43003033	Ngat kame yei kop me ijura mere, udo ngat nono otieko moko be Rubanga en ateni.
43003034	Pien ngat kame Rubanga ocwao, en eyamo kop ka Rubanga, pien likame Rubanga mio Tipo Kacil di epimo apima;
43003035	Papa maro Wod, doko etieko mino jame dedede i cinge.
43003036	Ngat kame yei Wod tie kede kuo kame bedo nakanaka; ngat kalikame yei Wod likame ebino udo kuo, do lilo ka Rubanga bino poto i kome.”
43004001	Kakame Yesu ongeo kede be Iparisayon oudo owinyo be en etie batiso kede loko jo doko josiao mege lono Yokana
43004002	(bed bala Yesu kikome likame obatiso ngatamoro, kwanyo josiao mege en kame oudo batiso jo),
43004003	en eko yai ki Yudea di eko dok Galilaya.
43004004	Oudo miero ebei ki Samaria.
43004005	En eko tuno i bomba me Samaria kame kolwongo be Saikar, kame iyapiyapi kede poto kame bin Yakobo omio wode Yosepu.
43004006	Atan ka Yakobo oudo tie kunono. Aso, kite kame Yesu oudo ool kede ot, omio en eko bedo piny i nget atan nono. Oudo esawa do oyapuno romo kanyape me i ceng.
43004007	Dako moro me Samaria oko bino pi twomo pii. Yesu oko waco ne be, “Mia pii amati.”
43004008	Josiao mege oudo ooto wilo cam i bomba.
43004009	Dako Ngasamaria nono oko penye be, “Twerere benyo in Ngayudaya penyo pii me amata kibut ango dako me Samaria?” Pien bin Iyudayan likame nywako kede Josamaria.
43004010	Yesu oko dwoko ne be, “Koto oudo ingeo giamia ka Rubanga kede ngat kame tie waco ni be, ‘Mia pi amati,’ oudo koto ipenye di en eko mini pii me kuo.”
43004011	Dako nono oko dwoko ne Yesu be, “Adwong, in ili kede gi me twomo pii, doko atan noni tut, in ibino udo pii me kuo nono ki tuai?
43004012	Iparo be in idwong kalamo kwaru wan Yakobo, kame bin omio wan atan noni, doko di eda bin emato pii mere karacel kede awobe mege, kiton doke mege da?”
43004013	Yesu oko waco ne be, “Ngat acelacel kame mato pii ni, orio bobo pwodi bino neke;
43004014	do ngat kame mato pii kame ango abino mine, likame orio bino neke; pii kame ango abino mine bino doko ne atan me pii kame mol tuno i kuo kame bedo nakanaka.”
43004015	Dako nono oko kwano Yesu be, “Adwong, mia pii nono wek kur orio neka bobo, di do ako weko bino kan twomo pii.”
43004016	Yesu oko dwoko ne be, “Ot ilwong cwari, ibinunu kede kan.”
43004017	Dako nono oko dwoko ne be, “Ango ali kede cwara.” Yesu oko waco ne be, “Idwoko kakare be ili kede cwari;
43004018	pien in itieko bedo kede cuo kany, mano kame nan itie bedo kede no likame en cwari, iwaco kop me ateni.”
43004019	Dako nono oko waco ne be, “Adwong, atieko neno be in enabi.
43004020	Joakwari wan bin woro Rubanga ki wi moru noni, do wun iwacunu be Yerusalem en kakame jo poore woro kiye Rubanga.”
43004021	Yesu oko waco ne be, “Dako ni, yei gikame ango atie waco ni, kare tie bino kalikame ibinunu woro kede Rubanga ki wi moru noni akadi ki Yerusalem da.
43004022	Wun iworunu ngat kalikame ingeunu; do wan oworo ngat kame ongeo, pien alako owok kibut Iyudayan.
43004023	Do esawa tie bino, doko nataman en inononi da, kame jo kame woro Rubanga i ateni bino woro Papa i twer me Tipo Kacil kede ateni. Pien epone me jo nogi en kame Papa mo pi mine wor.
43004024	Rubanga en Tipo, doko jo kame wore miero wore i twer me Tipo kede ateni.”
43004025	Dako nono oko dwoko ne be, “Ango angeo be Mesia tie bino” (en ngat kame kolwongo be Kirisito). “Ka en etuno, ebino nyuto ne wa gi dedede.”
43004026	Yesu oko waco ne be, “Ango inononi kame atie yamo kedi.”
43004027	Esawa nono josiao ka Yesu oko tuno. Gin kiko uro pien Yesu oudo tie yamo kede dako, do likame tie da ngatamoro kame oko penyo dako nono be, “Imito nyo?” Arabo kame oko penyo Yesu be, “Pinyo komio itie yamo kede dako no?”
43004028	Di do dako nono oko weko agulu mere me pii, en eko ot i bomba, di eko waco ne jo be,
43004029	”Bianu inenunu icuo kame otuco na gi dedede kame ango atimo cako. Benyo, iparunu be ekaruno bedo Kirisito?”
43004030	Gin kiko yai ki bomba di kiko bino but Yesu.
43004031	Iesawa nono da, josiao oudo tie ngangao Yesu di kiwaco ne be, “Apwony, cami.”
43004032	Do Yesu oko dwoko ne gi be, “Ango atie kede cam na me acama, kame wun likame ingeunu.”
43004033	Josiao oko donyo penyere ken gi ken gi be, “Amoto ngatamoro okelo ne cam?”
43004034	Yesu oko waco ne gi be, “Cam nango en timo gikame ngat kame oora mito, kede pi cobo tic mere kakare.
43004035	Mam wun itienu kede kop kame waco be, ‘Odong pwodi dwete ongwon tuno i kac?’ Awaco ne wu be, tingunu wangu malo ikounu neno poti, cam otieko cek mito do kac.
43004036	Ngat kame kao udo egelit, doko ecoko anyakini pi kuo kame bedo nakanaka, tetekeny ngacuc kede ngakac bed kede kilel karacel.
43004037	Kop kame waco be, ‘Ngat acel cuo di ngat ace ko kac,’ tie kop me ateni.
43004038	Ango acwao wu ot timo tic me kac me gi kalikame wun icanenu iye; jo apat ocane iye, do wun ikounu udo gikaber ki kwok gin.”
43004039	Jo me Samaria atot kame oudo tie i bomba nono oko yei Yesu pi caden kame dako nono omio i kome be, “Etuco na gi dedede kame ango oudo atimo cako.”
43004040	Kakame Josamaria obino kede, kiko kwano Yesu be bed kede gi; di Yesu oko bedo kuno pi ceng are.
43004041	Jo ace atot oko yei Yesu pi kope kame epwonyo.
43004042	Gin kiko waco ne dako nono be, “Likame wan oyei pi yamo nin, do pien wan ikom wa otieko winyo, doko ongeo be ateteni man en Ngalak me piny.”
43004043	Di ceng are okato, Yesu oko yai di eko ot Galilaya.
43004044	Pien Yesu kikome oudo owaco be, “Likame koworo enabi i piny me tur gi.”
43004045	Pi mano, kakame Yesu obino kede Galilaya, Jogalilaya oko game, pien gin kineno gi dedede kame oudo Yesu otimo ki Yerusalem i kare me ebaga, pien gida oudo kioto i ebaga nono.
43004046	Aso, Yesu oko bobo dwogo Kana i Galilaya, kakame oudo eloko kiye pii oko doko bwini. Oudo tie ngatel moro kame oudo wode tuwo i Kaperanaum.
43004047	Kakame ewinyo kede be Yesu oudo obino Galilaya di ewok ki Yudea, en eko ot kwano Yesu pi ot cango wode, piento en oudo iyapiyapi to.
43004048	Pi mano, Yesu oko waco ne icuo nono be, “In likame ibino yei, tuno di ineno gianena kede gi me isuur.”
43004049	Ngatel oko waco ne Yesu be, “Adwong, bia ooti di pwodi atin na likame oto.”
43004050	Yesu oko waco ne be, “In oti, wodi bino kuo.” Icuo nono oko yei kop kame Yesu owaco ne, en eko ot.
43004051	Kakame oudo etie lor kede i aserengete, jotic mege oko riamo kede en di kiko waco ne be wode oudo kuo;
43004052	en eko penyo gi esawa kame kome ogeo doko ber kede. Gin kiko dwoko ne be, “Nyoro en kame musuja oko weke kede iesawa kanyaare.”
43004053	Kikano papa me awobi nono oko niang be, manono en oudo esawa kame Yesu owaco ne kede be, “Wodi bino kuo.” Di do en eko yei karacel kede jo me ode dedede.
43004054	Man en oudo gianena me are kame Yesu otimo kakame en ebino kede Galilaya di ewok ki Yudea.
43005001	Ingei man, ebaga me Iyudayan oko bedo, Yesu oko ot paka Yerusalem.
43005002	Oudo bin atapar tie Yerusalem i nget Erute me Romini, kame oudo tie kede ikekoroson kany kame kogero wi gi. Oudo kolwongo atapar nono kede leb Eburania be Betesaida.
43005003	Ekodet me jo kame bin tuwo obwono oudo buto i dog ikekoroson nogo. Oudo gin kibedo imuduka, ingwalasa, kede jo kame tuwo oneko adulion me kom gi. Gin bin oudo kidaro rubere me pii;
43005004	pien malaika ka Rwot oudo bino kuno i kare mogo di eko rubo pii. Ngat kame oudo geo donyo ii pii ingei rubere mere, oudo cango ki tuwo kame etie kede.
43005005	Icuo acel bin tie kuno kame oudo obedo kede tuwo pi mwakini ot adek kiwie kanyauni.
43005006	Kakame Yesu oneno kede icuo nono di eko ngeno be oudo etieko kare alac di ebuto kuno, en eko penye be, “Imito be icangi?”
43005007	Icuo kame oudo tuwo nono oko dwoko ne Yesu be, “Adwong, ango ali kede ngat kame keta i pii kame korubo pii. Doko kame ango atie ot iye, dano ace en kame geo donyo na iye.”
43005008	Yesu oko waco ne be, “Yai malo, kwany gibuto ni ioti.”
43005009	Cucuto icuo nono oko cango, en eko kwanyo gibuto mere di eko ot. Ceng nono oudo obedo Ceng Sabato.
43005010	Iyudayan oko waco ne icuo kame kocango nono be, “Tin Ceng Sabato, Iswil wa likame yei ni yeno gibuto ni.”
43005011	Do icuo nono oko dwoko ne gi be, “Icuo kame omia acango nono en kame owaco na be, ‘Kwany gibuto ni ioti.’ “
43005012	Gin kiko penye be, “Icuo mene en kame owaco ni be, ‘Kwany gibuto ni ioti?’ “ "
43005013	Icuo kame oudo kocango nono likame oudo ngeo be ngai inonono, Yesu oudo orwenyo ne pien jo oudo tot kuno.
43005014	I cen mere, Yesu oko ude i tempulo di oko waco ne be, " “Neni, itieko do doko ber! Kur imed bobo dubo, tetekeny gimoro arac kalamo mano kur doko timere ni.”
43005015	Icuo nono oko ot di eko waco ne Iyudayan be Yesu en kocange.
43005016	Man en gi komio Iyudayan oko tidilo Yesu, piento oudo etimo gini i Ceng Sabato.
43005017	Do Yesu oko dwoko ne gi be, “Papa na pwodi tie tic, ango da atie tic.”
43005018	Man en gikame omio Iyudayan oko meede mono neke, pien likame eturo Iswil me Sabato kenekene, do doko da elwongo Rubanga be Papa mere kikokome, iepone noni en udo eporere kede Rubanga.
43005019	Yesu oko waco ne gi be, “Ateteni, ateteni ango awaco ne wu be, Wod likame timo gimoro kede mit mere kene, do etimo gikame eneno di Papa mere timo kenekene; pien gikame Papa timo dedede, etimo tetekeny Wode da tim kamanono.
43005020	Pien Papa maro Wod, bobo enyuto ne gi dedede kame en kikome etie timo. Doko da ebino nyuto ne tice adongodongo kalamo magi, di wun ikounu bino uro.
43005021	Pien bala kite kame Papa yaruno kede jo oto di eko mino gi kuo, kamanono da Wod mio kuo but jo kame cunye mito.
43005022	Papa likame ngolo ne ngatamoro kop, do etieko mino ngolo kop i cing Wod,
43005023	tetekeny jo dedede bed kede wor but Wod bala kite kame kibedo kede wor but Papa. Ngat kalikame tie kede wor but Wod, udo likame etie kede wor but Papa ngat kocwao Wod.
43005024	”Ateteni, ateteni awaco ne wu be, ngat kame winyo kop na di eko yei ngat kame oora, etie kede kuo kame bedo nakanaka; likame kobino ngolo ne kop, do etieko yai ki to etuno i kuo
43005025	Ateteni, ateteni awaco ne wu be, esawa oyaro tuno, doko nataman en inononi da, kame jo oto bino winyo kede dwan Wot ka Rubanga, di jo kame winyo ko bino bedo kuo.
43005026	Pien bala kite kame Papa kikome en kame kuo wok ki bute, kamanono da etieko mino Wod bedo ngat kame kuo wok ki bute.
43005027	Doko etieko mino Wod akarinikin me ngolo ne jo kop, piento en ebedo Wot ka dano.
43005028	Kur iurunu kop noni; pien esawa bino tuno kame jo dedede kame tie i atesin bino winyo kede dwane,
43005029	di kiko wok. Jo kotimo gikame beco bino yaruno i kuo, do jo kame otimo gikareco bino yaruno di oko ngolo ne gi kop.
43005030	”Likame tie gikame atwero timo i akarinikin nango kena. Ango angolo kop bala kame kowaco na kede; ngolo kop nango tie me ateni; pien likame udo ango alubo mit na, do ango alubo mit me ngat kame oora.
43005031	”Ka ango amio ijura i koma kena, udo kop me ijura na likame tie me ateni;
43005032	do tie dano ace kame mio ijura akaka ango, doko ango angeo be ijura kame en emio i koma tie me ateni.
43005033	Wun icwaunu jo but Yokana di en eko mino ijura me ateni.
43005034	Likame pien ango audo ijura noni kibut dano, do ango ayamo kamano me wek iudunu alako.
43005035	Yokana oudo tie bala etala kame liel di erieny, doko uda oudo itienu kede mit me kilel tunutunu i lero mere.
43005036	Do kop me ijura kame ango atie kede pire tek kalamo me ka Yokana; pien tice kame Papa omia pi timo, tice nogo en kame nataman atie timo, gin en kame kijurao ango be Papa en kame oora.
43005037	Doko Papa da ngat kame oora otieko mino kop kame jurao ango. Pwodi likame iwinyunu dwane akadi neno cal mere da.
43005038	Doko likame kop mere odong i cunyu, pien likame iyeunu ngat kame en eoro.
43005039	Wun imounu gikame tie i iwandik kacil, pien iparunu be ibinunu udo kuo kame bedo nakanaka ki ii gi, do di gin nogo en kame kimio kop kame jurao ango.
43005040	Do di idagunu bino buta tetekeny ibedunu kede kuo kame bedo nakanaka.
43005041	”Ango likame amo deyo kibut jo.
43005042	Do angeo be cunyu likame tie kede amara i kom Rubanga.
43005043	Ango nan abino i nying Papa na di ikounu dagi gama; do ka ngatamoro obino i akarinikin mere kene, ibinunu game.
43005044	Itwerunu yei benyo benyo wun jo kame iudunu deyo kibut jo icegun, do di likame imounu deyo kame wok kibut Rubanga acel kenekene?
43005045	Kur iparunu be ango abino pido wu but Papa; Musa en kame pido wu, en ngat kame wun iketunu gen wu i kome.
43005046	Ka koto oudo iyeunu Musa, koto oudo iyeunu ada, pien Musa oudo owandiko kop i koma.
43005047	Do ka likame iyeunu kop kame ewandiko, ibinunu yei kop na benyo benyo?”
43006001	Ingei man, Yesu oko ngolo loka tetuca me nam me Galilaya, kame kolwongo da be nam me Tiberia.
43006002	Ekodet adwong me jo oko lube, pien oudo gin kineno gianena kame en etimo ne jo kame oudo tuwo.
43006003	Yesu oko yito malo i wi moru, en eko bedo piny kuno kede josiao mege.
43006004	Ebaga me Bwot, kame obedo ebaga me Iyudayan, oudo onoko.
43006005	Kakame Yesu otingo kede wange malo, en eko neno ekodet me jo di kitie bino bute, di eko waco ne Pilipo be, “Obino wilo mugati kituai, tetekeny omi jogi cami?”
43006006	En ewaco man pi tamo Pilipo, pien Yesu kikome oudo ngeo gikame en ebino timo.
43006007	Pilipo oko dwoko ne be, “Denari tol are likame twero wilo mugati kame romo gi di ngat acelacel kikom gi ko twero udo atitidi moro.”
43006008	Ngat acel kikom josiao mege kame nyinge Anderia, omime Simoni Petero, oko waco ne Yesu be,
43006009	”Awobi tie kan kame tie kede mugati kany kede deknam are; do mago kenekene timo ne twon jogi nyo?”
43006010	Yesu oko waco be, “Miunu jo bed piny.” Oudo lum tot kanono; di jo kame wel gi romo cuo tutumia kany oko bedo piny.
43006011	Yesu oko kwanyo mugati; kakame etieko mino kede pwoc, en eko popoko gi ne jo kame oudo obedo piny. En eko timo kamanono da kede deknam, gin dedede kiko udo gikame romo gi.
43006012	Kakame kitieko do yeng kede, Yesu oko waco ne josiao mege be, “Cokunu angidingidin kame odong tetekeny kur gimoro dubere aduba.”
43006013	Gin kiko coko angidingidin me mugati kany me mawele, kame jo bin ocamo oko weko, di oko pongo ibukito tomon kiwie are.
43006014	Kakame jo oneno kede gianena kame Yesu otimo, gin kiko waco be, “Ateteni man en enabi kame oudo poore bino i piny!”
43006015	Di Yesu ongeo be oudo kiyapuno bino make tetek pi mine doko abaka, en bobo eko yai eoto tenge i moru en kene.
43006016	Di bin piny oyuto, josiao mege oko ot i nam,
43006017	kiko donyo ii yee di kiko ngolo nam pi ot loka Kaperanaum. Piny oudo odoko col, do Yesu oudo pwodi likame obino but gi.
43006018	Yamo atek oudo tie buko, oko mino nam otingere.
43006019	Kakame kitieko kwang kede pi mairo kame romo bala adek arabo ongwon, gin kiko neno Yesu di etie ot ki wi pii kede tiene, di oudo etie nyiko doko iyapiyapi kede yee. Lworo atek oko mako gi,
43006020	do Yesu oko waco ne gi be, “Ango inononi, kur lworo maku.”
43006021	Cuny gi oko bedo yom pi mine donyo ii yee. Cucuto yee oko tuno ooko kakame oudo kitie ot iye.
43006022	Oru mere, jo kame oudo odong loka tetuca oko niang be yee oudo tie kuno acel kenekene; doko da be Yesu oudo likame odonyo iye kede josiao mege, do be josiao mege oudo ooto tenge gin ken gi.
43006023	Bed bala kamanono da, yede kame bin owok ki Tiberia oko bino tuno i nget kakame oudo gin kicamo kiye mugati ingei Rwot mino pwoc.
43006024	Kakame do jo oneno kede be Yesu oudo li ki kuno, akadi kiton josiao mege da, gida kiko donyo ii yede kiko ot Kaperanaum di kimoo Yesu.
43006025	Kakame kiudo kede Yesu loka tetuca me nam, kiko waco ne be, “Apwony, in ibino kan awene?”
43006026	Yesu oko dwoko ne gi be, “Ateteni, ateteni awaco ne wu be, wun likame itienu mona pien inenunu gianena, do pien icamunu mugati ikounu yeng.
43006027	Kur icanenu pi cam kame dubere, do canenu pi cam kame kanyakino tuno i kuo kame bedo nakanaka, kame Wot ka dano bino mino wu, pien Rubanga Papa otieko keto alama mere i kome.”
43006028	Gin kiko penye be, “Otim nyo, en kame mio udo otie timo tic ka Rubanga?”
43006029	Yesu oko dwoko ne gi be, “Tic ka Rubanga en ine be, wun miero iyeunu ngat kame en eoro.”
43006030	Aso gin kiko waco ne Yesu be, “Gianena nyo kame ikaruno timo, me wek wan onen di oko yei in? Ibino timo nyo?
43006031	Joakwari wa bin ocamo emana i tim; bala kite kame bin kowandiko kede be, ‘Emio gi mugati kowok ki malo pi camo.’ “
43006032	Yesu di do oko waco ne gi be, “Ateteni, ateteni awaco ne wu be, likame Musa en kame bin omio wu mugati kame owok ki malo; Papa na en kame bin omio wu mugati me ateni kame owok ki malo.
43006033	Pien mugati ka Rubanga en maca kame wok ki malo di eko mino kuo i piny.”
43006034	Gin kiko waco ne be, “Rwot, dony mino wa do mugati nono nakanaka.”
43006035	Yesu oko waco ne gi be, “Ango en mugati me kuo; ngat kame bino buta kec likame bino neke, doko ngat kame yei ango orio likame bino neke.
43006036	Do ango atieko waco ne wu be wun itiekunu nena, do pwodi likame iyeunu.
43006037	Jo dedede kame Papa mia oyaro bino buta; doko ngat kame bino buta, likame abino riame tenge.
43006038	Pien ango abino ki malo, likame pi timo gikame ango amito, do pi timo gikame ngat kame oora mito.
43006039	Gikame ngat oora mito en ine be, likame apoore rwenyo ngatamoro kikom jo dedede kame en emia, do miero ayaruno gi i ceng me ajikini.
43006040	Pien gikame Papa na mito en ine be, ngat acelacel kame neno Wod di ko yei en poore udo kuo kame bedo nakanaka; doko ango ako bino yaruno en i ceng me ajikini.”
43006041	Iyudayan oko cako ngunguro i kom Yesu pien oudo ewaco be, “Ango en mugati kame obino piny yai ki malo.”
43006042	Gin kiko waco be, “Mam icuo noni en Yesu wot ka Yosepu? Wan ongeo papa mere kede toto mere da. Benyo benyo doko komio en nan ewaco be, ‘Ango ayai ki malo abino piny?’ “
43006043	Yesu oko dwoko ne gi be, “Kur ingungurunu kenu kenu.
43006044	Likame tie ngatamoro kame twero bino buta kwanyo kenekene ka Papa ngat kame oora en okele; doko abino yaruno en i ceng me ajikini.
43006045	Kowandiko i itabu me inabin be, ‘Doko Rubanga bino pwonyo gin dedede.’ Ngat acelacel kame winyo kop ka Papa na di eko udo pwonyere kibute, en ebino udo alako.
43006046	Likame dwong mere be tie ngatamoro kotieko neno Papa, do kwanyo ngat kowok kibut Rubanga en kame otieko neno Papa.
43006047	Ateteni, ateteni awaco ne wu be, ngat kame yei tie kede kuo kame bedo nakanaka.
43006048	Ango en mugati me kuo.
43006049	Joakwari wu bin ocamo emana i tim do kiko to.
43006050	Man en mugati kowok ki malo, tetekeny dano came di likame eko to.
43006051	Ango en mugati me kuo kame owok ki malo; ngat kame camo mugati noni bino kuo ikar kede ikar. Mugati kame ango abino mino pi kuo me piny en ringokoma.”
43006052	Iyudayan oko donyo piem ken gi ken gi be, “Icuo ni karuno mino wan ocamo ringokome benyo benyo?”
43006053	Yesu oko waco ne gi be, “Ateteni, ateteni awaco ne wu be, ka likame icamo ringokom Wot ka dano kede imato remo mere, likame ibino bedo kuo.
43006054	Ngat kame camo ringokoma kede kame mato remo na, en etie kede kuo kame bedo nakanaka, doko abino yaruno en i ceng me ajikini,
43006055	pien ringokoma en cam me ateni, doko remo na da en giamata me ateni.
43006056	Ngat kame camo ringokoma kede mato remo na bedo i ango doko ada abedo i en.
43006057	Bala kame Papa kakuo oora kede, doko di ango akuo pi Papa, kamanono da ngat kame camo ringokoma bino bedo kuo pi ango.
43006058	Man en mugati kame bin owok piny ki malo, likame bala maca kame bin joakwari ocamo di kiko to; ngat kame camo mugati noni bino kuo ikar kede ikar.”
43006059	Yesu owaco kope nogi di oudo etie pwony i sinagoga i Kaperanaum.
43006060	Kakame josiao ka Yesu atot owinyo kede kop mere, gin kiko waco be, “Man kop atek; ngai kame karuno yei lube?”
43006061	Do Yesu oko ngeno i cunye kene be josiao mege oudo tie ngunguro pi gikame en ewaco, omio en eko penyo gi be, “Mam kop noni owango cunyu?
43006062	Do benyo ka koto oudo inenunu Wot ka dano di etie ot malo kakame oudo bin egeo bedo iye sek?
43006063	Tipo ka Rubanga en kame mio kuo, do kom dano likame tie kede kony moro; kope kame ango atieko waco ne wu tie Tipo ka Rubanga kede kuo da.
43006064	Do tie jo mogo ki komu kalikame yei.” Pien Yesu oudo ngeo cako ki agege jo kalikame yei kede da ngat kame oudo oyaro rupao en.
43006065	En eko waco be, “Gini en komio ango awaco ne wu be, likame tie ngatamoro kame sobolo bino buta, kwanyo di Papa na en oyei ne.”
43006066	Ingei man, jo atot kikom jo kame bin oudo lubo Yesu oko dok cen, likame bobo kiko meede upere kede.
43006067	Yesu oko penyo josiao mege tomon kiwie are be, “Uda nan do imitunu weko luba?”
43006068	Simoni Petero oko dwoko ne be, “Rwot, wan bobo otwero ot but ngai? In en kame itie kede kope kame mio kuo kame bedo nakanaka;
43006069	doko wan otieko yei di oko ngeno da be in en Ngat Kacil ka Rubanga.”
43006070	Yesu oko dwoko ne gi be, “Mam ango en kame ayero wu, wun jo tomon kiwie are? Do di ngat acel kikom wu obedo Sitani.”
43006071	Yesu oudo tie waco kop i kom Yuda wot ka Simoni Isikariot, pien bed bala en oudo ebedo ngat acel kikom josiao tomon kiwie are, en oudo eyaro rupao Yesu.
43007001	Ingei man, Yesu oko ririmo Galilaya, likame oudo ekaruno ririmo Yudea pien Iyudayan oudo mito neke.
43007002	Kare me ebaga me kimere oudo iyapiyapi.
43007003	Di do imiegu mege oko waco ne be, “Yai ki kan ioti i Yudea, tetekeny jo kame lubi nen tice kame itie timo.
43007004	Pien likame tie dano kame timo tice mege i mung ka emito be engere kakaler. Ka itie timo gigi, nyutere wek piny lung ngei.”
43007005	Pien akadi imiegu ka Yesu da oudo likame oyei en.
43007006	Yesu oko waco ne gi be, “Kare nango pwodi likame otuno, do wun itienu kede kare nakanaka.
43007007	Jo me piny likame sobolo dagi wun, do kidagi ango pien ango abedo waco ne gi be tice gi reco.
43007008	Wun otunu i ebaga; ango likame ayaro ot i ebaga no, pien kare na pwodi likame otuno.”
43007009	Ewaco kaman di eko dong Galilaya.
43007010	Do i cen mere di imiegu mege oudo otieko ot i ebaga, Yesu da oko kwalere ooto kuno i mung.
43007011	Iyudayan oudo tie mone ki kakame ebaga oudo tie iye di ki penyere be, “Ani en?”
43007012	Jo oudo tie kede ingungur adwong i kome. Jo mogo oudo waco be, “En dano aber,” do jo ace waco be, “Li, en kom etie rwenyo jo.”
43007013	Do likame tie ngatamoro oko yamo kop obe i kome, pien oudo kilworo Iyudayan.
43007014	Kakame ebaga otuno kede diere, Yesu oko ot i tempulo di eko pwonyo jo.
43007015	Iyudayan oko uro di kiwaco be, “Benyo benyo komio icuo ni tie kede rieko kame rom kaman do di likame esomo?”
43007016	Yesu oko dwoko ne gi be, “Pwony na likame mega kikoma, do me ka ngat kame oora.
43007017	Ka ngatamoro tie kede mit me timo gikame Rubanga mito, ebino ngeno ka pwony na owok kibut Rubanga arabo ka ango atie yamo i akarinikin nango kena.
43007018	Ngat kame yamo i akarinikin mere kene mo deyo mere kene; do ngat kame mo deyo pi ngat kame oore, en dano me ateni, bobo eli kede angalo moro i kuo mere.
43007019	Mam bin Musa omio wu Iswilia? Do likame tie ngatamoro kibutu kame gwoko Iswilia nogo. Pinyo bo komio imounu neka?”
43007020	Jo oko dwoko be, “In itie kede jwogi! Ngai kame tie mono neki?”
43007021	Yesu oko dwoko ne gi be, “Ango bin atimo gi acel di wun dedede ikounu uro.
43007022	Musa bin ociko wu pi kepere (likame pien kop noni oudo wok kibut Musa, do oudo ewok kibut joakwari), di wun ikounu donyo kepo awobe i Ceng Sabato.
43007023	Ka wun ikepunu dano Ceng Sabato be tetekeny kur iturunu Iswil ka Musa, pinyo komio idokunu ger keda, be pien ango amio kom dano lung ocango Ceng Sabato?
43007024	Kur ingolunu kop di lubere kede gikame wangu neno, do ngolunu kop kede ateni.”
43007025	Pi mano, jo mogo me Yerusalem oko waco be, “Mam icuo kame kitie mono neko nono ine?
43007026	Aso en ine etie yamo obe i dier jo, do di likame kiromo yamo ne kop moro da! Benyo, karuno bedo di jotel ngeo ateteni be Kirisito en ine?
43007027	Wan ongeo kakame icuo ni owok kiye; do kame Kirisito obino, likame tie dano kame bino ngeno kakame ewok kiye.”
43007028	Yesu oko waco ne gi bala kite kame oudo epwonyo gi kede i tempulo be, “Benyo, ateteni iparunu be ingeanu, doko ingeunu kakame ango awok kiye? Do ango likame abino pi mit na kena; ngat kame oora tie kede ateni, doko wun likame ingeenu.
43007029	Ango angee, pien awok kibute, doko en kame eora.”
43007030	Kikano, gin kiko mono make; do likame tie ngatamoro kame oko keto cinge i kome, pien esawa mere oudo pwodi likame otuno.
43007031	Do jo atot i ekodet oko yei en di kiwaco be, “Kame Kirisito obino, iparunu be ebino timo gianena kame kalamo kame icuo ni otimo?”
43007032	Iparisayon oko winyo di ekodet ngunguro i kom Yesu. Jodongo me josaseredoti kede Iparisayon oko cwano isirikalen me tempulo pi make.
43007033	Yesu oko waco be, “Abino medo bedo kede wu pi kare moro acecek, di do ako ot but ngat kame oora.
43007034	Ibinunu mona do likame ikounu uda; pien kakame ango ayaro bedo iye, wun likame itwerunu bino iye.”
43007035	Iyudayan oko donyo yamo ken gi ken gi be, “Tuai inonono kame icuo ni mito ot iye, kame mio wan likame otwero ude? Mam nat emito ot but joe wa kame osarakin i dier Jogurik di eko donyo pwonyo Jogurik?
43007036	Pinyo komio en ewaco be, ‘Ibinunu mona do likame ikounu uda,’ kede be, ‘Kakame ango abino bedo iye, wun likame itwerunu bino iye’?”
43007037	I ceng kame jiko ebaga, en ceng kame pire dwong, Yesu oko cungo di eko waco kede dwane amalo be, “Ngat kame orio oneko, ebin buta,
43007038	doko ngat kame yei ango wek emat pii. Bala kite kame iwandik kacil waco kede be, ‘Icileta me pii me kuo bino mol wok ki cuny ngat kame yei ango.’ “
43007039	Yesu bin owaco kop noni i kom Tipo Kacil kame jo kame yei en bino udo. I kare nono oudo pwodi likame komio Tipo Kacil, pien oudo pwodi likame komio Yesu deyo.
43007040	Kakame kiwinyo kede kope go, jo mogo oko waco be, “Ateteni dano ni obedo enabi.”
43007041	Jo mogo oko waco be, “Man en Kirisito.” Do jo mogo oko waco be, “Kirisito likame bino wok ki Galilaya.
43007042	Mam iwandik kacil waco be Kirisito en akwar Daudi, doko ebino wok ki Betelem, en paco kame Daudi bin bedo iye?”
43007043	Jo oko bedo kede tam opopokun i kom Yesu.
43007044	Jo mogo kikom gi oudo mito make, do likame tie ngatamoro kame oko keto cinge i kome.
43007045	Isirikalen me tempulo oko dok, di jodongo me josaseredoti kede Iparisayon oko penyo gi be, “Pinyo komio likame ikelenu?”
43007046	Isirikalen oko dwoko be, “Cako lem pwodi likame tie ngatamoro kame oyamo bala icuo ni!”
43007047	Iparisayon oko penyo gi be, “Mam kotieko rwenyo uda?
43007048	Itiekunu neno ngat acel moro kikom jotel arabo kikom Iparisayon kame oyei en?
43007049	Do ekodet ni kalikame ngeo Iswil ka Musa, Rubanga olamo gi.”
43007050	Nikodemu, ngat kame oudo obedo ngat acel kikom Iparisayon, kame bin oudo ocako ot but Yesu, oko waco ne gi be,
43007051	”Iswil wa likame yei ngolo ne dano kop di pwodi likame ber kogeo winyo yamo mere, di oko niang gikame etimo.”
43007052	Gin kiko penye be, “Ida iwok ki Galilaya? Aso somi iwandik kacil di iko bino ngeno be, likame tie enabi moro kame bino wok ki Galilaya.”
43007053	Di do ngat acelacel kikom gi oko dok paco.
43008001	Do Yesu oko ot i moru me Olibeti.
43008002	Odiko sek Yesu bobo oko ot i tempulo; jo dedede oko bino bute, di en eko bedo piny eko pwonyo gi.
43008003	Jopwony me Iswil kede Iparisayon oko kelo dako kame oudo komako di tie timo adote, di kiko kete i dier jo.
43008004	Gin kiko waco ne Yesu be, “Apwony, wan omako dako noni di tie timo adote.
43008005	I Iswil wan, Musa ociko wa be poore odidipo epone me mon kame timo kamano kede kide tuno to. Nan in iwaco kop nyo iye?”
43008006	Gin bin kiwaco kop noni pi kino kop ki dog Yesu, tetekeny kiud kop moro kame kiromo pide iye. Yesu oko luro piny di eko wandiko kop piny kede lwete.
43008007	Kakame gin kimeede kede pepenyo Yesu, en eko kiar di eko waco ne gi be, “Wek ngatamoro kikom wu kalikame tie kede dub moro bed dano me agege me uco kidi i kom dako no.”
43008008	Yesu bobo oko luro di eko wandiko kop piny kede lwete.
43008009	Do kakame kiwinyo kede kop mere, kiko cako ot tenge acelacel, cako kibut joadongo. Yesu oko dong kene di dako nono cungo i nyime.
43008010	Yesu oko tingo wange di eko waco ne dako nono be, “Ani gin? Benyo, likame tie ngatamoro kongolo ni kop?”
43008011	Dako nono oko dwoko be, “Rwot, likame tie.” Yesu oko waco ne be, “Akadi ada likame abino ngolo ni kop; oti, do kur bobo itim dub.”
43008012	Yesu bobo oko waco ne gi be, “Ango en lero me piny; ngat kame luba likame bino ot di etie i colo, do ebino bedo kede lero me kuo.”
43008013	Di do Iparisayon oko waco ne be, “In itie jurere keni, do ijura nin likame tie kop me ateni.”
43008014	Yesu oko dwoko be, “Akadi bed bala ango ajurere kena, do ijura na tie kop me ateni, pien ango angeo kakame ango awok kiye kede kakame atie ot iye. Do wun likame ingeunu kakame ango awok kiye arabo kakame atie ot iye.
43008015	Wun ingolunu kop iekite me dano, do ango likame angolo ne ngatamoro kop.
43008016	Do akadi bed bala ango angolo kop, ngolo kop nango tie me ateni, pien udo likame ango kena en kame atie ngolo kop, do ango karacel kede ngat kame oora.
43008017	Kowandiko i Iswil wu be ijura me jo are tie me ateni.
43008018	Ango amio ijura i koma kena, doko da Papa ngat kame oora mio ijura i koma.”
43008019	Pi mano, gin kiko waco ne Yesu be, “Ani bo Papa ni?” Yesu oko dwoko ne gi be, “Wun likame ingeanu, akadi ngeno kiton Papa na da. Koto di oudo ingeanu, oudo koto ingeunu kiton Papa na da.”
43008020	En ewaco kope nogi di oudo etie pwony i agola me kano lim i tempulo; do likame ngatamoro oko make, pien esawa mere oudo pwodi likame otuno.
43008021	Yesu bobo oko waco ne gi be, “Ango ayaro ot tenge di wun ikounu donyo mona, do ibinunu to i dub wu, pien kakame ango atie ot iye wun likame itwerunu bino iye.”
43008022	Di do Iyudayan oko waco be, “Icuo ni mam bino nekere kene komio ewaco be, ‘Kakame ango atie ot iye wun likame itwerunu bino iye’?”
43008023	En eko waco ne gi be, “Wun iwokunu ki piny, do ango awok ki malo; wun ibedunu jo me piny kan, do ango likame dano me piny kan.
43008024	Ango oudo awaco ne wu be ibinunu to i dub wu, doko ibinunu to i dub wu, kwanyo ka iyeunu be ango inononi.”
43008025	Gin kiko penye be, “In en ngai?” Yesu oko waco ne gi be, “Man en gikame atieko waco ne wu cako ki agege.
43008026	Atie kede kope atot me ayama i komu, kede gi atot kame apoore waco ne wu raco iye; do ngat kame oora tie kede ateni, doko ango atie waco ne jo me piny gikame ango awinyo kibute.”
43008027	Gin oudo likame kiko niang be Yesu oudo owaco ne gi kop kame mako Papa.
43008028	Di do Yesu oko waco ne gi be, “Ka itiekunu kiarao Wot ka dano i kom musalaba, ibinunu ngeno be ango inononi, kede be likame ango atimo gimoro i akarinikin nango kena, do ayamo gikame Papa opwonya iye.
43008029	Doko ngat kame oora tie keda; likame eweka kena; pien ango nakanaka atimo gikame yomo cunye.”
43008030	Kakame ewaco kede kope nogi, jo atot oko yei en.
43008031	Yesu oko waco ne Iyudayan kame oyei en be, “Ka imeedenu kede lubo kop na, udo wun ibedunu jo kame luba me ateni,
43008032	doko ibinunu ngeno ateni, di ateni ko bino gonyo wu.”
43008033	Gin kiko dwoko ne be, “Wan ikwae ka Aburaam, doko pwodi wan likame obedo ipasoi ka ngatamoro. Dwong kop nyo komio in iwaco be, ‘Kobino gonyo wu’?”
43008034	Yesu oko dwoko ne gi be, “Ateteni, ateteni awaco ne wu be, ngat acelacel kame dubo, en edoko epasoit me dub.
43008035	Epasoit likame dong bedo i paco atwal, do awobi kame konywalo i paco dong bedo i paco atwal.
43008036	Aso, ka Wod gonyo wu, ibinunu bedo jo kogonyere ateteni.
43008037	Ango angeo be wun ibedunu ikwae ka Aburaam, do di doko imounu neka, pien idagunu kop na.
43008038	Ango awaco ne wu gikame aneno kibut Papa na, do wun itimunu gikame iwinyunu kibut papa wu.”
43008039	Gin kiko dwoko ne be, “Papa wan en Aburaam.” Yesu oko waco ne gi be, “Koto wun idwe ka Aburaam, oudo koto itimunu gikame Aburaam bin otimo.
43008040	Do wun nan itienu mono neka, ango dano kame awaco ne wu kop me ateni kame awinyo kibut Rubanga; likame man en gikame bin Aburaam otimo.
43008041	Wun itienu timo gikame papa wu bin otimo.” Gin kiko waco ne be, “Wan likame nywal me epae; wan otie kede Papa wa acel, en Rubanga.”
43008042	Yesu oko waco ne gi be, “Koto Rubanga en Papa wu, oudo koto imaranu, pien ango awok kibut Rubanga; likame ango abino i mit na kena, do en kame eora.
43008043	Pinyo komio likame itienu niang gikame ango awaco? Etie kamanoni pien wun likame iyeunu kop na.
43008044	Papa wu en Sitani, doko cunyu mito timo gikame papa wu mito. Cako i kare me agege en ebedo nganek, doko likame ecungo i ateni, piento en eli kede ateni. Kame etie ngalo, udo etie waco gikame enao timo, piento en ebedo ngat kame nga angalo, doko en won angalo.
43008045	Do wun idagunu yei ango, pien ango atie waco ne wu gi me ateni.
43008046	Ngai kikom wu kame karuno nyuto raco kame ango atimo? Do pinyo komio ka ango awaco ne wu kop me ateni likame iromunu yei ango?
43008047	Ngat kowok kibut Rubanga winyo kope ka Rubanga; wun likame iwinyunu kope kame ango awaco ne wu, pien wun likame iwokunu kibut Rubanga.”
43008048	Iyudayan oko dwoko ne Yesu be, “Mam etie gi me ateni ka wan owaco be in Ngasamaria, doko itie kede jwogi?”
43008049	Yesu oko dwoko be, “Ango ali kede jwogi; ango aworo Papa na, do wun likame iworanu.
43008050	Do di ango likame amo deyo pira kena, do tie ngat kame tie mono, doko en kame ebino bedo ngangolkop.
43008051	Ateteni, ateteni awaco ne wu be, ngat kame yei kop na likame ebino bilo to atwal.”
43008052	Iyudayan oko waco ne be, “Nan wan otieko ngeno do be, ateteni in itie kede jwogi. Aburaam oto bala bin inabin da, do doko di in itie waco be, ‘Ngat kame yei kop na likame ebino bilo to.’
43008053	Iparo be in piri dwong kalamo Aburaam, kame da bin oto? Akadi inabin da oto. Iparo be in do ngai?”
43008054	Yesu oko dwoko be, “Ka ango amio deyo i koma kena, deyo na udo kony mere li. Ngat kame miango deyo en Papa na, en nono kame wun iwacunu be Rubanga wu.
43008055	Wun likame ingeunu en, do ango angee. Ka koto oudo awaco be likame angee, koto abedo ngat kame ngalo bala wun. Do ango angee doko alubo kop mere da.
43008056	Papa wun Aburaam bin olelo be ebino neno kare me bino na; da en eko neno di cunye oko bedo yom.”
43008057	Iyudayan oko waco ne be, “Pwodi likame ber mwaka nin oromo ot kany da, in do kong ineno Aburaam ki tuai?”
43008058	Yesu oko waco ne gi be, “Ateteni, ateteni awaco ne wu be, di pwodi Aburaam oudo li, ango oudo atie.”
43008059	Kikano, gin kiko kwanyo kide di kimito didipo en kede; do Yesu gire oko pwono, di eko yai tenge ki tempulo.
43009001	Kakame Yesu oudo tie ot kede, en eko neno icuo kame wange oudo oto cako nywale.
43009002	Josiao mege oko penye be, “Apwony, ngai en kame oudo odubo komio oko nywalo icuo ni di wange oto, en noni arabo jonywal mege?”
43009003	Yesu oko dwoko be, “Likame pien icuo ni arabo jonywal mege oudo odubo, do etimere kaman tetekeny tice ka Rubanga nyutere i kome.
43009004	Wan miero otimunu tice me ngat oora di pwodi ceng tie, iwor bino tuno di ngatamoro likame ko twero tic.
43009005	Kame ango pwodi atie i piny, udo ango abedo lero me piny.”
43009006	Kakame etieko waco kede kop no, en eko ngulo lau piny eko nyongo kede lobo, di eko puco i wang icuo nono,
43009007	di eko waco ne be, “Oti ilwok wangi i atapar me Siloam” (kame dwong mere be Kocwao). En eko ot di eko lwoko wange iye, eko dwogo di eneno piny.
43009008	Jokio kede jo apat kame oudo onene lem sek bala ngakwac oko waco be, “Mam icuo kame lem nare bedo di ekware ine?”
43009009	Jo mogo oko waco be, “En inononi;” mogo oko waco be, “Likame en, do kical acala.” Loca oko waco be, “Ango kom inononi.”
43009010	Gin kiko penye be, “Wangi do ber oko yabere benyo?”
43009011	En eko dwoko be, “Icuo kame kolwongo be Yesu en okwanyo lobo eko puco i wanga, di eko waco na be aoti alwok wanga i Siloam. Di do ango da ako ot lwoke, di ako cako neno piny.”
43009012	Gin kiko penye be, “En etie tuai?” En eko waco be, “Ango likame angeo.”
43009013	Gin kiko tero icuo kame wange oudo oto nono but Iparisayon.
43009014	Yesu oudo onyongo lobo di eko cango kede wang icuo nono i Ceng Sabato.
43009015	Iparisayon bobo oko penye epone kame wange oyabere kede. En eko waco ne gi be, “En eketo lobo kame konyongo i wanga, ako lwoke di ako cako neno piny.”
43009016	Iparisayon mogo oko waco be, “Icuo ni likame owok kibut Rubanga, pien likame eworo Iswil me Sabato.” Do jo mogo oko waco be, “Ngat kame tie ngadubo karuno timo epone me gianena gi benyo benyo?” Tam gi oko popokun.
43009017	Aso, gin bobo kiko penyo icuo kame wange oudo oto nono be, “Bala kite kame etieko yabo kede wangi, kop nyo kame in iromo do nan yamo i kome?” En eko waco be, “En ebedo enabi.”
43009018	Iyudayan oudo likame yei be wang icuo nono oudo oto lem sek di nan do oko yabe. Tuno kede gin kiko lwongo jonywal me icuo kame wange oudo oto nono,
43009019	kiko penyo gi be, “Mam wod wu ine kame wun iwacunu be oudo konywalo di wange oto? Nan egeo do neno piny benyo?”
43009020	Jonywal mege oko waco be, “Wan ongeo be wod wa ine, doko da be, oudo konywale di wange oto;
43009021	do kite kame nan egeo neno kede piny wan likame ongeo, akadi ngat koyabo wange da wan girwa okwia. Wun penyenu, eda do etieko doko dwong, ebino yamo pire kene.”
43009022	Jonywal mege owaco kaman pien oudo kilworo Iyudayan; pien Iyudayan oudo otieko yei be ka ngatamoro otuco be Yesu en Kirisito, kobino riame ooko ki sinagoga.
43009023	Pi mano, jonywal mege oko waco be, “En etieko doko dwong, penyenu.”
43009024	Gin kiko lwongo icuo kame oudo bin wange oto nono tien me are, di kiko waco ne be, “Yam kop me ateni i nyim Rubanga, wan ongeo be icuo no obedo ngadubo.”
43009025	En eko dwoko be, “Ango akwia ka en ngadubo; do gi acel kame ango angeo en ine be, bed bala wangango oudo oto, do nan do ango aneno piny.”
43009026	Gin kiko waco ne be, “Nyo kame en etimo ni? Eyabo wangi benyo?”
43009027	En eko dwoko ne gi be, “Ango atieko waco ne wu kop, do ikounu dagi winyo. Pinyo komio imitunu bobo winyo kop nono tien ace? Uda imitunu lokere doko josiao mege?”
43009028	Gin kiko bunano en di kiwaco ne be, “In en ibedo ngasiao mere, do wan obedo josiao ka Musa.
43009029	Wan ongeo be Rubanga bin oyamo kede Musa, do likame wan ongeo kakame dano no owok kiye.”
43009030	Loca oko dwoko be, “Pinyo, man tie gi me aura! Likame ingeunu kakame ewok kiye, do di en kame eyabo wanga!
43009031	Wan ongeo be Rubanga likame winyo jodubo, do ka ngatamoro woro Rubanga, doko di etimo gikame Rubanga mito, Rubanga winye.
43009032	Cako cweno piny likame lem pwodi owinyere be ngatamoro oyabo wang ngat kame konywalo di wange oto.
43009033	Koto oudo dano ni likame owok kibut Rubanga, koto likame etwero timo gimoro.”
43009034	Gin kiko dwoko ne be, “Kom ida ngat kame konywali i dub atwal atwala en kame itie pwonyo wan?” Kiko riame tenge ki sinagoga.
43009035	Yesu oko winyo be Iyudayan oriamo icuo nono ooko ki sinagoga. Kakame Yesu oriamo kede, eko penye be, “In iyei Wot ka dano?”
43009036	En eko dwoko be, “Adwong, waca ngat nono tetekeny ada ayei en.”
43009037	Yesu oko waco ne be, “In itieko nene, doko en inononi kame nan etie yamo kedi.”
43009038	En eko waco be, “Rwot, ayei do;” di eko mine wor.
43009039	Yesu oko waco be, “Ango abino i piny, me wek jo kalikame neno kineni, kede be, jo kame neno wek wang gi toi.”
43009040	Iparisayon mogo kame oudo tie i ngete owinyo kop noni di kiko penye be, “Wada nan mam wang wa oto?”
43009041	Yesu oko waco ne gi be, “Koto oudo wangu oto, koto iliunu kede raco; do kite kame nan iyamunu kede be, ‘Wan oneno piny,’ dwong mere be raco wu pwodi odong i komu.”
43010001	”Ateteni, ateteni awaco ne wu be, ngat kalikame donyo i anok me romini di ebeo ki erute, do eko lokere yito i kakame pat, ngat nono udo obedo ngakuwo, doko en ngayak.
43010002	Do ngat kame donyo di ebeo ki erute, udo en ngakwai romini;
43010003	ngadar erute yabo ne erute, doko romini winyo dwane. En elwongo romini mege kede nying gi, di eko telo gi wok ooko.
43010004	Ka etieko woto romini mege dedede ooko, en eoto i nyim gi, di romini ko lube, pien gin kingeo dwane.
43010005	Ka ngat apat, gin likame kiyei lubo, do kiringo tenge ki bute, pien likame gin kingeo dwan jo apat.”
43010006	Yesu oyamo ne gi agole noni, do gin likame kiko niang gikame en oudo etie waco ne gi.
43010007	Yesu bobo oko waco ne gi be, “Ateteni, ateteni awaco ne wu be, ango en erute kame romini donyo kiye.
43010008	Jo dedede kame bin ogeo bino nango oudo obedo jokuwo kede joyak; do romini likame oko winyo dwan gi.
43010009	Ango en erute, ka ngatamoro odonyo ki buta ebino udo alako, doko ebino donyo kede wok ooko, di eko udo lum kolot.
43010010	Ngakuwo bino kenekene pi kwalo, neko kede pi tieko. Do ango abino tetekeny jo ud kuo, kuo kame romo.
43010011	”Ango ngakwat aber, ngakwat aber yei rwenyo kuo mere pi romini mege.
43010012	Do dano kame kopango apanga, kalikame obedo ngakwat kikome, kalikame obedo won romini, ka oneno ipeon di tie bino, en eweko romini di eko ringo tenge; ipeon ko mako romini, di romini apat ko sarakin.
43010013	En eringo piento en dano kame kopango apanga, doko likame eparo pi romini.
43010014	Ango en ngakwat aber; ango angeo romini na, doko romini na da ngea,
43010015	bala kite kame Papa ngea kede, doko ada angeo Papa. Ango ayei rwenyo kuo na pi romini.
43010016	Doko atie kede romini ace kame li ki anok noni; miero akel gida, di gin kiko bino winyo dwana. Gin kiko bino bedo romini me anok acel kame tie kede ngakwat acel.
43010017	”Pi mano, Papa mara pien ango ayei rwenyo kuo na, di bobo ako bino ude.
43010018	Likame tie ngat kame bino kwanyo kuo nango, do ango abino mino kuo na i mit na. Ango atie kede twer me yei rwenyo kuo na kede me ude; Papa na en kame omia cik noni.”
43010019	Kope nogi bobo oko mino tam me Iyudayan opokere.
43010020	Jo atot kikom gi owaco be, “Lono tie kede jwogi, doko epoi da; pinyo komio iwinyunu kop mere?”
43010021	Apat mege oko waco be, “Mage likame kope me dano kame tie kede jwogi. Jwogi twero yabo wang emuduk benyo?”
43010022	Oudo manono obedo kare me ebaga me kwero ceng kame komio kede tempulo but Rubanga i Yerusalem; kare me ngico oudo inonono.
43010023	Yesu oudo tie ot ki balasa ka Sulumani kame oudo tie i tempulo.
43010024	Iyudayan oko cokere oluke di kiko waco ne be, “Ibino mino tam wa bedo abongo kacungo pi kare arom amene? Ka in en kame Kirisito, wac ne wa kakaler.”
43010025	Yesu oko dwoko ne gi be, “Ango atieko waco ne wu, do wun ikounu dagi yei. Tice kame ango atimo i nying Papa na jura,
43010026	do wun likame iyeunu pien likame wun itienu i kom romini na.
43010027	Romini na winyo dwana, ango da angeo gi, doko gida kiluba.
43010028	Ango atieko mino gi kuo kame bedo nakanaka, doko likame kibino to. Likame tie ngat kame bino waraso gi ki cinga.
43010029	Papa na ngat kame omio gi buta pire dwong kalamo jo dedede, doko likame tie ngat kame sobolo waraso gi ki cing Papa.
43010030	Ango kede Papa, otie acel.”
43010031	Iyudayan bobo oko kwanyo kide pi mito didipo en kede.
43010032	Yesu oko waco ne gi be, “Ango atieko nyuto ne wu tice atot adongodongo kame owok kibut Papa; mene kikom gi en kame imitunu didipo ango pire?”
43010033	Iyudayan oko dwoko ne be, “Likame wan omito didipo in pi tic aber, do pi acae; pien in dano adana imito be idok Rubanga.”
43010034	Yesu oko dwoko ne gi be, “Mam kowandiko i Iswil wu be Rubanga owaco be, ‘Wun ibedunu rubangan?’
43010035	Do ka Rubanga olwongo jo kame bin komio kop mere be rubangan (doko di iwandik kacil likame kotwero turo),
43010036	benyo, itwerunu waco ne ngat kame Rubanga olonyo di oko ooro i piny be, ‘In itie cano Rubanga,’ be pien ango awaco be, ‘Ango Wot ka Rubanga?’
43010037	Ka likame atie timo tice ka Papa na, kur do iyeunu ango.
43010038	Do ka atimo gi, akadi bed bala idagunu yei ango, yeunu do tice nogo, tetekeny ingeunu di ikounu niang be Papa tie i ango, doko ada atie i en.”
43010039	Gin bobo kiko mono mako Yesu, do en eko lwi ne gi.
43010040	Yesu oko bobo ngolo nam me Yorodan tuno kakame bin Yokana ogeo batiso kiye jo, di eko dong bedo kuno.
43010041	Jo atot oko ot bute di kiko waco ne be, “Yokana bin likame otimo gianena moro, do kope dedede kame Yokana owaco i kom icuo ni tie gi me ateni.”
43010042	Jo atot kame oudo tie kuno oko yei en.
43011001	Oudo bin tie icuo kame nyinge Lasaro, kame bedo Betania, tuwo oko make. Betania oudo obedo bomba kame Maria kede amimere Marita bedo iye.
43011002	Maria nono en kame bin oudo owiro Rwot kede mo angwe kur, di eko weweo tiene kede yer me wie; en nono kame omimere Lasaro oudo tuwo.
43011003	Amiegu nogo oko cwano kop but Yesu di kiwaco ne be, “Rwot, ngawoti kame imaro tuwo twatwal.”
43011004	Do kakame Yesu owinyo kede kop noni, en eko waco be, “Tuwo no likame obino pi neko Lasaro, do pi kelo deyo kakame Rubanga tie iye, tetekeny mi deyo but Wot ka Rubanga pire.”
43011005	Yesu oudo maro Marita kede amimere Maria karacel kede Lasaro.
43011006	Aso, kakame ewinyo kede be Lasaro oudo tuwo, en eko meede bedo kakame oudo etie iye pi ceng are.
43011007	I cen mere, Yesu oko waco ne josiao mege be, “Odokunu ber bobo Yudea.”
43011008	Josiao mege oko dwoko ne be, “Apwony, kom in nyoronyoro ni Iyudayan oudo mito didipo in kede kide, pinyo komio in imito bobo dok kuno?”
43011009	Yesu oko dwoko be, “Mam ceng acelacel tie kede isawan tomon kiwie are? Jo kame tie ot iceng likame buo tien gi, pien udo kineno lero me piny kan.
43011010	Do jo kame tie ot iwor di piny col, kitwomo tien gi, pien udo lero li.”
43011011	Yesu bin owaco kop noni di eko meede kede yamo be, “Ngawot wa Lasaro do otieko nino, do ango ayaro ot cene.”
43011012	Josiao mege oko waco ne be, “Rwot, ka enino ebino cei.”
43011013	Aso Yesu oudo tie waco kop i kom to ka Lasaro. Lasaro oudo otieko to, do josiao oudo paro be amoto etie yamo nino me wei.
43011014	Di do Yesu oko kenyakino ne gi be, “Lasaro otieko to,
43011015	do ango cunya yom piru, pien ango likame oudo atie kuno, manoni otimere tetekeny iyeunu. Do wan ootunu bute.”
43011016	Tomasi (kame bin kolwongo be Bangi) oko waco ne josiao wad gi be, “Ootunu wada wek otounu karacel kede en.”
43011017	Kakame Yesu otuno kede, en eko udo be Lasaro oudo otieko ceng ongwon i ates.
43011018	Betania oudo iyapiyapi kede Yerusalem, bala mairo are.
43011019	Iyudayan atot oudo obino pi cungo ne Marita kede Maria, pi kweno cuny gi pi to me omin gi.
43011020	Kakame Marita owinyo kede be Yesu oudo tie bino, en eko ot pi riamo kede en i yongayo; do Maria oko dong bedo i ot.
43011021	Marita oko waco ne Yesu be, “Rwot, koto oudo in itie kan, kom koto omina likame oto.
43011022	Do ango angeo be akadi nan da, gimoroni dedede kame in ikwao kibut Rubanga, en ebino mini.”
43011023	Yesu oko dwoko ne be, “Omini bino kuo bobo.”
43011024	Marita oko dwoko ne be, “Ango angeo be en ebino yaruno i kuo bobo i ceng me ajikini.”
43011025	Do Yesu oko waco ne be, “Ango en iyarun kede kuo, ngat kame yei ango bino kuo akadi di eto;
43011026	doko ngatamoroni kame nan kuo di eyei ango, likame ebino to. Benyo, iyei kop noni?”
43011027	Marita oko dwoko be, “Ebo Rwot, ango ayei be in en kame Kirisito, Wot ka Rubanga, kame oudo poore bino i piny.”
43011028	Ingei Marita yamo kamano, en eko ot lwongo amimere Maria di eko weweo ne be, “Apwony kara tie kan, etie lwongi.”
43011029	Kakame Maria owinyo kede kamano, en eko yai eonyaro ot pi riamo kede.
43011030	(Yesu oudo pwodi likame otuno i paco nono, do oudo pwodi etie kakame Marita oriamo kede iye noca.)
43011031	Iyudayan kame bin tie bedo kede Maria i ot di kidio cunye oko neno Maria oyai malo awakawaka di eko donyo ooko; gida kiko lube di kiparo be oudo etie ot koko i ates.
43011032	Di bin Maria otuno kakame Yesu oudo tie iye, eneno Yesu di eko riebere piny i tiene kanono di eko waco ne be, “Rwot, koto oudo ibino kan sek, koto omina likame oto!”
43011033	Kakame Yesu onene kede di etie koko, karacel kede Iyudayan kame bin en eupere kede da di tie koko, apil oko make, cunye oko dubere adikinicel.
43011034	En eko penyo gi be, “Iyikenu tuai?” Gin kiko dwoko ne be, “Rwot bia ineni.”
43011035	Yesu oko kok.
43011036	Di Iyudayan oko waco be, “Nenunu kite kame oudo emaro kede Lasaro.”
43011037	Do mogo kikom gi oko donyo yamo ken gi ken gi be, “En ngat kame bin eyabo wang emuduk, mam oudo etwero gengo icuo ni kur toi?”
43011038	Cwercuny atek bobo oko mako Yesu, di eko ot i ates kame oudo tie i abo kame koumo doge kede kidi ati.
43011039	Yesu oko waco be, “Kwanyunu kidi no tenge.” Do Marita, amime icuo kame oudo oto oko dwoko ne be, “Rwot, nan eromo do doko ngwe, pien etieko do nan ceng ongwon i ates.”
43011040	Yesu oko dwoko ne be, “Mam oudo awaco ni be ka iyei ibino neno deyo ka Rubanga?”
43011041	Jo mogo kikom gi oko kwanyo kidi tenge ki dog ates, Yesu oko neno malo di eko waco be, “Apwoyi Papa, pien in itieko winya.
43011042	Ango oudo angeo be in nakanaka iwinya, do ango atie yamo man pi jo kame nan tie cungo kan gi, tetekeny gin kiyei be in en kame iora.”
43011043	Ingei waco kope nogi, en eko redo kede dwane amalo be, “Lasaro, wok ooko.”
43011044	Lasaro oko wok ooko di kotweo cinge kede tiene kede egoe kame koyiko kede jo oto, di koboo kiton wange da kede egoe. Yesu oko waco ne gi be, “Gonyenu iwekenu eoti.” "
43011045	Iyudayan atot kame oudo obino kede Maria oko neno gikame Yesu oudo otimo, di do kiko yei en.
43011046	Do mogo kikom gi oko ot but Iparisayon, di kiko tatamo ne gi gikame Yesu otimo.
43011047	Di do Iparisayon kede jodongo me josaseredoti oko lwongo kansulo, di kiko waco be, " “Nyo kame wan poore otimunu? Nenunu do twon gianena kame icuo ni tie timo.
43011048	Ka wan oyei ne meede anyim kede timo gigi, jo dedede bino yei en, di do Joroma ko bino tuturo tempulo wa kede ateker wa da!”
43011049	Do ngat acel kikom gi, kame oudo nyinge Kayapa, kame bin oudo obedo Ngatel Josaseredoti i mwaka nono, oko waco be, “Wun kom likame ingeunu gimoro akadi acel.
43011050	Benyo, likame iniangunu be eber ne dano acel to pi jo akaka weko piny dedede to?”
43011051	En likame oudo etie yamo kamano pi wie kene; do bala kite kame en oudo etie Ngatel Josaseredoti i mwaka nono, oudo en etie do murao be Yesu oyaro to pi Iyudayan,
43011052	do likame pi gin kenekene, do pi coko idwe ka Rubanga kame osarakin obukui pi doko jo acel.
43011053	Cako cenge no, di do jotel me Iyudayan oko donyo mono epone me neko Yesu.
43011054	Pi mano, Yesu likame oko meede ot i kakaler i dier Iyudayan, do en eyai eko ot i adul moro kame bin iyapiyapi kede tim, i bomba kame kolwongo be Epuraimu, kakame en eko bedo iye kede josiao mege.
43011055	Ceng me camo ebaga me Bwot oudo odoko do iyapiyapi, jo atot oudo oyai ki miere ooto Yerusalem pi lonyere di ebaga pwodi likame otuno.
43011056	Gin oudo kitie mono Yesu. Kakame bin gin kicokere kede i tempulo, kiko donyo penyere ken gi ken gi be, “Nan wun iparunu benyo, ateteni icuo ni oyaro bino i ebaga noni?”
43011057	Jodongo me josaseredoti karacel kede Iparisayon oudo otieko ciko jo be, ka ngatamoro ongeo kakame Yesu tie iye, poore eter kop but gi awakawaka, tetekeny kimake.
43012001	Di oudo odong ceng kanyape tuno i ebaga me Bwot, Yesu oko ot Betania kakame oudo Lasaro bedo iye. Lasaro en oudo icuo kame Yesu oyaruno kikom jo oto.
43012002	Gin kiko iiko ne Yesu cam me otieno, di Marita oko toko; Lasaro da oudo ngat acel kikom jo kame oudo tie kacam kede Yesu.
43012003	Maria oko kwanyo cupa acel lung me mo kame kolwongo be nardi, kame wel mere tie malo adikinicel, en eko onyo i tien Yesu, di eko donyo weweo kede yer wie. Ngwece me mo nono oko wosun oromo ot dedede.
43012004	Yuda Isikariot kame oudo obedo ngat acel kikom josiao ka Yesu, ngat kame oudo oyaro rupao en, oko penyere be,
43012005	”Pinyo bo komio oudo likame kocato mo kikukuny noni i wel me denari tol adek di oko mino jocan?”
43012006	En eyamo kamano likame piento en oudo eparo pi jocan, do piento en oudo ngakuwo. En oudo bin edaro isau me sente di elwidaro gikame koketo iye.
43012007	Do Yesu oko waco be, “Wun wekunu dako no bedi, wekenu ekan mo no tuno kede ceng me yika.
43012008	Wun itienu kede jocan nakanaka, do ango likame abino bedo kede wu nakanaka.”
43012009	Kakame ekodet adwong me Iyudayan owinyo kede be Yesu oudo tie Betania, gin kiko ot kuno, likame pi neno Yesu kenekene, do pi neno Lasaro da, ngat kame Yesu oudo oyaruno kikom jo oto.
43012010	Di do jodongo me josaseredoti oko cako iiko tam me neko Lasaro da,
43012011	pien Iyudayan atot oudo tie weko gin pire di kidonyo yei Yesu.
43012012	Oru mere, ekodet adwong kame oudo obino i ebaga oko winyo be Yesu oudo tie bino Yerusalem.
43012013	Kikano jo oko jako jange me otit, kiko ot pi riamo kede en di kilelemo be, “Osana! Etie kede winyo ngat kame bino i nying Rwot; Rubanga mi winyo but abaka me Isirael!”
43012014	Yesu oko udo atin me punda, en eko yito ingee, bala kame iwandik kacil waco kede be,
43012015	”Kur ibedunu lwor wun jo me Sion. Nenunu, abaka wu ine tie bino, di ewanano atin me punda!”
43012016	Josiao mege bin likame oko niang dwong me gigi i agege; do i kare kame oko yaruno kede Yesu i deyo ka Rubanga, gin kiko yutuno be oudo kowandiko gi nogi be bino timere i kom en, doko da di jo oko timo ne.
43012017	Ekodet me jo kame oudo tie kede Yesu kakame oudo elwongo kede Lasaro ooko ki ates di eko yaruno en kikom jo oto, oko mino ijura i kom gi dedede kame oudo otimere.
43012018	Gi komio ekodet oko ot pi riamo kede Yesu en ine be, gin oudo kiwinyo be en kame bin etimo gianena nogi.
43012019	Iparisayon oko donyo waco ken gi ken gi be, “Nenunu, wan nan likame obinunu twero timo gimoro akadi acel, pien piny dedede do tie lube!”
43012020	Jogurik mogo da oudo tie i kom jo kame oudo ooto Yerusalem pi woro Rubanga i kare me ebaga.
43012021	Gin kiko ot but Pilipo ngat kame oudo owok ki Betesaida, kame tie Galilaya, di kiko waco ne be, “Adwong, wan omito neno Yesu.”
43012022	Pilipo oko ot di eko waco ne Anderia, di Anderia oko upere kede, di kiko ot waco ne Yesu gikame Jogurik oudo owaco.
43012023	Yesu oko dwoko ne gi be, “Esawa do nan otieko tuno kame koyaro mino kede deyo i kom Wot ka dano.
43012024	Ateteni awaco ne wu be, ka likame nyige me kal opoto i lobo di eko to, en ebino dong di etie acel kamanono; do ka eto, ebino nyako nyige atot.
43012025	Ngat kame maro kuo mere bino kei, do ngat kame dagi kuo mere i piny kan, udo en ekane pi kuo kame bedo nakanaka.
43012026	Ka ngatamoro mito tic pira, poore en eluba, tetekeny kakame ango abedo iye, en kakame ngatic na da bino bedo iye . Di do Papa na ko bino nyuto wor i kom ngat nono.
43012027	”Nan cunya tie kede peko. Nan do awac benyo? Benyo, awac be, ‘Papa, laka ki esawa me can noni?’ Li, pien kop noni en komio ango atuno iesawa ni.
43012028	Papa, mi deyo bed i nyingi.” Dwan oko winyere di waco ki malo be, “Ango atieko mine deyo, doko abino medo timo kamanono.”
43012029	Ekodet kame oudo tie cungo kuno oko winyo dwan nono, di kiko waco be manono oudo mwoc me kot, do mogo oko waco be, “Malaika en oyamo kede!”
43012030	Do Yesu oko dwoko ne gi di ewaco be, “Dwan ni likame oyamo pira, do pir wu.
43012031	Nan do en esawa me ngolo kop ne piny kan. Rubanga oyaro riamo ngat kame lem pugo piny kan tenge.
43012032	Doko kame kotinga malo ki piny kan, abino coko jo dedede buta.”
43012033	En eyamo kaman pi nyuto epone kame oudo eyaro to kede.
43012034	Ekodet oko dwoko ne be, “I Iswil wa, wan owinyo be Kirisito bino bedo kede wan nakanaka. Epone nyo do komio in iwaco be poore ting Wot ka dano malo? Wot ka dano noni do en ngai?”
43012035	Kikano Yesu oko waco ne gi be, “Lero pwodi tie kede wu pi kare moro acecek, miero iotunu di pwodi lero tie kede wu, tetekeny kur colo nguku; pien dano kame tie ot i colo likame ngeo kakame etie ot iye.
43012036	Wun miero do iyeunu lero, di nan pwodi etie kede wu, tetekeny ibedunu idwe me lero.” " Ingei yamo kope go, Yesu oko yai di eko ot pwono ne gi.
43012037	Bed bala Yesu oudo otimo gianena atot i nyim gi, do likame gin kiko yei en;
43012038	manono en komio kop kame enabi Isaya bin owaco ocobere kakare be, " “Rwot, ngai en koyei kop kame wan owaco? Doko ngai en kame Rubanga onyuto twer mere bute?”
43012039	Pi mano, omio gin likame kiko yei, pien Isaya oudo bobo oko waco be,
43012040	”Rubanga otieko umo wang gi, doko etieko cego tam gi, ka koto oudo likame kamanono, koto wang gi okaruno neno, doko koto wi gi da oniang, di kiko lokere buta di ango ako cango gi.”
43012041	Isaya bin oyamo kope nogi pien oudo etieko neno deyo ka Yesu di eko yamo kope kame make.
43012042	Bed bala kamanono da, jotel me Iyudayan atot oko yei en, do pi lworo Iparisayon oko mino likame kiko tuco yei gi nono, tetekeny kur riam gi tenge ki sinagoga.
43012043	Pien oudo gin kimaro pak me dano kalamo pak kame yai kibut Rubanga.
43012044	Yesu oko yamo kede dwan amalo di ewaco be, “Ngat kame yei ango, udo likame eyei ango do udo eyei ngat kame oora.
43012045	Doko ngat kame nenango, udo eneno ngat kame oora.
43012046	Ango abino i piny bala lero, tetekeny ngat kame yei ango kur dong di etie i colo.
43012047	Ka ngatamoro owinyo kope na di likame eko lubo gi, ango likame angolo ne kop, pien ango likame abino pi ngolo kop ne piny, do pi lako piny.
43012048	Ngat kame daga di likame emito gamo kop na, en etie kede ngat kame bino ngolo ne kop; doko kop kame ango ayamo en kame bino ngolo nen kop i ceng me ajikini.
43012049	Pien likame ango ayamo man kede wia kena, do Papa ngat kame oora en kociko na, di emia gikame poore atatamo kede gikame poore awaci.
43012050	Doko ango angeo be cik mere mio jo udo kuo kame bedo nakanaka. Pi mano, ango awaco gikame Papa ocika be ayami.”
43013001	Manoni en oudo ceng kame ru ceng me camo ebaga me Bwot. Yesu oudo ngeo be esawa mere do otieko tuno me yai ki piny kan pi ot but Papa. En oudo emaro jo mege kame tie i piny kan, doko da eko maro gi tuno i ajikini.
43013002	Yesu kede josiao mege oudo tie camo cam me otieno. Sitani oudo otieko mino Yuda Isikariot wot ka Simoni tam me rupao en.
43013003	Yesu oudo ngeo be Papa otieko mino jame dedede i cinge, kede da be en ewok kibut Rubanga doko etie dok but Rubanga.
43013004	En eko yai malo i kacam, eko gonyo igoen mege kame oudo edoko, di eko tweno taulo i piere.
43013005	En eko onyo pii i kalaya di eko cako lwoko tien josiao mege, eko donyo weweo tien gi kede taulo kame oudo etweo i piere nono.
43013006	En eko tuno but Simoni Petero; Petero oko penye be, “Rwot, in kom iyaro lwoko tiena?”
43013007	Yesu oko dwoko ne be, “In nan pwodi likame ingeo gikame ango atie timo, do ibino niang i cen mere.”
43013008	Petero oko dwoko ne Yesu be, “In likame iyaro lwoko tiena akadi acel.” Yesu oko dwoko ne be, “Ka likame alwoko tieni, likame bobo abino nywako kedi.”
43013009	Simoni Petero di do oko dwoko be, “Rwot kur ilwok tiena kenekene, lwok do cinga kiton wia da!”
43013010	Yesu oko waco ne be, “Ngat kotieko bol likame doko lwoko kome dedede, elwoko do tiene kenekene, pien udo kome dedede do cil; aso in icil, do likame wun dedede.”
43013011	Yesu oudo ngeo ngat koyaro bino rupao en; kop no en komio ewaco be, "“Likame wun dedede icilunu.” "
43013012	Ingei lwoko tien gi, Yesu oko bobo ngapo igoen mege, di eko dok i kabedo mere kacam di eko penyo gi be, “Wun iniangunu gikame ango nan atimo ne wu no?
43013013	Wun ilwonganu be Apwony kede be Rwot; ebo, mano tie kakare, pien ango inonono.
43013014	Aso, ka do ber ango Rwot kede Apwony wu alwoko tienu, uda do poore ilwokunu tien jowot wu.
43013015	Pien ango atieko mino wu anyut, tetekeny uda itimunu ne jo apat bala kite kame ango atimo ne wu kede.
43013016	Ateteni, ateteni awaco ne wu be, likame tie ngatic moro kame pire dwong kalamo ngadwong mere, arabo ngaor kame pire dwong kalamo ngat oore.
43013017	Ka ingeunu gigi di ikounu lubo gi, itienu kede winyo.
43013018	”Ango likame atie waco wun dedede; ango angeo jo na kame ayero. Do iwandik kacil miero cobere kakare be, ‘Ngat kame onywako keda cam en kame bobo oloko ebela i wia.’
43013019	Nataman ango awaco ne wu di pwodi likame etimere, tetekeny ka etimere do, wun ibinunu yei be ango en inonono.
43013020	Ateteni, ateteni awaco ne wu be, ngat kame gamo dano kame ango aoro, udo egama; doko ngat kame gama udo egamo ngat kame oora.”
43013021	Kakame Yesu otieko waco kede kop noni, cunye oko winyo lito adikinicel, di eko waco kakaler be, “Ateteni awaco ne wu be, ngat acel kikom wu bino rupao ango.”
43013022	Josiao oko donyo ngire ken gi ken gi di likame kiniang ngat kame en oudo etie waco.
43013023	Ngat acel kikom josiao, kame Yesu oudo bin singo maro, oudo tie gongere di iyapiyapi kede kor Yesu;
43013024	Simoni Petero oko gwete di oko waco ne be, “Penye ber ngat kame en etie waco.”
43013025	Di pwodi egongo wie i kor Yesu kamanono, en eko penyo Yesu be, “Rwot ngai inonono?”
43013026	Yesu oko dwoko be, “Ngat kame ango ayaro odo dek ako mino en inonono.” Kikano en eko odo dek di eko mino Yuda Isikariot wot ka Simoni.
43013027	Ingei gamo dek kame koodo nono, Sitani di do oko donyo ne Yuda. Yesu oko waco ne be, “Susunyo do timo gikame imito timo nono.”
43013028	Likame tie ngatamoro kikom jo kame oudo tie kacam kuno kame oko niang gikame omio Yesu owaco ne Yuda kamanono.
43013029	Mogo oudo paro be, pi kite kame Yuda oudo mako kede isau me sente, Yesu oudo tie waco ne be eoti ewil jame kame mitere ne gi me ebaga, arabo be emi jocan da gimoro.
43013030	Kikano, ingei gamo dek kame koodo, cucuto di do Yuda yai donyo ooko. Piny da do oudo otieko doko col.
43013031	Di do Yuda otieko yai ooto, Yesu oko waco be, “Nan do kotieko mino Wot ka dano deyo, doko kotieko mino Rubanga deyo pi en.
43013032	Ka kotieko mino Rubanga deyo pi en, Rubanga da bino mino Wot ka dano deyo i en Rubanga, doko ebino mine deyo susunyo.
43013033	Idwe na, ango likame abino bedo kede wu pi kare alac. Ibinunu mona, do bala kite kame oudo awaco ne kede Iyudayan, iepone nono da, nan ango awaco ne uda be, ‘Wun likame itwerunu bino kakame ango ayaro ot iye.’
43013034	Ango nan amio wu cik anyen be, marerenu kenu kenu; bala kite kame ango amaro wu kede, uda poore imarerenu kenu kenu.
43013035	Iepone nono, jo dedede bino ngeno be wun ateteni ibedunu josiao nango, ka imarerenu kenu kenu.”
43013036	Simoni Petero oko penye be, “Rwot, in itie ot tuai?” Yesu oko dwoko ne be, “Kakame ango atie ot iye in likame itwero luba iye nan, do ibino luba i cen mere.”
43013037	Petero oko penye be, “Rwot, pinyo komio ango likame atwero lubi nan? Ango abino jalo kuo na piri!”
43013038	Yesu oko penye be, “In ibino jalo kuo ni pira? Ateteni, ateteni awaco ni be, di pwodi likame tongweno okok, udo in itieko daga tien adek.”
43014001	Yesu oko waco ne josiao mege be, “Cunyu kur poti, yeunu Rubanga, di ikounu yei ango da.
43014002	I ot ka Papa na, tie iye agolai atot; ka koto di oudo likame kamanono, koto likame awaco ne wu be atie ot iiko ne wu kabedo.
43014003	Ka ango aoto ako iiko ne wu kabedo, abino dwogo ako omo wu atero wu kakame ango atie iye, di uda ikounu bedo kuno.
43014004	Wun ingeunu yongayo me kakame ango atie ot iye.”
43014005	Tomasi oko waco ne be, “Rwot, ka do ber wan likame ongeo kakame in itie ot iye, otwero do ngeno yongayo mere benyo?”
43014006	Yesu oko dwoko ne gi be, “Ango en yongayo, ateni kede kuo; likame tie ngatamoro kame bino but Papa di likame ebeo kibuta.
43014007	Koto di ingeanu, oudo koto ingeunu kiton Papa da; cako nan itiekunu do ngene, doko itiekunu nene da.”
43014008	Pilipo oko waco ne be, “Rwot, nyut ne wa Papa, gikame wan omito inonono erume.”
43014009	Yesu oko dwoko ne be, “Pilipo, ango abedo kede wu kan pi kare go dedede, benyo, ida likame ingea? Ngat konenango udo eneno Papa; pinyo doko komio iwacunu be anyut ne wu Papa?
43014010	Benyo, in likame iyei be ango atie i Papa doko Papa da tie i ango? Kope kame ango awaco ne wu likame ango awaco ne wu i akarinikin nango kena, do Papa kame tie i ango en kame timo tice mege.
43014011	Wun poore iyeunu kop kame ango awaco ne wu be, ango atie i Papa, doko Papa da tie i ango; aso ka li, yeunu ango pi tice kame ango atie timo.
43014012	”Ateteni, ateteni awaco ne wu be, ngat kame yei ango ebino eda timo tice kame ango atimo; doko en ebino timo tice kame dongodongo kalamo mago, piento ango ayaro ot but Papa na.
43014013	Gimoroni kame ibinunu kwano i nyinga, ango abino timo tetekeny jo mi Papa deyo pi Wode.
43014014	Ka ikwaunu gimoro i nyinga, abino timo.
43014015	”Ka imaranu, ibinunu gwoko cik na.
43014016	Ango abino kwano Papa, di en eko mino wu ngakony ace, kame bino bedo kede wu nakanaka.
43014017	En ebedo Tipo me ateni, kame jo me piny ni likame twero udo, pien likame kitwero nene arabo ngene. Do wun ingeunu en, piento en etie i diere wu.
43014018	”Ango likame abino weko wu kenu, do abino dwogo butu.
43014019	Odong kare acecek di jo me piny ni likame bobo ko bino nena, do wun ibinunu nena; pi kite kame ango akuo kede, uda ibinunu bedo kuo.
43014020	Ka ceng no otuno, wun ibinunu ngeno be ango atie i Papa na, doko uda itienu i ango, kede ango da atie i wun.
43014021	”Ngat kame mako cik na di eko lubo, en ngat kame mara. Ngat kame mara, Papa na da bino mare, ango da kikoma abino mare di ako bino nyutere bute.”
43014022	Yuda (weko Isikariot) oko waco ne be, “Rwot, in ibino nyutere but wan kenwa benyo benyo di likame iko nyutere ne jo me piny?”
43014023	Yesu oko dwoko ne be, “Jo kame mara bino lubo kop na. Papa na bino maro gi, di ango kede Papa oko bino but gi, di oko bedo kede gi.
43014024	Ngat kalikame mara, udo likame elubo kope na; doko kope kame wun iwinyunu go likame gin mega, do gin kiwok kibut Papa ngat kame oora.
43014025	”Ango awaco ne wu kope gi di pwodi atie kede wu.
43014026	Do Ngakony, kame obedo Tipo Kacil kame Papa bino cwano i nyinga, bino pwonyo wu i gi dedede di eko mino wu iyutununu gi dedede kame ango atieko waco ne wu.
43014027	”Ango atie weko wu kede mulem, amio wu mulem na, likame bala kite kame piny mio kede. Cunyu kur poti, doko kur ibedunu kede lworo.
43014028	Pien wun itiekunu winyo di ango awaco ne wu be, ‘Ango atie ot, do abino dwogo butu.’ Ka koto oudo imaranu, koto nan wun itienu kilel pi kite kame ango atie ot kede but Papa; pien Papa dwong loa.
43014029	Ango nan awaco ne wu gi nogi di pwodi likame kitimere, tetekeny kame kitimere, ibinunu yei.
43014030	Ango likame doko nan abino duro kope, pien ngapug piny ni do tie bino. En eli kede twer moro i koma,
43014031	do ango gira atimo gikame Papa na ocika be atimi, tetekeny jo me piny ni ngei be ango amaro Papa. “Aso yaunu do ootunu.
43015001	”Ango en olok me ateni, doko Papa na en kame ngapur.
43015002	Ajange dedede kame tie i koma di likame kinyako anyakini, en elwero gi tenge; ajange dedede kame tie di kinyako anyakini, en etemuno gi, tetekeny kinyak nyige atot kalamo.
43015003	Kope kame ango awaco ne wu otieko lonyo wu.
43015004	Dongunu i ango, ada ako dong i wun. Bala kite kame ajange likame twero nyako kede anyakini en kene, kwanyo ka edong i kom olok, kamanono da, uda likame itwerunu nyako anyakini wun kenu, kwanyo ka idongunu i ango.
43015005	”Ango en olok; wun en ajange mege. Ngat kame dong i ango di ada ako dong i en, ngat nono en kame bino nyako anyakini atot. Pien likame itwerunu timo gimoro abongo ango.
43015006	Ka dano moro likame odong i ango, kouce bala ajange di eko tuo; di oko coko ajange nogo oko uco gi i mac kiko wang.
43015007	Ka idongunu i ango, di kop na da oko dong i wun, ibinunu kwano gikame imitunu di ikounu udo.
43015008	Papa udo deyo ka wun inyakunu anyakini atot di ikounu doko josiao na.
43015009	Bala kite kame Papa omara kede, kamanono ada amaro wu; dongunu i amara na.
43015010	Ka igwokunu cik na, ibinunu dong i amara na, bala kite kame ada agwoko kede cik ka Papa na di ako dong i amara mere.
43015011	”Ango awaco ne wu gi nogi tetekeny kilel na bed i wun, kede tetekeny ibedunu kede kilel kame romo.
43015012	Cik na en ine be, marerenu kenu kenu bala kite kame ango amaro wu kede.
43015013	Likame tie amara kame dano moro tie kede kame dwong kalamo man, kame dano yei jalo kede kuo mere pi jowote.
43015014	Ka itimunu gikame aciko wu iye, udo wun jowota.
43015015	Likame abino bobo lwongo wu be ipasoi, pien epasoit likame ngeo gikame ngadwong mere tie timo; do ango atie lwongo wu be jowota, pien amio wu ingeunu gi dedede kame ango awinyo kibut Papa na.
43015016	Wun likame iyeranu, do ango ayero wu ako cwano wu be poore iotunu di ikounu nyako anyakini, doko da be, anyakini wu poore bedo nakanaka, tetekeny Papa mi wu gimoroni kame ikwaenu i nyinga.
43015017	Gikame ango aciko wu iye en ine be, marerenu kenu kenu.
43015018	”Ka piny odagi wu, ngeunu be egeo kong dagi ango di pwodi likame edagi wun.
43015019	Ka koto di oudo wun ibedunu jo me piny, koto piny omaro wu bala jo mege, do pien wun likame ibedunu jo me piny, do ango ayero wu ki piny, manono en komio piny ni dagi wu.
43015020	Yutununu kop kame oudo awaco ne wu be, ‘Epasoit likame pire dwong kalamo ngadwong mere.’ Ka kitidilo ango, kibino tidilo uda; ka kiwinyo kop na, kibino winyo kop uda.
43015021	Do kibino timo ne wu gi nogi dedede pi ango, pien likame gin kingeo ngat kame oora.
43015022	Koto oudo likame ango abino ako yamo kede gi, koto ki li kede dub, doko nan ki li kede kagengere me pido pi dub gi.
43015023	Ngat kame daga, udo edagi Papa na da.
43015024	Koto oudo likame ango atimo i diere gi tice kalikame tie ngatamoro kotimo, koto oudo ki li kede dub; do nan kitieko neno gikame ango atimo, doko kiko daga karacel kede Papa na.
43015025	Man otimere pi mino cobere kakare kop kame kowandiko i Iswil gin be, ‘Gin kidaga abongo tien kop moro.’
43015026	”Do ka Ngakony obino, kame ango abino cwano ne wu kibut Papa, en Tipo me ateni ka Rubanga, kame wok kibut Papa, en ebino jurao ango.
43015027	Doko uda ijurak na, pien wun oudo itienu keda cako ki agege.
43016001	”Ango atieko waco ne wu gi nogi dedede pi mino kur ipotunu ki yei wu.
43016002	Kibino riamo wu tenge ki sinagogan. Ateteni esawa bino tuno kame ngat kame neko wu bino paro kede be etie timo ne Rubanga tic.
43016003	Kibino timo man pien likame kingeo Papa arabo ango.
43016004	Do ango atieko waco ne wu gi nogi, tetekeny kame esawa gin otuno, wek iyutununu gikame atieko waco ne wu i kom gi. “Likame oudo awaco ne wu gi nogi cako ki agege, pien oudo ango atie kede wu.
43016005	Ango nan atie ot but ngat kame bin oora, do di likame tie ngatamoro kikom wu kame penya be, ‘Itie ot tuai?’
43016006	Wun nan itienu kede cwercuny pien ango awaco ne wu kope nogi.
43016007	Bed bala kamano da, atie waco ne wu kop me ateni be, eber ne wu ka ango aoto; pien ka likame aoto, Ngakony likame oyaro bino butu, do ka ango aoto, abino cwane butu.
43016008	Kame etuno, en ebino mino jo me piny kan bedo kede niang aber i kom kop kame mako dub kede poore kede ngolo kop:
43016009	i kom kop kame mako dub, pien gin likame kiyei ango;
43016010	i kom kop kame mako poore, pien ango atie ot but Papa, doko likame ibinunu medo nena;
43016011	i kom kop kame mako ngolo kop, pien kotieko ngolo ne ngapug me piny ni kop.
43016012	”Ango oudo pwodi atie kede kope atot kame apoore waco ne wu, do nan likame itwerunu mako gi.
43016013	Kame Tipo kame nyuto ateni obino, en ebino telo wu i gi dedede me ateni, pien likame ebino yamo kede akarinikin mere kene, do en ebino tuco ne wu kop me anyim.
43016014	En ebino mina deyo, pien ebino kwanyo kop na di eko waco ne wu.
43016015	Gi dedede kame Papa tie kede gin mega; en komio ango awaco ne wu be, ebino kwanyo kop na di eko waco ne wu.
43016016	”Odong kare acecek di likame ikounu nena bobo, doko ikounu bino nena ingei kare acecek.”
43016017	Mogo kikom josiao mege oko donyo waco ken gi ken gi be, “Dwong me kop ni en nyo, kame en ewaco ne wa be, ‘Odong kare acecek di likame ikounu bino nena, di bobo ikounu bino nena ingei kare acecek’; kede bobo be, ‘Pien ango atie ot but Papa’?”
43016018	Gin kiko penyere be, “Dwong me ‘Ingei kare acecek’ en nyo? Wan likame ongeo dwong kop kame en etie waco.”
43016019	Yesu oudo ngeo be gin kimito penye, omio en eko penyo gi be, “Mam itienu penyere kenu kenu pi dwong me gikame oudo ango waco be, ‘Odong kare acecek di likame ikounu bino nena, doko ikounu bino nena ingei kare acecek’?
43016020	Ateteni, awaco ne wu be, ibinunu koko kede iturur, do piny bino lelo; ibinunu bedo kede cwercuny, do cwercunyu bino lokere doko kilel.
43016021	Kame dako tie ramere me nywal, ebedo kede cwercuny, pien esawa mere udo otuno; do kame etieko nywalo atin, likame eyutuno bobo can kame ebeo iye nono, pien udo etie kede yomcuny pi nywalo atin i piny.
43016022	Aso nan uda itienu kede cwercuny, do ango abino bobo neno wu di cunyu ko bino doko yom; doko likame tie ngatamoro kame bino kwanyo kilel wu kibutu.
43016023	”Kame ceng nono otuno, likame ibinunu penya gimoro. Ateteni awaco ne wu be, ka ikwaunu gimoroni kibut Papa i nyinga, en ebino mino wu.
43016024	Tuno nan pwodi likame ikwaunu gimoro i nyinga; kwaunu, ibinunu udo, me wek ibedunu kede kilel kame romo.
43016025	”Ango nan atieko waco ne wu gi nogi i agole; do esawa bino tuno kalikame doko ango abino yamo kede wu i agole, do abino yamo ne wu gi dedede i kom Papa kakaler.
43016026	I ceng nono ibinunu kwano Papa i nyinga; do likame awaco ne wu be abino kwano Papa akaka wun;
43016027	pien Papa kikome maro wu gire, en emaro wu pien wun imaranu, doko iyeunu da be ango awok kibut Papa.
43016028	Ango bin awok kibut Papa di ako bino i piny; nan bobo atie weko piny di ako dok but Papa.”
43016029	Josiao mege oko waco be, “Neni, nan itie do waco gi dedede kakaler, likame i agole moro.
43016030	Wan nan ongeo be in do ingeo gi dedede, doko likame emitere ne ngatamoro pi penyi, man mio wan oyei be in iwok kibut Rubanga.”
43016031	Yesu oko penyo gi be, “Nan iyeunu do?
43016032	Esawa tie bino, doko etieko tuno da, kame kobino sasaro wu kede, ngat acelacel tunge kene, di ikounu weka kena. Do di likame udo ango adong kena, pien Papa udo tie keda.
43016033	Ango atieko waco ne wu kop noni tetekeny ibedunu tie kede mulem i ango. Ibinunu bedo kede peko i piny kan, do diunu cunyu; ango atieko lono piny.”
43017001	Kakame Yesu otieko waco kede kope gi, en eko tingo wange malo di eko waco be, “Papa, esawa otuno do, mi Wodi deyo, me wek Wodi da mi deyo buti.
43017002	Pien in itieko mine akarinikin i kom jo dedede, me wek emi jo dedede kame in imio bute kuo kame bedo nakanaka.
43017003	Kuo kame bedo nakanaka en ine be, wek gin kingei in Rubanga acel keni me ateni, kede Yesu Kirisito ngat kame in ioro.
43017004	Ango atieko mini deyo i piny kan, pien atieko tic kame oudo imia pi timo.
43017005	Papa, nan mia deyo i nyimi; epone me deyo kame bin atie kede i nyimi di pwodi likame kocweo piny.
43017006	”Ango atieko mino nyingi ongere but jo kame in imia i piny. Gin oudo kibedo jo nin, in iko mino gi buta, doko gin kiko lubo kop nin.
43017007	Nan gin kingeo be gi dedede kame in imia owok kibuti;
43017008	pien ango atieko mino gi kop kame in bin imia, doko gin kiko yei gamo. Doko nan kingeo i ateni be, ango awok ki buti, doko kitieko yei da be in en kame iora.
43017009	”Ango nan atie lego ne gi; likame atie lego ne piny, do atie lego ne jo kame in imia; pien gin kibedo megi.
43017010	Jo nango dedede obedo megin, doko jo nin dedede obedo mega; ango audo deyo pirgin.
43017011	Do nan ango likame bobo abino meede bedo i piny; gin en kame kitie dong i piny; ango atie bino but in. Papa Kacil, gwok gin kede twer me nyingi, en nying kame in itieko mina, tetekeny kibed jo acel, bala kite kame ango kede in otie acel.
43017012	I kare kame oudo atie karacel kede gin, ango bin agwoko gin kede twer me nyingi, en nying kame imia. Ango atieko gwoko gi, doko likame tie ngatamoro kame orwenyo kikom gi, kenekene dano kame oudo poore rwenyo, me wek iwandik kacil cobere kakare.
43017013	Do nan ango atie bino buti, ango awaco kope nogi di pwodi atie i piny, tetekeny gin kibed kede kilel na di opong i cuny gi.
43017014	Ango atieko mino gi kope ni; do piny oko dagi gin, pien likame gin kibedo jo me piny, bala kite kame ango da likame abedo kede dano me piny.
43017015	Ango likame akwao be ikwany gi ki piny, do be igwok gi kibut Ngarac.
43017016	Likame gin kibedo jo me piny, bala kite kame ada likame abedo kede dano me piny.
43017017	Lony gi kede ateni; kop nin en ateni.
43017018	Bala kite kame in iora kede bino i piny, kamanono ada aoro gi ot i piny.
43017019	Ango amio kuo na buti pirgin, me wek gida kimi kuo gi buti i ateni.
43017020	”Ango likame akwao ne gin kenekene, do akwao da ne jo kame bino yei ango pi kope gin.
43017021	Wek gin dedede kibed jo acel, bala kite kame in Papa itie kede i ango, doko ada atie i in. Mi gida kibed i wan, en kame mi piny yei be, in en kame iora.
43017022	Deyo kame itieko mina, ada atieko mino gin, me wek kibed jo acel, bala kite kame wada otie kede acel;
43017023	ango i gin, kede in i ango, me wek kibed jo acel atwal atwala, tetekeny piny ngei be in en kame iora, doko in imaro gi bala kite kame imara kede.
43017024	”Papa, cunya mito be jo kame imia bed keda kakame ango ayaro bedo iye, pi neno deyo na kame imia, pien in imara cako di likame pwodi koketo acakini me piny.
43017025	Okwe Papa kopoore, piny likame ongei, do ango angei, doko jogi ngeo be in en kame iora.
43017026	Ango atieko mino gi kingeo nyingi, doko abino mino nyingi medo ngere, tetekeny amara kame in imara kede bed i gin, kede ada i gin.”
43018001	Di Yesu otieko waco kope nogi, en eko ot kede josiao mege, di kiko ngolo aditot me Kideron, kakame oudo poto tie iye, di en eko donyo iye karacel kede gi.
43018002	Yuda ngat kame bin orupao en da oudo ngeo kuno, pien Yesu oudo maro ot riamo karacel kede josiao mege kuno.
43018003	Di do Yuda oko tero ekodet me isirikalen kede jotic mogo adongodongo kuno, kame owok kibut jodongo me josaseredoti kede kibut Iparisayon. Gin kioto kunono di oudo kimako italan kede mac bala me rau kede jame me yi.
43018004	Yesu oudo ngeo gi dedede kame bino timere i kome, omio en eko wokun anyim di eko penyo gi be, “Imounu ngai?”
43018005	Gin kiko dwoko ne be, “Yesu me Nasaret.” Yesu oko waco ne gi be, “Ango inononi.” Yuda, ngat kame oudo orupao en, oudo tie cungo kede gi.
43018006	Kakame Yesu owaco ne gi kede be, “Ango inononi,” gin kiko riangar cen, di kiko popoto piny.
43018007	Yesu oko bobo penyo gi be, “Kara ber wun imounu ngai?” Gin kiko dwoko be, “Yesu me Nasaret.”
43018008	Yesu oko dwoko ne gi be, “Atieko waco ne wu be ango inononi. Pi mano ka itienu mona, wekunu jogi oti.”
43018009	Man otimere pi cobo kop kame oudo Yesu owaco be, “Likame tie ngatamoro korwenyo kikom jo kame oudo imia.”
43018010	Di do Simoni Petero, bala kame oudo etie kede epima, oko kwanyo epima mere di eko tongo kede yit epasoit me Ngatel Josaseredoti teletel. Nying epasoit nono oudo Maliko.
43018011	Yesu oko waco ne Petero be, “Dwok epima ni i akularu mere. Mam ango apoore pi mato ikopo me can kame Papa na otieko mina?”
43018012	Kikano, ekodet me isirikalen kede ngadwong gi, kede ipolisin me Iyudayan oko mako Yesu di kiko twene.
43018013	Gin kiko ber cako tere but Anas, ngat kame oudo obedo papa me dako ka Kayapa, kame oudo obedo Ngatel Josaseredoti i mwaka nono. "
43018014	Kayapa nono en kame oudo bin omio Iyudayan tam be, eber ka dano acel oto pi jo.
43018015	Simoni Petero kede ngasiao ace oko lubo Yesu. Kite kame ngasiao nono oudo ngere kede but Ngatel Josaseredoti, omio en eko donyo i diakal me Ngatel Josaseredoti karacel kede Yesu,
43018016	do Petero oko dong cungo i dog erute. Ngasiao nono, kame oudo ngere but Ngatel Josaseredoti, oko dok ooko, di eko yamo kede nyako kame oudo daro dog erute, di eko kelo Petero da i diakal.
43018017	Nyako kame oudo daro dog erute oko penyo Petero be, " “Mam ida ibedo ngat acel kikom josiao me icuo noni?” Petero oko dwoko be, “Likame ango.” "
43018018	Ipasoi kede isirikalen oudo odopo mac kitie cungo di kiyo, pien piny oudo ngic. Petero da oudo tie cungo kede gi di eyo mac.
43018019	Ngatel Josaseredoti oko penyo Yesu kop i kom josiao mege kede pwony mere.
43018020	Yesu oko dwoko ne be, " “Ango atieko waco ne piny kop kakaler; doko abedo pwonyo jo i sinagogan kede i tempulo, kakame Iyudayan dedede cokere iye. Likame tie gimoro kame ango awaco i mung.
43018021	Pinyo komio ipenyanu? Penyunu jo kame oudo owinyo kop kame awaco ne gi; gin kingeo gikame ango oudo awaco.”
43018022	Kakame Yesu otieko waco kede kop noni, sirikale acel kame oudo tie cungo kuno oko bape di waco ne be, “Mam epone kame in idwoko kede kop ne Ngatel Josaseredoti ino?”
43018023	Yesu oko dwoko be, “Ka awaco kop arac, nyut gikarac nono, do ka awaco kop aber, pinyo komio ibapa?”
43018024	Anas oko mino kotere but Kayapa di kotwee, ngat kame oudo obedo Ngatel Josaseredoti.
43018025	Simoni Petero oudo tie cungo di eyo mac. Gin kiko waco ne be, “Mam ida ngat acel kikom josiao mege?” En eko dagi di ewaco be, “Likame ango.”
43018026	Ngat acel kikom ipasoi me Ngatel Josaseredoti, wad gi icuo kame Petero oudo otongo yite, oko penye be, “Mam oudo aneni di itienu kede Yesu i poto?” "
43018027	Petero oko bobo dagi; cucuto di do tongweno oko kok.
43018028	Di do kiko kwanyo Yesu ki ot ka Kayapa kiko tere i ot me ngapug. Piny oudo pwodi odiko sek. Gin likame kiko donyo i ot me ngapug, pien likame oudo kimito be kimunaun, me wek kitwer camo ebaga me Bwot.
43018029	Pilato oko donyo ooko but gi, di eko waco ne gi be, " “Kop nyo kame itienu pido iye dano ni?”
43018030	Gin kiko dwoko ne be, “Koto oudo dano ni likame obedo ngatim tim areco, koto wan likame okele buti.”
43018031	Pilato oko waco ne gi be, “Wun terenu kikomu, ikounu ngolo ne kop di lubere kede Iswil wu.” Iyudayan oko waco ne be, “Iswil likame yei ne wan neko ngatamoro.”
43018032	(Man otimere pi mino kop kame Yesu oudo owaco cobere kakare, pi nyuto epone kame eyaro to kede.)
43018033	Pilato oko bobo donyo i ot me ngapug, di eko lwongo Yesu, eko penye be, “In en abaka me Iyudayan?”
43018034	Yesu oko dwoko ne kede peny be, “Kop no owok kibuti, arabo jo apat en kame owaco ni i koma?”
43018035	Pilato oko penye be, “Do oudo ango abedo Ngayudaya? Ateker ni kede jodongo me josaseredoti en kame okeli buta; nyo kame oudo in itimo?”
43018036	Yesu oko dwoko be, “Ajakanut na likame obedo me piny kan, ka koto di ajakanut na obedo me piny kan, oudo koto jotic na oyi tetekeny kur mia i cing Iyudayan; do ajakanut na likame wok ki piny kan.”
43018037	Pilato oko penye be, “Mam in do abaka?” Yesu oko dwoko be, “In iwaco be ango abaka, ango oudo konywala pi kop noni, doko kop noni da en komio ango abino i piny, me wek abed ijura i kom gi me ateni. Ngat acelacel kame tie i ateni winyo dwana.”
43018038	Pilato oko penye be, “Ateni en nyo?” Di do Pilato bobo oko donyo ooko but Iyudayan, eko waco ne gi be, “Likame ango audo raco moro kame en etimo.
43018039	Do wun itienu kede itok wu be miero agony ne wu mabus acel i kare me ebaga me Bwot; benyo, imitunu be agony ne wu Abaka me Iyudayan?”
43018040	Gin kiko lelemo be, “Likame icuo no, do gony ne wan Baraba!” Baraba oudo obedo ngayak.
43019001	Di do Pilato oko tero Yesu di eko mino kodae.
43019002	Isirikalen oko cweno okuto aluka kiko keto i wi Yesu, di kiko rwako ne ekanso akwakwar.
43019003	Kiko donyo bino bute di kiwaco ne be, “Yoga, Abaka me Iyudayan,” di kibape.
43019004	Pilato bobo oko dok ooko, di eko waco ne gi be, “Nenunu, ango atie kele ooko butu, wek ingeunu be ango likame audo raco moro i kome.”
43019005	Yesu oko wok ooko, di engapo okuto aluka nono i wie kede di engapo ekanso akwakwar. Pilato oko waco ne gi be, “Nenunu, icuo nono ine.”
43019006	Kakame jodongo me josaseredoti kede isirikalen onene kede, gin kiko lelemo be, “Gure i kom musalaba, gure i kom musalaba!” Pilato oko waco ne gi be, “Terenu igurenu wun kikomu, pien ango gira likame audo raco moro i kome.”
43019007	Iyudayan oko dwoko ne be, “Wan otie kede iswil wa, iswil nono yei be neke, pien emire be en Wot ka Rubanga.”
43019008	Kakame Pilato owinyo kede kope go, lworo oko medo make.
43019009	En eko bobo donyo i ot mere me ngapug, di eko penyo Yesu be, “In iwok ki tuai?” Do Yesu likame oko dwoko ne kop moro.
43019010	Omio Pilato oko penye be, “Idagi yamo keda? Benyo, likame ingeo be ango atie kede akarinikin me gonyi kede me guri i kom musalaba da?”
43019011	Yesu oko dwoko ne be, “Oudo likame iromo bedo tie kede akarinikin i koma, ka koto di oudo likame komii ki malo; pi mano, ngat omia i cingi en kame tie kede dub kame kalamo.”
43019012	Man oko mino Pilato omoo epone me gonyo Yesu, do Iyudayan oko lelemo be, “Ka in igonyo icuo ni, udo likame in ngawot Kaisari; pien ngat acelacel kame waco be en ebedo abaka udo piemo kede Kaisari.”
43019013	Kakame Pilato owinyo kede kope go, en eko kelo Yesu ooko, di eko bedo i kom mere me ngolo kop, i kabedo kame kolwongo be “Kide kame Konapo.” (I leb Eburania nying nono en Gabata.)
43019014	Ceng nono oudo obedo ceng me iikere me camo ebaga me Bwot; esawa oudo romo bala kanyape me iceng. En eko waco ne Iyudayan be, “Nenunu abaka wu ine!”
43019015	Do gin kiko lelemo be, “Rweny kede, rweny kede, gure i kom musalaba!” Pilato oko penyo gi be, “Agur abaka wu i kom musalaba?” Jodongo me josaseredoti oko dwoko be, “Wan oli kede abaka, kwanyo kenekene Kaisari.”
43019016	Pilato oko mino gi Yesu i cing gi pi ot gure. Di do gin kiko tero Yesu.
43019017	En eko donyo ooko di eyeo musalaba mere, di eko ot kakame kolwongo be Kabedo me Cogowic, kame kolwongo kede leb Eburania be Gologota.
43019018	Gin kiko gure kuno i kom musalaba karacel kede jo are apat; ngat acel tetucel kede ocelu da tetucel, di Yesu oko bedo i diere gi.
43019019	Di Pilato oko wandiko kop di eko keto i wi musalaba kame somere be, “Yesu me Nasaret, Abaka me Iyudayan.”
43019020	Iyudayan atot oko somo kop noni, pien kakame koguro iye Yesu oudo tie i nget bomba; doko oudo kowandiko kop noni i leb Eburania, Latin kede Gurik.
43019021	Jodongo me josaseredoti, jo kame oudo obedo Iyudayan, oko waco ne Pilato be, “Kur iwandiko be ‘Abaka me Iyudayan’ do wandiko be, ‘Icuo ni owaco be, ango en Abaka me Iyudayan.’ “
43019022	Pilato oko dwoko be, “Gikame ango awandiko, atieko wandiko.”
43019023	Kakame isirikalen otieko guro kede Yesu i kom musalaba, kiko tero igoen mege di kiko popoko tien ongwon, dul acelacel pi sirikale acel. Kiko tero kiton ekanso mere da. Do ekanso mere oudo likame kororopo, oudo en etie acel abor kame kokedo ausin mege cako ki malo tuno piny.
43019024	Omio kiko waco ken gi ken gi be, “Kur onyinyilunu en, do oucunu alulu pi neno ngat kame winyo bino mako di en eko tero.” Man otimere pi mino iwandik kacil cobere kakare be, “Kipopoko giangapa na, di kiko uco alulu pi ekanso na.”
43019025	Man en gikame isirikalen otimo. Do toto me Yesu, kede amime toto mere, kede Maria dako ka Kulopas kede Maria Magadalina, oudo tie cungo i nget musalaba mere.
43019026	Kakame Yesu oneno kede toto mere karacel kede ngasiao kame bin en emaro nono di kitie cungo i ngete, en eko waco ne toto mere be, “Neni, wodi ino!”
43019027	Di en eko waco ne ngasiao nono da be, “Neni, toto ni ino.” " Cako ceng no ngasiao nono oko tero toto me Yesu ture.
43019028	Ingei mano, Yesu oko waco (pi cobo kakare iwandik kacil) be, " “Orio oneka,” pien oudo engeo be gi dedede do otiek.
43019029	Jagi oudo tie kuno kame oudo bwini awac tie iye pong. Gin kiko keto ecango kame korwako i bwini awac i wi tir, di kiko cwano ne i doge.
43019030	Kakame Yesu otieko jwijwio kede bwini awac nono, en eko waco be, “Otiek do.” " Di do eko luro wie, eko to.
43019031	Kite kame ceng no oudo obedo kede ceng me iikere, Iyudayan oko kwano Pilato be tuturo tien jo kame oudo koguro nogo, di oko tero gi tenge pi gengo kom gi kur dong i kom musalaba i Ceng Sabato, pien Ceng Sabato nono oudo obedo ceng adwong. "
43019032	Isirikalen oko bino di kiko tuturo tien dano me agege kede me dano ocelu, gin jo kame oudo koguro kede Yesu i kom musalaba.
43019033	Do kakame kituno kede but Yesu, kiko neno be oudo etieko to, gin likame kiko turo tiene.
43019034	Do sirikale acel oko cobo ngete kede tong; cucuto di remo kede pii oko wok kiye.
43019035	(Ngat koneno gi kotimere en komio ijura, doko ijura mere tie me ateni, doko eda engeo be ewaco kop me ateni, me wek uda iyeunu.)
43019036	Pien gigi otimere tetekeny iwandik kacil cobere kakare, kame waco be, “Likame kobino turo cogo mere moro.”
43019037	Bobo iwandik ace waco be, “Gin kibino ngino ngat kame kicobo.”
43019038	Ingei mano, Yosepu me Arimatea, kame oudo obedo ngalub Yesu, oko penyo Pilato i mung pi lworo Iyudayan, be mie eter kom Yesu. Pilato oko mine akarinikin; di do en eko bino di eko kwanyo kom Yesu.
43019039	Nikodemu da, dano kame oudo ber bin ogeo bino but Yesu iwor, oko bino di ekelo yat kame ngwe kur me gwoko kom ngat oto, yat no en maya kame konyalo kede aloe, kame romo bala kilo ot adek.
43019040	Gin kiko kwanyo kom Yesu di kiko bone kede esuka kede yat angwe kur nono, bala kite kame itok me Iyudayan oudo tie kede.
43019041	Poto oudo tie kakame koguro iye Yesu; ates anyen kame likame pwodi oudo koyiko iye ngatamoro oudo tie i poto nono.
43019042	Kite kame ceng no oudo obedo kede ceng kame Iyudayan iikere kede, doko da pien ates oudo tie kakame iyapiyapi, gin kiko yiko Yesu kuno.
43020001	Ceng Sabiti odiko sek, Maria Magadalina oko dilo di pwodi piny col, di eko ot i ates. En eko neno be oudo kokwanyo kidi tenge ki dog ates.
43020002	Di do en eko ringo eoto but Simoni Petero gini kede ngasiao ocelu kame bin Yesu maro nono, di eko waco ne gi be, “Kikwanyo kom Rwot tenge ki ates, likame ongeo kakame kikete iye.”
43020003	Di Petero oko yai, en karacel kede ngasiao ocelu nono pi ot i ates.
43020004	Kiko donyo ringo aringa, do ngasiao ocelu nono oko ringo olanyo Petero, di en eko cako tuno i ates.
43020005	En eko gungo pi neno ii ates, di eko neno isukai kenekene di tie kuno, do likame eko donyo i ie.
43020006	Di do Simoni Petero da oko tuno di lube ki cen, di eko pororo aporor edonyo ii ates; en eko neno isukai di tie kuno,
43020007	kede itambala kame bin tie i wie, di likame oudo etie karacel kede isukai nogo, do oudo kodole etie kare kene.
43020008	Di do ngasiao ocelu kame oudo ogeo tuno i ates nono oko eda donyo i ie, en eko neno di eko yei;
43020009	pien pwodi gin oudo likame kiniang iwandik kacil kame waco be poore eyaruno kikom jo oto.
43020010	Di do josiao oko dok i miere gi.
43020011	Do Maria oko dong koko ooko me ates. Di pwodi oudo etie koko, en eko gungo pi neno ii ates;
43020012	di en eko neno imalaikan are kame angapito gi tar, di kibedo kakame oudo kopielo kom Yesu iye, acel i katiene kede ocelu i kawie.
43020013	Gin kiko waco ne be, “Dako ni, itie kok pinyo?” En eko dwoko ne gi be, “Pien kitero kom Rwot na tenge, likame angeo kakame kikete iye.”
43020014	Ingei waco kamano, en eko lokere di eko neno Yesu di tie cungo, do oudo likame engeo be Yesu inonono.
43020015	Yesu oko penye be, “Itie kok pinyo? Imo ngai?” Maria oko paro be amoto nat ngat koudo tie puro poto oudo inonono, omio en eko waco ne be, “Adwong, ka in en itere tenge, nyuta kakame ikete iye, me wek aot akwanye atere.”
43020016	Yesu oko lwonge be, “Maria!” Di Maria oko lokere oko waco ne kede leb Eburania be, “Raboni!” (Man dwong mere be Apwony).
43020017	Yesu oko waco ne be, “Kur imaka, pien pwodi likame aoto malo but Papa; do ot but imiegu na iko waco ne gi be ango atie ot malo but Papa na, en Papa wu da; but Rubanga na, en Rubanga wu da.”
43020018	Maria Magadalina oko ot di eko waco ne josiao be, “Ango aneno Rwot”; " di eko tatamo ne gi gikame Rwot owaco ne.
43020019	Otieno me Ceng Sabiti nono, josiao oudo tie i ot, di kicego ikekoroson pi lworo Iyudayan. Yesu oko bino di eko cungo i diere gi di ewaco be, " “Mulem bed butu.”
43020020	Ingei waco kamano, en eko nyuto ne gi cinge kede ngete. Di do cuny josiao oko bedo yom kakame kineno kede Rwot.
43020021	Yesu bobo oko medo waco ne gi be, “Mulem bed butu. Bala kite kame Papa na oora kede, kamanono ada aoro wu.”
43020022	Di etieko waco kamano, en eko kuto wei mere i kom gi di ewaco ne gi be, “Gamunu Tipo Kacil.
43020023	Ka isasirunu ngatamoro ki dub mege, kobino sasiro en; ka idagunu sasiro ngatamoro ki dub mege, likame kobino sasiro en.”
43020024	Kakame Yesu obino kede, Tomasi (kame oudo kolwongo be Bangi), kame bin obedo ngat acel kikom josiao tomon kiwie are oudo likame tie kede gi.
43020025	Josiao apat oko waco ne be, “Wan oneno Rwot.” Do en eko waco ne gi be, “Likame abino yei tuno kede di aneno aporeso me sumalin i cinge, di ako keto iye lweta, doko di ako keto cinga i ngete.”
43020026	Ingei ceng kanyauni, josiao mege oudo bobo tie i ot, Tomasi da oudo tie kede gi, ikekoroson oudo ocegere, do Yesu oko bino di eko cungo i diere gi, di eko waco be, “Mulem bed butu.”
43020027	En eko waco ne Tomasi be, “Ket lweti kan, doko iko neno cinga; riei cingi iko keto i ngeta, kur ibed abongo yei, do bed ngat kame tie kede yei.”
43020028	Tomasi oko dwoko ne be, “In Rwot na kede Rubanga na!”
43020029	Yesu oko waco ne be, “Mam in iyei pien inena? Kitie kede winyo jo kame yei di likame kineno.”
43020030	Yesu bin otimo gianena atot i nyim josiao mege, kalikame kowandiko i itabu noni.
43020031	Do kowandiko magi tetekeny iyeunu be Yesu en Kirisito, Wot ka Rubanga, kede da be wek iudunu kuo i nyinge pi yei kame itienu kede i kome.
43021001	Ingei mano, Yesu oko bobo neeno ne josiao mege i dog nam me Tiberia. En enyutere but gi iepone ni:
43021002	Simoni Petero, Tomasi kame kolwongo be Bangi, Natanael me Kana i Galilaya, awobe ka Sebedayo, kede josiao mege are apat oudo tie karacel.
43021003	Simoni Petero oko waco ne gi be, “Ango atie ot cik.” Gin kiko waco ne be, “Wada oyaro ot kedi.” Gin kiko donyo ii yee; do likame kiko mako deknam moro iwor nono.
43021004	Kakame piny oudo tie do ru kede, Yesu oko cungo i dog nam, do josiao oudo likame ngeo be en inonono.
43021005	Yesu oko penyo gi be, “Idwe, iudunu deknam moro?” Gin kiko dwoko ne be, “Li.”
43021006	En eko waco ne gi be, “Ucunu ber bwoi i bad tetu cam me yee; ibinunu udo mogo.” Gin kiko uco bwoi, do wano bwoi ii yee oko bwono gi, pien oudo emako deknam atot adikinicel.
43021007	Ngasiao kame Yesu maro nono oko waco ne Petero be, “Rwot kom inonono!” Kakame Simoni Petero owinyo kede be Rwot inonono, en eko ngapo igoen mege pien oudo egonyo gi pi tic, di eko somo edonyo ii pii.
43021008	Do josiao icegun ka oko bino i dog nam kede yee, di kitie wano bwoi kame opong kede deknam, pien likame oudo kitie kakabor kede dog nam, do oudo kitie kakame boro mere romo bala tien tol acel.
43021009	Kakame kiwok kede i wi itela, kiko neno mac odop kuno di deknam tie i wie, kede mugati da oudo tie.
43021010	Yesu oko waco ne gi be, “Kelunu ber deknam mogo kame nan imakunu kan.”
43021011	Simoni Petero oko donyo ii yee di eko wano bwoi kame deknam adongo oudo opong iye nono ooko i dog nam. Wel me dek nam kame tie iye oudo romo tol acel kede ot kany kiwie adek. Bed bala deknam oudo tot, do bwoi likame oko nyil.
43021012	Yesu oko waco ne gi be, “Bianu ocamunu.” " Do likame tie ngasiao moro kame oko bedo kede nwangcuny me penye be, “In ngai!” Gin oudo kingeo be Rwot inonono.
43021013	Yesu oko bino di eko kwanyo mugati, eko mino gi, di bobo eko kwanyo deknam da eko mino gi.
43021014	Man oudo nan do tien me adek kame Yesu onyutere ne kede josiao ingei yaruno en kikom jo oto.
43021015	Ingei gin tieko cam me odiko, Yesu oko penyo Simoni Petero be, " “Simoni wot ka Yokana, in imara kalamo jo icegun gi?” Simoni oko dwoko be, “Ebo Rwot; in ingeo be ango amari.” Yesu oko waco ne be, “Pit idwe me romini na.”
43021016	En eko bobo penye tien me are be, “Simoni wot ka Yokana, in imara?” Simoni oko dwoko ne be, “Ebo Rwot, in ingeo be ango amari.” En eko waco ne Simoni be, “Gwok romini na.”
43021017	Yesu bobo oko penye tien me adek be, “Simoni wot ka Yokana, in imara?” Petero likame oko bedo kede yomcuny, pien Yesu openye tien me adek be, “In imara?” En eko dwoko ne Yesu be, “Rwot, in ingeo gi dedede; in ingeo be ango amari.” Yesu oko waco ne be, “Pit romini na.
43021018	Ateteni, ateteni awaco ni be, di oudo bin pwodi in atin awobi, oudo in itweo rakoba nin keni di iko ot kakame in imito. Do ka iti, ibino rieno badi malo di ngat apat en kame ko tweno ni rakoba, di en eko teri kakame likame in oudo imito ot iye.”
43021019	(Yesu bin owaco man pi nyuto epone kame Petero oudo oyaro to kede di eko mino Rubanga deyo.) Ingei mano, en eko waco ne Petero be, “Luba.”
43021020	Petero oko lokere di eko neno ngasiao kame Yesu oudo maro nono di tie lubo gi, en ngat kame oudo ogongere di iyapiyapi kede kor Yesu i kacam me otieno, en ngat kame oko penyo Yesu be, “Rwot, ngai inonono kame bino rupao in?”
43021021	Kakame Petero onene kede, en eko penyo Yesu be, “Rwot, do en kono?”
43021022	Yesu oko waco ne be, “Ka mit nango tie be edong di ekuo tuno ango dwogo, nyo kame tie loli iye? In luba!”
43021023	Kop noni oko sarakin obukui but imiegu be ngasiao noni likame bino to, do di oudo likame kowaco ne be likame ebino to; do Yesu oudo owaco be, “Ka mit nango tie be edong di ekuo tuno ango dwogo, nyo kame tie loli iye?”
43021024	Ngasiao noni en kame nan tie mino ijura i kom gi nogi, doko en kame ewandiko gi nogi. Wan ongeo be ijura kame emio tie me ateni.
43021025	Do tie da jame apat atot kame Yesu otimo, kame ka koto kowandiko gin dedede, aparo be itabun kame kowandiko oudo koto opongo piny di oko alamar.
44001001	Adwong Teopilo, i itabu na me agege, ango awandiko kop kame mako gi dedede kame bin Yesu ocako timo, kede pwonyo,
44001002	tuno i ceng kame kotere kede malo, ingei en ciko joor mege i twer me Tipo Kacil, joor mege kame oudo en eyero.
44001003	Ingei can kede to mere, en eko nyutere but gi i yote apapat kame moko be, en oudo ekuo ateteni, di epwonyo kop kame mako Ajakanut ka Rubanga.
44001004	I kare kame oudo pwodi etie kede gi karacel, en oudo eciko gi be miero kur kiyai ki Yerusalem, do kidar ki kuno gikame Papa ocikere pi mino. En ewaco ne gi be, “Wun bin iwinyunu kibuta be,
44001005	Yokana bin batiso jo kede pii, do di pwodi likame ceng atot okato, wun kobino batiso wu kede Tipo Kacil.”
44001006	I kare kame joor oriamakin karacel kede Yesu, gin kiko penye be, “Rwot, mam kare noni en kame iyaro dwoko kede Ajakanut but jo me Isirael?”
44001007	Yesu oko waco ne gi be, “Likame tic wun obedo me ngeno ceng arabo kare kame Papa otieko moko kede akarinikin mere.
44001008	Do kame Tipo Kacil obino i komu, ibinunu udo twer di ikounu bino bedo ijurak na i Yerusalem kede i Yudea dedede, kede i Samaria da, tuno kede i ajikini me lobo.”
44001009	Ingei en yamo kope nogi, Rubanga oko tinge otere malo di gida kitie neno; di en eko rwenyo i edou.
44001010	Di pwodi oudo wang gi omoko ngino malo kakame en oudo etie ot kede, cuo mogo are oko cungo i nget gi di kingapo ikanson atar,
44001011	di kiko waco ne gi be, “Wun cuo me Galilaya, pinyo komio itienu cungo di ingiunu malo? Yesu noni kame kokwanyo kibutu di oko tero malo, oyaro bobo dwogo iepone acel nono bala kite kame inenenu kede di eoto malo.”
44001012	Joor oko yai ki moru kame kolwongo be Olibeti, kame iyapiyapi kede Yerusalem, kame buco romo bala mairo acel, di kiko dok Yerusalem.
44001013	Kakame kituno kede i bomba, kiko ot donyo i agola me malo kakame oudo kibedo iye; gin oudo Petero, Yokana, Yakobo kede Anderia, Pilipo kede Tomasi, Batulumayo kede Matayo, Yakobo wot ka Alipayo, Simoni kame bin tie i ekodet me jo kalikame mito apugan me kare nono, karacel kede Yuda wot ka Yakobo.
44001014	Jogi dedede oko bedo kede cuny acel me ilega nakanaka, karacel kede mon kede Maria toto me Yesu kede imiegu mege da.
44001015	I ceng nogo, Petero oko cungo i nyim ekodet me jokirisito, kame oudo ocokere, wel gi oudo romo tol acel kede ot are; en eko waco ne gi be,
44001016	”Jowota, iwandik kacil oudo miero cobere kakare, kame bin Tipo Kacil owaco i dog Daudi i kom Yuda, ngat kame bin otelo jo pi ot mako Yesu.
44001017	Yuda oudo obedo ngat acel kikom wa; doko bin kopoko ne tic i epelu wa noni.”
44001018	(Icuo ni oko wilo poto kede sente kame bin kocule kede pi tim mere arac nono; en eko poto adule, di eko mwoc i diere, di jamini me ie oko bwote ooko dedede.
44001019	Jo kame bin bedo Yerusalem dedede oko ngeno kop noni, di kiko lwongo poto nono kede leb gi be Akeldama, kame dwong mere be, Poto me Remo.)
44001020	”Pien kowandiko i Sabuli be, ‘Wek kabedo mere dong nono, doko kur ngatamoro bed iye da.’ Doko kowandiko da be, ‘Poore ngatamoro luny tic mere me nganeno.’
44001021	”Pi mano, ngat acel kikom cuo kame lem obedo upere kede wa i kare dedede kame bin Rwot Yesu obedo wire kede i diere wa,
44001022	cako i kare me batisimu ka Yokana, tuno kede ceng kame kotere kede i malo kibut wa, miero do bed mujura karacel kede wa i kom yaruno ka Yesu.”
44001023	Gin kiko kelo nying jo are: Yosepu kame oudo kolwongo be Barasaba, kame bin oudo nyinge me pene Yusito, en kede Matiya.
44001024	Joor oko lego di kiwaco be, “Rwot, in en kame ingeo cuny jo dedede; nyut ne wa kikom jo are gi ngat kame in iyero
44001025	pi lunyo wang tic kede or kame Yuda oweko, pi ot i kabedo mere.”
44001026	Gin kiko uco alulu pirgi di alulu oko mako Matiya. Di do oko ribe i kom joor tomon kiwie acel noka.
44002001	Di do bin ceng me Pentekoti otuno, jo koyei Kirisito dedede oudo ocokere karacel.
44002002	Cucuto di mor moro oko wokun ki malo bala buko me yamo atek, di eko romo ii ot dedede kakame gin oudo kitie bedo iye.
44002003	Gimoro oko neeno but gi i cal me leb mac, di eko popokun eko cungo i kom ngat acelacel.
44002004	Gin dedede kiko pong kede Tipo Kacil, di kiko cako yamo leb anyen, bala kame Tipo nono oudo mio gi kede.
44002005	Oudo tie Iyudayan mogo kame bedo i bomba me Yerusalem, gin oudo kibedo jo kame oudo woro Rubanga twatwal, kame oudo oyai ki adulion dedede kame tie i piny.
44002006	Mor nono oko mino jo atot ocokere karacel, di wi gi oko cungo, pien ngat acelacel kikom gi oudo winyo di koyamo leb mere.
44002007	Gin dedede kiko uro twatwal, di kipenyere be, “Mam jo kame tie yamo gi dedede obedo Jogalilaya?
44002008	Do pinyo komio ngat acelacel kikom wan kan tie winyo di koyamo leb me tur gi?
44002009	Wan jo me Pasia kede Mede, jo me Elam kede jo kame bedo Mesopotamia, jo me Yudea kede Kapadosia, jo me Pontu kede Esia,
44002010	jo me Purigia kede Pampulia, jo me Misiri kede adulion me Libiya, kame kopugo Sirene, karacel kede wele kame owok ki Roma, Iyudayan karacel kede jo kame olokere iye edini wa,
44002011	Jokurete kede Imwarabun, wan dedede owinyo di gin kiwaco tice me twer ka Rubanga i leb wa.”
44002012	Gin dedede wi gi oko cungo di kiuro twatwal, di kipenyere ken gi ken gi be, “Man do ber dwong mere nyo?”
44002013	Do jo apat oko donyo nyero di kiwaco be, “Jogo omer kede bwini anyen.”
44002014	Do Petero oko cungo kede joor tomon kiwie acel, di eko cako yamo kede jo kede dwan amalo be, “Jo me Yudea, karacel kede wun jo dedede kame bedo Yerusalem, poore ingeunu kop ni kiber, doko cikunu yitu i kom gikame ango ayaro waco ne wu.
44002015	Jogi likame omer bala kite kame wun itamunu kede, pien esawa kom pwodi adek kenekene me odiko,
44002016	do man en gikame enabi Yoweri bin owaco be,
44002017	‘Rubanga owaco be, i kare me ajikini, ango abino mino Tipo na but jo dedede, di idwe wu awobe kede anyira ko bino murao, kede awobe wu ko bino neno gianyuta, di jo oti ko bino leko lek atot.
44002018	Akadi kiton but cuo kede mon kame obedo jotic na, ango abino mino gi Tipo na i ceng nogo, di gin kiko bino murao.
44002019	Ango abino timo gi me isuur i malo, kede gianena i piny. Remo kede mac kede yiro apek bino bedo tie;
44002020	kobino mino wang ceng doko col, kede wang duwe da bino doko bala remo, di pwodi Ceng adwong kede Ceng me deyo ka Rwot likame otuno.
44002021	Di do ngat acelacel kame bino lwongo nying Rwot ko bino udo alako.’
44002022	”Wun jo me Isirael, winyunu kope gi: Yesu me Nasaret en icuo kame Rubanga bin oyero, di eko nyuto ne wu i tice me twer, kede i gi me isuur, kede i gianena kame Rubanga bin otimo kibute i diere wu, bala kite kame uda ingeunu kede.
44002023	Yesu noni, ngat kame bin komio i akarinikin wu di lubere kede ngec ka Rubanga kede iik mere, bin wun ikounu mine i cing jodubo kame oko gure i kom musalaba di kiko neke.
44002024	Do Rubanga bin oko gonye kikom kwir me to, di oko yaruno en, pien to oudo likame twero twene.
44002025	Pien Daudi oudo owaco kop i kome be, ‘Ango aneno Rwot di etie i nyima nakanaka; en etie i bada tetu cam, tetekeny kur gimoro yayango ango.
44002026	Pi mano, cunya oko bedo yom, doko leba da oko yamo kop me kilel; koma da bino bedo kede gen.
44002027	Pien in Rubanga likame ibino jalo kuo na i kabedo me jo oto, akadi weko kom Dano ni Kacil top.
44002028	In itieko nyuto na yongayo me kuo; tie ni keda bino mina apong kede kilel.’
44002029	”Jo me Isirael jowota, ango amito yamo ne wu kede tekcuny kop kame ango angeo kiber i kom kwaru wa Daudi. En bin eto di oko yike, doko ates mere da pwodi tie but wa kan tuno tin.
44002030	Pi kite kame oudo Daudi bin obedo kede enabi, doko di oudo engeo be Rubanga bin olairo bute di esikano be ebino keto ngat acel kikom ikwae mege pi lunyo kom mere me ajakanut,
44002031	en eko cako neno iyarun ka Kirisito sek, di en eko yamo kop mere. En ewaco be, ‘Likame kojalo ringokome i kabedo me jo oto, doko kome da likame obilo top.’
44002032	Yesu noni en kame Rubanga oyaruno, doko kop noni en kame wan dedede obedunu ijura mere.
44002033	Pi kite kame kotieko kiarao en kede i bad tetu cam ka Rubanga, kede piento en etieko gamo Tipo Kacil kame bin Papa ocikere pire, en eko nan onyo gikame inenunu kede iwinyunu no.
44002034	Pien Daudi oudo bin likame ooto malo, do en kikome ewaco be, ‘Rwot Rubanga owaco ne Rwot na be, bed i bada tetu cam,
44002035	tuno di ango atieko mini inyono jokwor ni i tieni bala abanya me teno tien.’
44002036	”Pi mano, jo dedede me Isirael poore ngei ateteni be, Yesu noni, kame wun bin igurunu i musalaba, Rubanga otieko mine edoko Rwot kede Kirisito.”
44002037	Kop noni oko cobo cuny jo, di kiko penyo Petero karacel kede joor icegun be, “Imiegu, nan wan do otim nyo?”
44002038	Petero oko dwoko ne gi be, “Swilaronu di oko batiso ngat acelacel kikom wu i nying Yesu Kirisito, di Rubanga ko bino sasiro wu ki dub wu, di ikounu bino udo giamia me Tipo Kacil.
44002039	Pien cikere noni tie piru kede pi idwe wu, kede pi jo dedede kame tie kakame boco da, jo dedede kame Rwot Rubanga wa lwongo bute.”
44002040	Petero oko mino ijura but gi kede kope ace atot, di ebako ne gi doge be, “Uda lakerenu ki alolalola kame oyaro bino i kom lwak kodubere me i kare ni.”
44002041	Ceng nono, oko batiso jo kame bin owinyo kop mere di kiko yei, di wel me jokirisito ceng nono oko meede kede jo aromo tutumia adek.
44002042	Gin kiko keto cuny gi winyo pwony me joor, bedo i nywak kede gi, camo mugati karacel kede lego kede gi.
44002043	Jo dedede oko bedo kede lworo, pien joor oudo odonyo timo gi me isuur kede gianena atot.
44002044	Jo dedede koyei Kirisito oudo bedo karacel, di kinywako jame gi.
44002045	Oudo kicato jame gi di kipopoko lim kame kiudo ne jo dedede, di lubere kede mit kame ngat acelacel oudo tie kede.
44002046	Doko ceng dedede oudo gin kilego i tempulo karacel, di kinywako mugati karacel i miere gi. Oudo kinywako cam kede cuny ayom kilajara,
44002047	di kipako Rubanga, doko jo dedede oudo pwoyo gi. Ceng acelacel Rwot oko donyo medo i kom gi wel me jo kame oudo otieko udo alako.
44003001	Kikano, Petero kede Yokana oudo tie ot i tempulo esawa kanyangon me otieno, kame oudo obedo esawa me ilega.
44003002	Bin tie icuo moro kongwalo cako nywale, kame oudo kotie tingo. En oudo jo tinge ceng dedede di kiko kete i dog erute me tempulo, kame bin kolwongo be Erute Acil, pi kwano sente kibut jo kame donyo i tempulo.
44003003	Kakame eneno kede Petero kede Yokana di kitie mito donyo i tempulo, en eko kwano kony kibut gi.
44003004	Petero kede Yokana oko ngine kitek, di kiko waco ne be, “Nen wa.”
44003005	Engwalas nono oko keto tam mere i kom gi, di oudo etie kede gen me udo gimoro kibut gi.
44003006	Do Petero oko waco ne be, “Ango ali kede sente kame ayaro mini, do ango ayaro mini gikame atie kede. I nying Yesu Kirisito me Nasaret, yai malo iko cako ot.”
44003007	Kikano Petero oko mako cinge tetu cam di oko kiarao en malo; cucuto nono tiene oko doko tek.
44003008	En eko somo malo eko cungo, di eko cako ot. En eko donyo i tempulo karacel kede gi di esosomo, di epako Rubanga.
44003009	Jo dedede oko nene di etie ot doko di epako Rubanga.
44003010	Gin kiko niang be icuo kame oudo lem bedo i dog Erute Acil me tempulo di ekwao sente inonono; kiko uro twatwal gi kotimere ne.
44003011	Di pwodi icuo nono omoko i kom Petero kede Yokana i balasa kame kogero wie, kame bin kolwongo be Balasa ka Sulumani, jo dedede oko ringo karacel but gi kunono, di kom gi oto adikinicel.
44003012	Kakame Petero oneno kede kamano, en eko waco ne jo be, “Jo me Isirael, pinyo komio itienu uro gini, arabo pinyo komio itienu ngino wa ineno bala wan omio icuo ni ooto pi twer wa, arabo be pien wan oworo Rubanga adikinicel?
44003013	Rubanga ka Aburaam, Rubanga ka Isaka, Rubanga ka Yakobo kede Rubanga me joakwari wa bin otieko mino deyo but ngatic mere Yesu, kame wun ikounu mino i cing wegi apugan. Doko ikounu dage i nyim Pilato, do di oudo Pilato mito gonye.
44003014	Do wun ikounu dagi Ngat Kacil kede Kopoore, di ikounu penyo be gony ne wu nganek,
44003015	ikounu mino koneko ngat kame mio kuo, kame Rubanga oko yaruno kikom jo oto. Wan en ijurak me kop noni.
44003016	Aso, twer kame tie i nyinge, kede yei nyinge nono, en komio dano kame nan inenunu kede kame ingeunu noni odoko tek; doko yei i kom Yesu en komio i cuo noni ocango, di wun dedede inenunu.
44003017	”Do pi mano, jowota, ango angeo be wun itimunu mano pi kwina piny, bala kite kame jotel wu da otimo kede.
44003018	Do gikame Rubanga bin ogeo waco sek i dog inabin dedede be, Kirisito mere poore nen can, en inonono kame emio oko cobere.
44003019	Pi mano, wun miero iswilaronu, di ikounu lokere but Rubanga, tetekeny elwok dub wu tenge, me wek Rwot mi wu kare me wei.
44003020	Di do Rubanga ko bino cwano ne wu Kirisito kame bin en etieko yero, en Yesu,
44003021	en ngat kame miero edong malo ebed iye tuno kede i kare kame kobino mino kede gi dedede doko nyen, gikame Rubanga bin owaco i dog inabin mege kacil.
44003022	Musa bin owaco be, ‘Rwot Rubanga bino cwano ne wu enabi kikom imiegu wu bala kite kame ecwa kede. Wun miero ilubunu gi dedede kame en ebino waco ne wu be itimunu.
44003023	Do ngat kalikame bino lubo gikame enabi no bino waco, kobino poke tenge kikom jo di oko neke.’
44003024	Doko inabin dedede kame bin oyamo cako i kare ka Samuel, kede kame oko bino i cen da, bin oyamo kope kame mako ceng nogi.
44003025	Wun ibedunu ikwae me inabin kede me isikan kame bin Rubanga osikano but joakwari wu, di ewaco ne Aburaam be, ‘Kobino mino winyo but atekerin dedede me lobo kibut ikwae ni.’
44003026	En komio ingei Rubanga yero ngatic mere, ber kong en eko cako cwane butu, pi mino wu winyo me en loko ngat acelacel kibutu ki tim wu areco.”
44004001	Kakame Petero kede Yokana oudo tie yamo kede jo, josaseredoti kede ngadwong me isirikalen me tempulo kede Isadukayon oko bino but gi.
44004002	Gin oudo kitie kede wangcuny, pien Petero kede Yokana oudo tie pwony be jo yaruno, di kiyamo be Yesu oyaruno kikom jo oto.
44004003	Di do gin kiko mako Petero kede Yokana kiko rwako gi i otkol tuno oru mere, pien piny da do oudo oyuto.
44004004	Do jo atot oko yei ingei winyo kop kame Petero kede Yokana opwonyo, di wel me cuo koyei oko romo bala tutumia kany.
44004005	Oru mere, jo kame pugo Iyudayan, joadongo me piny kede jopwony me Iswil oko cokere Yerusalem,
44004006	karacel kede Anas kame oudo obedo Ngatel Josaseredoti, kede Kayapa kede Yokana, kede Alekesanda kede jo dedede kame wok ki ekeko me Ngatel Josaseredoti.
44004007	Gin kiko kelo Petero kede Yokana i diere gi, di kiko penyo gi be, “Wun itimunu gini kede twer mene, arabo i nying ngai?”
44004008	Kikano Petero oko pong kede Tipo Kacil, di eko waco ne gi be, “Wun wegi apugan karacel kede joadongo me piny,
44004009	ka tin kotie pepenyo wa kop i kom gi aber kame kotimo ne engwalas, epone kame kocange kede,
44004010	wek wun dedede kede jo me Isirael dedede ingeunu be, icuo ni nan tie cungo i nyimu kan di eber, pi nying Yesu Kirisito me Nasaret. Yesu nono en kame wun bin igurunu i kom musalaba, di Rubanga oko yaruno en kikom jo oto.
44004011	Man en kidi kame bin wun jogedo idagunu, kame nan oko lokere odoko kidi kame pire tek me esonda.
44004012	Doko likame tie ngatamoro kame wan otwero udo alako kibute, pien likame tie nying moro i piny kan kame kotieko mino jo, kame mio wa alako.”
44004013	Kakame kineno kede nwangcuny ka Petero kede Yokana, kede bobo di oudo kiniang be gin kibedo jo atatai kalikame osomo, kiko uro; di kiko ngeno be Petero kede Yokana oudo obedo kede Yesu.
44004014	Do bin di kineno icuo kame kocango nono di cungo i nget gi, likame tie gimoro arac kame oudo kiromo yamo.
44004015	Di do gin bin kitieko cwano Petero kede Yokana ooko me kansulo, kiko donyo ber poro kop di kipenyere be,
44004016	”Otimunu ne jogi nyo? Pien kitieko timo gianena kame tie kakaler but jo dedede kame bedo Yerusalem, kame wada likame otwerunu dagi.
44004017	Do pi mino kop ni kur med sarakin, wan poore omiunu gi dwan atek kame gengo gi bobo yamo nying Yesu but ngatamoro.”
44004018	Di do gin kiko lwongo Petero kede Yokana, di kiciko gi kitek be miero kiwek atwal yamo nying Yesu arabo pwonyo jo kop amake.
44004019	Do Petero kede Yokana oko dwoko ne gi be, “Wun en kame miero iyerunu, arabo epoore i nyim Rubanga pi wan winyo dwanu, amoto dwan Rubanga;
44004020	pien wan likame otwero weko yamo kop i kom gikame oneno, kede kame owinyo.” "
44004021	Kakame bin kitieko kede medo wowono gi, kiko weko gi kioto, pien oudo likame tie epone moro kame gin kitwero mino gi kede alolalola moro. Gin oudo kilworo jo, pien jo dedede oudo tie pako Rubanga pi gikame otimere.
44004022	Icuo kame bin gianena me cango otimere i kome nono oudo mwakini mege me dongo kalamo ot ongwon.
44004023	Kakame kogonyo kede Petero kede Yokana, gin kiko dok but jowot gi, di kiko tatamo ne gi gikame jodongo me josaseredoti, kede joadongo me piny owaco ne gi.
44004024	Kakame kiwinyo kede kop nono, gin dedede kiko kwano Rubanga kede dwan acel di kiwaco be, " “Okwe Rwot Won twer, ngat kocweo malo kede lobo kede nam kede jame dedede kame tie ii gi.
44004025	In en kame bin iwaco i dog ngatic ni kwaru wa Daudi kede twer me Tipo Kacil be, ‘Pinyo komio jo kalikame Iyudayan odoko ger; pinyo komio jo odonyo bedo kede tam i kom gikame kony gi li?
44004026	Abakai me lobo ni otieko iikere kiteere cungo, kede jotel da otieko cokere karacel, pi yi kede Rwot kede Kirisito mere.’
44004027	Pien ateteni bin Erode kede Pontio Pilato, kede jo kalikame Iyudayan, karacel kede jo me Isirael bin ocokere i bomba noni pi suro Yesu Ngatic nin kacil, kame in iwiro.
44004028	Gin kitimo man pi cobo gi dedede kame cingi kede tam ni bin otieko iiko sek be bino timere.
44004029	Okwe Rwot, nan do nen ber epone kame gin kitie wowono wa kede, di iko mino jotic ni nwangcuny me yamo abongo lworo moro.
44004030	Riei cingi iko cango jo, doko wek kotim gi me isuur kede gianena pi nying Yesu Ngatic nin kacil.” "
44004031	Kakame kitieko kede ilega, kabedo kame gin oudo kicokere iye nono oko yangere, di gin dedede kiko pong kede Tipo Kacil, kiko donyo yamo kop ka Rubanga kede nwangcuny.
44004032	Ekodet me jokoyei Kirisito oudo tie kede tam acel kede cuny da acel. Likame tie ngatamoro kikom gi kame oudo waco be gikame en etie kede obedo mere kene, do gin oudo kinywako jamini dedede karacel.
44004033	Joor oko mino ijura i kom yaruno ka Rwot Yesu kede twer adwong. Doko kisa ka Rubanga oudo tie kede gin dedede. "
44004034	Likame tie ngatamoro kikom gi, kame gimoro oudo oremo, pien ngat acelacel kikom gi, kame oudo tie kede lobo arabo ode moro, bin ecato di eko tero sente kame eudo,
44004035	di eko keto i cing joor. Bin sente nogo kopopoko ne ngat acelacel di lubo kony kame mitere ne.
44004036	En komio Yosepu kame oudo joor ocako ne nyinge be Baranaba (kame dwong mere be ngasup cuny jo), kame oudo obedo Ngalebi, anywali me piny me Sipuro,
44004037	oko eda cato poto mere di eko tero sente kame eudo but joor.
44005001	Do icuo moro kame nyinge Anania kede dako mere kame nyinge Sapira, oko gida cato lobo gi,
44005002	do en eko nywako tam kede dako mere di eko poko sente mogo kame oudo ecato kede lobo nono, di do eko kelo dul mere kenekene, eko mino i cing joor.
44005003	Do Petero oko penye be, “Anania, pinyo komio iyei ne Sitani odonyo i cunyi pi mini ngalo Tipo Kacil, di iko kano dul me sente kame in oudo icato kede lobo?
44005004	Di oudo pwodi likame icate, mam oudo en meri? Doko akadi di oudo itieko cate da, sente mere mam oudo tie i akarinikin ni? Kara nyo do ber komio cunyi oyei timo gikame cal kamano? Aso neni, in likame ingalo dano do ingalo Rubanga.”
44005005	Kakame Anania owinyo kede kope go, eko poto piny di eko to. Jo ace kame bin owinyo kop nono oko bedo kede lworo atek.
44005006	Awobe oko bino, kiko bono kome di kiko tere ot yike.
44005007	Di oudo pwodi okato bala isawan adek kenekene, dako mere da oko bino, en oudo likame engeo gikame otimere.
44005008	Petero oko waco ne be, “Waca ka erume sente kame icatunu kede poto ine.” Sapira oko dwoko be, “Ebo, erume mere inonono.”
44005009	Di Petero oko penye be, “Benyo benyo komio wun iyeunu ngalo Tipo ka Rwot? Aso neni, tien jo kotero cwari ot yiko igo tie i ekeko, nan ida kiyaro teri.”
44005010	Cucuto nono di Sapira poto piny i tien Petero, di eko to. Kakame awobe owok kede ii ot kiko ude etieko to, di kiko tere kioto yike i nget cware.
44005011	Jokirisito dedede kede jo kowinyo kope nogi oko bedo kede lworo adwong.
44005012	Joor oudo otimo gianena kede gi me isuur atot i dier jo. Gin dedede oudo kitie karacel i Balasa ka Sulumani, kame kogero wie.
44005013	Likame tie ngatamoro ace kalikame oyei Kirisito, kame oko kanyakino bino bedo kede gi, do jo oko mino gi wor adwong.
44005014	Di jo atot, cuo kede mon koyei Yesu oko meede ameda bino but Rwot kalamo lem sek.
44005015	Man oko mino jo oko donyo tingo jotuwo kame oudo tie i miere di kikelo pielo i lak yongayo, i pualisin kede i pare tetekeny kame Petero tie beo, amotoko tipo mere bei i kom jo mogo kikom gi.
44005016	Jo oko yai ki bomban koluko Yerusalem kiko cokere, di kikelo jotuwo kede jo kame tipo areco oudo omako, di gin dedede kiko cango.
44005017	Ngatel Josaseredoti oko yai malo karacel kede jo dedede kame oudo tie kede, kame oudo obedo ekodet me Isadukayon.
44005018	Pi nyeko omio kiko mako joor di kiko rwako gi i otkol kame bin kotweo iye jo dedede.
44005019	Do iwor nono malaika ka Rwot oko yabo ekeko me otkol, di eko woto gi ooko, eko waco ne gi be,
44005020	”Otunu icungunu i tempulo di ikounu tatamo ne jo kope dedede me Kuo noni.”
44005021	Kakame kiwinyo kede kop noni, gin kiko ot i tempulo odiko di kiko pwony. Kikano Ngatel Josaseredoti karacel kede jo kame en oudo etie kede oko bino, kiko lwongo kansulo karacel kede joadongo, di kiko cwano kop i otkol pi kelo gi i nyim kansulo.
44005022	Do kakame jo kame lo mabus otuno kede, kiko udo joor li i otkol, di do kiko dwoko ne jodongo gi kop i kansulo be,
44005023	”Wan otuno kuno oko udo ikekoroson me otkol ogoore dedede kiber di isirikalen jodar tie cungo kanono, do kakame oyabo kede ekeko, likame oko udo ngatamoro i ot.”
44005024	Kakame ngadwong me isirikalen kame bin daro tempulo, karacel kede jodongo me josaseredoti owinyo kede kope go, kom gi oko to kiko donyo parere pi gikame do oyaro timere.
44005025	Ngatamoro oko bino di oko waco ne gi be, “Jo kame wun oudo itweunu i otkol ka tie cungo i tempulo di kipwonyo jo.”
44005026	Di do ngadwong me isirikalen me tempulo karacel kede jodongo icegun oko ot, di kiko kelo gi, do likame kede gero, pien oudo kitie kede lworo be jo bino didipo gi kede kide.
44005027	Kakame kikelo kede joor nogo, kiko mino gi kicungo i nyim kansulo. Ngatel Josaseredoti oko cako bunano gi di ewaco be,
44005028	”Wan oudo ociko wu kitek be miero kur ipwonyunu jo i nying Yesu, do di nan bobo wun itiekunu sarakino pwony wu i Yerusalem dedede. Wun itienu mito be remo me icuo ni dwog i wi wan.”
44005029	Petero karacel kede joor icegun oko dwoko be, “Wan miero olub gikame Rubanga mito ne wa timo, do weko me ka dano.
44005030	Pien Rubanga me joakwari wa oyaruno Yesu kame wun bin inekunu di ilierenu i kom yat.
44005031	Rubanga oko tinge malo oko kete i bade tetu cam, bala Ngapug, kede Ngalak, tetekeny idwe me Isirael ud winyo me swilaro kede kiud isasir ki dub gi.
44005032	Wan karacel kede Tipo Kacil, kame Rubanga omio but jo kame wore, obedo ijurak me kope nogi.”
44005033	Kakame jo kame bin tie i kansulo owinyo kede kope go, cuny gi oko doko kec di kiko mito neko gi.
44005034	Do Ngaparisayo acel kame oudo tie i kansulo, kame nyinge Gamaliel, ngapwony me Iswil, kame jo dedede oudo woro, oko yai malo di eko mino dwan be ber kong ter joor nogo ooko pi esawa moro atitidi.
44005035	Di en eko waco ne gi be, “Jo na me Isirael, gwokerenu i kom gikame itienu mito timo ne cuo gi.
44005036	Pien icuo kame nyinge Teyuda bin owokun i kare okato di emire bala dano moro kame pire dwong, di cuo kame romo bala tol ongwon oko donyo bute; do bin oko neke di jo kame lube dedede oko sarakin, kop gi nono oko jik.
44005037	Ingei mano, icuo acel Ngagalilaya kame nyinge Yuda oko eda wokun i kare me maro jo, di eko loko tam me jo atot oko donyo lube; do eda eko to. Jo kame bin lube da oko sarakin.
44005038	Aso, i kom kop me tin noni da, ango awaco ne wu be, wekunu jogi, kur itimunu ne gi gimoro; pien ka tim gi no obedo iik ka dano, ebino poto;
44005039	do ka ebedo iik ka Rubanga, wun likame iyarunu twero lono gi. Doko ibinunu udo be, cengemogo itienu yi kede Rubanga!”
44005040	Kansulo oko yei lubo gikame Gamaliel owaco. Di do kiko lwongo joor i ot, kiko mino kodao gi, di kiko ciko gi be miero kur doko kitatamo ne jo nying Yesu, di do kiko weko gi kioto.
44005041	Kikano di do joor oko yai ki nyim kansulo di kilelo pien kotero gin bala jo kame poore neno can pi nying Yesu.
44005042	Di do gin kiko donyo pwony ceng dedede i tempulo kede i miere, di kituco kop i kom Yesu be en kame ebedo Kirisito.
44006001	I kare nono di bin wel me jo kame lubo Yesu oudo tie meede, Iyudayan kame yamo leb Gurik oko cako ingungur i kom Iburanian, pien oudo likame koparo pi apuserun gin ceng dedede kame kotie poko jame.
44006002	Joor tomon kiwie are oko lwongo ekodet me jo kame lubo Yesu dedede karacel, di kiko waco ne gi be, “Likame poore ne wan weko tuco kop ka Rubanga, di do oko donyo i tic me poko jame.
44006003	Pi mano, imiegu i Kirisito, wun yerunu kikom wu cuo kanyaare kame tie kede nying aber, kame opong kede Tipo Kacil kede rieko, kame wan otwero mino timo tic noni.
44006004	Do wan obino jalere i ilega kede tuco kop ka Rwot.”
44006005	Gikame joor owaco oko yomo cuny jo dedede, di do gin kiko yero Sitepano, icuo kame oudo tie kede yei atek, doko di epong kede Tipo Kacil, kede Pilipo, Porukulo, Nikanori, Timoni, Parmena, Nikolau, ngat kame oudo obedo dano me Antiokia do en eko lokere i edini me Iyudayan.
44006006	Di do kiko keto jo nogi i nyim joor, di joor oko lego di kiketo cing gi i wi gi.
44006007	Kop ka Rubanga oko nyai, di wel me jo kame lubo Yesu oko meede kitek i Yerusalem, di josaseredoti atot oko donyo lubo kop me yei.
44006008	Di do Sitepano oko timo gianena kede gi me isuur atot i dier jo, pien oudo epong kede kisa kede twer ka Rubanga.
44006009	Jo mogo kame bin owok ki sinagoga me Jo Kogonyere (bala kame oudo kolwonge kede), kede jo me Sirene, kede jo me Alekesanda, kede mogo kame oudo owok ki Kilikia kede Esia, oko yai di kiko cako piem kede Sitepano.
44006010	Do pi Tipo Kacil kede rieko kame oudo Sitepano tie kede, oko mino gin likame kiko karuno piem kede en.
44006011	Di do gin kiko supo jo mogo i mung pi pido be, “Wan owinyo di en etie yamo kop me acae i kom Musa kede Rubanga.”
44006012	Manono oko twaruno jo kede joadongo me piny karacel kede jopwony me Iswil. Gin kiko mako Sitepano di kiko tere i nyim kansulo.
44006013	Kiko keto ijurak me abe kame waco be, “Icuo ni likame weko yamo kope areco i kom tempulo kede i kom Iswilia ka Musa;
44006014	pien wan owinyo di ewaco be Yesu noni me Nasaret oyaro tuturo tempulo, di eko loko itok kame bin Musa omio wa.”
44006015	Jo kame bin tie i kansulo dedede oko ciko wang gi i kom Sitepano, di gin dedede kiko neno nyime di cal bala me malaika.
44007001	Ngatel Josaseredoti oko penyo Sitepano be, “Kope go tie me ateni?”
44007002	Sitepano oko dwoko be, “Imiegu kede joapapi na, winyunu gikame ayaro waco; Rubanga me deyo bin oneeno but kwaru wa Aburaam i kare no di en oudo etie i piny me Mesopotamia, di pwodi likame edak bedo i piny me Aran,
44007003	di eko waco ne be, ‘Yai tenge ki pinyu kede kibut joawade ni, iko ot i piny kame ango abino nyuto ni.’
44007004	Kikano Aburaam oko yai ki piny me jo Kaludaya, di eko ot bedo i piny me Aran. Ingei to ka papa mere, Rubanga oko kwanye ki kuno oko kele i piny kame nan wun ibedunu iye noni.
44007005	Do Rubanga likame oko mine gimoro kiye pi doko mere, akadi kakame rom kede boro me tien dano, do en ecikere pi mine piny nono doko mere, en karacel kede ikwae mege, bed bala oudo eli kede atin.
44007006	Rubanga oko waco ne be ikwae mege bino bedo jokumbor i piny me jo apat, kame bino mino gi kidoko ipasoi di kotisilaro gi ki kuno pi mwakini tol ongwon.
44007007	Do Rubanga oko waco be, ‘Ango abino ngolo kop ne ateker kame gin kitio ne, i cen mere di gin kiko bino wok kiko wora ki kane.’
44007008	Di do Rubanga oko timo kede Aburaam isikan kame akepo obedo gianena mere. Kikano Aburaam oko nywalo Isaka di eko kepe i ceng me kanyauni, Isaka oko nywalo Yakobo, di Yakobo oko nywalo joakwari wa tomon kiwie are.
44007009	”Nyeko bin oko mako joakwari wa kede omin gi Yosepu, di kiko cate i piny me Misiri, do Rubanga oudo tie kede,
44007010	di Rubanga oko wote ki peko mege dedede. Di Rubanga oko mine winyo kede rieko i nyim Parao, abaka me Misiri. Parao bin oko mino Yosepu bedo ngapug me Misiri dedede, kede bedo ngat kame lo jame mege.
44007011	Kec atek bin oko poto i piny me Misiri dedede karacel kede i piny me Kanan da, kame oko kelo can adwong, oko mino joakwari wa obedo li kede cam.
44007012	Do i kare kame bin Yakobo owinyo kede be cam oudo tie Misiri, en eko cwano joakwari wa pi ot kuno tien me agege.
44007013	Kakame kioto kede kuno tien me are, Yosepu oko nyutere but imiegu mege di Parao oko ngeno joe ka Yosepu.
44007014	Di do Yosepu oko lwongo Papa mere Yakobo kede joawade mege dedede pi bino bute, gin jo ot kanyaare kiwie kany.
44007015	Yakobo oko yai eoto i piny me Misiri. En eko to kuno karacel kede joakwari wa,
44007016	di oko dwoko kom gi Sekem, oko yiko gi i ates kame bin Aburaam owilo kede sente kibut awobe ka Kamor i Sekem.
44007017	”Do kakame bin kare me cobere me cikere kame Rubanga oudo omio Aburaam oyapuno tuno kede, wel me jo oko nyai i piny me Misiri,
44007018	tuno kede i kare kame abaka kalikame oudo ngeo Yosepu ogeo kede pug.
44007019	En eko ngolo rieko ne ateker wa, di en eko dino joakwari wa uco imukerun gi, tetekeny kitoi.
44007020	Kare nono en kame oudo konywalo iye Musa; en oudo atin acil i nyim Rubanga. En bin oko pite i ot ka papa mere pi dwete adek,
44007021	do i kare kame kouce kede, nyar ka Parao oko tere, di eko donyo gwoke bala wode kikokome.
44007022	Di oko pwonyo Musa i rieko dedede me jo me Misiri, di eko doko dano kame tek i yamo kop kede i tice mege.
44007023	”Kakame mwakini mege me dongo oromo kede ot ongwon, cunye oko paro pi ot welao imiegu mege, idwe me Isirael.
44007024	Di bin eudo di dano me Misiri tie timo raco ne dano mere acel, en eko konye di eko nyango kede juto dano me Misiri nono paka to.
44007025	Musa oudo tamo be imiegu mege oudo niang be Rubanga oyaro tic kede en pi lako gi, do kara gin likame oudo kiniang.
44007026	Oru mere en eko ngoole i kom gi, di eko udo jo are di tie lok. En eko mito ribo cuny gi di ewaco ne gi be, ‘Jogi, wun itienu imiegu, pinyo bo komio itienu lok kenu kenu?’
44007027	Do ngat nono kame oudo tie timo ne ngawote raco oko remoro en tenge di ewaco ne be, ‘Ngai koketi bedo ngapug kede ngangolkop wa?
44007028	Mam imito neka bala kite kame nyoro ineko kede dano me Misiri?’
44007029	Kop kame edwoko nono oko mino Musa oringo eoto gwokere i piny me Midian, kakame en eko nywalo kiye awobe are.
44007030	”Ingei Musa bedo i piny me Midian pi mwakini ot ongwon, malaika oko neeno bute i tim i moru me Sinai, i leb mac kame oudo tie liel i amwonin.
44007031	Kakame Musa oneno kede gino, en eko uro di eko nyiko kuno pi mito neno kiber; do en eko winyo dwan Rwot di waco be,
44007032	‘Ango en Rubanga ka joakwari ni, Rubanga ka Aburaam, me ka Isaka kede me ka Yakobo.’ Kom Musa oko miel di likame doko eko kanyakino neno kuno.
44007033	Di Rwot oko waco ne be, ‘Gonyi amuka ki tieni tenge, pien kakame in itie cungo iye noni en kabedo kacil.
44007034	Ango atieko neno epone kame kotie tisilaro kede jo na i Misiri, doko atieko winyo cur gi. Ango nan atieko bino pi lako gi. Nan do bia, amito cwani Misiri.’
44007035	”Musa noni, ngat kame gin bin kidagi, di kiwaco be, ‘Ngai koketi bedo ngapug kede ngangolkop wa?’ en nono kame Rubanga oko cwano pi bedo ngapug kede pi lako gi pi twer me malaika kame bin oneeno bute i amwonin.
44007036	En etelo gi woto gi di eko kelo gi di etimo gi me isuur kede gianena i piny me Misiri, kede i Nam Akwar, kede i tim pi mwakini ot ongwon.
44007037	Musa nono en kame bin owaco ne jo me Isirael be, ‘Rubanga bino cwano ne wu enabi kikom imiegu wu, bala kite kame ecwao ango kede.’
44007038	En noni kame bin etie kede jo me Isirael kocokere i tim; en oudo etie kuno kede joakwari wa karacel kede malaika koyamo kede en i moru me Sinai, di en eko gamo kop ka Rubanga ekelo ne wa.
44007039	Joakwari wa oko dagi winyo kop mere; kiweke di cuny gi oko donyo paro Misiri,
44007040	di kiwaco ne Aroni be, ‘In tim ne wa cal mogo bed rubangan, kame bino telo ne wa yongayo; pien wan likame ongeo gikame otieko timere ne Musa, ngat kame bin okwanyo wa ki piny me Misiri.’
44007041	Di kiko cweno gimoro kame tie i cal me roya, kiko donyo yalo caljwogi nono di kilelo pi tic me cing gi.
44007042	Do Rubanga bin oko lokere, di en eko jalo gi woro acerin me malo, bala kite kame kowandiko kede i itabu me inabin be, ‘Wun jo me Isirael, likame ango en kame bin ingolonanu leini di ikounu mina giayala pi mwakini ot ongwon i tim.
44007043	Riki wun iterunu kima me eema ka rubanga kame nyinge Molok, kede acer me rubanga wu kame nyinge Repan, gin oudo kibedo cal kame wun oudo itimunu me awora. Pi mano, ango abino mino kotero wu kakabor kalamo Babilon.’
44007044	”Joakwari wa bin tie kede kima me eema i tim, kame nyuto tie ka Rubanga. Oudo bin kotime iepone kame Rubanga ngat koyamo kede Musa oudo ociko kede be time.
44007045	I cen mere joakwari wa da bin oko game kibut papi gi, di gin karacel kede Yosua kiko donyo kede i piny kame Rubanga oriamo kiye atekerin apat i wang joakwari wa. Man otimere tuno i kare ka Daudi,
44007046	ngat kame bin oko udo winyo kibut Rubanga, di eko penyo akarinikin pi gero ot ne Rubanga ka Yakobo.
44007047	Do Sulumani en kame bin oko gero ne Rubanga ot.
44007048	”Aso di Ngamalo Twal likame bedo i ude kame kogero kede cing, bala kite kame bin enabi owaco kede be,
44007049	‘Malo en obedo kapug nango, doko lobo en abanya me teno tiena. Rwot owaco be, nan do ot acal nadi en kame iyarunu gero nango? Tuai en kame kawei nango?
44007050	Mam cinga en kotimo gigi dedede?’
44007051	”Wun jo kame wi wu tek, jo kame cunyu kwia Rubanga, doko yitu likame winyo kop mere, wun nakanaka ijemunu ne Tipo Kacil. Itienu timo bala kite kame riki papi wu otimo kede.
44007052	Enabi mene kame bin joakwari wu likame otidilo? Gin kineko jo kame bin ogeo tuco sek bino me Ngat Kopoore, kame wun irupaunu di ikounu neko.
44007053	Wun nogi en kame bin igamunu Iswil kame malaika okelo di likame ikounu lube.”
44007054	Kakame jo me kansulo owinyo kede yamo ka Sitepano, kiko doko ger di kom gi miel i kome.
44007055	Do Sitepano oudo opong kede Tipo Kacil, di eko ngoloro malo di eko neno deyo ka Rubanga, di Yesu tie cungo iye i bad tetu cam ka Rubanga.
44007056	En eko waco be, “Nenunu, ango atie neno malo di oyabere, di Wot ka dano tie cungo i bad tetu cam ka Rubanga.”
44007057	Do gin kiko donyo ilelem di kiculo yit gi, kiko onyaro i kome.
44007058	Di do kiko tere ooko me bomba, kiko donyo didipo en kede kide, di ijurak oko gonyo igoen gi kiketo katien awobi moro kame nyinge Saulo.
44007059	Kakame oudo kitie didipo en kede, Sitepano oko ilega be, “Rwot Yesu, gam tipo na.”
44007060	Di do eko riondiko piny, eko yamo kede dwan amalo be, “Rwot, kur imar dub noni i wi gi.” Ingei waco kamano di do eko to.
44008001	Saulo da oudo oyei be nek Sitepano. Ceng nono oko cako tidilo jo koyei Kirisito i Yerusalem, di gin kiko sarakin i adulion dedede me Yudea kede Samaria, joor kenekene en oko dong.
44008002	Jo mogo kame bin keto cuny gi woro Rubanga en kame oko yiko Sitepano, di kiko koke kitek.
44008003	Do Saulo oudo tie tisilaro jo koyei Kirisito. En oudo edonyo iot acelacel di epeo cuo kede mon kame bin oyei Yesu ooko, di emio korwako gi i otkol.
44008004	Di do jo koyei Kirisito, gin jo kame bin osarakin, oko donyo ot di kipwonyo kop ka Rubanga.
44008005	Pilipo bin oko ot i bomba me Samaria di eko tuco ne gi kop i kom Kirisito.
44008006	Ekodet oko keto tam gi i kom kop kame Pilipo owaco, pien oudo kiwinyo doko kineno gianena mogo kame en oudo etimo.
44008007	Pien tipo areco bin oko wok tenge kikom jo atot di kidwilao. Jo atot da kame bin tuwo oneko adulion me kom gi kede jo kongwalo oko cango.
44008008	Manoni oko mino jo kame bin tie i bomba me Samaria oko bedo kede kilel adwong.
44008009	Do oudo tie icuo moro kame nyinge Simoni, kame oudo ber ogeo bedo i bomba nono di etimo tangu me jwok. En eko mino Josamaria oure. En oudo ewaco ne gi be en dano moro kame pire tek.
44008010	Jo dedede cako kibut jo me ruom apiny tuno kede but jo me ruom amalo, oko keto tam gi i yamo mere, di kiwaco be, “Icuo ni en twer ka Rubanga, kame kolwongo be Twer Adwong.”
44008011	Di gin kiko keto tam gi i kome, pien pi kare alac gin kibedo uro tangu mere me jwok.
44008012	Do kakame kiwinyo kede kop aber me Ajakanut ka Rubanga kede nying Kirisito kame Pilipo oudo tatamo, gin kiko yei di oko batiso gi, cuo karacel kede mon.
44008013	Kiton Simoni da kikome oko yei Yesu Kirisito; ingei batiso en, en eko donyo upere kede Pilipo. Kakame eneno kede gianena kede giaura adongodongo kame Pilipo otimo, Simoni oko uro.
44008014	Kakame joor kame oudo tie Yerusalem owinyo kede be Josamaria otieko gamo kop ka Rubanga, gin kiko cwano Petero kede Yokana but gi.
44008015	Petero gini oko ot di kiko lego ne gi tetekeny kiud Tipo Kacil,
44008016	pien cako lem likame pwodi oudo ebino i kom ngatamoro kikom gi, do kenekene oudo kobatiso gi i nying Rwot Yesu.
44008017	Petero kede Yokana oko keto cing gi i wi gi, di do kiko pong kede Tipo Kacil.
44008018	Kakame Simoni oneno kede be Tipo Kacil obino i kom joka, pien joor oudo oketo cing gi i wi gi, en eko kwanyo sente ne Petero kede Yokana,
44008019	di ewaco be, “Okwe miunu ada twer noni, tetekeny ngat acelacel kame ada aketo cinga i wie, eud Tipo Kacil.”
44008020	Do Petero oko waco ne be, “Sente ni rweny karacel kede kuo ni, pien in iparo be giamia ka Rubanga kowilo awila kede sente!
44008021	In ili kede gikame ipoore timo arabo dul kame kopoko ni i tic wan noni, pien cunyi likame opoore i nyim Rubanga.
44008022	Pi mano, swilaro ki gikarac no, di iko kwano Rubanga wek amoto esasiro in ki tam kame tie i cunyi.
44008023	Pien ango nan atieko neno be in itie kede cuny arac me ingobel, doko itieko doko epasoit me dub.”
44008024	Di do Simoni oko dwoko be, “Legunu Rwot pira, tetekeny kur gimoro kikom kope kame wun iwacunu go timere i koma.” "
44008025	Ingei mino caden kede pwonyo kop ka Rwot, Petero kede Yokana oko dok Yerusalem, di kiko donyo tuco ejiri i calere atot me Samaria.
44008026	Malaika ka Rwot oko waco ne Pilipo be, " “Yai di iko ot tetu piny, i yongayo kame yai ki Yerusalem ot Gasa.” Yongayo noni oudo beo i tim.
44008027	Pilipo oko yai di eko ot. Kikano, oudo tie ebwocit moro me Abisinia, kame bin obedo ngatic adwong kame lo kakame kokano iye lim ka Kandese.a
44008028	En oudo eoto Yerusalem pi woro Rubanga, nan oudo do etie dok di ebedo i wi cabala mere di esomo itabu ka enabi Isaya.
44008029	Tipo Kacil oko waco ne Pilipo be, “Oti inok nget cabala no.”
44008030	Pilipo oko ringo bute, en eko winyo di esomo itabu ka enabi Isaya. Pilipo oko penye be, “In iniang gikame itie somo no?”
44008031	En eko dwoko ne Pilipo be, “Kara atwero niang benyo ka ngatamoro likame okonya?” En eko lwongo Pilipo pi yito malo bedo kede en i wi cabala.
44008032	Adul me iwandik kacil kame en oudo etie somo noca somere be, “Bala oromo kame kotie tero ot ngolo, bala atin oromo kame ling alinga kame kotie nyaro yer mere, en bin likame eyabo doge akadi acel.
44008033	En bin kodwoko dwongo mere piny, di oko dagi ngolo ne kop me ateni. Ngai kame twero mino ngec i kom ikwae mege? Pien kotieko kwanyo kuo mere ki wi lobo.”
44008034	Di do ebwocit nono oko penyo Pilipo be, “Waca, enabi ber tie yamo kope go i kom ngai, i kom en, arabo i kom ngat apat?”
44008035	Pilipo oko cako yamo, di eko tatamo ne kop Aber i kom Yesu, di kong egeo kede iwandik kacil noni.
44008036	Di bin gin kitie pwodi ot, kiko tuno i pii moro, di ebwocit nono oko waco ne Pilipo be, “Neningo, pii ine kan, nyo kara do kame genga udo batisimu?”
44008037	(Pilipo oko waco ne be, “Man gire twerere, ka in iyei Yesu kede cunyi dedede.” Icuo nono oko dwoko ne be, “Ango atieko yei be Yesu Kirisito en Wot ka Rubanga.”)
44008038	Di ebwocit nono oko waco be mi cabala ber cungi. En karacel kede Pilipo kiko ot donyo ii pii, di Pilipo oko batiso en.
44008039	Kakame do kiwok kede ki pii, Tipo ka Rwot oko rwenyo kede Pilipo, di ebwocit nono likame bobo oko nene, di eko meede kede ot mere di elelo.
44008040	Do Pilipo oko udo be etieko tuno Asota. En eko bebeo i bomban dedede di etuco ejiri tuno en donyo Sisiria.
44009001	Do kakame Saulo oudo pwodi tie meede wowono kede neko jo kame lubo Rwot, en eko ot but Ngatel Josaseredoti,
44009002	di eko penye baluwan me ot nyutere i sinagogan kame tie Damasiko, tetekeny kame eudo jo kame lubo Yongayo ka Rwot, cuo arabo mon, wek emak gi di eko kelo gi Yerusalem.
44009003	Di do bin Saulo onoko bomba me Damasiko, cucuto di asara kame rieny yai ki malo oko care.
44009004	En eko poto piny di eko winyo dwan kame waco ne be, “Saulo, Saulo, pinyo komio in itie tidilo ango?”
44009005	Saulo oko penye be, “In ngai, Rwot?” Dwan nono oko dwoko be, “Ango en Yesu kame in itie tidilo;
44009006	do yai malo di iko ot donyo i bomba, oko bino yamo ni gikame ipoore timo.”
44009007	Jo kame en bin eupere kede oko cungo di likame kitwero yamo, pien oudo kiwinyo dwan, do likame kineno ngatamoro.
44009008	Saulo oko yai ki piny, do kakame eyabo kede wange, likame eko sobolo neno gimoro. Di do gin kiko mako cinge, kiko pene kitere Damasiko.
44009009	En eko tieko ceng adek di likame eneno piny, doko da di likame ecamo akadi mato gimoro.
44009010	Ngasiao moro oudo tie Damasiko, kame nyinge Anania. Rwot oko lwonge i gianyuta be, “Anania.” Di en eko dwoko be, “Rwot, ango ine.”
44009011	Rwot oko waco ne be, “Yai iko ot i gudo kame kolwongo be, Gudo Koriere, di iko penyo ki ot me icuo kame nyinge Yuda kakame icuo moro kame nyinge Saulo me Taruso tie iye; pien neningo, en etie ilega,
44009012	doko en etieko neno dano moro kame nyinge Anania di ebino eko keto cinge i wie, tetekeny wange nen bobo.”
44009013	Do Anania oko dwoko ne be, “Rwot, ango atieko winyo kop i kom icuo no kibut jo atot, twon raco kame en etieko timo ne jo ni Kacil i Yerusalem.
44009014	Doko ki kane da, en etieko udo twer kibut jodongo me josaseredoti pi tweno jo dedede kame lwongo nyingi.”
44009015	Do Rwot oko waco ne be, “In oti, piento en etie ngatic nango kame ango ayero pi mino nyinga ngere but jo kalikame Iyudayan, kede abakai, karacel kede idwe me Isirael.
44009016	Ango ayaro nyuto ne epone kame miero enen kede can pi nyinga.”
44009017	Anania di do oko yai eko ot edonyo i iot nono. En eko keto cinge i wi Saulo di ewaco ne be, “Omina Saulo, Rwot Yesu ngat kame bin oneeno buti i yongayo di oudo itie bino Damasiko kane, oora buti tetekeny wangi nen piny bobo di iko pong kede Tipo Kacil.”
44009018	Cucuto nono di do gimoro kame cal kede abokoya me aporogo oko poto ki wange di wange oko cako neno piny bobo, di do en eko yai oko batiso en;
44009019	eko cam di eko doko tek. Saulo oko tieko ceng atot Damasiko di ebedo kede josiao.
44009020	Cucuto nono en eko ot cako tatamo nying Kirisito i sinagogan di ewaco be, “En nono kame ebedo Wot ka Rubanga.”
44009021	Jo dedede kame bin owinyo kop mere oko uro di kiwaco be, “Mam icuo noni en kame oudo neko jo kame lwongo nying Yesu i Yerusalem? Kop acel noni en komio ebino kan da, pi mako jo di etero gi i nyim jodongo me josaseredoti di etweo gi.”
44009022	Do Saulo oko meede ameda doko tek, di eko cungo wi Iyudayan kame oudo bedo Damasiko, di enyuto ne gi be Yesu en Kirisito.
44009023	Ingei ceng atot, Iyudayan oko iiko tam me neke,
44009024	do Saulo oko ngeno tam gi nono. Gin oudo kidaro dog erute iwor kede iceng pi mito neke,
44009025	do iwor acel josiao mege oko tere di kiko kete ii ebukit, kiko yololo en piny ki wi apama.
44009026	Kakame bin Saulo otuno kede Yerusalem, en eko tamo ribere kede josiao, do gin dedede kiko bedo kede lworo i kome, pien gin oudo likame kiyei be ebedo ngasiao.
44009027	Do Baranaba oko kwanye, di eko tere but joor, di en eko tatamo ne gi epone kame Saulo oneno kede Rwot i yongayo, kede ekite kame Rwot oko yamo kede. Doko da en eko waco ne gi epone kame Saulo otuco kede ejiri i nying Yesu i Damasiko abongo lworo.
44009028	Di do Saulo oko bedo kede gi, di elologo Yerusalem dedede,
44009029	di etuco ejiri i nying Rwot abongo lworo. En bin eko donyo yamo di epiemo kede Iyudayan kame bin yamo leb Gurik, do gin oudo kitie mito neke.
44009030	Do kakame jo koyei Kirisito oko ngeno kede tam gi nono, gin kiko tere Sisiria di kiko cwane eoto Taruso. "
44009031	Pi mano, ekodet me jokirisito i Yudea, i Galilaya kede i Samaria dedede oko bedo kede mulem, di kiko doko tek. Doko kiko bedo kede wor but Rwot di kiko meede nyai pi kony me Tipo Kacil.
44009032	I kare kame Petero oudo tie ririmo kede adulion dedede kame jo koyei Kirisito oudo tie iye, en eko ot but jokacil kame oudo tie Luda.
44009033	En eko udo icuo moro kame nyinge Aenia kuno, kame oudo tuwo oneko kome di likame etwero yai ki apien pi mwakini kanyauni.
44009034	Di Petero oko waco ne be, " “Aenia, Yesu Kirisito ocangi, aso yai malo ipet kabuto ni.” " Cucuto nono di en eko yai malo.
44009035	Jo dedede me Luda kede Saron oko nene, di kiko lokere but Rwot.
44009036	Oudo ngasiao moro tie Jopa, kame nyinge Tabisa, kame kolwongo i leb Gurik be Dorika. En oudo etimo tice kabeco doko di ekonyo jo.
44009037	I kare nono tuwo oko make di eko to. Jo oko lwoko kome di kiko piele i agola me malo.
44009038	Kite kame Luda oudo iyapiyapi kede Jopa, josiao oko winyo be Petero oudo tie kuno, di gin kiko cwano jo are bute pi ngangao en be, " “Okwe bia but wa abongo gal.”
44009039	Petero oko yai, en eko upere kede gi. Kakame etuno kede, kiko tere i agola me malo nono. Apuserun lung oko cungo i ngete di kikok, di kinyuto ne ikotin kame Dorika oudo lem cweo di pwodi oudo etie kede gi di ekuo.
44009040	Do Petero oko cwano gin dedede ooko, di en eko riondiko piny, di eko lego. Ingei ilega, en eko lokere kakame kom ngat oto oudo tie iye, di eko waco be, “Tabisa, yai malo.” Tabisa oko yabo wange. Kakame eneno kede Petero, en eko yai di eko bedo.
44009041	Petero oko cwano ne cinge, di oko kiarao en malo. Di Petero oko lwongo jokacil karacel kede apuserun ka, di eko mino gi Tabisa di kuo.
44009042	Jo kame bin tie Jopa dedede oko winyo kop i kom gikame otimere, di jo atot oko yei Rwot.
44009043	Di Petero oko dong bedo Jopa pi ceng mogo atotot, di ebedo i paco me icuo kame nyinge Simoni, nganyong launi.
44010001	Oudo icuo moro tie Sisiria kame nyinge Kolonerio, en oudo ebedo ngadwong me ekodet me isirikalen me Itali.
44010002	En oudo ebedo icuo kame keto cunye woro Rubanga kede jo me i ode dedede. Doko en oudo emio jo kony kede cunye lung di elego Rubanga nakanaka.
44010003	Ceng moro acel iesawa kanyangon me otieno, en eko neno i gianyuta di malaika ka Rubanga bino bute di oko lwonge be, “Kolonerio.”
44010004	En eko ngino malaika nono kede lworo, di eko waco be, “Benyo bo Rwot?” Malaika nono oko waco ne be, “Ilega kede mic nin me konyo jocan otieko tuno but Rubanga, omio en eyutuno in.
44010005	Nan do cwai jo mogo Jopa pi ot omo Simoni, kame kolwongo be Petero.
44010006	En etie bedo paco ka Simoni nganyong launi, kame paco mere tie i dog nam.” "
44010007	Kakame malaika kame bin yamo kede nono oyai kede kibute, Kolonerio oko lwongo jotic mege are, kede sirikale mere acel kame genere kikom isirikalen mege kame dare.
44010008	En eko tatamo ne gi gikame malaika nono owaco ne dedede, di eko cwano gi Jopa.
44010009	Oru mere di pwodi kitie i yongayo, di do kinoko bomba me Jopa, Petero oko yai tetu esawa kanyape, di eko yito malo i wi ot pi lego.
44010010	Kec bin oko neke di eko mito gimoro me acama; do di pwodi oudo kotie iiko ne cam, en eko neno gianyuta, "
44010011	eneno malo di oyabere, di gimoro tie bino piny kame cal bala esuka alac kame komako lake ongwon di kotie yololo en piny.
44010012	Egere me leini dedede, kede jame kame liao alia, kede winy kame por oudo tie i esuka nono.
44010013	Dwan oko winyere di waco be, “Petero, yai, neki di iko camo.”
44010014	Do Petero oko dwoko be, “Rwot, likame kamano; pien cako ango gira pwodi likame acamo gimoro me kwer arabo gikame omunaun.”
44010015	Petero bobo oko winyo dwan nono tien me are di ewaco ne be, “Gikame Rubanga otieko lonyo, kur bobo in ilwongo be gi me kwer.”
44010016	Man otimere tien adek, cucuto nono di oko tingo esuka nono kotero malo.
44010017	Di pwodi Petero oudo wie ocungo pi dwong kop me gianyuta koneeno ne, cuo kame bin Kolonerio ocwao nogo oudo tie cungo i dog erute, pien oudo kitieko pepenyo tuai kame ot ka Simoni tie iye.
44010018	Gin kiko lwongere di kipenyo ka Simoni kame kolwongo be Petero oudo bedo kanono.
44010019	Di pwodi Petero oudo tie mito ngeno dwong me gianyuta nono, Tipo ka Rubanga oko waco ne be, “Neningo, cuo adek tie moni.
44010020	Yai iwok piny di iko upere kede gi, kur idagi, pien ango en kame aoro gi.”
44010021	Petero oko wok piny but jo nogo, di en eko waco ne gi be, “Ango inononi kame wun itienu mono. Kop nyo kokelo wu kan?”
44010022	Gin kiko dwoko ne be, “Kolonerio en kame ooro wa; malaika kacil oudo owaco ne be ecwai jo buti pi lwongi ioti i ode, me wek ewiny kop kame iyaro waco ne. En ebedo ngadwong me isirikalen, dano me ateni kame lworo Rubanga, kame ateker me Iyudayan yamo kope abeco i kome.” "
44010023	Di Petero oko lwongo gi i ode pi gin bedo wele mege. Oru mere en eko yai di eko ot kede gi. Imiegu mogo i Kirisito, kame oudo tie Jopa oko upere kede gi.
44010024	Ceng kame lubo mere kiko tuno Sisiria. Kolonerio oudo tie kuro gi, doko en oudo elwongo joawade kede awotino mege karacel.
44010025	Kakame Petero oudo tie donyo kede i ot, Kolonerio oko yai pi game, di eko riebere piny i tien Petero, di eko mine wor.
44010026	Do Petero oko kiarao en di waco ne be, " “Yai malo, ango da abedo dano bala in.”
44010027	Petero oko meede yamo kede Kolonerio di kitie donyo i ot. Kakame kidonyo kede i ot, kiko udo jo kame oudo ocokere kuno tot.
44010028	Petero oko waco ne gi be, “Wun kikomu ingeunu be Iswil likame yei ne Ngayudaya moro welao arabo nywako kede dano me ateker apat. Do Rubanga otieko nyuto nango be kur alwong ngatamoro be dano komunaun arabo kalikame cil.
44010029	Pi mano, i kare kame in icwao kede jo pi lwonga, ango ako bino abongo iyalongong. Nan do atie penyi gikame omio ilwonga.”
44010030	Kolonerio oko waco be, “Okato nan ceng ongwon, bala iesawa noni, ango oudo atie i oda ilega me esawa kanyangon me otieno. Kikano di icuo moro oko cungo i nyima di engapo igoen kame meny,
44010031	di eko waco be, ‘Kolonerio, Rubanga otieko winyo ilega ni, doko etieko yutuno in pi kony kame in ibedo mino but jocan.
44010032	Pi mano, cwai jo mogo Jopa, kioti kilwong Simoni kame kolwongo be Petero. En etie ebedo i ot me icuo moro kame nyinge Simoni nganyong launi, kame ture tie i dog nam.’
44010033	Cucuto nono di do ango ako cwano jo pi lwongi. Aso ida iko timo ber iko nan bino. Nataman wan dedede otienu kan i nyim Rubanga, pi winyo gi dedede kame Rwot owaco ni.”
44010034	Petero oko cako yamo di ewaco be, “Atieko do nan niang kiber ateteni be Rubanga li kede apokapoka but jo.
44010035	Do i atekerin dedede, en egamo jo dedede kame wore kede kame timo gi kopoore.
44010036	Wun ingeunu kop kame riki en ecwao ne jo me Isirael, en Kop Aber me mulem, kame bin Yesu Kirisito, ngat kame obedo Rwot kame lo jo dedede en kokelo.
44010037	Kop nono en kame bin kopwonyo i piny me Yudea lung, cako ki Galilaya, ingei batisimu kame Yokana oudo owaco kop mere:
44010038	epone kame Rubanga bin oyero kede Yesu me Nasaret, di eko mine Tipo Kacil kede twer, kede da epone kame en eko ririmo kede piny di etimo bero ne jo, doko da di ecango jo dedede kame bin jwogi otweo, pien Rubanga oudo tie kede en.
44010039	Doko wan dedede otienu ijurak me gi dedede kame bin en etimo i piny me Iyudayan kede i Yerusalem. Gin bin kiko gure i kom yat di eko to.
44010040	Do Rubanga oko yaruno en ingei ceng adek di oko mine eneeno;
44010041	likame but jo dedede, do but wan jo kame Rubanga oudo otieko yero pi bedo ijurak, wan jo kame bin ocamo di okounu mato kede en ingei en yaruno kikom jo oto.
44010042	Doko Yesu bin oko ciko wan pi ot tuco ejiri but jo, kede mino ijura i kome be, en nono kame riki Rubanga oyere pi bedo ngangolkop me jo akuo kede jo oto.
44010043	Inabin dedede bin omio ijura i kome be ngat acelacel kame yei en, kobino sasiro en ki dub mege pi nyinge.”
44010044	Di pwodi Petero oudo tie yamo, Tipo Kacil oko bino i kom jo dedede kame oudo tie winyo kop mere.
44010045	Jo kame kokepo, kame oudo oyei Yesu, kame oudo oupere kede Petero yai ki Jopa oko uro twatwal, pien oudo komio jo kalikame Iyudayan da giamia me Tipo Kacil.
44010046	Pien oudo kiwinyo di jo nogo tie yamo i leb anyen, di kimio dwongo but Rubanga.
44010047	Di do Petero oko waco be, “Ngai kame twero gengo jogi udo batisimu me pii, do di gida kitieko udo Tipo Kacil bala wan?”
44010048	Petero oko ciko be poore batiso gi i nying Yesu Kirisito. Di do kiko kwane be ber ebed kede gi pi kare moro acecek.
44011001	Joor karacel kede jokirisito kame oudo tie Yudea, oko winyo be jo kalikame Iyudayan da oudo oyei kop ka Rubanga.
44011002	Kakame Petero ooto kede Yerusalem, jo kame bin tie i ekodet kame gango kop me akepo oko bunano en di kiwaco be,
44011003	”Pinyo ber komio in iko ot bedo kede jo kalikame kokepo, di bobo iribo kede gi cam?”
44011004	Do petero oko cako tatamo ne gi gikame otimere dedede i yore i yore di ewaco be,
44011005	”Ango oudo atie ilega i bomba me Jopa, gianyuta oko neeno na, di ako neno gimoro kame cal bala esuka kame lac, di kotie yololo en piny kede lake ongwon, di eko tuno piny buta.
44011006	Ango ako ngice kiber ako neno leini apapat kame kopito i paco kede me obar, kede leini kame liao alia, kede winy kame por da di tie iye.
44011007	Di ako winyo dwan di waco na be, ‘Petero, yai; neki iko camo.’
44011008	Do ango ako waco be, ‘Rwot, likame kamano; pien cako ango gira likame pwodi acamo gimoro me kwer arabo gikame omunaun.’
44011009	Do dwan nono oko dwoko nango tien me are ki malo be, ‘Gikame Rubanga otieko lonyo kur bobo ilwongo be gi me kwer.’
44011010	Man otimere tien adek, di bobo oko dwoko ginogo dedede malo.
44011011	Iesawa nono cuo adek kame bin kocwao buta ki Sisiria oko tuno i ot kame wan oudo obedo iye.
44011012	Di Tipo ka Rubanga oko waco na be aupere kede gi abongo cuny me apokapoka. Jo kanyape kame obedo jo koyei Kirisito nogi da oko upere keda, di oko ot oko donyo i ot ka Kolonerio.
44011013	En eko tatamo ne wa epone kame en oudo eneno kede malaika di tie cungo i ode di ewaco be, ‘Cwai ngatamoro Jopa, eoti ekel Simoni kame kolwongo be Petero;
44011014	en ebino waco ni kop kame bino mini iudo alako, in karacel kede jo me i odi.’
44011015	Kakame ango ako cako kede yamo, Tipo Kacil oko bino i kom gida bala kite kame bin ebino kede i kom wada i agege.
44011016	Ango di do ako yutuno kop kame bin Rwot owaco be, ‘Yokana bin batiso jo kede pii, do wun kobino batiso wu kede Tipo Kacil.’
44011017	Aso, ka Rubanga oko mino giamia acel nono but jo kalikame Iyudayan, bala kite kame bin emio kede but wada i kare kame wan bin oyei kede Rwot Yesu Kirisito, ango do oudo abedo ngai kame koto ako twero gengo Rubanga?”
44011018	Kakame kiwinyo kede kop no, kiko do ling atwal. Di kiko donyo do pako Rubanga di kiwaco be, “Rubanga do otieko mino iswilar me donyo i kuo kiton but jo kalikame Iyudayan da.”
44011019	Kikano jo kame bin osarakin pi itidil kame oudo otimere i kare kame koneko kede Sitepano oko ot paka Poenisia, Sipuro kede Antiokia; di kitatamo kop i kom Rwot Yesu ne Iyudayan kenekene.
44011020	Do oudo tie jo mogo kikom gi kame bin oyai ki Sipuro kede ki Sirene, kame oko yamo kede Jogurik da, di kitatamo kop i kom Rwot Yesu i kare kame kituno kede Antiokia.
44011021	Twer ka Rwot oudo tie kede gi, di jo atot oko yei di kiko lokere but Rwot.
44011022	Rwonge me gikame otimere noni oko winyere but ekodet me jokirisito i Yerusalem, di gin kiko cwano Baranaba Antiokia kunono.
44011023	Kakame bin Baranaba otuno kede kuno di eko neno epone kame Rubanga onyuto kede kisa mere but jo, cunye oko bedo yom di eko kwano cuny gi pi gin dong jo kame genere i Rwot kede tam kosipakin.
44011024	Pien Baranaba oudo obedo dano aber, kame opong kede Tipo Kacil doko di etie kede yei. Jo atot oko meede i kom jo koyei Rwot.
44011025	Di do Baranaba oko yai ot Taruso pi mono Saulo;
44011026	kakame eude kede, en eko kele Antiokia. Saulo kede Baranaba oko bedo kuno pi mwaka acel lung, di kiriamakin kede ekodet me jokirisito, kiko pwonyo ekodet me jo atot. Antiokia kanono en kame oko cako lwongo kiye josiao be jokirisito.
44011027	I kare nono, inabin oko wok ki Yerusalem oko bino Antiokia.
44011028	Ngat acel kikom gi, kame oudo nyinge Agaba oko yai malo, Tipo Kacil oko tele, di eko tuco be kec adwong bino poto i piny lung; man oko timere i kare ka Kulaudio.
44011029	Di do ngat acelacel kikom josiao oko keto cunye cwano giamia me kony but jo koyei Kirisito kame oudo tie Yudea, di lubo kede kite kame ngat acelacel oudo twero kede.
44011030	Gin bin kiko timo kamanono, kiko cwano kony but joadongo di beo i cing Baranaba kede Saulo.
44012001	Tetu kare nono, Abaka Erode oko cako tidilo jo mogo kikom ekodet me jokirisito.
44012002	En eko neko Yakobo omime Yokana kede epima.
44012003	Kakame eneno kede be gi nono oyomo cuny Iyudayan, en eko mino komako Petero da. (Mano bin otimere i kare me ebaga me Mugati kame Arup li kiye.)
44012004	Kakame bin etieko mako kede Petero, en eko rwake i otkol, di eko mine i cing ikodeta ongwon me isirikalen pi dare, di oudo etie kede tam me kele i nyim jo pi pide ingei ebaga me Bwot.
44012005	Di do oko mino Petero obedo i otkol, do ekodet me jokirisito oko donyo ilega but Rubanga pire kede cuny gi lung.
44012006	Iwor kame ru ceng kame Erode oudo oyaro do woto kede Petero pi pide i nyim jo, Petero oudo tie nino i diere me isirikalen are di kotwee kede irikoi are, doko di isirikalen ace are da tie daro ekeko me dog erute me otkol.
44012007	Kikano, malaika ka Rwot oko neeno, di asara oko caro agola me otkol, en eko babapo nget Petero, eko cene di ewaco ne be, “Yai malo awakawaka.” Cucuto nono di irikoi popoto ki cing Petero.
44012008	Di malaika oko waco ne be, “Aso ngap igoen ni iko ngapo amuka da.” Petero oko timo kamanono. Di malaika nono oko waco ne be, “Aso rwai egoe ni me adoka di iko luba.”
44012009	Petero oko donyo ooko di oko lube. Petero oudo likame ngeo be gikame malaika nono otimo oudo tie me ateni; oudo eparo be etie neno gianyuta.
44012010	Kakame kikalamo kede isirikalen jodar me agege kede me are da, kiko do tuno i ekeko me lilim me dog erute me bomba. Di ekeko nono oko yabere ne gi en kene, di gin kiko donyo ooko, kiko cako lubo yongayo moro acel; cucuto di do malaika nono oko rwenyo oweke.
44012011	Di do wi Petero oko yabere di eko waco be, “Nan do atieko ngeno kiber be Rwot en kame oudo ocwao malaika mere pi laka ki cing Erode kede ki gi dedede kame Iyudayan oudo oikere pi timo i koma.”
44012012	Kakame Petero oniang kede gikame otimere noni, en eko ot paco ka Maria toto me Yokana, kame nyinge ace oudo Marako; jo atot oudo ocokere tie ilega kuno.
44012013	Kakame bin Petero okukungo kede ekeko me dog erute, nyako moro ngatic me ot, kame nyinge Roda oko bino pi yabo ne ekeko.
44012014	Do kakame ewinyo kede di eko niang be dwan Petero inonono, en eko ringo edok cen abongo yabo ekeko pi yomcuny, di eko waco ne jo be Petero oudo tie cungo i dog ekeko me erute.
44012015	Do gin kiko waco ne be, “In ipoi.” Do en eko cere ne gi di ewaco be Petero oudo tie cungo ooko. Gin di do kiko waco be, “Mano malaika mere!”
44012016	Do Petero oko meede kukungo ekeko. Kakame kiyabo kede ekeko, kiko nene di kiko uro.
44012017	Do en eko poro ne gi kop kede cinge be kilingi, di eko tatamo ne gi i yore i yore epone kame Rwot owote kede ki otkol. En eko waco ne gi be, “Tatamunu kop ni ne Yakobo karacel kede imiegu i Kirisito.” En eko yai eoto kabedo ace.
44012018	Kakame do piny oru kede, wi isirikalen jodar oko dubere pi gikame oudo otimere ne Petero.
44012019	Di bin Erode omoo Petero di likame eko twero udo, en eko donyo pepenyo isirikalen jodar, di eko mino cik be poore nek gi. Erode di do oko yai ki Yudea eoto bedo Sisiria.
44012020	Kikano, Erode oudo olilo kede jo me Taya kede Sidon. Gin kiko ot bute di kitie i ekodet acel; kiko ber cako kede loko tam ka Bulasito, kame bin oudo gwoko paco me abaka, di kikwae pi konyo gi yamo kede abaka kop me mulem, pien cam me piny gi oudo wok ki piny kame abaka pugo.
44012021	I ceng kame koiko, Erode oko ngapo engape mere me abaka, eko bedo i kom mere me ajakanut, di eko cako yamo kede gi.
44012022	Di jo oko lelemo be, “Etie yamo kede dwan rubanga, do likame dwan dano!”
44012023	Cucuto nono di malaika ka Rwot oko mino tuwo odipo Erode, pien oudo likame emio Rubanga deyo. Kudiling oko came di eko to.
44012024	Do kop ka Rubanga oko meede nyai, di jo atot oko yei.
44012025	Baranaba kede Saulo oko yai do ki Yerusalem ingei ngetakino tic gi, di kiko tero Yokana kame kolwongo be Marako kidok kede.
44013001	Kikom ekodet me jokirisito kame tie Antiokia, oudo tie iye inabin kede jopwony. Gin en Baranaba, Esimioni kame bin kolwongo be Naiga, Lukio me Sirene, Manea kame bin obedo ngat acel kikom jo me paco k'Abaka Erode, kede do Saulo.
44013002	Di bin gin kitie timo tic me woro Rwot kede kanyo kec, Tipo Kacil oko waco ne gi be, “Pokunu na Baranaba kede Saulo tenge pi tic kame ango alwongo gi iye.” "
44013003	Di do ingei kanyo kec kede ilega, gin kiko keto cing gi i wi Baranaba kede Saulo, di kiko cwano gi.
44013004	Kakame Tipo Kacil ooro gi kede, Baranaba kede Saulo oko ot kiko lor Selukia; ki kuno di kiko kwang kioto Sipuro.
44013005	Kakame kituno kede Salamis, kiko donyo pwonyo kop ka Rubanga i sinagogan. Yokana kame kolwongo be Marako oko donyo konyo gi. "
44013006	Kakame kitieko ririmo kede cula lung tuno Papo, kiko ngoole i kom ngatamoro kame timo tangu me jwok. En oudo ebedo enabi me angalo, Ngayudaya kame nyinge Bar-Yesu.
44013007	En oudo ebedo kede ngapug me cula nono kame nyinge Serugio Paulu, kame oudo obedo icuo ariek kame oko lwongo Baranaba kede Saulo pi mito winyo kop ka Rubanga kibut gi.
44013008	Do Elimasi ngatim tangu me jwok (dwong me nyinge inonono i leb Gurik) oko donyo piem kede gi di emito lengo ngapug nono tenge ki yei.
44013009	Do Saulo kame nyinge da Paulo, oko pong kede Tipo Kacil, di eko ciko wange i kome,
44013010	di eko waco ne be, “In nywal me jwogi, in ngakwor me gi kopoore dedede, ipong kede angalo kede tim areco, mam in likame ibino weko gogomo yongayo koriere ka Rwot ?
44013011	Neningo, twer ka Rwot nan opoto i komi, wangi bino to di likame iko twero neno wang ceng pi kare moro.” Cucuto nono di ekuna kede colo oko umo wange, di do ecako ot di emo jo kame romo pene kede cinge.
44013012	Kakame ngapug nono oneno kede gikame otimere, en eko bedo kede ur i kom gikame kopwonyo i kom Rwot, di eko do yei.
44013013	Di do Paulo kede jowote oko kwang yai ki Papo tuno i bomba me Perega, kame tie Pampulia. Yokana kame kolwongo be Marako oko weko gin kuno, di en eko dok Yerusalem.
44013014	Do Paulo gini oko meede kede ot, yai ki Perega tuno Antiokia me Pisidia. Ceng Sabato gida kiko ot i sinagoga, di kiko bedo piny.
44013015	Ingei somo itabu me Iswil kede me inabin, jotel me sinagoga oko cwano ne gi kop di kiwaco be, “Imiegu, ka itienu kede kop moro me supo cuny jo, yamenu.”
44013016	Di do Paulo oko yai malo, eko poro kop kede cinge be jo lingi, di eko cako yamo kaman: “Jo me Isirael, kede wun jo kame woro Rubanga, winyunu.
44013017	Rubanga me jo Isirael nogi, riki oyero joakwari wa, di en eko mino gi kibedo ateker adwong i kare kame kitie kede i piny me Misiri. En eko woto gi tenge ki Misiri pi twer mere,
44013018	di eko ngirkino gwoko gi i tim pi mwakini kame romo bala ot ongwon.
44013019	Kakame Rubanga bin oneko kede atekerin kanyaare i lobo me Kanan, en eko mino lobo gi but ateker me Isirael pi sikao en pi mwakini aromo tol ongwon kede ot kany.
44013020	”Ingei mano, en eko mino gi jongolkop pi bedo jotel tuno kede i kare k'enabi Samuel.
44013021	Di do gin kiko kwano be mi gi abaka, Rubanga oko mino gi Saulo wot ka Kisi, dano me ateker ka Benjamin, pi bedo abaka gi pi mwakini ot ongwon.
44013022	Kakame Rubanga okwanyo kede Saulo, en eko yero Daudi pi bedo abaka gi. En eko yamo kop i kome be, ‘Ango audo be, Daudi wot ka Yese en kame obedo dano kame yomo cunya, kame bino timo gikame ango amito dedede.’
44013023	Kikom ikwae ka Daudi noni, Rubanga oko yero ne jo me Isirael Ngalak, en Yesu, bala kite kame oudo ecikere kede.
44013024	Di pwodi likame Yesu obino, Yokana oudo otieko pwonyo jo dedede me Isirael be miero kilokere kiwek dub gi di oko batiso gi.
44013025	Kakame Yokana oudo tie tieko kede tic mere, en eko waco be, ‘Wun iparunu be ango en ngai? Ango likame ngat kame wun itienu daro, do i cen ngea, tie ngat kame tie bino, kame ango likame apoore pi gonyo amuka mere.’
44013026	”Imiegu na, wun ikwae k'Aburaam, kede jo ace kikom wu kame woro Rubanga, kop me alako noni kotieko cwano but wa.
44013027	Kite kame jo kame oudo bedo Yerusalem kede jotel gi likame ongee kede, arabo oniang kope me inabin kame oudo kosomo Ceng Sabato dedede, omio kiko mino kope nogi ocobere kakare di kingolo ne Yesu kop.
44013028	Bed bala gin oudo likame kiudo kop moro kame romo mino kongolo ne kop me to, do gin kiko kwano Pilato be emi neke.
44013029	Kakame gin kitieko kede timo gi dedede kame cobo kop kame kowandiko i kome, gin kiko do kwanye tenge kikom yat, di kiko ot yike i ates.
44013030	Do Rubanga oko yaruno en kikom jo oto.
44013031	Di en eko neeno tien atot but jo kame bin en ewok kede gi ki Galilaya bino Yerusalem. En jo nogo kame nan tie ijurak mege but jo.
44013032	Wan nan okelo ne wu Kop Aber be, gikame Rubanga bin ocikere pi timo ne joakwari wa,
44013033	en nan etieko mino ocobere but wan ikwae gin, di eyaruno Yesu; bala kite kame kowandiko kede i Sabuli me are be, ‘In en Woda, tin ango adoko Papa ni.’
44013034	I kom kop kame mako Rubanga yaruno en kikom jo oto, di likame bobo eko top, Rubanga oko yamo kaman, ‘Ango abino mino wu cikere kacil kame bin ango acikere pi mino Daudi.’
44013035	Pi mano, en eyamo bobo i Sabuli ace be, ‘In likame ibino weko Dano nin Kacil top.’
44013036	Pien Daudi riki ingei mino iik ka Rubanga ocobere i kare mere, en eko to di oko yike i nget joakwari mege di kome oko top.
44013037	Do ngat kame bin Rubanga oyaruno likame obilo top.
44013038	Pi mano, imiegu na, mito wun ingeunu kiber be, kotie pwonyo wu kop i kom isasir me dub pi icuo noni,
44013039	doko da pi en nono, ngat acelacel kame yei, kogonye kikom dub dedede kame Iswil ka Musa oudo likame twero gonye kiye.
44013040	Pi mano, gwokerenu tetekeny gikame riki inabin owaco kur timere i komu, kame waco be,
44013041	‘Nenunu ber, wun jo kame cao kop ka Rubanga! Urunu ikounu to! Pien gikame ango atie timo i kare wu, obedo gi kalikame ibinunu yei, akadi di ngatamoro oniango wu iye.’ “
44013042	Kakame Paulo kede Baranaba oudo tie donyo kede ooko, jo oko kwano gi be koto kimedo tatamo kope nogi i Ceng Sabato kame lubo.
44013043	Kakame cokere kame oudo tie i sinagoga oko jik kede, Iyudayan atot karacel kede jo kame bin olokere i edini gi di kiko keto cuny gi iye, oko lubo Paulo kede Baranaba. Gin kiko donyo yamo kede gi di kikwao cuny gi pi gin dong di kigeno bero ka Rubanga.
44013044	Ceng Sabato kame lubo, jo oko buco bino dedede ki bomba di kiko cokere karacel pi winyo kop ka Rubanga.
44013045	Do kakame Iyudayan oneno kede twon ekodet me jo, nyeko oko mako gi kitek, omio kiko donyo piem kede Paulo di kiyeyeto en.
44013046	Di do Paulo kede Baranaba oko donyo yamo abongo lworo di kiwaco be, “Oudo etie gikame mitere, be oudo miero ber gei tuco kop ka Rubanga butu. Do pien wun idagunu kope nogi, di ingolunu kop i komu kenu be likame ipoorenu donyo i kuo kame bedo nakanaka, omio wan nan oyaro lokere but jo kalikame Iyudayan.
44013047	Kop noni en komio Rwot ociko wan di ewaco be, ‘Ango atieko yero wu pi bedo lero but jo kalikame Iyudayan, tetekeny imiunu alako tuni i ajikini me lobo.’ “
44013048	Kakame jo kalikame Iyudayan owinyo kede kop noni, cuny gi oko doko yom di kiko mino kop ka Rubanga deyo. Di jo dedede kame Rubanga oudo otieko yero pi donyo i kuo kame bedo nakanaka oko yei Yesu Kirisito.
44013049	Kop ka Rwot oko nyai oromo piny nono dedede.
44013050	Do Iyudayan oko supo cuny mon kame ngere, kame oudo keto cuny gi woro Rubanga, karacel kede cuo kame jo oudo woro i bomba. Gin kiko mino jo ogeo tidilo Paulo kede Baranaba, di kiko riamo gi ki piny gi.
44013051	Do Paulo kede Baranaba oko tengo adae me tien gi ne jo me bomba nono, di kiko yai kioto Ikoniam.
44013052	Josiao oko bedo kede kilel adwong, doko kiko pong kede Tipo Kacil.
44014001	Kikano, di bin Paulo kede Baranaba oudo tie Ikoniam, kiko donyo karacel i sinagoga me Iyudayan, kop kame kiko yamo oko mino ekodet me Iyudayan karacel kede Jogurik oko yei Yesu.
44014002	Do Iyudayan kalikame bin yei Yesu oko supo jo kalikame Iyudayan, di kimio gi tam arac i kom jo koyei Kirisito.
44014003	Do Paulo kede Baranaba oko bedo kuno pi kare alac, di kiyamo pi Rwot abongo lworo, Rwot di mio ijura i kom kisa mere i gianena kede i gi me isuur kame emio gi twer me timo.
44014004	Jo me bomba nono bin oko pokere: mogo opokere but Iyudayan, mogo but joor.
44014005	Kakame jo kalikame obedo Iyudayan, kede Iyudayan, karacel kede jotel gi bin otamakino kede mino joor aroma, di kimito didipo gi kede kide,
44014006	gin kiko ngeno di kiko ringo Lisitura kede Derube, kame obedo bomban kame tie Likaonia, kede i adulion ace da kame bin oluke;
44014007	di gin kiko tuco ejiri kuno.
44014008	Oudo bin icuo moro tie Lisitura kame oudo tie bedo, en oudo likame etwero ot kede tiene; oudo konywale di engwalo, doko cako likame ebilo ot kede tiene.
44014009	En eko winyo Paulo di tie yamo; Paulo oko ngine kitek, di eko neno be oudo etie kede yei kame romo mine ecango.
44014010	Paulo oko yamo kede dwan amalo be, “Yai malo iko cungo kede tieni.” Engwalas nono oko yai malo di eko ot.
44014011	Kakame ekodet bin oneno kede gikame Paulo otimo, gin kiko cako yamo kede dwan amalo i leb gi me Likaonia be, “Rubangan otieko wok piny but wa i cal me jo!”
44014012	Kiko donyo lwongo Baranaba be Seus, kede Paulo be Kereme, piento en oudo ebedo ngayamo adwong.
44014013	Ngasaseredoti ka Seus, kame bin tempulo mere cungo ooko i nyim bomba oko kelo twonin kede ature acil i dog erute di oudo emito mino giayala karacel kede jo.
44014014	Do kakame Paulo kede Baranaba, kame obedo joor, owinyo kede kop no, gin kiko yeyeco igoen gi di kiko motar ooko i dier ekodet di kiwaco be,
44014015	”Jogi, pinyo komio itienu timo kamano? Wada obedo jo bala wun. Wan okelo ne wu Kop Aber, tetekeny iwekunu jamini kame kony gi li go, di ikounu lokere but Rubanga kakuo, ngat kocweo malo, kede lobo, kede nam, kede jame dedede kame tie ii gi.
44014016	I kare kokato, Rubanga oudo oweko atekerin timo gikame cuny gi mito.
44014017	Do akadi kamano da, en likame eko weko jo abongo gikame nyute. Piento en etimo ne wu bero; emio kot ocwei ne wu ki malo, kede kare kame kelo amio; emio wu cam kede yomcuny.”
44014018	Bed bala joor bin otatamo kope go kamano, do likame kiko karuno gengo jo pi mino gi giayala.
44014019	Do Iyudayan mogo kame oudo owok ki Antiokia kede Ikoniam oko bino; gin kiko supo cuny jo, kiko didipo Paulo kede kide di kiko wane ooko me bomba di oudo kiparo be e tieko to.
44014020	Do kakame josiao ocokere kede bute oluke, en eko yai malo di eko donyo i bomba. Oru mere, en kede Baranaba kiko yai kioto Derube.
44014021	Kakame Paulo kede Baranaba otieko tuco kede ejiri i bomba me Derube di kiko loko jo atot oko yei Yesu, gin kiko dok Lisitura kede Ikoniam kede Antiokia.
44014022	Gin oudo kimio tekcuny but jo koyei Kirisito di kikwao gi pi dong di kitek i yei. Doko di kiwaco ne gi be, “Wan miero obeunu i peko atot pi donyo i Ajakanut ka Rubanga.”
44014023	Kakame kitieko yero ne gi kede joadongo ki ikodeta dedede me jokirisito, di kilego kede kanyo kec, kiko mino gi i cing Rwot kame gin oudo kiyei.
44014024	Di do kiko beo ki Pisidia kiko tuno Pampulia.
44014025	Ingei tatamo kop i Peruga, kiko ot kilor Atalia;
44014026	ki kuno, kiko kwang tuno Antiokia, kakame bin kokwao ne gi kiye kisa ka Rubanga pi tic aber kame oudo kicobo.
44014027	Di bin kituno Antiokia, gin kiko coko ekodet me jokirisito dedede karacel, di kiko tatamo ne jo gi dedede kame Rubanga oudo otio kede gin pi timo, kede epone kame eyabo kede ekeko me yei ne jo kalikame Iyudayan.
44014028	Di do Paulo kede Baranaba oko bedo kede gi kuno pi kare moro alalac.
44015001	Do jo mogo bin oko wok ki Yudea kiko donyo pwonyo jo koyei Kirisito di kiwaco be, “Likame itwerunu udo alako kwanyo di kokepo wu bala kite kame itok ka Musa mito kede.”
44015002	Paulo kede Baranaba oko piem kede jo nogo kitek, omio apokapoka oko bedo i diere gi, di do oko yero Paulo kede Baranaba, kede jo ace apat, di oko cwano gi Yerusalem but joor kede joadongo pi niang kop noni.
44015003	Di do ekodet me jokirisito oko cwano gi kioto, kiko beno ki Poenike kede Samaria, di kitatamo epone kame jo kalikame Iyudayan olokere kede but Rwot. Kop nono oko yomo cuny jo koyei Kirisito dedede.
44015004	Kakame kituno kede Yerusalem, ekodet me jokirisito dedede, karacel kede joor kede joadongo, oko gamo gi. Gin kiko waco ne jo nogo gi dedede kame Rubanga otio kede gin pi timo.
44015005	Do jo mogo koyei, kame oudo bin tie i ekodet me Iparisayon oko yai malo di kiko waco be, “Miero kep gi di oko ciko gi pi lubo Iswilia ka Musa.”
44015006	Joor karacel kede joadongo oko cokere karacel pi nyamo kop noni.
44015007	Ingei nyamo kop pi esawa alac, Petero oko yai malo di eko waco ne gi be, “Imiegu kede amiegu na, wun ingeunu be i kare asek Rubanga oudo oyera ki diere wu tetekeny jo kalikame Iyudayan da winy kop me ejiri ki doga, di kiko yei.
44015008	Rubanga ngat kame ngeo cuny jo bin oko mino ijura mere i kom gi, di emio gi Tipo Kacil bala kite kame bin emio kede wada.
44015009	Doko likame en eko keto apokapoka moro i diere gi kede wan, do en elonyo cuny gi pi yei.
44015010	Pi mano, pinyo komio wun nan itienu tamo Rubanga di iketunu iswilia atek ne jo kame lubo Yesu, kame joakwari wa akadi wada likame otwerunu lubo?
44015011	Do wan oyei be, wan obinunu udo alako pi kisa ka Rwot Yesu bala gida.”
44015012	Ekodet lung oko ling titi, kiko donyo winyo Paulo kede Baranaba di tie tatamo epone kame Rubanga otimo kede gianena kede gi me isuur but jo kalikame Iyudayan di etio kede gin.
44015013	Ingei gin tieko yamo, Yakobo oko dwoko be, “Imiegu na, winyunu.
44015014	Esimioni otieko tatamo ne wa epone kame Rubanga bin ocako paro kede pi jo kalikame Iyudayan, di en eko yero kikom gi jo kame kolwongo kede nyinge.
44015015	Doko da kope nogi upere kede kope me inabin, bala kite kame bin kowandiko kede be,
44015016	‘Ingei man ango abino dwogo, di ako bino bobo gero ot ka Daudi kame otieko poto; ango abino bobo gero ameje mere, di ako bino mine ecungo,
44015017	tetekeny jo icegun dedede moi Rwot, akadi kiton jo dedede kalikame obedo Iyudayan, jo kame kolwongo kede nyinga.
44015018	Mane en gikame Rwot owaco, en ngat kame emio gi nogi ongere cako sek.’
44015019	Pi mano, ango aneno be, wan likame opoore lolo jo kalikame Iyudayan, kame lokere but Rubanga.
44015020	Do poore owandiko ne gi kop kame gengo gi camo gikame koyalo kede caljwogi, kede da kiwek timo caro, doko kiwek camo gikame kodeo adea, kede kiwek camo remo.
44015021	Piento cako kibut jo ariki sek, Musa obedo tie kede jo kame tatamo kop mere i bomba acelacel, pien oudo kosomo kop mere Ceng Sabato acelacel i sinagogan.”
44015022	Di do joor kede joadongo karacel kede ekodet lung me jokirisito oko yei yero jo mogo kikom gi, di kiko cwano gi Antiokia karacel kede Paulo kede Baranaba. Gin kiko oro Yuda kame bin kolwongo be Barasaba kede Sila, kame oudo obedo jotel i dier jo koyei Kirisito,
44015023	kede baluwa kame waco kaman: “But jo kalikame Iyudayan koyei Kirisito, kame bedo Antiokia, Siria kede Kilikia. Wan imiegu wu joor karacel kede joadongo omoto wu.
44015024	Wan otieko winyo be jo mogo oyai kibut wan kan di kiko bino lolo wu kede kope mogo kame oko dubo tam wu, bed bala wan likame owaco ne gi.
44015025	Omio nan eneeno gikaber ne wan, ingei moko tam acel, pi yero cuo mogo di oko oro gi butu karacel kede imiegu wa me amara, Paulo kede Baranaba,
44015026	cuo kame ojalo kuo gi pi Rwot wa Yesu Kirisito.
44015027	Pi mano, wan nan ocwao Yuda kede Sila butu, gin kibino tatamo ne wu kop acel nono kede dog gi.
44015028	Pien wan karacel kede Tipo kacil, otamo be miero kur bobo omed keto yec moro apek i wi wu, do kwanyo gikame mitere ige:
44015029	miero iwekunu camo gikame koyalo kede caljwogi, doko iwekunu camo remo kede gikame kodeo adea, kede timo caro. Ka iwekunu timo gigi, udo itimunu gikaber. Asounu do.”
44015030	Kakame kiyai kede, kiko ot kilor Antiokia. Di do bin kitieko coko ekodet me jo koyei Kirisito karacel, gin kiko mino gi baluwa nono.
44015031	Kakame jo osomo kede baluwa nono, kiko bedo kede kilel pi supo cuny gi.
44015032	Yuda kede Sila, kame oudo obedo inabin, oko bedo kwano cuny jo koyei Kirisito kede kope atot, di kiko mino gi tekcuny.
44015033	Ingei tieko kare moro kuno, jo koyei Kirisito oko twaro gi pi dok but jo kocwao gi, di kikwao ne gi mulem.
44015034	(Do Sila oko neno be oudo ber ne en pi dong kuno.)
44015035	Paulo kede Baranaba oko dong Antiokia pi pwonyo kede tuco kop ka Rwot ne jo, gin karacel kede jo atot apat da.
44015036	Ingei ceng mogo, Paulo oko waco ne Baranaba be, “Bia odok owelao imiegu kame tie i bomba acelacel kame bin opwonyo kop ka Rwot iye, di oko neno epone kame kitie kede.”
44015037	Baranaba oudo mito be koto kitero Yokana kame oudo kolwongo be Marako upere kede gi.
44015038	Do Paulo oko tamo be likame oudo poore ne gin tero dano kame bin opokere oweko gi i Pampulia di likame eko upere kede gi ot i tic.
44015039	Kop no oko kelo piem atek i diere gi, kame oko mino gi kipokere; Baranaba otero Yokana Marako oupere kede, kiko kwang kioto Sipuro,
44015040	do Paulo oko yero Sila, di gida kiko yai ingei jo koyei Kirisito kwano ne gi kisa ka Rwot.
44015041	Paulo oko ot ebeo i Siria kede i Kilikia di emio ikodeta me jokirisito tekcuny.
44016001	Paulo oko ot Derube kede Lisitura. Ngat acel kame oudo lubo pwony ka Yesu, kame nyinge Temeseo, oudo tie kuno. Toto me Temeseo oudo obedo Ayudayat koyei Kirisito; do papa mere oudo obedo Ngagurik.
44016002	Imiegu kede amiegu i Kirisito, kame oudo tie Lisitura kede Ikoniam oudo pwoyo be en eber.
44016003	Paulo oudo mito upere kede Temeseo, omio en eko tere eko mino kokepe; pien Iyudayan kame tie i kabedo nogo oudo ngeo be papa me Temeseo obedo Ngagurik.
44016004	I kare kame gin bin kioto kede di kibebeo i bomban, oudo kimio jo koyei Kirisito ngeno kope kame joor kede joadongo kame bin tie Yerusalem omoko, kame poore ne gi lubo.
44016005	Mano oko mino ikodeta me jokirisito oko doko tek i yei, di wel gi oko donyo meede ceng acelacel.
44016006	Paulo gini oko ot di kibeo i adul me Purigia kede Galatia, pien Tipo Kacil oudo likame oyei ne gi tuco ejiri i Esia.
44016007	Kakame kituno kede kabedo kame pimaun kede Musia, kiko tamo bala koto kioto Bisinia, do Tipo ka Yesu oko gengo gi.
44016008	Omio kiko beo ki Musia, di kiko lor Turoa.
44016009	Di do gianyuta ka Rubanga oko nyutere ne Paulo iwor: en eko neno dano me Makedonia di cungo, di bako ne doge be, “Okwe bia Makedonia i kony wa.”
44016010	Kakame Paulo otieko neno kede gianyuta ka Rubanga, cucuto nono wan oko mito meede kede ot Makedonia, pien wan oudo otieko niang kiber be Rubanga olwongo wa pi tuco ne gi ejiri.
44016011	Wan oko kwang yai ki Turoa, di oko tenaro yongayo ooto Samoturoke; oru mere di oko ot Neapoli.
44016012	Oko yai ki kuno oko ot Pilipi, kame oudo obedo bomba adwong i Makedonia, kame bin Joroma oudo pugo. Wan ber oko do bedo kuno pi ceng mogo.
44016013	Di do oko yai Ceng Sabato, oko donyo ooko me erute me bomba, di oko tuno i dog ecilet kakame wan oudo oparo be jo lego iye; oko bedo piny di oko donyo yamo kede mon mogo kame oudo ocokere kuno.
44016014	Ngat acel kikom jo kame oudo tie winyo kop wa en dako kame nyinge Lidia. En oudo eyai ki bomba me Tuatira, tic mere bin obedo cato igoen akwakwar; en oudo eworo Rubanga. Rwot oko yabo cunye pi winyo gikame Paulo oudo owaco.
44016015	Ingei batiso en karacel kede jo me i ode dedede, Lidia oko ngangao wa di ewaco be, “Ka wun itiekunu neno be ango atie kede yei i kom Rwot, bia ibedunu i oda.” " Tam mere oko bwono merwa.
44016016	Ceng moro acel di wan oudo otie ot kakame jo lego iye, oko riamo kede nyako apasoit moro kame oudo tie kede tipo kame mie tuco kop komungere, doko en oudo ekelo ne jodongo mege lim alac pi tic mere me tuco ne jo gikame bino timere ne gi.
44016017	En eko donyo lubo Paulo karacel kede wan di elelemo be, " “Jogi en jotic ka Rubanga Ngamalo Twal, kame tie tatamo ne wu epone me udo alako.”
44016018	Etimo kaman pi ceng atot. Do Paulo cunye oko wang, eko lokere but nyako nono di eko waco ne tipo nono be, “Aciki i nying Yesu Kirisito, yai tenge ki kom nyako no.” Esawa nono di tipo nono yai ki kome.
44016019	Do kakame bin jodongo mege oneno kede be gen gi me udo lim otieko jik, kiko mako Paulo kede Sila di kiko peno gi kitero gi i nyim jopug i atale.
44016020	Kakame kitieko tuno kede gi i nyim jongolkop, gin kiko waco be, “Cuo gi obedo Iyudayan, doko kitie lolo jo i bomba wa.
44016021	Gin kikelo pwony kame mako itok mogo kame wan Joroma iswil dagi ne wa gamo arabo lubo.”
44016022	Ekodet da oko donyo i kop me suro gi, di do jongolkop oko nyinyilo igoen ki kom Paulo kede Sila, di kiko mino kobungo gi kede lilime.
44016023	Ingei bungo gi kitek, kiko rwako gi i otkol, di kiciko sirikale kame daro mabus pi daro gi kiber.
44016024	Kakame sirikale kame daro mabus owinyo kede cik noni, en eko rwako gi i agola me diere me otkol, di eko tweno tien gi i kom gikame pek.
44016025	Do i dier iwor me ceng nono, Paulo kede Sila oudo tie ilega kede wero were me pako Rubanga, di mabus icegun winyo.
44016026	Cucuto nono piny oko yangere, di otkol oko yangere kiton i dude piny; di do ikekoroson dedede oko yabere. Irikoi oko gony ki tien mabus dedede.
44016027	Kakame ngadar mabus ocei kede di eko neno be ikekoroson dedede me otkol oyabere, en eko woto epima mere be koto ecobere kede kene me wek etoi, pien oudo eparo be mabus otieko lwi.
44016028	Do Paulo oko redo kede dwan amalo be, “Kur icobere keni pien wan dedede otie kan.”
44016029	En eko lwongere be kel mac, di eko onyaro ii ot di kome tie miel pi lworo, eko riebere piny i nyim Paulo kede Sila.
44016030	En eko kelo gi ooko di eko penyo gi be, “Jodongo na, atim nyo me wek aud alako?”
44016031	Gin kiko dwoko ne be, “Yei Rwot Yesu, di iko bino udo alako, in karacel kede jo me i odi.”
44016032	Di kiko donyo tuco ne kop ka Rwot, en karacel kede jo dedede kame oudo tie i ode.
44016033	En eko tero gi iesawa me iwor nono, di eko donyo lwoko wang aporeso gi, di do oko batiso en esawa nono, en karacel kede jo me i ode dedede.
44016034	Kikano en eko tero Paulo kede Sila i ode, di eko mino gi cam. En karacel kede jo me i ode kiko bedo kede kilel adwong piento en eyei Rubanga.
44016035	Do kakame piny oru kede, jongolkop oko cwano isirikalen di kiwaco be, “Wekunu jogo oti.”
44016036	Di ngadar mabus oko tero ne Paulo kop be, “Jongolkop ocwao kop be wek wu iotunu; pi mano nan wokunu iotunu kede mulem.”
44016037	Do Paulo oko dwoko ne gi be, “Gin kibungo wan i dier jo abongo kop kame ongolo ne wa, wan Joroma, di kiko rwako wa i otkol; benyo, nan do kimito be gonyo wa i mung? Likame twerere! Wek gin ikom gi kibin igony wa.”
44016038	Isirikalen ka oko tero kope nogi ne jongolkop. Jongolkop oko bedo kede lworo kakame kiwinyo kede be Paulo gini obedo Joroma.
44016039	Omio kiko bino but Paulo gini di kiko kwano be sasiro gi. Kiko woto gi ooko ki otkol, di kiko waco ne gi be kiyai kiwek bomba.
44016040	Gin kiko wok ki otkol di kiko ot welao Lidia. Kakame kiriamo kede imiegu kede amiegu i Kirisito, kiko dino cuny gi, di do kiko yai.
44017001	Paulo gini oko ot di kibeo ki Amipipoli kede Apolonia, kiko tuno i bomba me Tesalonika, kakame oudo sinagoga tie iye.
44017002	Paulo oko donyo i ot bala kite kame lem oudo enare timo kede, en eko piem kede gi pi Sabato adek di esomo ne gi iwandik kacil.
44017003	En oudo egonyo ne gi dwong kop me iwandik kacil, di enyuto ne gi be Kirisito oudo miero nen can di eko yaruno kikom jo oto. Doko ewaco be, “Yesu kame ango apwonyo wu kop i kome noni en kame obedo Kirisito.”
44017004	Jo mogo kikom gi oko yei kop noni, di kiko donyo but Paulo kede Sila, bala kite kame Jogurik atot kame bin woro Rubanga, karacel kede mon atot kame bin koworo otimo kede.
44017005	Do nyeko oko mako Iyudayan, omio kiko ot raro jo kame kite gi reco, di kiko coko gi i ekodet. Di do kiko kelo woo atek i dier bomba. Kiko ot suro paco ka Yasoni di oudo kimito be kiwot Paulo kede Sila ooko but jo.
44017006	Kakame likame kitwero udo gi kede, gin kiko pere kede Yasoni karacel kede jo mogo koyei, kiko tero gi i nyim jotel me bomba di kiwaco be, “Cuo kototolo piny ige, doko nan kibino kan da,
44017007	di Yasoni oko gamo gi. Gin dedede kitie timo gi kalikame upere kede iswil ka Kaisari, pien gin kiwaco be abaka ace tie kame nyinge Yesu.” "
44017008	Jo karacel kede jotel me bomba wi gi oko dubere kakame kiwinyo kede kop no.
44017009	Kiko mino Yasoni kede jo icegun oculo sente kame mitere pi gonyo gi, di kiko weko gi kioto.
44017010	Iwor nono, jo koyei Kirisito oko cwano Paulo kede Sila Berea. Kakame kituno kede kuno, gin kiko ot kidonyo i sinagoga me Iyudayan.
44017011	Iyudayan me Berea nogi oudo obedo jo kame beco kalamo Iyudayan me Tesalonika, pien gin oudo kigamo kop ka Rwot kede cuny gi lung, di kingingico iwandik kacil ceng dedede pi mito neno ka gigi tie kop me ateni. "
44017012	Manono oko mino jo atot kikom gi oko yei, karacel kede mon atot me Jogurik kame pirgi tek kede cuo da.
44017013	Do kakame bin Iyudayan me Tesalonika owinyo kede be Paulo doko oudo odonyo tuco kop ka Rubanga i Berea, kiko ot kuno da di kiko rubo wi jo di kisupo gi i kom gi.
44017014	Cucuto nono di do jo koyei Kirisito oko cwano Paulo ooto i dog nam, do Sila kede Temeseo oko ber dong Berea.
44017015	Jo kame bin onyamaro Paulo oko upere kede en paka tuno Asene. Paulo oko ciko gi be miero Sila kede Temeseo bin bute awakawaka, gin di do kiko dok.
44017016	Kakame Paulo oudo tie kuro kede Sila kede Temeseo i Asene, cunye oko dubere pi neno be caljwogi oudo opong i bomba nono.
44017017	Omio Paulo oko donyo piem kede Iyudayan i sinagoga gi karacel kede jo ace kame oudo woro Rubanga. Doko ceng dedede en oudo epiemo i atale kede jo kame oudo tie kuno.
44017018	Jorieko amalo kame bin tie i ekodet me Epikuria kede Sitoik oko riamo kede Paulo, mogo kikom gi oko penyere be, “Icuo kame yamo mingomingo ni da twero yamo kop nyo?” Jo icegun oko waco be, “Ineno bala etie tatamo kop i kom rubangan mogo me kumbor.” Gin kiyamo kamano pien Paulo oudo tie pwonyo kop i kom Yesu kede iyarun.
44017019	Gin kiko make di kiko tere i nyim kansulo me Areopaga, di kiko waco ne be, “Mi wa ongei dwong me pwony anyen kame in ikelo noni.
44017020	Pien in ikelo gimogo anyen kame wan lem pwodi likame owinyo. Pi mano, wan omito be ongei dwong gi.”
44017021	Oudo jo me bomba me Asene karacel kede jokumbor kame bin bedo kuno, tero kare gi i tatamo kede winyo kope mogo anyen kenekene.
44017022	Kikano Paulo di do oko cungo i dier kansulo me Areopaga di eko waco be, “Wun jo me Asene, ango atieko neno be wun ibedunu joedini i yote dedede.
44017023	Pien kakame ango abedo bebeo kede di angingico jame kame wun iworunu, ako da udo alutari moro kame tie kede iwandik kame waco be, ‘But rubanga kalikame ngere.’ Pi mano, gikame wun iworunu kalikame kongeo nono en ine kame ango atie tuco ne wu kop i kome.
44017024	En ebedo Rubanga kame ocweo piny kede jame dedede kame tie iye. Bala kite kame en Rwot me malo kede piny, likame ebedo i iroro kame dano en kogero.
44017025	Doko likame emito giamia kame cing dano mie, ineno bala en oudo emito gimoro; piento en nono kame emio jo dedede kuo, kede wei, kede gi dedede.
44017026	En bin ecweo atekerin dedede pi bedo i wi lobo lung di kiyai kibut dano acel, ingei en poko ne gi kare me kuo gi kede ikor me kabedo gi.
44017027	En etimo kaman tetekeny kimoe kede gen be amoto kibino rarapo en di kiko ude. Do akadi da, Rubanga likame bor kede ngat acelacel kibut wa.
44017028	Pien kowandiko be, ‘Wan okuo, doko ooto, kede otie pi en’; bala kame jotet were wu mogo owaco kede be, ‘Pien wada obedo nywal mege.’
44017029	Bala kite kame wan obedo kede anywali mege, miero kur opar be Rubanga cal kede Saabu, arabo Siliba, amotoko engaro, cal kame dano oluro i tam mere.
44017030	Rubanga otieko weko kop me kare kame bin jo kwie kede nono, do nan eciko jo dedede me kabedo dedede pi swilaro,
44017031	piento en etieko cibo ceng kame en ebino ngolo ne kede jo me piny kop kede ateni. Dano kame en etieko yero en kame bino timo man, doko en etieko moko kop noni but jo dedede di eyaruno dano nono kikom jo oto.”
44017032	Kakame kiwinyo kede Paulo di yamo kop i kom iyarun, mogo kikom gi oko donyo nyero nyero me anywar, do mogo oko waco be, “Wan obino medo winyo kope nogi kibuti bobo.”
44017033	Di do Paulo oko yai kibut gi di eko ot.
44017034	Do jo mogo oko donyo bute kiko yei Yesu. Kikom gi oudo tie iye Dionisio dano me Areopaga, karacel kede dako kame oudo nyinge Damari, kede jo apat da.
44018001	Ingei mano, Paulo oko yai ki Asene di eko ot Korinti.
44018002	Kakame etuno kede kuno, en eko udo Ngayudaya moro kame nyinge Akwila, kame oudo obedo anywali me Pontu. Akwila oudo pwodi obino abina ki Itali, en kede cege kame nyinge Purisila, pien Kulaudio oudo owoto cik be Iyudayan dedede yai tenge ki Roma. Paulo oko ot neno gi.
44018003	Bala kite kame eda oudo etimo kede tic acel nono me timo kima me eema, omio en eko bedo timo tic kede Akwila gini, pien tic kame kelo ne gi sente oudo inonono.
44018004	Paulo oudo piemo i sinagoga Ceng Sabato acelacel, di eloko tam me Iyudayan kede Jogurik.
44018005	Kakame Sila kede Temeseo otuno kede Makedonia, kiko udo Paulo ojalo kare mere lung tuco ejiri, di emio ijura but Iyudayan be Yesu en Kirisito.
44018006	Do kakame gin kijemo ne kede di kiyeyeto en, Paulo oko tetengo igoen mege di ewaco ne gi be, “Remo wu dong i wi wu! Ango ali kede raco moro. Doko cako nan ango abino do ot but jo kalikame Iyudayan.”
44018007	En eko yai ki kuno di eko ot i ot me icuo kame nyinge Tito Yusito, icuo kame bin woro Rubanga, kame ode oudo iyapiyapi kede sinagoga.
44018008	Kirisipo, kame bin obedo ngatel me sinagoga, oko yei Rwot karacel kede jo me i ode dedede. Doko jo atot me Korinti kame bin owinyo pwony ka Paulo oko gida yei, di oko batiso gi.
44018009	Di Rubanga oko yamo ne Paulo iwor acel i gianyuta be, “Kur ibed kede lworo, do yami, doko kur ilingi,
44018010	pien ango atie kedi. Likame tie ngatamoro kame bino suri di eko mini awanon, pien ango atie kede jo na tot i bomba noni.”
44018011	Paulo oko bedo kuno pi mwaka acel kede dwete kanyape, di epwonyo gi kop ka Rubanga.
44018012	Do i kare kame Galio oudo tie kede ngapug adwong me Akaya, Iyudayan oko ribere karacel suro Paulo, kiko make di kiko tere pide i nyim ekiko
44018013	di kiwaco be, “Icuo ni tie loko tam me jo pi woro Rubanga, iepone kame iswil likame yei.”
44018014	Do kakame Paulo oudo mito cako kede yamo, Galio oko waco ne Iyudayan be, “Okwecunu Iyudayan, ka koto di oudo man kop kame mako tim moro arac arabo turo iswil, koto nan ango ayei kanyakino winyo pido wu di atie kede kacungo.
44018015	Do bala kite kame pido wu mako kede piem i kom kope mogo kede nying, kede iswilia wu, wun tiekenu kenu. Ango adagi ngolo kop iye.”
44018016	En eko riamo gi tenge ki nyim ekiko.
44018017	Gin dedede kiko mako icuo kame nyinge Sosetene, kame oudo telo sinagoga, di kiko bunge i nyim ekiko kanono. Do Galio likame oko keto tam mere iye.
44018018	Ingei mano, Paulo oko ber bedo kede jo koyei Kirisito pi ceng atotot, di eko yai eweko gi, kiko kwang kioto Siria, gin karacel kede Akwila kede Purisila. I kare kame kituno kede Kenkerea, Paulo oko lielo wie, piento en bin ekwongo.
44018019	Di bin kituno Epeso, en eko weko Akwila kede Purisila kuno, eko ot i sinagoga, di eko donyo piem kede Iyudayan.
44018020	Gin kiko kwane be ber ebebedo kede gi, do en eko dagi.
44018021	Do esawa kame oudo etie yai kede, en eko waco ne gi be, “Ango abino dwogo butu ka Rubanga oyei.” Di do en eko kwang eyai ki Epeso.
44018022	Kakame etuno kede Sisiria, en eko ot moto ekodet me jokirisito, di do eko ot elor Antiokia.
44018023	Ingei tieko kare moro acecek kuno, en eko yai di eko donyo ririmo adulion me Galatia kede Purigia, di emio jo kame lubo Kirisito tekcuny.
44018024	Kikano Ngayudaya kame nyinge Apolo, kame oudo bin obedo anywali me Alekesanderia, oko bino Epeso. En oudo ebedo icuo kame ngeo yamo kiber doko di engeo kope me iwandik kacil twatwal.
44018025	En oudo kopwonye kiber i kom kop kame mako Yongayo ka Rwot. Doko pi kite kame en oudo eketo kede cunye kitek, omio en eko yamo kop i kom Yesu doko di epwonyo i yore i yore, bed bala oudo en engeo batisimu ka Yokana kenekene.
44018026	En bin eko cako yamo i sinagoga abongo lworo. Do kakame Akwila kede Purisila owinyo kede kop mere, gin kiko tere di kiko tatamo ne kop kame mako Yongayo ka Rubanga odocon.
44018027	Kakame en eko bedo kede mit me ot Akaya, jo koyei Kirisito oko mine tekcuny, di kiko wandiko baluwa kuno ne jo kame lubo Kirisito pi game. Kakame Apolo otuno kede kuno, en eko konyo adikinicel jo kame bin oyei Kirisito pi kisa ka Rubanga.
44018028	Piento en oudo epiemo kede Iyudayan kitek di eko bwono gi i nyim jo, di enyuto ne gi i iwandik kacil be Yesu en Kirisito.
44019001	Kakame Apolo oudo tie kede Korinti, Paulo oko wok ki tetu malo me piny nono, di eko tuno Epeso. En bin eko udo jo mogo kame lubo Kirisito tie kuno
44019002	di eko penyo gi be, “Bin ikounu pong kede Tipo Kacil i kare kame iyeunu kede Kirisito?” Gin kiko dwoko ne be, “Li, doko cako wan lem likame pwodi owinyo be Tipo Kacil tie da.”
44019003	Paulo di oko penyo gi be, “Bin kobatiso wu batisimu mene?” Gin kiko dwoko be, “Batisimu kame Yokana opwonyo kop mere.”
44019004	En eko waco ne gi be, “Batisimu kame Yokana opwonyo kop mere bin tie pi jo kame oswilaro ki dub gi; en oudo ewaco ne jo be kiyei ngat kame oudo oyaro bino ki cen ngee, ngat nono en Yesu.”
44019005	Kakame kiwinyo kede kop noni, oko do batiso gi i nying Rwot Yesu.
44019006	Kakame Paulo oketo kede cinge i wi gi, Tipo Kacil oko bino i kom gi, di kiko donyo yamo leb anyen kede kiko donyo murao.
44019007	Gin dedede oudo kiromo jo tomon kiwie are.
44019008	Pi dwete adek, Paulo oko bedo ot i sinagoga di eyamo abongo lworo, en oudo epiemo kede gi di ekwao cuny gi i kom kop kame mako Ajakanut ka Rubanga.
44019009	Do mogo ki kom gi oudo wi gi tek, doko di kiko dagi yei kop ka Paulo, di kiko donyo yamo kope areco i kom Yongayo ka Rwot i dier jo. Paulo oko yai kibut gi, di eko tero jo kame bin lubo Yesu eoto kede gi, di eko donyo piem kede jo ceng dedede i ot me pwony ka Taruno.
44019010	Man oko meede timere pi mwakini are, oko mino jo dedede kame bedo Esia, Iyudayan karacel kede Jogurik, oko winyo kop ka Rwot.
44019011	Rubanga oko tic kede cing Paulo me timo giaura adongodongo,
44019012	omio oudo kotero kiton itambalan kede igoen mege ne jotuwo, di tuwo gi ko cango, doko tipo areco kame tie i kom gi da ko yai.
44019013	Iyudayan mogo kame bin rimo arima di kiriamo jwogi oko gida donyo lwongo nying Rwot Yesu pi riamo tipo areco kikom jo di kiwaco be, “Aciki i nying Yesu kame Paulo pwonyo kop i kome.”
44019014	Awobe kanyaare, idwe ka Sikeba kame oudo obedo Ngatel Josaseredoti me Iyudayan oudo tie gida timo kamanoni.
44019015	Do tipo arac oko dwoko ne gi be, “Ango angeo Yesu, doko angeo Paulo da, do wun alu?”
44019016	Di icuo kame bin tie kede tipo arac nono oko lepun di eko somo i kom gi kede gero atek, di teko mere oko bwono mergi, omio kiko wokun ki ot di kiko ringo nono abongo igoen kede aporeso i kom gi.
44019017	Jo dedede kame bin bedo Epeso oko winyo kop noni, Iyudayan karacel kede Jogurik; lworo oko mako gin dedede, di jo oko tingo nying Rwot Yesu malo.
44019018	Jo atot da kikom jo kame oudo oyei Kirisito oko bino di kituco tim gi kakaler.
44019019	Di jo mogo kame oudo timo tangu me jwok, oko coko itabun gi dedede karacel, di kiko wango gi i nyim jo dedede; di do kiko maro wel sente me itabun kame kiwango oko romo ogap me siliba e tutumia otkany.
44019020	Mano oko mino kop ka Rubanga oko meede kede nyai, doko di etek adikinicel.
44019021	Ingei gigi timere, Paulo oko moko tam mere pi ot beo ki Makedonia kede Akaya, di eko kato Yerusalem. En oudo ewaco be, “Ingei bedo kuno, miero anen be atuno Roma da.”
44019022	Di do ingei en oro cuo mogo are kame oudo konye, Temeseo kede Erasito, pi ot Makedonia, en ber eko dong bedo Esia pi kare moro acecek.
44019023	Tetu kare nono, arubaruba adwong oko bedo tie i kom kop kame mako Yongayo ka Rwot.
44019024	Pien oudo icuo moro kame obedo ngatet mwola, kame nyinge Demeterio, oudo bin timo iroro me siliba ne rubanga adako kame nyinge Atemi. Doko tic mere nono oudo kelo sente atot ne jotet.
44019025	En eko coko jo nogi dedede karacel kede jo icegun kame oudo timo gida tic acel nono, di eko waco ne gi be, “Jo na, wun ingeunu kiber be tic wa ni en kame wan oudunu kiye lim.
44019026	Aso nan uda iwinyunu, doko inenunu be Paulo noni otieko supo cuny jo di eko loko jo atot tenge di ewaco be rubangan kame kotimo kede cing likame obedo rubangan. En etimo man likame i Epeso kenekene, do ebuco tieko Esia lung.
44019027	Aso, gikame rac en ine be, likame cat wa noni kenekene en kame nyinge bino dubere, do kiton tempulo me rubanga adwong adako kame nyinge Atemi da kony mere bino bedo li, doko da cengemogo kobino kwanye tenge ki deyo mere da, en kame koworo i Esia kede i piny lung.”
44019028	Kakame kiwinyo kede kamano, cuny gi oko wang, di kiko cako woo di kiwaco be, “Atemi me Joepeso en kame dwong!”
44019029	Man oko mino atotolun oko bedo i bomba lung, di kiko mako Gayo kede Arisitaku kame oudo obedo jo me Makedonia, kame bin upere kede Paulo, di kiko ware kede gi kionyaro karacel i ot me cokere me bomba.
44019030	Paulo oudo mito donyo kakame ekodet tie iye, do jo kame bin lubo Kirisito oko dagi ne.
44019031	Jodongo jowote mogo me adul me Esia da bin oko cwano ne kop, di kingangao en be kur ejal kome pi ot kacokere me bomba.
44019032	Jo oko donyo woo; mogo woo pi gini, apat mege pi gica, pien oudo cokere do ototolun, doko jo atot kikom gi oudo kwia gikame omio gi kicokere karacel.
44019033	Jo mogo i ekodet oko tamo be Alekesanda ngat kame bin Iyudayan opeo okelo i nyim gi en kame oudo won kop. Di Alekesanda oko tingo cinge malo di edidio gi be ber kilingi, pien oudo emito ber eda mino pido mere i nyim ekodet.
44019034	Do kakame ekodet oniang kede be Alekesanda oudo obedo Ngayudaya, gin dedede kiko donyo lelemo kede dwan amalo pi isawan aromo bala are be, “Atemi me Joepeso en kame dwong!”
44019035	Kakame kalani kame pugo bomba otieko mino kede jo oling, en eko waco ne gi be, “Joepeso jowota, ngai kikom wu kalikame ngeo be bomba me jo me Epeso en kame kogwoko iye tempulo ka Atemi, rubanga adwong, doko da di kogwoko iye kidi kame koworo, kame bin opoto ki malo?
44019036	Bala kite kame inenunu kede be gigi likame ngatamoro karuno dagi, uda poore do ilingunu, di ikounu weko timo jame kede mielkom.
44019037	Nen nan wun ikelunu jogi kan, jo kalikame oyako gimoro ki tempulo wa, doko likame kicao rubanga wa da.
44019038	Aso, ka Demeterio kede jotet mege en kame tie kede ingungur i kom ngatamoro, kapido tie, doko jopug da tie; wek gin kipidere.
44019039	Do ka kop ace en kame wun itienu mono, mano wan obinunu tieko i cokere wa me nakanaka.
44019040	Wan nan otienu i peko, pien koromo pido wa pi kelo logologo i ceng me tin, do di likame otienu kede tien kop moro kame oromo cungo iye pi kelo logologo noni.”
44019041	Ingei yamo kope nogi, en eko do peruno jo
44020001	Ingei logologo jik, Paulo oko lwongo jo kame bin lubo Yesu di eko dino cuny gi kede kope mogo, eko moto gi di do en eko yai eoto Makedonia.
44020002	Kakame etieko bebeo kede i adulion me kuno, di emio gi tekcuny, en eko do kato Guris,
44020003	eko bedo kuno pi dwete adek. Do kakame Iyudayan otimo kede iik me mito neke i kare kame oudo eyapuno yai kede pi ot Siria, en eko moko tam mere pi dok di ebeo ki Makedonia.
44020004	En bin eko upere kede Sopata me Beroa wot ka Puro, karacel kede Arisitaku kede Sekundo, kame oudo obedo jo me Tesalonika, kede Gayo me Derube, kede Temeseo, karacel kede Tukiko kede Toropimu, gin jo me Esia.
44020005	Jo nogi oko telo ne wa yongayo di kiko donyo daro wa ki Turoa.
44020006	Ingei ceng me ebaga me Mugati kame Arup li kiye, wan oko yai ki Pilipi, oko kwang pi ceng kany di do oko tuno but gi i Turoa, kakame wan oko bedo iye pi ceng kanyaare.
44020007	Ceng Sabiti di wan oudo ocokere karacel pi turo mugati me anywaka, Paulo oko yamo kede gi di oudo etie kede tam me yai oru mere; en eko meede kede yamo mere nono tuno i dier iwor.
44020008	Italan atot oudo tie liel i agola me malo kakame wan oudo ocokere iye.
44020009	Atin awobi moro kame nyinge Eutiko oudo tie bedo i dirisa kunono. Di Paulo oudo pwodi tie meede kede yamo mere, nino oko cako kwalo awobi nono, tuno kede di do en eko nino atwal, di eko bulucar epoto piny yai ki malo ki ot me adek me goropa; jo oko ot pi kwanye di kiko ude etieko to.
44020010	Do Paulo oko wok piny eko gungo bute, di eko gwake di ewaco be, “Kur ibedunu kede par, pien pwodi ekuo.” "
44020011	Paulo oko dok malo i goropa, eko turo mugati eko camo, di eko donyo yamo kede gi tuno piny ru, di do eko yai ot.
44020012	Gin di do kiko tero awobi nono di ekuo, di cuny gi okwei adikinicel.
44020013	Do wan oko cako ot anyim i emeri, di oko kwang ooto Asos, di oudo otie kede gen me kwanyo Paulo ki kuno, piento en oudo eiko kamanono pi en beno i ooko ki itela.
44020014	Kakame eriamo kede wa i Asos kuno, wan oko mine edonyo i emeri, di oko ot tuno Mitilene. " "
44020015	Kikano, oko kwang oyai ki kuno di oko tuno kakame pimere kede Kios ceng alubo mere. Oru mere oko tuno Samos; ceng alubo mere di do oko tuno Miletu.
44020016	Pien Paulo oudo omoko tam mere pi kwang naco Epeso, tetekeny kur eter kare alac Esia. Pien oudo etie susunyo ot Yerusalem, ka twerere wek koto ceng me Pentekoti ude kuno.
44020017	I kare kame Paulo oudo pwodi tie kede Miletu, en eko cwano kop Epeso, di elwongo joadongo me ekodet me jokirisito pi bino bute.
44020018	Kakame kituno kede bute, en eko waco ne gi be, " “Uda ikomu ingeunu epone kame ango abedo kede wu kare go dedede, cako i ceng kame ango atuno kede Esia.
44020019	Ango oudo atio ne Rwot kede mwolo adwong kede di akok akoka, doko di abeo i atama kame oudo opoto na pi kite kame Iyudayan oiko kede tam me neka.
44020020	Doko da wun ingeunu ekite kalikame ango alworo tuco ne wu kede gi dedede kame romo konyo wu, di apwonyo wu obe i dier jo kede ot i ot.
44020021	Ango oudo apwonyo Iyudayan karacel kede Jogurik be miero gin kiswilaro i nyim Rubanga, doko di kiko yei Rwot wa Yesu Kirisito.
44020022	Doko nenunu, ango nan Tipo Kacil tie dina ot Yerusalem, do di likame angeo gikame bino timere na ki kuno.
44020023	Kenekene gikame Tipo Kacil otieko kwenyaro ango iye i bomba acelacel en ine be, kobino rwaka i otkol kede mina neno can adwong adikinicel.
44020024	Do ango likame atero kuo na bala gikame tie kede kony, arabo gikame pire dwong kibuta, kwanyo kenekene ka koto ango angetakino tic kame Rwot Yesu bin omia, me tuco ejiri me kisa ka Rubanga.
44020025	”Doko nan nenunu, ango atieko ngeno be wun dedede jo kame ango abedo tuco ne wu kop me Ajakanut ka Rubanga, likame ibinunu neno wanga bobo.
44020026	Pi mano, ango tin awaco ne wu be, remo wu likame bino dwogo i wia,
44020027	pien ango likame bin alworo tuco ne wu gi dedede kame Rubanga oudo oiko pi timo.
44020028	Gwokerenu kenu kede igwokunu romini ka Rubanga, kame Tipo Kacil oketo wu pi bedo jogwok gi, pi gwoko jo koyei Rubanga, jo kame en eloko odoko mege kede remo ka Wode kikome.
44020029	Ango angeo be ingei ango yai, ipeon ager oyaro bino i diere wu, gin likame kibino weko aweka romini ka Rubanga.
44020030	Doko jo mogo bino wokun kibutu, kame bino yamo kop me angalo pi loko tam me jokirisito but gin.
44020031	Pi mano, bedunu di igwokerenu, di iyutununu be, ango atieko mwakini adek di acoro wu iceng kede iwor, di pige wanga cwer.
44020032	”Doko nan ango aweko wu i cing Rubanga, kede i kop me kisa mere, kop kame twero gero wu di eko mino iudunu kabedo i dier jo dedede kame Rubanga otieko lonyo.
44020033	Ango bin likame angobelo siliba, saabu arabo igoen ka ngatamoro.
44020034	Uda kikomu ingeunu be cinga gi en kame omia audo jame kame oudo amito, karacel kede jo kame oudo bedo keda.
44020035	Ango atieko nyuto ne wu i gi dedede be, miero itimunu tic kamanoni, me wek ikonyunu jo agoro, di iyutununu kop kame bin Rwot Yesu owaco be, ‘Mino tie kede winyo kalamo gamo.’ “
44020036	Ingei en waco kamano, Paulo oko riondiko piny, di eko lego kede gin dedede.
44020037	Gin dedede kiko kok, di kiko donyo agwakugwakun kede Paulo di kinote.
44020038	Gin oudo kitie kede cwercuny, twatwal mere pi kop kame Paulo oudo owaco be gin likame kibino medo neno wange bobo. Di do kiko nyamaro en i emeri.
44021001	Ingei wan pokere kede gi di oko kwang, oko rieno yongayo tuno Kosi. Oru mere di oko tuno Rode, oko yai kikano oko tuno Patara.
44021002	Kikano oko udo emeri kame oudo tie ngolo loka Poenisia, oko donyo iye di oko ot.
44021003	Kakame oudo oneno do kede Sipuro, oko bapar oweke i bad tetu ngodal, di oko kwang tuno Siria, oko cungo i edoket me Taya, pien oudo koyaro tako jame kame tie i emeri kuno.
44021004	Wan oko mono jo koyei Kirisito, oko bedo kede gi pi ceng kanyaare. Tipo Kacil oko telo gi di kiko waco ne Paulo be kur eoti Yerusalem.
44021005	Bin di do kare wan me bedo kuno otiek, wan do oko yai pi meede kede ot wa. Di gin dedede kede mon karacel kede idwe gi kiko nyamaro wa tuno ooko me bomba. Wan dedede oko riondiko piny i dog nam oko lego, di do oko motere me pokere.
44021006	Wan oko donyo i emeri di do gida kiko dok paco.
44021007	Kakame oyai kede ki Taya, oko tuno Patolema, di oko motere kede jo koyei Kirisito di do ber oko bedo kede gi pi ceng acel.
44021008	Oru mere oko pokere kede gi, di oko ot tuno Sisiria, oko donyo i ot ka Pilipo, ngatuc ejiri, kame oudo bin obedo ngat acel kikom jo kanyaare ka, di do wan oko bedo kede en.
44021009	Pilipo oudo tie kede idwe anyira mege ongwon kalikame pwodi onyomere, kame bin tie kede giamia me imurai.
44021010	Di oudo wan pwodi otie meede bedo kuno pi ceng mogo, enabi moro kame nyinge Agaba bin oko bino ki Yudea.
44021011	En eko bino but wa, di eko kwanyo ausi kame bin Paulo tweo kede egoe i piere, eko tweno kede cing Paulo kede tiene, di eko waco be, “Tipo Kacil owaco be, ‘Epone noni en kame Iyudayan me Yerusalem bino tweno kede won ausi noni, di kiko mine i cing jo kalikame Iyudayan.’ “
44021012	Kakame wan owinyo kede kamano, wan karacel kede jo kame oudo tie kuno di oko ngangao Paulo be kur eot Yerusalem.
44021013	Paulo oko dwoko be, “Nyo kame wun itienu timo, mam itienu koko kede dubo cunya? Ango kom atieko iikere me bedo i otkol, akadi kiton to i Yerusalem pi nying Rwot Yesu.”
44021014	Kakame do edagi yei kede kop wan, wada di do oko ling, di oko waco be, “Wek do gikame Rubanga mito timere.” "
44021015	Ingei ceng nogo, wan oko iikere di oko ot Yerusalem.
44021016	Jo mogo me Sisiria kame oyei Kirisito oko upere kede wa, di kiko tero wa paka i ot ka Minasoni me Sipuro, ngat kame bin ogeo lubo Yesu sek. En nono kame wan oudo miero obed ture.
44021017	I kare kame otuno kede Yerusalem, jo koyei Kirisito oko gamo wa kede kilel. "
44021018	Oru mere Paulo oko upere kede wa oko ot but Yakobo; joadongo dedede oudo tie kuno.
44021019	Ingei moto gi, Paulo oko cako tatamo ne gi kop dedede i yore i yore, i kom gikame Rubanga bin otimo i dier jo kalikame Iyudayan i tic kame en etimo.
44021020	Kakame kiwinyo kede kop nono, kiko mino deyo but Rubanga. Gin di kiko waco ne Paulo be, “Omin wa i Kirisito, neningo ber Iyudayan jo tutumian kede tutumian kame otieko yei Kirisito, doko gin dedede kiketo cuny gi lubo Iswilia wa.
44021021	Kotieko waco ne gi kop i komi, be in itie pwonyo Iyudayan dedede kame bedo i dier jo kalikame Iyudayan pi weko lubo Iswilia ka Musa, di iwaco ne gi pi weko kepo idwe gi kede pi weko lubo itok wa.
44021022	Nan do nyo kame poore atima? Pien ateteni gin kiyaro winyo be in itieko bino.
44021023	Pi mano, in do miero itim gikame wan oyaro waco ni. Wan otie kede cuo ongwon kame otieko ikwong pi weko lielo wi gi;
44021024	ter jo nogo i ot di iko lonyere karacel kede gi, di in iko mino cul pi lonyere gi, tetekeny kiliel wi gi. Mano bino mino jo dedede ngeo be kop dedede kame oudo kotatamo ne gi i komi likame tie kop me ateni, do in gire ilubo Iswilia wa.
44021025	Do i kom kop kame mako jo kalikame Iyudayan kame oyei Kirisito, wan otieko cwano ne gi baluwa kede tam kame wan omoko be miero kiwek camo gikame koyalo ne caljwogi, kede camo remo, kede camo gikame kodeo adea, doko poore kiwek timo tim me caro.”
44021026	Oru mere Paulo oko tero cuo nogo, di eko lonyere kede gi. Di do en eko ot i tempulo di eko mino ngec i kom awene kame lonyere bino cobere kede, di oko bino mino giayala pi ngat acelacel kikom gi.
44021027	Di do bin ceng kanyaare oyapuno tiek, Iyudayan mogo kame bin oyai ki Esia, kame bin oneno Paulo i tempulo, oko supo jo i kome di kiko make
44021028	di kilelemo be, “Okwecunu jo me Isirael, konyunu wa! Icuo ni en kame tie pwonyo jo i kabedo dedede pi dagi jo me Isirael, kede Iswilia wa, kede kiton tempulo kan da. Doko medo i wi mano, etieko kelo Jogurik i tempulo, di eko do munao kabedo kacil noni.”
44021029	Pien gin oudo kineno Toropimu Ngaepeso di upere kede Paulo i bomba, omio kiko paro be Paulo oudo okele i tempulo.
44021030	Di do bomba lung oko rubere, di jo oko bele ringo karacel, kiko mako Paulo, di kiko wane kitere ooko me tempulo, esawa nono di kiko cego ikekoroson me tempulo.
44021031	Kakame oudo kitie mito neke kede, kop oko tuno ne ngadwong me isirikalen me Roma be Yerusalem lung oudo otieko rubere.
44021032	Cucuto nono en eko kwanyo isirikalen kede jodongo gi, di kiko ringo kunono but gi. Kakame kineno kede ngadwong me isirikalen nono, kiko weko bungo Paulo.
44021033	Di ngadwong me isirikalen nono oko ot mako Paulo, di eko waco ne isirikalen mege pi twene kede irikoi are. En eko penyere be ngai inonono kede nyo kame oudo etimo.
44021034	Jo mogo kame tie i ekodet oko donyo yamo kope kalikame riamo. Kite kame oudo likame etwero ngeno kede kop me ateni pi woo me jo, omio en eko waco ne isirikalen mege be kiter Paulo i paco gi me isirikalen.
44021035	Kakame etuno kede kayito i ot, isirikalen oko tinge atinga pi gero me jo;
44021036	pien ekodet oudo tie lubo gi di kilelemo be, “Nekenu!”
44021037	Kakame oudo kiyapuno tuno kede i paco me isirikalen, Paulo oko penyo ngadwong me isirikalen be, “Itwero yei na waco ni kop moro?” En eko penyo Paulo be, “Benyo, ingeo leb Gurik?
44021038	Benyo, likame in en kame dano me Misiri kame nyoronyoro ni okelo arubaruba di iko telo cuo tutumia ongwon kame jonek iko tero i tim?”
44021039	Paulo oko dwoko ne be, “Ango abedo Ngayudaya me Taruso, anywali me bomba kame pire dwong i Kilikia. Ango akwai iyei na yamo kede jo.”
44021040	Kakame koyei ne kede yamo, Paulo oko cungo kayito i ot, di eko didio jo kede cinge be ber kilingi. Kakame kiling kede, en eko yamo kede gi i leb Eburania di ewaco be:
44022001	”Imiegu na kede joapapi na, winyunu ber pido kame nan akelo i nyimu.”
44022002	Kakame kiwinyo kede Paulo di tie yamo kede gi i leb Eburania, kiko do temuno ling kiber. Di Paulo oko waco be,
44022003	”Ango Ngayudaya, konywala i Taruso, bomba kame tie Kilikia, di Gamaliel en kame oko pwonya i bomba noni me Yerusalem. Apwonyere iepone me daro Iswilia ka joakwari wa kiber, di aketo cunya i kom Rubanga bala kite kame uda dedede itimunu kede i kare kanataman.
44022004	Ango atidilo jo kame bin lubo Yongayo noni, tuno kede neko gi da. Atweo cuo kede mon di arwako gi i otkol.
44022005	Ngatel Josaseredoti kede kansulo me joadongo me piny twero jurao ango. Bin ango agamo baluwa kibut gin, kame kowandiko but imiegu kame tie Damasiko, di ango ako ot kuno pi mako jo kame lubo Yongayo noni, di ako tweno gi ako kelo gi Yerusalem me wek mi gi alolalola.
44022006	”Kakame ango oudo atie ot kede di do anoko Damasiko, tetu esawa kanyape me iceng, asara moro atek kame owok ki malo oko ngole cara.
44022007	Ango ako poto piny di ako winyo dwan kame waco na be, ‘Saulo, Saulo, pinyo komio in itie tidilo ango?’
44022008	Ango ako dwoko ne be, ‘In ngai, Rwot?’ En eko waco na be, ‘Ango en Yesu me Nasaret kame in itie tidilo.’
44022009	Jo kame bin upere keda oneno asara nono, do likame kiko winyo dwan ngat kame oudo tie yamo keda.
44022010	Ango di ako penye be, ‘Rwot, nan do atim nyo?’ Di Rwot oko dwoko na be, ‘Yai iko ot Damasiko di oko bino waco ni gi dedede kame koiko pi in timo.’
44022011	Kite kame oudo likame akaruno neno kede piny pi rieny me asara nono, jo kame bin upere keda nogo oko mako cinga di kiko pena kikela tuno Damasiko.
44022012	”Icuo moro kame nyinge Anania, dano kame bin woro Rubanga, doko di elubo Iswilia wa oudo tie kuno. Iyudayan dedede kame bin bedo Damasiko oudo pwoye be eber.
44022013	En eko bino buta eko cungo i ngeta di eko waco na be, ‘Omina Saulo, cak bobo neno piny.’ Esawa nono di wanga yabere, di ako nene.
44022014	Anania oko waco na be, ‘Rubanga ka joakwari wa otieko yeri pi ngeno gikame en emito, pi neno Dano Kopoore kede pi winyo kop kame wok ki doge.
44022015	Pien in ibino bedo ijura mere but jo dedede i kom gikame ineno kede kame iwinyo.
44022016	Nan do itie daro nyo? Yai batiso in, di ilwongo nying Rwot me wek lwok dub ni.’
44022017	”I kare kame ango bin adwogo kede Yerusalem, ako neno gianyuta di oudo atie ilega i tempulo.
44022018	Aneno Rwot di waco na be, ‘Susunyo yai tenge ki Yerusalem, pien jogi likame oyaro yei kop kame in itie yamo i koma.’
44022019	Ango ako dwoko ne be, ‘Rwot, gin ikom gi kingeo be ango bin abungo jo koyei in i sinagoga acelacel, doko di arwako gi i otkol.
44022020	Doko i kare kame koonyo kede remo ka Sitepano, ngat kame oudo obedo mujura ni, ango da oudo atie cungo kanono di apwoyo tim gi nono, doko di adaro igoen me jo koneke.’
44022021	Di en eko waco na be, ‘Yai ioti, pien ango ayaro cwani kakabor but jo kalikame Iyudayan.’ “
44022022	Jo oudo obedo ciko yit gi winyo yamo ka Paulo tuno kede i kop me ajikini noni. Di do kiko donyo redo di kiwaco be, “Poore rweny kede epone me dano ni ki lobo kan! Pien likame poore ne kuo.”
44022023	Kakame oudo gin kicelakino kede di kikwito igoen gi malo, doko di kidunyo apua,
44022024	ngadwong me isirikalen oko ciko be ter Paulo i paco me isirikalen. En eko mino dwan be dae di kopepenyo en pi udo niang i kom gi komio jo oudo tie woo i kome kamano.
44022025	Do kakame gin oudo kitieko twene kede auno, Paulo oko penyo ngadwong me isirikalen kame oudo tie cungo kuno be, “Iswil yei ne wu dano ngat kobedo Ngaroma i anywali mere, doko da di pwodi likame kongolo ne kop?”
44022026	Kakame ngadwong me isirikalen owinyo kede kop noni, en eko ot but ngadwong kame lo isirikalen dedede di eko penye be, “Nyo kame in imito timo? Icuo ni obedo anywali me Roma.”
44022027	Ngadwong kame lo isirikalen dedede oko bino but Paulo di oko penye be, “Waca ber, in ibedo anywali me Roma?”
44022028	Paulo oko dwoko ne be, “Ebo.” Ngadwong kame lo isirikalen oko dwoko ne be, “Ango aculo sente alac pi bedo anywali me Roma.” Paulo oko waco ne be, “Do ango konywala iye anywala.” "
44022029	Cucuto jo kame bin tie mito pepenyo en oko sarakin oweke; kiton ngadwong kame lo isirikalen da oko doko lwor, pien oudo eniang be oudo etweo Paulo, dano kame obedo anywali me Roma.
44022030	Oru mere, ngadwong kame lo isirikalen dedede oudo mito ngeno nyo kikokome komio Iyudayan opido Paulo. En eko gonyo Paulo di eko ciko jodongo me josaseredoti kede kansulo lung pi ariamakin. Di do en eko tero Paulo di eko keto i nyim gi. "
44023001	Paulo oko ngino jo kame oudo tie i kansulo, di eko waco ne gi be, “Imiegu na, ango cunya ngeo kakaler be, ango abedo kede kuo aber i nyim Rubanga tuno tin.”
44023002	Di Anania Ngatel Josaseredoti oko waco ne jo kame oudo tie cungo i nget Paulo be bap doge.
44023003	Di Paulo oko waco ne be, “Ida Rubanga bino bapi, in apama kame kopuo kede erangi atar. Mam in itie bedo pi ngolo nango kop di ilubo Iswil? Do bobo di in ngat acel nono imio jo bapo doga, gikame Iswil dagi.”
44023004	Jo kame oudo tie cungo kuno oko waco be, “Mam in itie nywaro Ngatel Josaseredoti ka Rubanga?”
44023005	Di Paulo oko dwoko be, “Imiegu, ango oudo likame angeo be en ebedo Ngatel Josaseredoti; pien bin kowandiko be, ‘Likame ipoore yamo kop arac i kom ngat kame telo jo ni.’ “
44023006	Do kakame Paulo oniang kede be jo oudo tie i ikodeta are, ekodet me Isadukayon kede me Iparisayon, en eko yamo kede dwan amalo i kansulo be, “Imiegu na, ango abedo Ngaparisayo, anywali me Iparisayon; kotie pida pi bedo kede gen i iyarun me jo oto.”
44023007	Kakame eyamo kede kamano, piem oko yabere i dier Iparisayon kede Isadukayon, di do kansulo oko pokere ire.
44023008	Pien Isadukayon yamo be iyarun likame tie, doko akadi imalaikan arabo tipere da likame tie; do Iparisayon yei be gigo dedede tie.
44023009	Di do icelakin atek oko cakere; di jopwony me Iswil mogo me ekodet me Iparisayon oko cungo malo di kimoko be, “Wan likame oudo kop moro arac i kom icuo ni. Kara ber ka malaika amotoko tipo en koyamo kede, udo raco mere nyo?”
44023010	Kakame gero odonyo kede i piem nono, ngadwong kame lo isirikalen dedede oko bedo kede lworo di eparo be cengemogo oudo kitwero nyinyilo Paulo. Omio en eko ciko isirikalen mege be poore kiwok piny di kiko kwanyo Paulo kibut gi tetek, di kiko tere i paco me isirikalen.
44023011	Iwor kame lubo mere Rwot oko cungo i nget Paulo di oko waco ne be, “Bed kede nwangcuny, pien bala kite kame itieko mino kede ijura i koma i Yerusalem, miero itim kamanono da i Roma.”
44023012	Kakame piny oru kede, Iyudayan oko iiko tam di kikwongere be likame kiyaro camo arabo mato gimoro tuno di kineko Paulo.
44023013	Jo kame bin oiko tam noni, oudo kalamo ot ongwon.
44023014	Gin kiko ot but jodongo me josaseredoti kede joadongo me piny di kiko waco ne gi be, “Wan otieko kwongere kitek be likame oyaro bilo gimoro tuno di oneko Paulo.
44023015	Pi mano, wun karacel kede kansulo, cwaunu kop but ngadwong kame lo isirikalen dedede me wek kel Paulo piny butu, di ineno bala wun iyarunu ngingico tien kop mere kiber. Wan otieko iikere pi neke di pwodi likame enoko wu.”
44023016	Wot amime Paulo oko winyo kop gi me ot daro Paulo ki yongayo; en eko ot di eko donyo paco me isirikalen di eko waco ne Paulo kop nono.
44023017	Paulo oko lwongo ngadwong me isirikalen acel, di eko waco ne be, “Ter atin awobi ni but ngadwong kame lo isirikalen dedede, pien etie kede kop kame emito waco ne.”
44023018	Kikano en eko kwanyo atin awobi nono etero but ngadwong kame lo isirikalen dedede, di eko waco ne be, “Mabus kame nyinge Paulo nono olwonga, di eko kwana be akel atin awobi noni buti, pien etie kede kop kame emito waco ni.”
44023019	Ngadwong kame lo isirikalen nono oko mako cing awobi nono eko nyiko kede tenge, di eko penye i mung be, “Kop nyo inonono kame in imito waco na?”
44023020	Atin awobi nono oko waco ne be, “Iyudayan otieko yei kwani pi kelo Paulo i nyim kansulo diki di ineno bala gin kimito pepenyo kop i kome odocon.
44023021	Do in kur iyei kop gi; pien cuo kame kalamo ot ongwon kikom gi bino kine i yongayo. Gin kitieko kwongere be likame kiyaro camo akadi mato gimoro, tuno kede di kineko Paulo. Nan gin kitieko iikere kitie do kuro kop kame yai ki buti.”
44023022	Ngadwong kame lo isirikalen dedede nono oko ciko awobi nono be, “Kur iwac ne ngatamoro be in itieko kwenyaro ango i kom kop noni.” Di do en eko weke eoto.
44023023	Di do ngadwong kame lo isirikalen dedede oko lwongo jodongo are me isirikalen, di eko waco ne gi be, “Nat esawa adek me iwor, iikunu isirikalen tol are, kede ace kame ringo kede asigiran da ot kanyaare, karacel kede wegi tongini tol are, di ikounu mino gi kioti tuno Sisiria.
44023024	Iikunu ne Paulo da asigira me ot, di ikounu tere tuno but Pelik ngapug abongo peko moro.”
44023025	Di en eko wandiko baluwa kame mako kop noni be,
44023026	”But Adwong me awora Pelik ngapug, ango Kulaudio Lusia, amoti.
44023027	Iyudayan oudo omako icuo ni, doko oudo kiyapuno neke da. Ango kede isirikalen oko ngoole i kom gi, di oko mane ki cing gi, pien oudo atieko niang be en ebedo anywali me Roma.
44023028	Ango ako mino kokele i nyim kansulo gi, pien oudo amito ngeno tien kop kame gin kitie pide iye.
44023029	Ango ako udo be gin oudo kitie pide i tien kop moro kame mako iswil gin, do likame tie gimoro kame romo mino kongolo ne kop me to arabo twene.
44023030	Aso, kakame kowaco nango kede be oudo kotie iiko tam me neke, cucuto ango ako cwane buti, di aciko jo kame tie pide pi tatamo nin gikame kitie pide iye.”
44023031	Kikano isirikalen oko kwanyo Paulo iwor bala kite kame oudo kociko gi kede, di kiko tere tuno Antipaturi.
44023032	Oru mere gin kiko dok paco me isirikalen kiweko wegi asigiran pi meede ot kede Paulo.
44023033	Kakame kituno kede Sisiria di kiko mino ngapug baluwa nono, kiko nyuto Paulo da bute.
44023034	Ingei somo baluwa nono, en eko penyo Paulo nying adul me tur gi. Kakame eniang kede be Paulo obedo dano me Kilikia,
44023035	en eko waco ne be, “Ango abino winyo kop nin kame jo kame tie pidi otuno.” Di en eko ciko be isirikalen dar Paulo i ot ka Abaka Erode.
44024001	Di ceng okato kany, Anania kame oudo obedo Ngatel Josaseredoti oko bino kede joadongo mogo me piny, karacel kede won iswil kame nyinge Teretulo. Di kiko mino kop kame kipido kede Paulo i nyim ngapug.
44024002	Kakame kolwongo kede Paulo i nyim ngapug, Teretulo oko cako pide kaman: “Adwong me awora Pelik, wan otie kede mulem adwong pi in, doko in en kame imio kokelo alokaloka abeco i piny wa kan.
44024003	Wan otieko gamo gi nogi kede pwoc adwong i yore dedede kede i kabedo dedede.
44024004	Do di likame ameede dubo kare ni, akwai itim mwol iwiny kwac wa pi esawa moro atitidi.
44024005	Wan otieko udo be icuo ni tie kede elol, doko tic mere en cako arubaruba i dier Iyudayan i piny lung. En ebedo ngatel me ekodet moro me jo me Nasaret.
44024006	En etamo munao tempulo da, do wan oko make,
44024007	(do Lusia, kame obedo ngadwong kame lo isirikalen dedede oko bino kede gero adwong, di eko mane ki cing wan, di ewaco ne jo kame oudo pide pi bino buti.)
44024008	Ida i komi ka ipepenyo en, ibino niang kibute gi dedede kame wan otie pide iye.”
44024009	Iyudayan oko donyo i pido nono di kimoko be kope nogo tie kamanono.
44024010	Kakame ngapug oporo kop kede cinge ne Paulo be egei yamo, Paulo oko waco kaman: “Kite kame ango angeo kede be in itieko bedo ngangolkop i piny wa kan pi mwakini atot, ango ayaro nan pido di atie kede yomcuny.
44024011	Bala kite kame ida ibino udo kede ateni mere, pwodi likame ceng tomon kiwie are okato cako i ceng kame ango aoto kede Yerusalem pi woro Rubanga,
44024012	di likame gin kiko uda di atie piem kede ngatamoro arabo supo ekodet moro i tempulo arabo i sinagoga, amotoko i bomba.
44024013	Doko da likame kitwero nyuto ni be, gikame gin kipida iye tie me ateni.
44024014	Do ango ayei i nyimi be, ango aworo Rubanga ka joakwari wa di alubo Yongayo kame gin kitero be obedo ajange moro, doko ango ayei gi dedede kame tie i Iswil arabo kame inabin owandiko.
44024015	Atie kede gen i kom Rubanga, kame gida nogi i kom gi kiyei be yaruno me jo opoore kede kalikame opoore bino bedo tie.
44024016	En komio ango nakanaka atamakino kede teko na dedede pi neno i cunya be, ali kede raco moro i nyim Rubanga kede i nyim jo da.
44024017	”Aso, ingei mwakini mogo ango nan ako bino pi kelo ne ateker na kony mogo kede kelo giamia na me woro Rubanga.
44024018	Kakame ango oudo atie timo kede gini, gin kiko uda i tempulo di atieko lonyere abongo ekodet moro arabo woo. Do Iyudayan mogo kame oyai ki Esia da oudo tie kuno;
44024019	oudo koto gida kipoore bino i nyimi kan di kiko pida ka kitie kede kop moro i koma.
44024020	Aso ka li, wek jogi i kom gi wac tim arac kame gin kiudo i koma i kare kame ango acungo kede i nyim kansulo,
44024021	kwanyo kenekene gikame ango bin awaco di acungo i diere gi be, ‘Tin kotie pida i nyimu kan pi kop kame mako yaruno me jo oto.’ “
44024022	Do pi kite kame Pelik oudo tie kede ngec odocon i kom Yongayo nono, omio en eko ber peruno gi di ewaco ne gi be, “Ango ayaro ngolo kop wu noni ka Lusia ngadwong kame lo isirikalen dedede obino.” "
44024023	Di en eko ciko ngadwong me isirikalen be gwok Paulo, do di koweko ne kare moro me alakanar, doko kur geng ngawote moro mine kony.
44024024	Ingei ceng mogo, Pelik oko bino kede dako mere Durusila, kame oudo obedo Ayudayat. En eko cwano kolwongo Paulo obino bute, di kiko donyo winyo kop kame epwonyo i kom yei Yesu Kirisito.
44024025	Kakame Paulo otatamo kede kop kame mako ngolo kop me ateni, dino mit me kom, kede ngolo kop me ajikini waru, lworo oko mako Pelik di eko waco ne Paulo be, " “Ber kong ot tenge, ka audo kare abino bobo lwongi.”
44024026	Bobo da Pelik oudo tie kede gen be Paulo romo mine sente moro, omio en eko donyo lwongo Paulo bute dikdik di kinywako yamo.
44024027	Do ingei mwakini are, Porukio Pesito oko lunyo wang Pelik; do pi mito yomo cuny Iyudayan, Pelik oko weko Paulo odong i otkol.
44025001	Kakame Pesito otuno kede i adul mere kame epugo, en eko tieko ceng adek di do eko yai ki Sisiria eoto Yerusalem.
44025002	Jodongo me josaseredoti karacel kede joadongo me Iyudayan oko tatamo ne raco ka Paulo, di kiko kwano cunye
44025003	pi timo ne gi bero, emi ter Paulo Yerusalem do di gin oudo kitieko iikere pi ot kine i yongayo pi neke.
44025004	Do Pesito oko dwoko ne gi be kotie gwoko Paulo i otkol i Sisiria, doko eda kikome etie mito ot kuno i kare iyapiyapi.
44025005	En eko waco be, “Pi mano, wek joadongo wu upere keda kuno, di gin kiko pide, ka tie gimoro arac i kome.”
44025006	Ingei bedo kede gi pi kare kalikame kalamo bala ceng kanyauni arabo tomon, Pesito oko yai eoto Sisiria. Oru mere en eko bedo i kom mere me ngolo kop, di eko ciko be kel Paulo.
44025007	Kakame Paulo otuno kede, Iyudayan kame bin owok ki Yerusalem oko cungo oluke, di kiko cako kelo pido mogo atot adongodongo i kome, pido kalikame kitwero nyuto ateni gi.
44025008	Paulo oko pido be, “Ango likame aturo Iswil me Iyudayan arabo timo raco moro i tempulo amoto ne Kaisari akadi acel.”
44025009	Do pien Pesito oudo mito timo bero ne Iyudayan, omio en eko penyo Paulo be, “In imito be teri ot pidi i kope nogi i nyima i Yerusalem?”
44025010	Do Paulo oko dwoko be, “Ango atie cungo i nyim kom me ngolo kop ka Kaisari, kakame kopoore pida iye; doko da in kikomi ingeo kiber be ango gira likame atimo ne Iyudayan gimoro arac.
44025011	Aso, ka ango abedo ngat arac di atimo gimoro arac kame poore mino koneka, ango likame ayaro mito be abwot ki to; do ka gikame kitie pida iye tiene li, likame tie ngatamoro kame tie kede twer me jala i cing gi. Ango ajuro pido na but Kaisari.”
44025012	Ingei winyere kede kansulo mere, Pesito oko dwoko ne Paulo be, “In ijuro pido ni be ter but Kaisari; ibino ot but Kaisari.”
44025013	Ingei ceng mogo, Abaka Aguripa kede Berenike oko bino Sisiria pi gamo Pesito.
44025014	Di kitieko ceng atot kuno, Pesito oko tero kop kame kopido iye Paulo i nyim abaka di ewaco be, “Tie icuo kame Pelik oweko i otkol.
44025015	I kare kame ango oudo atie kede Yerusalem, jodongo me josaseredoti karacel kede joadongo me Iyudayan oko mina ngec i kom kop mere, di kikwao be ngol ne kop.
44025016	Do ango ako dwoko ne gi be, likame obedo ekite me Joroma pi jalo ngatamoro i cing jo di pwodi likame eriamakin kede jo kame tie pide wang i wang, me wek eda eud kare me pido i kom kope kame kopide iye.
44025017	Pi mano, kakame gin kicokere kede kan, ango likame ako gal, do oru mere ango ako bedo i kom na me ngolo kop, di ako ciko be kel icuo nono.
44025018	Kakame jo kame oudo pide oyai kede malo, likame kiko kelo pido moro arac i kome bala kite kame ango oudo aparo be romo timere kede.
44025019	Do gin oudo kitie kede kope mogo kame kipiemo iye i kom edini gi, kede i kom icuo moro kame nyinge Yesu kame bin oto, do Paulo yamo be ekuo.
44025020	Wia oko cungo epone kame amoi kede tien kop noni, omio ango ako penye ka oudo emito ot Yerusalem me wek ot pide ki kuno pi kope nogo.
44025021	Do kakame Paulo okwao kede be ber gwoke i otkol di kodaro kede kite kame ngapug adwong bino ngolo kede kop nono, ango di do ako ciko be ber gwoke tuno kede ka ango acwae but Kaisari.”
44025022	Aguripa oko waco ne Pesito be, “Ango kikoma amito winyo yamo me icuo nono.” Pesito oko dwoko ne be, “Ibino winyo yamo mere diki.”
44025023	Oru mere Aguripa kede Berenike oko bino kede angosibib adwong, kiko donyo i ot me winyo kop, di kiupere kede jodongo me isirikalen karacel kede jo kame koworo i bomba. Pesito oko mino kokelo Paulo kanono,
44025024	di eko waco be, “Abaka Aguripa karacel kede jo dedede kame tie kede wa kan, inenunu icuo kame Iyudayan dedede obako dog gi buta pire i Yerusalem kede i kan da, di kilelemo be kuo mere poore jiki.
44025025	Do ango ako udo be likame etimo gimoro arac kame romo mino koneke. Aso kite kame en kikome eko juro kede pido mere but ngapug adwong, omio ango ako cwane.
44025026	Do ango likame atie kede kop moro kibecokina i kom icuo noni, kame aromo wandiko ne ngadwong na. Pi mano, ango akele i nyimu, do singo twatwal i nyim in Abaka Aguripa, me tetekeny ka wan otieko pepenyo en, ango aromo udo kop moro kame make kame abino wandiko.
44025027	Pien kibuta, eneeno gikame kony mere li pi cwano mabus i nyim ngapug adwong abongo nyuto gikame kopide iye.”
44026001	Aguripa oko waco ne Paulo be, “Nan koyei ni yamo piri keni.” Paulo oko rieno cinge di eko pido kaman:
44026002	”Ango aparo be man obedo winyo na me pido i nyimi, in Abaka Aguripa, i kom kope dedede kame Iyudayan opida iye.
44026003	Pien in iniang kiber itok kede piem mogo kame Iyudayan tie kede. Pi mano, ango akwai idire iwiny pido na.
44026004	”Iyudayan dedede ngeo epone me kuo nango, cako i tino na, ekite kame abedo kede i dier jo me ateker na kede i Yerusalem cako ki agege.
44026005	Ka cabo kiyei tuco, gin kibedo ngeno pi kare alac epone kame ango abedo kede bala Ngaparisayo, kame obedo ajange me edini wa kame lubo iswilia wa odocon.
44026006	Nan ango acungo kan di kopida pi gen i kom cikere kame bin Rubanga omio but joakwari wa,
44026007	kame atekerin wa tomon kiwie are tie kede gen me udo, di kiketo cuny gi woro Rubanga iwor kede iceng. Okwe abaka, gen noni en kame Iyudayan tie pida iye.
44026008	Pinyo kara komio wun likame iyeunu be Rubanga yaruno jo oto?
44026009	”Ango da i koma oudo ayei kiber be miero atim gi dedede pi yi pi gengo nying Yesu me Nasaret.
44026010	Doko da ako timo kamanono i Yerusalem. Jodongo me josaseredoti bin omia twer di ako rwako jo kame yei Kirisito i otkol; doko i kare kame koneko gi kede, ango da oudo agango tam nono.
44026011	Oudo abedo mino gi alolalola dikdik i sinagogan dedede di atamo dino gi tetek pi bedo kede acae i nying Yesu. Kite kame oudo ango ager kede gi, omio oudo awapo gi kiton i bomban me obukui pi ot tidilo gi.
44026012	”Kop nono en komio oudo jodongo me josaseredoti oora Damasiko kede akarinikin.
44026013	Adwong abaka, kakame oudo atie kede i egudo i dier iceng, ako neno asara kame oudo rieny kalamo ceng di wok ki malo, di etie cara luka karacel kede jo kame oudo upere keda.
44026014	Kakame wan dedede otieko popoto kede piny, ako winyo dwan moro di penya kede leb Eburania be, ‘Saulo, Saulo, pinyo komio in itie tidilo ango? Iudo lito kame igwere bala diang kame gweo ebela.’
44026015	Ango ako penyere be, ‘In ngai Rwot?’ Di Rwot oko waco be, ‘Ango en Yesu kame in itie tidilo.
44026016	Do yai icungi, pien ango anyutere buti pi yeri bedo ngatic na. Ibino mino ijura i kom gikame otimere, gikame in inena kiye, kede i ace kame abino nyutere kede buti.
44026017	Ango abino laki ki cing jo me Isirael kede ki cing jo kalikame Iyudayan, jo kame ango atie oori but gi
44026018	pi yabo wang gi, me wek kilokere tenge ki colo kiko dok i lero, kede ki twer ka Sitani kiko dok but Rubanga. Man bino mino kiudo isasir ki dub kede da kiko udo kabedo i dier jo kolonyere pien kiyei ango.’
44026019	”Pi mano, Abaka Aguripa, ango likame ako dagi lubo kop me gianyuta kowok ki malo.
44026020	Do ako cako tero kop ne jo me Damasiko, di do ako tero ne jo me Yerusalem, tuno kede i piny me Yudea dedede, kede da but jo kalikame Iyudayan. Oudo awaco ne gi be miero kiswilaro di kiko lokere but Rubanga, di kiko cako timo tice kame nyuto be kitieko swilaro.
44026021	Kop noni en komio Iyudayan omaka i tempulo di kiko mito neka.
44026022	Cako i kare nono tuno tin, ango Rubanga en kame konya, pi mano, ango acungo kan di amio ijura but joatino kede jo kame koworo. Likame tie kop moro apat kame ango awaco ne gi, do kwanyo gikame inabin kede Musa bin owaco be bino timere.
44026023	Gin oudo kiwaco be Kirisito miero bei i can, kede be, kite kame en ebedo kede dano me agege me yaruno kikom jo oto, ebino pwonyo kop me lero ne Iyudayan kede ne jo kalikame Iyudayan.”
44026024	Kakame Paulo opido kede kamano, Pesito oko waco kede dwan amalo be, “Paulo, in ipoi; isoma atek tie mini idoko amang.”
44026025	Do Paulo oko dwoko ne be, “Adwong kame koworo Pesito, ango likame apoi, do ango atie yamo kop me ateni.
44026026	Abaka ngeo gigi dedede, doko ango ayamo kede en abongo lworo moro; pien ango angeo kiber be en likame ebwot ngeno gi nogi, pien likame kopwono kede timo gi.
44026027	Abaka Aguripa, mam in iyei kop me inabin? Ango angeo be in iyei.”
44026028	Aguripa oko waco ne Paulo be, “In kom iparo be itwero lokango adoko ngakirisito i kare acecek ni!”
44026029	Paulo oko waco be, “Akadi pi kare acecek arabo abor, ango akwao Rubanga be, koto likame in kenekene, do koto jo dedede da kame tin tie winyo kop na odoko bala ango, do likame i epingo.”
44026030	Di do abaka oko yai malo karacel kede ngapug adwong, kede Berenike kede jo kame oudo tie bedo kede gi.
44026031	Kakame kitieko yai kede malo, kiko donyo yamo ken gi ken gi be, “Icuo ni likame tie timo gimoro kame poore mino koneke, arabo kotwee i otkol.”
44026032	Di Aguripa oko waco ne Pesito be, “Oudo icuo ni poore agonya ki otkol ka koto oudo likame ejuro pido mere but Kaisari.”
44027001	Kakame komoko kede be wan poore okwang ooti Itali, oko mino Paulo kede mabus ace i cing ngadwong me isirikalen me ekodet k'Agusito, kame oudo nyinge Julias.
44027002	Wan oko donyo i emeri moro me Aduramatio, kame oudo oyaro ot tuno i idoketa me Esia. Wan oko kwang oupere kede Arisitaku kame obedo dano me Makedonia, kame oudo wok ki Tesalonika.
44027003	Oru mere oko tuno Sidon. Julias oko timo Paulo ber, en eko weke eoto but jo wote pi gin gwoke.
44027004	Oko yai ki kuno, do pi kite kame oudo yamo buko kede wok ki nyim wa, wan oko kwang oririo ki nget cula me Sipuro pi dapo yamo.
44027005	Kakame okwango kede di oko ngolo nam ki nget Kilikia kede Pampulia, oko tuno Mura kame tie i piny me Lisia.
44027006	Ki kuno, ngadwong me isirikalen oko udo Emeri moro kame bin owok ki Alekesanderia di eoto Itali, en eko rwako wa iye.
44027007	Di oko kwang momot pi ceng atot, oko tuno Kinido peko peko. Kite kame yamo oudo likame yei ne wa meede kede ot, omio oko kwang oririo Kurete di odapo Salamone pi lworo yamo.
44027008	Oririo kane kede peko adwong di oko tuno kabedo kame kolwongo be Edoket Aber, kame oudo iyapiyapi kede bomba me Lasea.
44027009	Bala kite kame oudo otieko tero kede kare alac, doko oudo beo ki nam otieko doko rac, pien kare me kanyo kec otieko kato. Di do Paulo oko mino gi ikwenyar be,
44027010	”Jodongo na, ango atieko ngeno be ot wa ni oyaro kelo awanon kede kei adwong, likame i jame kede i emeri kenekene, do kiton i kuo wa da.”
44027011	Do ngadwong me isirikalen likame oko paro gikame Paulo owaco, do en eko keto tam mere i kom ngadwong me jokwang emeri kede won emeri erume.
44027012	Kite kame oudo likame eber pi bedo i edoket nono i kare me ngico me piny, jo atot oko mino tam be oyai ki kuno di oko dok i nam, me wek amotoko winyo mak wa otun Poenike, kame obedo edoket kame tie Kurete, tetu malo me tetu kide kede tetu piny me tetu kide, di oko bedo kuno i kare me ngico me piny.
44027013	Kakame yamo me tetu piny ocako buko kede momot, gin kiko paro be kiudo do gikame oudo kimito, kiko kwanyo nangari ki pii, di kiko kwang kiririo cula me Kurete.
44027014	Oyotoyot yamo atek kame wok ki tetu malo me kide oko buko di ewok kiye itela;
44027015	kakame yamo ocere ne kede emeri, wan do oko jalakino emeri omol kede wa.
44027016	Kakame oringo obeo kede i nget cula moro atitidi kame kolwongo be Kauda, kame oudo ogalao ne wa yamo, oko cane di oko mako yee kame bedo cen me emeri;
44027017	ingei wane malo i emeri, gin kiko tweno tol rimaro di beo ki piny i dud emeri. Oudo kitie kede lworo be cengemogo kiromo pororo i asinge me dog nam, omio kiko didio mac me emeri, di do yamo oko molo emeri.
44027018	Kite kame oudo yamo tie puno wa kede kitek, oru mere gin kiko cako uco yec kame oudo tie i emeri ii pii.
44027019	I ceng me adek mere, gin kiko donyo kwanyo jame mogo me tic me emeri di kiuco i pii.
44027020	Kakame ceng kede acer likame oneeno kede pi ceng atot, doko di yamo atek oudo tie buko i kom wa, gen wa me bwot di do oko kwanyere atwal.
44027021	Kite kame oudo kitieko kede ceng atot abongo cam, Paulo oko yai ecungo i nyim gi di eko waco ne gi be, “Jo na, koto bin wun iwinyunu kop na di likame ikounu yai cako kwang ki Kurete, koto awanon kede kei likame obedo tie.
44027022	Do ango nan akwao wu imiunu cunyu bed nwang, pien likame tie ngatamoro kikom wa kame kuo mere bino rwenyo, kenekene emeri en koyaro kei.
44027023	Pien iwor aoki, malaika ka Rubanga na kame ango aworo ocungo i ngeta,
44027024	di eko waco na be, ‘Paulo, kur ibed kede lworo; in miero icung i nyim Kaisari. Doko neni, Rubanga otimi ber, eyaro mino jo dedede kame tie kedi i emeri bwot.’
44027025	Pi mano, jo na, bedunu kede nwangcuny, pien ango atie kede yei i kom Rubanga be gi dedede bino bedo bala kite kame kowaco na kede kikokome.
44027026	Do yamo kong oyaro cwano wa omotar i cula moro.”
44027027	Iwor me ceng me tomon kiwie ongwon, di oudo otie mol ngolo nam adwong me Aduria, tetu esawa kanyape me iwor, jokwang emeri oko paro be oudo kinoko itela.
44027028	Kiko uco tol i pii pi pimo tuto mere, di kiko udo tuto me pii oudo tie puti tol acel kede ot are; kiko nyiko momot bobo kiko pimo, di kiko udo tuto me pii tie puti ot kanyangon.
44027029	Kite kame oudo kilwor kede be cengemogo emeri romo ot dipere i mori, omio kiko jalakino nangari ongwon ki dud emeri cen, di do kiko donyo lego be piny suny ru.
44027030	Jo kame oudo kwango emeri oudo mito lwi, omio kiko yololo yee i nam, di kiko cuko be oudo kitie uco nangari ki nyim emeri.
44027031	Paulo oko waco ne ngadwong me isirikalen karacel kede isirikalen be, “Kwanyo di cuo gi odong i emeri, likame ibinunu bwot.”
44027032	Di do isirikalen oko ngolo tol kame oudo kotweo kede yee, di kiko jalakino en eoto.
44027033	Di bin piny oyapuno ru, Paulo oko donyo ngangao gin dedede pi ber camo gimoro, di ewaco be, “Tin en ceng me tomon kiwie ongwon, kame wun itiekunu di tam wu tie atatai abongo camo gimoro.
44027034	Pi mano, ango nan akwao cunyu be ber icamunu gimoro; ebino mino wu teko, pien likame tie ngatamoro kikom wu kame bino kei akadi yer wie acel.”
44027035	Ingei yamo kamano, en eko kwanyo mugati, eko pwono Rubanga pire i nyim jo dedede, di eko tuturo eko cako camo.
44027036	Di do gin dedede cuny gi oko dwogo, di kiko cam.
44027037	(Wan dedede jo kame oudo tie i emeri oudo oromo jo tol are kede ot kanyaare kiwie kanyape.)
44027038	Kakame do kitieko kede cam kiko yeng, gin kiko donyo uco ipukoi me engano i pii pi mino emeri doko yoyot.
44027039	Kakame piny oru kede, jo kame bin kwango emeri likame oko twero ngeno itela kakatek kame oudo kituno iye, do kiko neno kakoguraun i dog nam, kame kiko tamo be ka koto twerere, koto kiwoto emeri iye.
44027040	Gin kiko ngolongolo tol me nangari di kiko weko gi kilwiny i nam. Esawa nono da oudo kitie jajaro tol kame oudo kotweo kede gikame wiro nyim emeri; di do kiko wano esuka malo me nyim emeri, esuka kame yamo buke kede, kiko do mol ot i dog nam.
44027041	Do emeri oko dipere i asinge kame ebuka ocoko i dog nam di eko moko iye; ume oko moko dangadang, di ebuka oko turo dud emeri cen.
44027042	Isirikalen oko iiko tam me neko mabus tetekeny kur moro kikom gi sanyi di eko bwot.
44027043	Do ngadwong me isirikalen oudo mito be Paulo bwoti, omio en eko gengo gi timo iik gi nono. En eko waco ne jo kame twero isany pi ber cako somo i pii di kiko isany ot itela kakatek.
44027044	Do jo icegun ko bino mako ibaon kede adulion kotuturun me emeri. Manono oko mino jo dedede obwot oko tuno itela kakatek.
44028001	Ingei wan bwot, oko niang be cula nono oudo kolwongo be Melita.
44028002	Jo me kuno oko timo ne wa bero moro kalikame wacere; gin kimoko mac di kiko lwongo wa iye, pien oudo kot ogeo cwei piny oko doko ngic.
44028003	Paulo oudo oraro rido mogo me yen di eko keto gi i mac, cucuto nono di emosoga oko wokun ki rido nogo pi lworo lieto me mac, di eko tukere i cing Paulo.
44028004	Kakame anywali me kuno oneno kede twol nono di ledo i cing Paulo, kiko donyo yamo ken gi ken gi be, “Ateteni icuo ni obedo nganek. Bed bala ebwot ki nam do ngolo kop me ateni otieko dagi ne kuo.”
44028005	Do Paulo oko lakaro twol nono i mac abongo awanon moro.
44028006	Gin kiko donyo daro neno di kigeno be kom Paulo oyaro amumurun, arabo oudo eyaro poto piny di eko to. Do kakame kikuro kede kwe, di likame kineno gimoro arac kotimere ne, kiko loko tam gi, di kiko waco be Paulo obedo rubanga.
44028007	I ngete i ngete kanono, oudo tie iye lobo me icuo moro kame nyinge Pubulio, kame oudo obedo ngapug me cula nono. En egamo wa di eko gwoko wa kiber pi ceng adek.
44028008	I kare kame wan oudo otie kede kuno, papa me Pubulio oudo tie i apien, pien musuja kede cado oudo omake. Paulo oko ot bute pi nene di eko lego ne, di eketo cinge i wie; en eko cango.
44028009	Kakame gini otimere kede, jo icegun kame oudo tuo i cula nono oko gida bino di Paulo oko cango gi.
44028010	Kiko mino wa giamia atot. Kakame wan oyai kede pi kwang, gin kiko keto gi dedede kame wan oudo omito i emeri.
44028011	Ingei dwete adek, oko yai ot kede emeri moro me Alekesanderia kame nyinge Imiegu Ibangin, kame oudo odong i cula nono i kare me ngico me piny.
44028012	Kakame otuno kede Sirakuse, oko bedo kuno pi ceng adek.
44028013	Di do oko yai ki kuno oko kwang ooto Regio. Ingei ceng acel, yamo me tetu piny oko donyo buko, di wan oko tuno Puteoli i ceng me are.
44028014	Ki kuno, oko udo jo koyei Kirisito, di gin kiko kwano wa be ber obed kede gi pi sabiti acel. Wan di do oko tuno Roma.
44028015	Kakame jo koyei Kirisito i Roma owinyo kede kop i kom wa, gin kiko bino tuno i atale me Apaya kede kabedo kame kolwongo be Ude Adek me gamo wele, pi riamo kede wa. Kakame Paulo oneno gi kede, en eko mino pwoc but Rubanga di do eko bedo kede nwangcuny. "
44028016	I kare kame wan do otuno kede Roma, jotel oko yei ne Paulo bedo kene di sirikale acel erume en kame do dare.
44028017	Ingei ceng adek, Paulo oko lwongo jotel me Iyudayan kame tie Roma karacel. Kakame kicokere kede, en eko waco ne gi be," “Imiegu na, bed bala likame ango atimo gimoro arac but jo wa, akadi i kom itok me joakwari wa, do komia abedo mabus i Yerusalem, di oko jala i cing Joroma.
44028018	Kakame kitieko ngingico kede kop na, kiko bedo kede mit me gonya, pien likame oudo kiudo kop moro arac i koma, kame romo mino kongolo na kop me to.
44028019	Do kakame Iyudayan ocere kede, manono oko dina juro pido na but Kaisari, bed bala ango oudo likame atie kede kop moro kame aromo pido ateker na iye.
44028020	Kop noni en komio ango akwao be, ber anen wu di ako yamo kede wu. Pien gen me jo Isirael en komio ango nan atie i epingo noni.”
44028021	Gin kiko waco ne be, “Wan likame oudo baluwa moro kame wok ki Yudea kame waco kop i komi, doko likame tie ngatamoro i kom imiegu wa kame obino kan kede rwonge moro arabo kame owaco kop moro arac i komi.
44028022	Do wan omito winyo tam nin, pien i kom kop kame mako ajange noni, wan ongeo be jo yamo kop arac i kome i kabedo dedede.”
44028023	Kakame kitieko moko kede ceng kede Paulo, cenge nono gin kiko bino di kitot kakame en oudo ebedo iye. Di Paulo oko yeko ne gi kop dedede i yore i yore, cako me odiko tuno piny yuto, di etatamo ne gi kop kame mako Ajakanut ka Rubanga, di etamakino loko tam gi i kom Yesu, di ejuro kop me Iswil ka Musa kede iwandik me inabin.
44028024	Jo mogo oko yei kede kop kame oudo ewaco, do mogo oko dagi.
44028025	Aso kite kame tam gi oudo opokere kede, kiko sarakin ingei Paulo waco be, “Tipo Kacil oudo oyamo ne joakwari wu kop me ateni i dog enabi Isaya be,
44028026	‘Oti but jogo di iko waco ne gi kaman: Ateteni jogi bino winyo kop do likame kiko niang, kede kibino ngino do likame kiko neno.
44028027	Pien wi gi odoko pek, kede kiculo yit gi da kur winy kop, doko kimio wang gi da; ka koto oudo likame kamanono, koto wang gi okaruno neno, doko yit gi da koto owinyo, kede koto wi gi da oniang, di kiko lokere buta di ango ako cango gi.’ “
44028028	”Poore ingeunu be, kop me alako noni kotieko cwano ne jo kalikame Iyudayan; gin kibino winyo di kiko yei.” "
44028029	(Kakame etieko yamo kede kope nogi, Iyudayan oko asarakin di kitie kede piem atek i diere gi.)
44028030	Paulo oko bedo kuno pi mwakini are di eculo garama mere en kikome, di egamo jo dedede kame bino bute.
44028031	En oudo epwonyo gi kop kame mako Ajakanut ka Rubanga di ewaco kop i kom Rwot Yesu Kirisito obe abongo gikame genge. "
45001001	Baluwa kowok kibut Paulo ngatic ka Yesu Kirisito, ngat kame kolwongo pi bedo ngaor, di oko poke pi tuco ejiri ka Rubanga.
45001002	Bin Rubanga ocikere i dog inabin mege i iwandik kacil pi mino ejiri noni,
45001003	en ejiri kame mako kop i kom Wode, kame obedo akwar Daudi i anywali me kom.
45001004	I kom kop kame mako en bedo dano kacil kowok kibut Rubanga, konyute kede twon twer be en Wot ka Rubanga pi yaruno mere ki to.
45001005	Ango atieko udo kisa kede or ka Rubanga di beo kibute, pi mino atekerin dedede bedo kede wor pi yei nyinge.
45001006	Man ribo kiton uda jo kame kolwongo wu pi doko jo ka Yesu Kirisito.
45001007	Butun jo dedede kame Rubanga maro, wun jo kame itienu Roma, jo kame kolwongo pi bedo jokacil, wek Rubanga Papa kede Rwot wa Yesu Kirisito mi wu kisa kede mulem.
45001008	Ango ageo ber pwono Rubanga na i Yesu Kirisito pi wun dedede, pien jo tie tatamo kop me yei wu i piny lung.
45001009	Rubanga, ngat kame ango atio ne kede cunya lung di atuco ejiri ka Wode, en kame obedo mujura na be, ango nakanaka ayutuno wu i ilega na.
45001010	Akwao abongo keng be, ka twerere, wek Rubanga nan do mia akaruno bino butu pi mit mere.
45001011	Pien cunya paro neno wu me wek ami wu iudunu giamia mogo me cuny, pi mino yei wu doko tek.
45001012	Dwong mere be, wan otwerunu udo teko me cuny ki yei wa wan kenwa kenwa, ki meru kede ki mera da.
45001013	Imiegu kede amiegu na, amito ingeunu be, tien atot cunya obedo mito bino butu tetekeny alok cuny jo i diere wu bala kame atimo kede i dier jo icegun kalikame Iyudayan (do tuno nan tie gikame genga).
45001014	Pien atie kede banya, but Jogurik kede but jo kame tie kede tim me asonya, but jo kame riek kede but jo kame ming.
45001015	Pi mano, cunya mito tuco ne uda ejiri, wun jo kame ibedunu Roma.
45001016	Ango lewic likame maka pi ejiri; en ebedo twer kame Rubanga lako kede jo dedede kame tie kede yei, me agege twer me alako but Iyudayan, kede da but Jogurik.
45001017	Pien ejiri nyuto kite kame Rubanga mio dano doko kede ngat kopoore, en egere kede yei eko jik da kede yei; bala kame kowandiko kede be, “Ngat kame opoore pi yei bino kuo.”
45001018	Pien lilo ka Rubanga onyutere di yai ki malo bino piny i kom jo dedede kalikame woro Rubanga, kede kame timo tim areco, kame i tim gi areco nogo, kigengo jo ngeno ateni i kom Rubanga.
45001019	Pi gikame karuno ngere i kom Rubanga tie ne gi kakaler, pien Rubanga otieko nyuto ne gi.
45001020	Cako Rubanga cweno piny, epone mere kalikame neeno, en twer mere kame bedo nakanaka, kede epone me kuo mere bala Rubanga, otieko ngere i jame kame en ecweo. Pi mano, gin likame kitie kede kacungo me pido;
45001021	pien akadi bed bala oudo kingeo Rubanga, do likame kiko wore bala Rubanga, akadi mine pwoc da. Do par gi oko doko gikame kony mere li, kede wi gi kalikame tamo oko umere odoko col.
45001022	Gin oudo kitero be gin jorieko, do kiko doko jomingo,
45001023	di kiko seso deyo ka Rubanga kalikame to kede cal me dano kame to, kede me winy, kede me leini, kede me gikame liao alia.
45001024	Pi mano, Rubanga oko jalo gi i mit kareco me cuny gi, i timo caro kede bedo abongo wor i kom gi ken gi i diere gi.
45001025	Etimo kaman pien gin kiseso ateni i kom Rubanga kede gi me abe, di kiko donyo woro kede tic ne giacwea akaka Ngacwec, en ngat kame jo poore pako ikar kede ikar! Amen.
45001026	Pi mano, Rubanga oko jalo gi i mit me lewic. Mon gi oloko ekite gi me anywali me mito cuo oko doko do ekite kalikame anywali ka dano me mito buto kede mon wad gi.
45001027	Iepone nono da, cuo oweko ekite gi me anywali me mito mon, di kiko bedo kede mit aliet i kom gin ken gi. Cuo timo gi me lewic kede cuo wad gi, di kiko udo adwokini me tim gi areco nogo i kom gi.
45001028	Do bala kite kalikame kineno kede be epoore pi keto Rubanga i tam gi, omio Rubanga oko jalo gi i tam otop kede i tim gi kalikame opoore.
45001029	Gin oudo kipong kede egere me tim areco dedede, raco, paro jame me jo, kede tam areco i kom jo. Oudo kipong kede nyeko, nek, lok, angalo, cuny acol, kede akwot,
45001030	di kidubo nying jowot gi, kidagi Rubanga, kinywaro jo, kitingere ken gi, kiwakere, ki iiko tam me timo tice areco, kede di likame kiworo jonywal gi.
45001031	Kimiming, kili kede yei, kili kede amara kede cuny me kisa.
45001032	Akadi bed bala kingeo iswil ka Rubanga kame waco be jo kame timo akodi gi nogi poore to, gin kimeede ameda timo gi nogi, doko da kipwoyo jo apat kame timo gi nogi.
45002001	Pi mano, kame in ingolo kop ne ngawoti, ili kede kacungo me pido akadi di in ngai; pien kame ingolo kop udo ingolo kop i komi keni, pien in ngangolkop ida itie timo gi acel nono.
45002002	Wan ongeo be kame Rubanga ongolo kop ne jo kame timo akodi gi nogi, udo engolo kop kakare.
45002003	Ngawota, ka ingolo kop ne jo kame timo akodi gi nogi, do di ida kikomi itimo gi, iparo be ibino bwot ki ngolo kop ka Rubanga?
45002004	Benyo, arabo in icao abar me bero ka Rubanga, kanyakino kede dire mere? Mam ingeo be bero ka Rubanga teri iye iswilar?
45002005	Do pi tekwic kede cuny kalikame swilaro kame in itie kede no, omio itie kano piri keni lilo ka Rubanga i ceng kame lilo kede ngolo kop mere kopoore bino neeno kede.
45002006	Pien Rubanga bino culo ngat acelacel di lubere kede tice kame ebedo timo.
45002007	Jo kame dio cuny gi timo gikaber di kimoo deyo kede wor kede kuo kalikame tiek, ebino mino gi kuo kame bedo nakanaka.
45002008	Do jo kame paro pirgi kenekene, di kidagi lubo gi me ateni, do di kilubo ekite areco, kibino udo lilo kede gero ka Rubanga.
45002009	Jo dedede kame timo gikarac bino neno can kede udo lito, me agege Iyudayan, di do Jogurik da.
45002010	Do jo dedede kame timo gikaber, Rubanga bino mino gi deyo, wor kede mulem, me agege Iyudayan, di do Jogurik da.
45002011	Pien Rubanga likame tie kede apokapoka.
45002012	Jo dedede kame odubo di kili kede Iswil ka Musa bino to da abongo Iswil, kede jo dedede kame odubo do di kitie kede Iswil kobino ngolo ne gi kop di kolubo Iswil da.
45002013	Pien likame jo kame winyo Iswil awinya en kame obedo jo kopoore i nyim Rubanga, do jo kame timo gikame Iswil mito en kopoore.
45002014	Kame jo kalikame Iyudayan, jo kalikame tie kede Iswil, otimo gikame Iswil mito pi ekite gi me anywali, gin kilokere kidoko Iswil but gin ken gi, akadi bed bala kili kede Iswil.
45002015	Ekite gi nyuto be kowandiko gikame Iswil mito i cuny gi. Ngec me cuny gi i kom gikaber kede gikame rac da jurao be man tie gi me ateni, pien tam gi lokolokun; esawa moro tam gi waco ne gi be kitimo gikame rac kede esawa moro be kitimo gikaber.
45002016	Aso manoni en gikame bino timere, i ceng kame Rubanga bino ngolo kede kop i kom mung me jo di etio kibut Yesu Kirisito, di lubere kede ejiri kame ango atuco.
45002017	Do ka in ilwongere be Ngayudaya, di igengere i kom Iswil kede di iwakere pi awotin nin kede Rubanga,
45002018	di ingeo gikame Rubanga mito, kede di igango tam i kom gikaber twatwal, pien kotieko pwonyi i kom kop me Iswil;
45002019	kede ka ingeo kiber be in itie bala ngat kame telo imuduka, kede itie bala lero ne jo kame tie i colo;
45002020	in irieo jomingo kede ipwonyo jo kame ngec gi pwodi nonok bala idwe, pien itie kede ngec lung kede ateni me Iswil,
45002021	aso in ngat kame ipwonyo jo apat, mam ber ipwonyere keni? Ipwonyo jo be kur kikwali, do benyo, mam in ikwali?
45002022	In ngat kame iwaco ne jo be kur kitimo adote, do benyo, mam in itimi? In ngat kame cunyi dagi caljwogi, do benyo, mam in iyak tempulo?
45002023	In ngat kame iwakere pi bedo tie kede iswil, do benyo, mam in ibed ngat kalikame woro Rubanga, ngat kame turo iswil mere?
45002024	Etie bala kame kowandiko be, “Jo kalikame Iyudayan cao nying Rubanga pi wun.”
45002025	Kepere kony mere tie ka ilubo Iswil, do ka ituro Iswil, akadi di kokepi da idoko bala ngat kalikame kokepo.
45002026	Aso ka icuo kalikame kokepo ogwoko cik me Iswil, iparo be Rubanga likame bino tere bala kokepe, bed bala likame kokepe?
45002027	Pi mano, jo kalikame kokepo del me kom gi, do di kigwoko Iswil bino ngolo kop i wi wu, pien akadi bed bala itienu kede Iswil kame kowandiko doko di kokepo wu, do iturunu Iswil nono.
45002028	Pien dano kame obedo Ngayudaya i ooko me kome udo likame en Ngayudaya kikokome; doko kepere me ateni likame tie gimoro kame nenere kame kotimo i kom dano ooko.
45002029	Ngat kobedo Ngayudaya kikokome en dano kobedo Ngayudaya i cunye, doko kepere me ateni tie kop kame mako cuny, en gi me Tipo, do weko gikame kowandiko. Ngat kame cal kamano udo pwoc mere kibut Rubanga do weko kibut dano.
45003001	Pi mano, bero nyo do kame Ngayudaya tie kede? Arabo kony me kepere en nyo?
45003002	Ateteni tie tot atota i yore dedede. Me agege, Rubanga ogeno Iyudayan kede kope mege.
45003003	Do ka mogo kikom gi obedo jo kalikame genere, iparo be pi gin bedo jo kalikame genere kwanyo genere ka Rubanga?
45003004	Likame kamano. Rubanga bino bedo kede ateni akadi bed bala jo dedede dok joangalo, bala kame kowandiko kede be, “Me wek kop kame in iwaco nyut ateni nin; kede iloi pido kame kotie pidi.”
45003005	Do ka tim wa kalikame tie kede ateni tie pi nyuto ateni ka Rubanga, owac do benyo? Mam do be Rubanga likame tie kede ateni be pien eketo lilo mere i kom wa? (Ango gira atie yamo bala dano adana.)
45003006	Likame kamano. Pien ka koto tie kamanono, koto Rubanga ngolo kop ne jo me piny benyo?
45003007	Do ka angalo nango mio ateni ka Rubanga meede di ko kelo ne en deyo, pinyo komio pwodi kongolo na kop bala ango ngadubo?
45003008	Doko pinyo kame mio likame otimunu gikame rac tetekeny oudunu gikaber? Pien jo mogo odubo nyinga be ango awaco kamanono. Ka kongolo kop olo gi, udo ongolo i ateni.
45003009	Nan do benyo? Mam do wan Iyudayan obeco kato jo kalikame Iyudayan? Li akadi acel; pien ango atieko nyuto be, jo dedede, Iyudayan karacel kede Jogurik tie i twer me dub,
45003010	bala kame kowandiko be, “Likame tie ngat kopoore, likame tie akadi acel moro da;
45003011	likame tie ngat kame niang, arabo kame mo Rubanga.
45003012	Jo dedede otieko parao tenge, gin dedede kony gi otieko doko li; likame tie ngat kame timo gikaber, likame tie akadi acel.
45003013	Dog gi cal bala ates kame twolo; kitio kede leb gi me yamo kope me angalo, kope kame wok ki dog gi cal bala kwir me twol.
45003014	Dog gi opong kede ilam kede kope me cuny akec.
45003015	Tien gi dwir pi ot onyo remo me jo;
45003016	kakame kibeo iye kidudubo, doko kikelo iye can.
45003017	Pwodi likame kingeo yongayo kame kelo mulem,
45003018	doko da likame kilworo Rubanga i kuo gi.”
45003019	Nan do wan ongeo be, gi dedede kame Iswil waco udo etie waco ne jo kame Iswil nono mako, tetekeny jo dedede bed abongo kacungo me pido, di Rubanga ko bino ngolo kop ne jo dedede.
45003020	Pien likame dano moro bino bedo ngat kopoore i nyim Rubanga be pien etimo gikame Iswil mito; Iswil tic mere en mino jo ngeno dub gi.
45003021	Do nan kotieko nyuto epone kame Rubanga mio kede jo doko jo kopoore abongo Iswil; Iswil ka Musa kede inabin da ojurao kop noni.
45003022	Rubanga mio jo bedo di kipoore pi yei Yesu Kirisito. Etimo man ne jo dedede kame yei Yesu Kirisito, abongo apokapoka.
45003023	Bala kame jo dedede otieko dubo kede di likame kiko twero udo deyo ka Rubanga,
45003024	nan gin do kidoko jo kopoore pi kisa mere kame obedo giamia, i alako kame tie i Yesu Kirisito.
45003025	Rubanga bin oyero Yesu Kirisito tetekeny pi to mere, edok giayala kame remo mere mio kosasiro jo ki dub gi kame kiyei en. Rubanga otimo kaman pi nyuto poore mere, pien i kare asek, pi dire mere, likame en eko timo gimoro i kom dub kame jo oudo timo;
45003026	doko Rubanga otimo kaman da pi nyuto i kare kanataman be, en kikome epoore, kede be, en emio ngat kame yei Yesu Kirisito doko ngat kopoore.
45003027	Nan do nyo kame wan owakerenu iye? Likame tie gimoro. Nan do owakerenu pi tien kop nyo? Pinyo, mam pi timo gikame Iswil mito? Li, do pi bedo kede yei.
45003028	Pien wan ongeo be dano bedo ngat kopoore pi yei, do weko pi timo gikame Iswil mito.
45003029	Arabo iparunu be Rubanga obedo Rubanga me Iyudayan kenekene? Mam ebedo Rubanga me jo kalikame Iyudayan da? Ebo, en Rubanga me jo kalikame Iyudayan da.
45003030	Bala kame Rubanga tie acel, ebino mino jo kame kokepo bedo jo kopoore pi yei, kede jo kalikame kokepo ebino mino gida kibedo jo kopoore pi yei acel nono.
45003031	Pi mano, mam udo owekunu do lubo Iswil ka Musa pi yei noni? Li gire, wan omio Iswil bedo kakare.
45004001	Nan do owac kop nyo i kom Aburaam, ngat kame obedo kwaru wa?
45004002	Pien ka koto Aburaam oudo odoko ngat kopoore pi tice mege, koto oudo etie kede gikame mie ewakere, do likame i nyim Rubanga.
45004003	Pien iwandik kacil waco be, “Aburaam oyei Rubanga di oko tere be epoore pi yei mere nono.”
45004004	Nan do dano kame timo tic, egelit mere likame otero bala giamia, do bala gikame poore cule.
45004005	Do ngat kalikame timo tic, do di eko keto gen mere i kom Rubanga, ngat kame mio jo kalikame wore doko jo kopoore, kobino tere bala ngat kopoore pi yei mere.
45004006	Kamanono da, Daudi owaco kop i kom winyo kame dano tie kede ka Rubanga otere bala ngat kopoore, akadi di likame pi tice mege, bala kame bin kowandiko be,
45004007	”Kitie kede winyo jo kame kosasiro ki dub gi, jo kame koumo dub gi.
45004008	Etie kede winyo ngat kame Rwot likame bino maro dub mere i wie.”
45004009	Benyo, bin Daudi owaco kop me winyo noni pi jo kame kokepo kenekene arabo kiton pi jo kalikame kokepo da? Iwandik kacil waco be, “Rubanga otero Aburaam bala ngat kopoore pi yei mere.”
45004010	Awene en kame bin Rubanga otero kede be Aburaam opoore? Benyo etimere di pwodi likame kokepe arabo di kotieko kepe? Likame etimere di kotieko kepe, do di pwodi likame kokepe.
45004011	En eyei kepere tetekeny kepere mere bed gianena kame moko be en ebedo ngat kopoore pi yei kame oudo etie kede di pwodi likame kokepe. Man otimere pi mino Aburaam bedo bala papa me jo dedede kame yei, do di likame kokepo gi, di Rubanga ko tero be kipoore.
45004012	Iepone acel nono, en etie da bala papa me jo kame kokepo, jo kalikame okepere akepa kenekene, do da gin kilubo anyut me yei kame kwaru wa Aburaam oudo tie kede di pwodi likame kokepe.
45004013	Cikere kame Rubanga bin omio Aburaam kede ikwae mege, be piny noni bino doko mergi, likame emio be pien Aburaam ogwoko Iswil, do emio piento en oudo ebedo ngat kopoore pi yei.
45004014	Ka jo kame gwoko Iswil en kame piny noni bino doko mergi, udo kony me yei do li, doko cikere ka Rubanga da udo kony mere li.
45004015	Pien Iswil kelo lilo ka Rubanga, do kakame Iswil li kiye, udo turo Iswil da li.
45004016	Pi mano, cikere kame Rubanga omio Aburaam oudo cungo i yei, tetekeny cikere mere bed gi me kisa, di eko bedo gikame komoko ne ikwae k'Aburaam dedede, likame ne jo kame gwoko Iswil kenekene, do da ne jo kame tie kede yei bala bin Aburaam. Pien Aburaam tie kwaru wan dedede,
45004017	bala kame kowandiko be, “Atieko mini idoko papa me atekerin atot.” Komoko cikere noni i nyim Rubanga kame en eyei, ngat kame mio jo oto udo kuo, kede kame mio gikame li bedo tie.
45004018	Aburaam bin obedo kede gen di eko yei, bed bala gikame oudo egeno oudo neeno bala likame twerere. En oudo eyei be ebino doko papa me atekerin atot, bala kame bin Rubanga owaco ne kede be, “Ikwae ni bino bedo tot rom kano.”
45004019	Yei mere likame odok cen pi tio me kome, bala kite kame oudo ecal acala do bala gikame otieko to; pien mwaka me dongo mere oudo romo bala tol acel. Doko yei mere likame oko dok cen da be pien Sara oudo obedo adonge.
45004020	Aburaam bin likame obedo abongo yei, omio likame en eko bedo kede gung i kom cikere ka Rubanga, do yei mere omedo doko tek ameda di emio Rubanga deyo.
45004021	En oudo engeo kiber be Rubanga oudo twero timo gikame ecikere iye.
45004022	Man en komio pi yei mere, “oko tere bala ngat kopoore.”
45004023	Do kop kame waco be, “oko tere bala ngat kopoore, “ likame bin kowandiko piren kene,
45004024	do pir wada. Kobino tero wada bala jo kopoore, wan jo kame oyei Rubanga ngat koyaruno Yesu Rwot wa ki to.
45004025	Bin koneke pi dub wa, di oko yaruno en pi mino wa doko jo kopoore.
45005001	Pi mano, bala kite kame otiekunu doko kede jo kopoore pi yei, otienu do kede anapakin kede Rubanga pi Rwot wa Yesu Kirisito.
45005002	En etieko mino wa oudo epone me tuno i kisa ka Rubanga kame nan wan otienu iye, di olelunu pi gen wa kame otienu kede me nywako deyo ka Rubanga.
45005003	Do akalamo mere, obedunu kede kilel pi neno can, di ongeunu be neno can kelo ikanyakin,
45005004	kede ikanyakin mio Rubanga pwoyo ikiteso wa, kede ikiteso kame Rubanga pwoyo kelo gen.
45005005	Gen likame ngalo wa, pien kotieko onyo amara ka Rubanga i cuny wa di beo kibut Tipo Kacil kame kotieko mino wa.
45005006	Di pwodi oudo otienu jo agoro, Kirisito oko to i kare kopoore pi jo kalikame woro Rubanga.
45005007	Pien etek ne dano to pi ngat kopoore, bed bala cengemogo dano romo yei to pi ngat aber.
45005008	Do Rubanga onyuto amara mere pirwa, pien di oudo wan pwodi jodubo, Kirisito oko to pirwa.
45005009	Pi mano, bala kame nan remo mere otieko mino wa odoko kede jo kopoore, akalamo mere, obinunu udo bwot ki lilo ka Rubanga pi en nono.
45005010	Pien ka i kare kame wan oudo pwodi otienu kede jokwor ka Rubanga, en eko dwoko wa i nywak kede en pi to ka wode, do akalamo mano, bala kame nan do otiekunu dok i nywak kede en, Kirisito bino do lako wa kede kuo mere.
45005011	Likame mano kenekene, do wan olelo da i Rubanga pi Rwot wa Yesu Kirisito, ngat kame odwoko wa i nywak kede Rubanga.
45005012	Pi mano, bala kame dub obino kede i piny pi dano acel, to da obino i piny pi dub. Kikano, to oko sarakin ne jo dedede, pien jo dedede odubo.
45005013	Ateteni dub oudo tie i piny di bin pwodi likame komio Iswil, do kakame Iswil li kiye, likame komaro dub i wi ngatamoro.
45005014	Do to obedo kede loc cako i kare k'Adamu tuno i kare ka Musa, akadi kiton but jo kame dub gi oudo likame cal kede me k'Adamu. Adamu bin tie apor me ngat kame oudo oyaro bino.
45005015	Do giamia me nono ka Rubanga likame rorom kede dub k'Adamu, pien ka jo atot bin oto pi dub me dano acel, do akalamo mano, kisa ka Rubanga kede giamia mere me nono opong ne jo atot pi kisa me dano acel, en Yesu Kirisito.
45005016	Doko giamia me nono noni likame cal bala adwokini me dub me dano acel nono, pien dub acel omio kongolo kop i wi jo, do giamia me nono kame oko lubo dub atot, kelo ne jo poore.
45005017	Ka pi dub me ngat acel, to oko bedo kede loc pi ngat acel nono, do akalamo mano, ateteni jo kame ogamo twon kisa kede giamia me nono kame mio gi kibedo jo kopoore, bino bedo kede kuo kede loc pi dano acel, en Yesu Kirisito.
45005018	Pi mano, bala kite kame dub me dano acel omio oko ngolo kop i wi jo dedede, kamanono da tic kopoore me dano acel kelo agonya kede kuo ne jo dedede.
45005019	Pien bala kame pi dano acel bedo abongo wor oko mino jo atot odoko jodubo, kamanono da, pi bedo me dano acel kede wor bino mino jo atot doko jo kopoore.
45005020	Kokelo Iswil di dub oko meede; do kakame dub meede nyai iye, kisa ka Rubanga medo doko dwong iye kalamo.
45005021	Etie kamano tetekeny bala kame dub obedo kede loc di ebeo ki to, wek kisa da bed kede loc di ebeo ki poore, di eko kelo kuo kame bedo nakanaka pi Rwot wa Yesu Kirisito.
45006001	Nan do owac benyo? Mam omeedenu kede dub tetekeny kisa ka Rubanga meede nyai ne wa?
45006002	Likame kamano. Wan jo kame otiekunu to ki dub okarununu bobo meede bedo kede dub i kuo wa benyo benyo?
45006003	Mam ingeunu be wan dedede jo kame kotieko batiso wa i Kirisito Yesu, kobatiso wa da i to mere?
45006004	Pi mano, di bin kobatiso wa, koyiko wa karacel kede Kirisito i to, tetekeny bala kame Papa oyaruno en kede kikom jo oto pi twer me deyo mere, wek wada obedunu kede kuo anyen.
45006005	Pien ka wan oriberenu kede en i to kame cal bala mere, ateteni obinunu ribere kede en da i yaruno kame cal bala mere.
45006006	Wan ongeunu be, bin koguro kuo wa acon i kom musalaba karacel kede Kirisito, tetekeny kuo me dub jiki, di okounu jiko bedo ipasoi me dub.
45006007	Pien ngat kotieko to udo etieko gonyere ki dub.
45006008	Do ka wan otounu kede Kirisito, oyei da be obinunu bedo kuo karacel kede en.
45006009	Pien wan ongeunu be, bala kame kotieko yaruno kede Kirisito kikom jo oto, likame ebino bobo to; likame bobo to tie kede loc i kome.
45006010	I to mere, en eto ki dub tien acel atwal; do kuo kame nan en etie kede, ekuo pir Rubanga.
45006011	Aso uda miero iterunu be, itiekunu do to ki dub, nan do i kuounu pir Rubanga i Kirisito Yesu.
45006012	Pi mano, kur dub bobo bed kede loc i komu kame to, pi mino wu lubo mit me komu.
45006013	Kur imiunu adul moro me komu i dub, pi bedo gi me timo raco, do jalerenu but Rubanga bala jo kame kokwanyo ki to di oko kelo gi i kuo, doko da miunu adulion dedede me komu but Rubanga pi bedo gi me timo gikame opoore.
45006014	Pien dub miero kur bed kede loc i wi wu, bala kame nan likame itienu kede i twer me Iswil, do itienu i twer me kisa ka Rubanga.
45006015	Nan do benyo? Mam odonyunu dub be pien likame otienu i twer me iswil, do pien otienu i twer me kisa ka Rubanga? Likame kamano.
45006016	Mam ingeunu be ka ijalerenu but ngatamoro bala ipasoi kame mie wor, idokunu da ipasoi me ngat kame imiunu wor nono, cengemogo ipasoi me dub, gikame tero wu i to, arabo ipasoi me bedo kede wor, gikame mio wu idokunu jo kopoore.
45006017	Do opwounu Rubanga, pien wun jo kame oudo bin itienu ipasoi me dub, itiekunu doko jo kame lubo kede cunyu dedede gi dedede kame tie i pwony kame bin komio wu.
45006018	Bala kame kotieko gonyo wu kede ki dub, nan itiekunu do doko ipasoi me ekite kopoore.
45006019	Ango atie yamo bala dano adana pi goro wu me ekite me anywali wu. Pien bala kame bin ijalunu kede komu lung i timo caro kede i tim kame iswil dagi, kame meede ameda, aso nan do jalunu komu lung pi bedo ipasoi me ekite kopoore, pi bedo jo kolonyere.
45006020	I kare kame oudo itienu kede ipasoi me dub, oudo igonyerenu kikom kop kame mako poore.
45006021	Do bero nyo kame ikounu udo ki gikame nan lewic mako wu iye nogo? Adwokini me ginogo en to.
45006022	Do bala kame nan kotieko gonyo wu kede ki dub di ikounu doko ipasoi ka Rubanga, gikame ibinunu udo en bedo jo kolonyere, kede adwokini mere en kuo kame bedo nakanaka.
45006023	Pien egelit me dub en to; do giamia ka Rubanga me nono en kuo kame bedo nakanaka i Kirisito Yesu Rwot wa.
45007001	Imiegu kede amiegu na, mam ingeunu be iswil mako dano i kare me kuo mere kenekene? Pien atie yamo kede jo kame ngeo iswil.
45007002	Pi mano, Iswil tweo dako kame konyomo but cware tek ka pwodi cware kuo, do ka cware oto, en udo egonyere kiye iswil nono.
45007003	Mano mio ka en eoto bedo kede icuo ace di pwodi cware kuo, kobino lwonge be ngadote. Do ka cware oto, udo egonyere kiye iswil no, mio ka enyomere kede icuo ace, likame kolwonge be ngadote.
45007004	Imiegu kede amiegu na, etie kamanono kede uda, wun itiekunu to kiye Iswil pi kom Kirisito, me wek ibedunu jo mege, en ngat kame koyaruno ki to, tetekeny onyakunu anyakini abeco ne Rubanga.
45007005	I kare kame bin wan otienu di okuounu i ekite me kuo me kom, mit wa areco kame oudo Iswil mio wa obedo kede, oudo tie tic i adulion me kom wa, pi mino wa bedo kede kuo kame nyako anyakini kame kelo to.
45007006	Do nan kotieko gonyo wa kiye Iswil, otiekunu jiko kuo i gikame bin otweo wa, tetekeny likame bobo otiunu di olubunu Iswil kame bin kowandiko, do di olubunu kuo anyen me Tipo.
45007007	Nan do owacunu benyo? Be Iswil en dub? Likame kamano. Pien ka koto Iswil oudo li, koto ango likame angeo dub. Oudo koto likame angeo be ingobel en nyo ka koto Iswil oudo likame owaco be, “Kur ingobelo jame me jo.”
45007008	Do pi cik nono, dub oko udo winyo me mina bedo kede egere dedede me paro jame me jo. Abongo Iswil, dub udo tie bala gikame oto.
45007009	Di bin Iswil oudo li, ango oudo akuo, do i kare kame cik obino kede, dub oko catuno di ango ako to.
45007010	Cik nono kame oudo poore kelo kuo oko doko gikame kelo nango to.
45007011	Pien dub oudo kare me bedo tie pi cik, en eko ngala, di eko tic i cik eko neka.
45007012	Aso, Iswil tie gikame cil kede cik da obedo gikame cil, en etie gi me ateni, doko eber.
45007013	Pi mano, mam do gikaber en oko kelo nango to? Likame kamano! Dub en okelo nango to di etio i gikaber, tetekeny amoto dub neeno be en dub, di pi cik en eko doko dub kalikame wacere.
45007014	Wan ongeunu be Iswil mako kop me cuny; do ango atie kom kame kocato pi bedo epasoit me dub.
45007015	Ango likame aniang tim na; pien nakanaka likame atimo gikame amito, do alunyo timo gikame adagi.
45007016	Nan do ka nakanaka ango atimo gi kalikame ango amito, udo ayei do be Iswil ber.
45007017	Pi mano, likame ango en kame atimo gini, do dub kame tie i ango en kame time.
45007018	Pien ango angeo be likame tie gimoro kame ber kame tie i ango i kite me kuo me kom. Cunya mito timo gikaber, do likame atwero timo.
45007019	Pien likame atimo gikame amito kame ber, do alunyo timo gikarac kame cunya dagi.
45007020	Aso ka ango atimo gikame cunya dagi, udo doko likame ango en kame atime, do dub kame tie i ango en kame time.
45007021	Aso, omio ango audo etie bala iswil be, tek ka amito timo gimoro aber, dub bedo iyapiyapi keda.
45007022	Pien ango i kuo na cunya yom pi iswil ka Rubanga,
45007023	do aneno iswil ace tie yi i adulion me koma kede Iswil kame tie i tam na, di eko mina abedo mabus me iswil me dub, kame tie i adulion me koma.
45007024	Ango atie dano kame li kede yomcuny. Ngai kame bino laka ki koma kame bino kelo na to noni?
45007025	Do ango apwoyo Rubanga pi Yesu Kirisito Rwot wa. Aso etie kaman, ango tam na tie epasoit me iswil ka Rubanga, do kite na me anywali me kom tie epasoit me iswil kame kelo dub.
45008001	Pi mano, nan do likame kobino ngolo kop i wi jo kame tie i Kirisito Yesu.
45008002	Pien iswil me Tipo, kame mio jo kuo i Kirisito Yesu otieko gonyo wa kiye iswil kame kelo dub kede to.
45008003	Rubanga otieko timo gikame oudo Iswil likame twero timo, pien kite me kuo me anywali otieko mine edoko goro. En eoro Wode kikokome pi bino i cal me kuo me kom kame opong kede dub, di en eko ngolo kop me raco i wi dub.
45008004	Rubanga otimo kaman tetekeny gikame opoore, gikame Iswil mito miero cobere kakare i kom wa, wan jo kalikame obedo i kite me kuo me kom, do obedo bala kame Tipo mito.
45008005	Pien jo kame bedo i kite me kuo me kom keto tam gi i kom gikame kom mito, do jo kame bedo bala kame Tipo mito, keto tam gi i kom gikame Tipo mito.
45008006	Keto tam i kom gikame kom mito kelo to, do keto tam i kom gikame Tipo mito kelo kuo kede mulem.
45008007	Pien tam kame koketo i kom gikame kom mito tie kwor kede Rubanga, pien likame elubo iswil ka Rubanga, ateteni likame ekaruno lubo.
45008008	Doko jo kame bedo i kite me kuo me kom likame karuno yomo cuny Rubanga.
45008009	Do wun likame ibedunu i kite me kuo me kom, do ibedunu bala kame Tipo mito, pien Tipo ka Rubanga bedo i komu. Ngat kame li kede Tipo ka Kirisito, udo likame en me ka Kirisito.
45008010	Do ka Kirisito tie i kuo wu, akadi bed bala komu oto pi dub, do tipo wu kuo pien itiekunu doko jo kopoore.
45008011	Ka Tipo me ngat koyaruno Yesu kikom jo oto bedo i kuo wu, ngat nono koyaruno Kirisito Yesu kikom jo oto bino mino komu da kame to kuo, pi Tipo mere kame tie i kuo wu.
45008012	Pi mano, imiegu kede amiegu na, wan otienu kede gimoro kame miero otimunu, kame tie banya, do likame ne kuo me kom amoto pi bedo bala kame kom mito,
45008013	pien ka ibedunu i kite me kuo me kom, ibinunu to, do ka ijikunu tice me kom pi Tipo, ibinunu kuo.
45008014	Pien jo dedede kame Tipo ka Rubanga telo, gin idwe ka Rubanga.
45008015	Pien likame igamunu Tipo kame loko wu idokunu ipasoi di eko mino wu bedo kede lworo, do igamunu Tipo kame mio wu ibedunu idwe ka Rubanga. Kame okokunu but Rubanga be, “Aba! Papa!”
45008016	udo Tipo nono kikome en kame tie mino ijura karacel kede tipo wa be wan obedunu idwe ka Rubanga.
45008017	Aso ka wan idwe ka Rubanga, udo otienu jo kame bino udo winyo mere, di onywakunu udo winyo nono karacel kede Kirisito, ka di ateteni wan otienu neno can kede en me wek mi wa deyo karacel kede en.
45008018	Ango angeo be can kame nataman wan otienu neno i kare ni likame romo porere kede deyo kame kobino nyuto ne wa.
45008019	Pien cwec lung tie daro kede mit adwong pi Rubanga nyuto idwe mege.
45008020	Pien oudo koketo cwec lung i twer me gikame dwong mere li, likame pi mit mere, do pi mit me ngat kame bin okete i twer nono, di egeno be
45008021	kobino gonyo cwec lung ki bedo mabus me gikame top, di eko donyo i deyo me bedo idwe kogonyere ka Rubanga.
45008022	Wan ongeo be cwec lung obedo cur kede aramo alit tuno nan.
45008023	Do likame cwec kenekene, wada kikom wa, wan jo kame otienu kede giamia ka Rubanga me Tipo bala anyakini me agege, ocurunu eliling di odaro Rubanga loko wa doko idwe mege, gikame obedo alako me kom wa.
45008024	Pien pi bedo kede gen noni en komio kolako wa. Gen kame neeno udo likame en gen, pien ngai kame geno gikame en etie neno?
45008025	Do ka ogenunu gi kalikame otienu neno, odiunu cuny wa pi dare.
45008026	Kamanono da, Tipo konyo wa i goro wa; pien likame wan ongeunu epone me lego bala kame opoorenu timo kede, do Tipo nono bako doge pirwa kede cur kalikame wacere.
45008027	Doko ngat kame neno cuny jo ngeo tam me Tipo, pien Tipo bako doge pi jokacil bala kame Rubanga mito kede.
45008028	Wan ongeunu be, i gi dedede, Rubanga tio pi kelo bero ne jo kame mare, jo kame en elwongo di lubere kede iik mere.
45008029	Pien Rubanga oudo ogeo moko sek pi loko doko cal kede Wode jo kame en oudo egeo ngeno, tetekeny Wode bed kao kikom imiegu atot.
45008030	Jo kame en oudo egeo moko kop gi sek bin en eko lwongo da; jo kame elwongo, en eko da mino gi kidoko jo kopoore; jo kame emio odoko jo kopoore, en eko da mino gi deyo.
45008031	Nan owac do benyo? Ka Rubanga tie kede wa, ngai kame twero mon kede wa?
45008032	En ngat kalikame bin ecere kede Wode kikome, do ejale pirwa dedede, mam ebino da mino wa gi dedede karacel kede en?
45008033	Ngai kame karuno kelo pido moro i kom jo kame Rubanga otieko yero? Rubanga en kame mio jo bedo di kipoore.
45008034	Ngai kame bino ngolo kop i wi gi? Kirisito Yesu en kame bino timo, en bin eto, ebo, oko yaruno en kikom jo oto, nan etie i bad tetu cam ka Rubanga, ateteni en kame nan ebako doge pirwa.
45008035	Ngai kame bino poko wa ki amara ka Kirisito? Iparunu be peko bino poko wa, amoto cwercuny, amoto itidil, amoto kec, amoto bedo li kede giangapa, amoto gimoro arac kame karuno timere ne wa, amoto epima?
45008036	Bala kite kame kowandiko kede be, “Kotie neko wa piny yuluyul piri; kotero wa bala romini kame koyaro ngongolo.”
45008037	Li, i gigi dedede, wan olounu adikinicel pi ngat kame omaro wa.
45008038	Pien ango angeo kiber be, akadi to amoto kuo, imalaikan amoto jopug me malo, jame me kare kanataman amoto me waru, twer,
45008039	boro malo amoto tuto piny, arabo gimoroni kenekene kame kocweo, likame bino twero poko wa ki amara ka Rubanga kame tie i Kirisito Yesu Rwot wa.
45009001	Ango atie waco kop me ateni i Kirisito, likame atie ngalo, ngec me cunya da, pi twer me Tipo Kacil, jurao ango
45009002	be ango atie kede par adwong kede cwercuny kalikame jik i cunya.
45009003	Pien oudo amito be ka koto twerere, ango kikoma koto kolama di oko poka kede Kirisito pi imiegu na, kame obedo joawade na.
45009004	Gin jo me Isirael, jo kame Rubanga omio odoko idwe mege. Komio gi deyo, isikan, Iswil, woro Rubanga, kede cikere.
45009005	Joakwari me agege me Isirael obedo mergi, doko i kom kop kame mako anywali me kom, Kirisito owok ki ateker gi. Pak bed but Rubanga ngat kame lo jame dedede ikar kede ikar. Amen.
45009006	Do likame etie bala kop ka Rubanga do oudo likame ocobere kakare. Pien likame anywali dedede me Isirael obedo jo me Isirael,
45009007	doko likame ikwae k'Aburaam dedede obedo idwe ka Rubanga; do Rubanga bin owaco ne Aburaam be, “Ikwae ni bino wok kibut Isaka.”
45009008	Man dwong mere be likame idwe me anywali me kom en kame idwe ka Rubanga, do idwe kame kocikere pirgi en kame kotero be ikwae mege.
45009009	Pien cikere nono bin waco be, “Abino dwogo tetu kare noni di Sara ko bino nywalo atin awobi.”
45009010	Do likame man kenekene, do doko da i kare kame bin Rebeka oyaco kede idwe kede icuo acel, en kwaru wa Isaka.
45009011	Akadi di oudo pwodi likame konywalo gi, arabo di pwodi likame kitimo gimoro aber amoto arac, do pi mino iik me yer ka Rubanga meede,
45009012	likame pi tice do pi lwongo mere, omio en eko waco ne Rebeka be, “Awobi adwong bino tic ne awobi atidi.”
45009013	Bala kame kowandiko be, “Amaro Yakobo, do adagi Esau.”
45009014	Nan do owacunu benyo? Mam be Rubanga likame timo gi dedede i yore me ateni? Likame kamano.
45009015	Pien bin Rubanga owaco ne Musa be, “Cunya bino bedo kede kisa i kom jo kame kisa maka kede gi, doko cunya bino bedo kede isasir i kom jo kame cunya bino mito bedo kede isasir i kom gi.”
45009016	Pi mano, likame etimere pi mit ka dano arabo cane mere, do pi Rubanga ngat kame nyuto cuny me kisa.
45009017	Pien iwandik kacil bin owaco ne Parao be, “Ango atingi malo pi nyuto twer na di beo kibuti, tetekeny bin tatamo nyinga i wi lobo lung.”
45009018	Pi mano, en kisa make kede ngat kame cunye oyero, doko ngat kame en emito be bed ngaepali emio bedo ngaepali da.
45009019	Wun ibinunu waco na be, “Pinyo komio pwodi Rubanga waco be odubo? Pien ngai kame karuno dagi gikame en emito?”
45009020	Do in ngai, in kom dano adana dwoko dog Rubanga? Iparo be gikame kocweo bino waco ne ngat kocwee be, “Pinyo komio icwea kaman?”
45009021	Mam ngacwei agune tie kede akarinikin i kom elupe, pi cweno tabo acel kame cil kede doko cweno acel ararac kede atukit acel me elupe kame onyongo nono?
45009022	Etie kamanono da kede Rubanga, pien di bin emito nyuto lilo mere kede mino twer mere ngere, di do en eko kanyakino kede dire adwong, pi jo kame etie kede lilo i kom gi, kame epoore dudubo.
45009023	En etimo kaman pi nyuto abar me deyo mere ne jo kame ebino bedo kede cuny me kisa ikom gi, jo kame egeo iiko sek pi udo deyo mere,
45009024	akadi kiton wada jo kame elwongo wa, likame kibut Iyudayan kenekene, do kibut jo kalikame Iyudayan da.
45009025	Bala kite kame ewaco kede i itabu ka Kosia be, “Jo kalikame oudo obedo jo na abino lwongo gi be ‘jo na,’ kede ngat kalikame oudo atie kede amara bute, abino lwonge be ‘me amaro.’
45009026	Doko i kabedo kame oudo owaco ne gi kiye be, ‘Wun likame jo na,’ kobino lwongo gi kiye be idwe ka Rubanga kakuo.”
45009027	Isaya oko yamo kop i kom Isirael be, “Akadi bed bala wel me idwe me Isirael rom kede asinge me nam adwong, donge gi mogo anonok en kame bino bwot;
45009028	pien Rwot bino mino kop kame engolo ne lobo timere iepone kame en emito abongo gal.”
45009029	Doko etie bala kame Isaya bin omurao kede be, “Ka koto Rwot me yi likame oweko ne wa idwe mogo, koto odoko cal bala Sodoma kede bala Gomora.”
45009030	Nan owac do benyo? Owac kaman be, jo kalikame obedo Iyudayan, gin jo kalikame oudo cane pi bedo jo kopoore, odoko jo kopoore pien kibedo kede yei.
45009031	Do jo me Isirael kame oudo ocane lubo iswil pi bedo jo kopoore, likame oko twero cobo gikame iswil nono mito.
45009032	Pinyo? Pien gin likame kicane bedo jo kopoore pi yei, do pi timo tice kame Iswil mito. Pi mano, gin kiko gete ki wi engaro kame getaro jo,
45009033	bala kame kowandiko be, “Neningo, ango atie keto engaro i Sion kame bino getaro jo, lela kame bino mino gi kipopoto. Do ngat kame yei en likame kobino mino lewic mako.”
45010001	Imiegu kede amiegu na, gikame cunya mito kede kame akwao Rubanga iye pi jo me Isirael en ine be, wek kiud alako.
45010002	Ango ajurao gin be, gin kiketo cuny gi tic ne Rubanga, do keto cuny gi nono likame ocungo i ngec.
45010003	Pien gin oudo likame kingeo epone kame Rubanga mio kede jo doko jo kopoore, omio gin kiko mono mergi ken gi, di likame kiko jalere i poore kame Rubanga mio.
45010004	Pien bino ka Kirisito omio Iswil ojik, tetekeny jo dedede kame yei en bed jo kopoore.
45010005	Musa owandiko be, dano kame doko ngat kopoore pien etimo gikame Iswil mito, bino kuo pi Iswil.
45010006	Do poore pi yei waco kaman be, “Kur iwac i cunyi be, ‘Ngai kame bino yito i malo?’ “ (mano en pi kelo Kirisito piny)
45010007	”arabo be, ‘Ngai kame bino donyo i kabedo me jo oto?’ “ (mano en pi oomo Kirisito ki kabedo me jo oto).
45010008	Do ewaco benyo? En ewaco be, “Kop ka Rubanga tie iyapiyapi kedi, etie i dogi kede i cunyi” (mano en kop me yei kame wan opwonyo);
45010009	pien ka ituco kede dogi be Yesu en Rwot, di iko yei i cunyi be Rubanga oyaruno en kikom jo oto, ibino udo alako.
45010010	Pien dano yei i cunye di eko doko ngat kopoore; kede etuco kede doge di eko udo alako.
45010011	Iwandik kacil waco be, “Likame tie ngatamoro kame yei en, kame kobino mino lewic mako.”
45010012	Pien apokapoka likame tie i dier Iyudayan kede Jogurik; Rwot acel nono en Rwot me jo dedede, doko en emio abar mere but jo dedede kame kwae.
45010013	Pien kowandiko be, “Jo dedede kame lwongo nying Rwot bino udo alako.”
45010014	Epone mene kame gin kikaruno lwongo kede nying ngat kalikame kiyei? Doko gin kikaruno yei ngat kalikame kiwinyo kop i kome benyo? Doko kitwero winyo kop i kome benyo abongo ngat kame tatamo ne gi?
45010015	Doko jo karuno tatamo kop mere benyo ka likame ooro gi? Bala kame kowandiko be, “Tien jo kame kelo kop aber tin cil benyo!”
45010016	Do likame gin dedede kiyei lubo kop me ejiri; pien Isaya owaco be, “Rwot, ngai koyei kop kame ewinyo kibut wa?”
45010017	Aso yei wok kame jo owinyo kop, kede kop kame jo winyo wok kame kopwonyo kop i kom Kirisito.
45010018	Do ango apenyere be, kara gin do likame kiwinyo? Ateteni gin kiwinyo, pien kowandiko be, “Dwan gin otieko romo wi lobo lung, kede kope kame kiwaco otieko tuno i ajikini me piny.”
45010019	Bobo ango apenyere be, bin jo me Isirael likame oniang? Me agege Musa bin owaco be, “Abino mino nyeko mako wu kede ateker kame kony mere li; abino mino ibedunu ger kede ateker aming.”
45010020	Isaya bin obedo kede tekcuny di eko waco be, “Jo kalikame oudo moa otieko uda; ango atieko nyutere ne jo kalikame oudo penyo pira.”
45010021	Do en eko waco kop i kom Isirael be, “Arieo cinga piny yuluyul but jo kalikame winyo kop na, kede kame piemo keda.”
45011001	Ango nan do apenyere be, Rubanga do otieko dagi jo mege? Likame kamano! Ango da kikoma abedo dano me Isirael, akwar Aburaam, ngat acel kikom jo me ateker ka Benjamin.
45011002	Likame Rubanga odagi jo mege kame oudo engeo cako sek. Mam ingeunu gikame iwandik kacil waco i kom Elia, kite kame ebako kede doge but Rubanga di edadangun pi jo me Isirael?
45011003	En ewaco be, “Rwot, kineko inabin nin, kirereto alutari nin, ango en kame adong kena, doko da nan kitie mono kuo na.”
45011004	Do Rubanga oko dwoko ne benyo? Be, “Ango aweko cuo tutumia kanyaare pira, kalikame oriondiko i nyim Baal.”
45011005	Aso, etie kamanono i kare kanataman da, tie donge anonok me jo kame Rubanga oyero pi kisa mere.
45011006	Do ka koyero gi pi kisa, udo likame koyero gi be pien kitimo gikame Iswil mito, pien ka koto kamanono, koto kisa do likame en kisa.
45011007	Benyo do nan? Jo me Isirael likame oko twero udo gikame oudo kimoo. Jo kame koyero en koude, do jo apat bin komio gi kibedo jokany kop,
45011008	bala kame kowandiko be, “Rubanga omio gi cuny kodil, wang kalikame neno, kede yit kalikame winyo kop, etie kamanoni tuno tin.”
45011009	Daudi da owaco be, “Wek ibagai gin dok ne gi bala owic kede obek, kibed bala bur kame kipopoto iye kede alolalola pi dub gi.
45011010	Wek mi wang gi dok col tetekeny likame kikaruno neno piny, di oko mino ngei gi gomi atwal.”
45011011	Ango ako do penyere be, oudo kigete pi poto? Likame kamano! Do pi dub gi omio jo kalikame Iyudayan da oko udo alako, tetekeny nyeko mak jo me Isirael.
45011012	Nan do ka dub gi kelo abar i piny, kede ka poto gi kelo abar ne jo kalikame Iyudayan, bero mere bino bedo rom amene ka gin dedede do kidwogo!
45011013	Nan ango atie yamo kede wun jo kalikame Iyudayan. Bala kite kame ango atie kede ngaor but jo kalikame Iyudayan,
45011014	amio tic na dwongo tetekeny nyeko mak Iyudayan wad wa, di ako bino mino mogo kibut gi udo alako.
45011015	Pien ka pi kite kame kodagi gi kede omio Rubanga kede piny odok i nywak, gamo gi bino kelo nyo do? Mam ebino kelo kuo ne jo oto?
45011016	Ka dul me alos kame konyongo di oko mino Rubanga bala giamia me anyakini me agege obedo gikacil, udo en dedede do ebedo gikacil, doko ka alias me yat obedo gikacil, udo ajange mege da obedo gikacil.
45011017	Do ka koturo ajange mogo me yat, di in alibo me olibeti me obar oko ropi kargi pi nywako abar me aliasin mege,
45011018	kur iwakere ne ajange apat. Aso nan ka in iwakere, ngei kiber be in en kalikame itie pito aliasin kede cam, do aliasin en kame tie pitin.
45011019	In ibino waco be, “Kotieko turo ajange apat tetekeny ropa kargi.”
45011020	Mano tie ateni. Bin koturo gin tenge pien oudo likame gin kiyei, do in icungo di itek pi yei kenekene. Pi mano, kur idok ngaewaka, do bed kede lworo.
45011021	Pien ka Rubanga likame oweko Iyudayan, jo kame obedo bala ajange me olibeti kikokome, akadi uda likame ebino weko wu.
45011022	Nan do nenunu ber mwolo kede gero ka Rubanga. En eger kede jo kame opoto, do emwol kede wun ka idongunu di icungunu i mwolo mere; do ka li, uda kobino tongo wu tenge.
45011023	Akadi Iyudayan da, ka likame kimoko i kom bedo abongo yei, kobino ropo gi i kom yat, pien Rubanga tie kede twer me ropo gi i kom yat bobo.
45011024	Pien ka in kotongi kikom yat kame i cwec mere ebedo olibeti me obar, di oko ropi i kom olibeti kikokome, gi kalikame upere kede ekite me cwec, mam ebino bedo do yot kalamo pi Rubanga ropo jange nogi me olibeti kikokome dok i kom yat kame koturo gi kiye?
45011025	Imiegu kede amiegu na, pi mino wu kur itamunu kenu be iriekunu kalamo kite kame itienu kede, ango amito ingeunu gikame omungere noni be, jo mogo me Isirael nan tie kede epali, ebino bedo kamanono tuno di wel me jo kalikame Iyudayan kame bino but Rubanga oromo,
45011026	di do oko bino lako jo dedede me Isirael, bala kame kowandiko be, “Ngalak bino wok ki Sion; en ebino kwanyo tenge kibut Yakobo tam me dagi woro Rubanga.
45011027	Manoni bino bedo isikan na kede gi, kame akwanyo dub gi.”
45011028	I kom kop kame mako ejiri, gin kitie jokwor ka Rubanga piru; do i kom kop kame mako ayero, Rubanga maro gin pi joakwari gi.
45011029	Pien giamia kede lwongo ka Rubanga likame lokere.
45011030	Bala kite kame i kare moro bin uda oudo idagunu kede winyo kop ka Rubanga, do nan Rubanga oko timo wu kisa pi kite kame gin kidagi winye kede,
45011031	kamanono da, gida nan kidagi winyo dwan Rubanga tetekeny Rubanga tim gi kisa, pi kisa kame kotieko nyuto ne wu.
45011032	Pien Rubanga otieko jalo jo dedede i tim me dagi winyo kop mere, tetekeny ebed kede cuny me kisa but jo dedede.
45011033	Abar ka Rubanga tin dwong benyo! Rieko kede ngec mere tin tut benyo! Mono epone kame en engolo kede kop kede niang yote mege tin tek benyo!
45011034	Bala kame kowandiko be, “Pien ngai kotieko ngeno tam ka Rubanga, arabo ngai kobedo ngat kame mie tam?
45011035	Arabo ngai kotieko mino Rubanga giamia me wek Rubanga da cul eda kede giamia?”
45011036	Pien jame dedede owok kibute, kitie pi en, doko kidok bute. Deyo bed bute ikar kede ikar. Amen.
45012001	Pi mano, imiegu kede amiegu na, akwao wu pi cuny me kisa ka Rubanga be, miunu komu bala giayala kame kuo, gikacil kame yomo cuny Rubanga. Manoni en woro Rubanga i ateni.
45012002	Kur ilubunu kuo me piny ni, do miunu kuo wu lokere pi tam anyen kame itienu kede, me wek ingeunu gikame Rubanga mito, gikaber, kame yomo cunye kede kopoore.
45012003	Pi kisa kame komia, ango waco ne ngat acelacel kibutu pi weko paro pi dwongo mere i yore amalo kalamo kite kame mitere ne kede, do pi bedo kede tam aber, ngat acelacel di lubere kede rom me yei kame Rubanga omie.
45012004	Pien bala kame otienu kede adulion atot i kom wa acel, doko adulion nogo dedede likame timo tic acel,
45012005	wada otienu kamanono, bed bala ototunu, otienu kom acel i Kirisito, do di ngat acelacel bedo bala adul me kom ngat ocelu.
45012006	Bala kame otienu kede giamia apapat kame lubere kede kisa kame Rubanga omio wa, wek otiunu kede gi. Ka giamia wa obedo me imurai, otiunu kede di lubere kede rom me yei wa;
45012007	ka giamia wa obedo me tic ne jo, otiunu kede ne jo; ngapwony pwony jo;
45012008	ngat kame supo cuny jo sup cuny gi; ngat kame mio, emi kede cunye dedede; ngat kame telo jo, etel gi di eketo cunye iye; ngakisa, etim kisa kede yomcuny.
45012009	Miunu amara wu bed me ateni, dagunu gikame rac di ikounu moko i kom gikaber.
45012010	Marerenu kenu kenu, ikounu woro jo icegun kalamo.
45012011	Ketunu cunyu nakanaka, tiunu ne Rwot kede cunyu dedede.
45012012	Lelunu pi gen wu, diunu cunyu i can kame itienu iye, bedunu di ilegunu nakanaka.
45012013	Miunu jokacil gikame mitere ne gi, bedunu jo kame gamo jo.
45012014	Kwaunu winyo ne jo kame tidilo wu; kwaunu ne gi winyo do kur ilamunu gi.
45012015	Lelunu karacel kede jo kame lelo, kokunu karacel kede jo kame kok.
45012016	Bedunu i anapakin kede ngat acelacel, kur itingerenu do riberenu kede jo kame pirgi likame tek; kur iwakerenu be iriekunu kalamo kite kame itienu kede.
45012017	Kur iculunu raco moro kede raco, do tamunu pi gikaber i wang jo dedede.
45012018	I tetu butu ka twerere, bedunu i mulem kede jo dedede.
45012019	Jo na kame amaro, kur iculunu kwor, do wekunu kare ne lilo ka Rubanga; pien kowandiko be, “Tic me culo kwor en mera, abino culo kwor, Rwot en kowaco.”
45012020	Do tim bala kame kowandiko be, “Ka kec oneko ngakwor ni, mie cam; ka orio oneke, mie pii emati; pien ka itimo kamanono ibino mino lewic make.”
45012021	Kur imiunu gikarac loi wu, do tiunu kede gikaber pi lono gikarac.
45013001	Poore ngat acelacel wor apugan, pien likame tie akarinikin me apugan moro kalikame owok kibut Rubanga; akarinikin me apugan kame nataman tie go, Rubanga en koketo.
45013002	Pi mano, ngat kame piemo kede akarinikin me apugan udo etie piem kede gikame Rubanga oyero. Jo kame piemo kede nogo kobino ngolo ne gi kop.
45013003	Pien jo kame timo gikame beco likame lworo jopug, do jo kame timo gikame reco en kame lworo gi. Mam imitunu be kur ibedunu kede lworo i kom ngat kame tie kede akarinikin me apugan? Aso timunu gikame ber di en eko bino pwono wu,
45013004	piento en etie ngatic ka Rubanga pi bero wu. Do ka itimunu gikame rac, bedunu kede lworo, pien likame en emako epima me nono; en ngatic kame kelo lilo ka Rubanga i kom jo kame timo gikarac.
45013005	Pi mano, ngat acelacel poore bedo kede wor, likame pi gengo lilo ka Rubanga kenekene, do da pi ngec me cunye.
45013006	Pi kop acel nono en omio i gelunu esolo, pien wegi apugan, jo kame timo tic noni obedo jotic ka Rubanga.
45013007	Culunu gin dedede gikame ipoorenu pi culo ne ngat acelacel; gelunu esolo but jo kame kopoore culo esolo but gi, culunu esolo me jame ne jo kame kopoore culo ne gi, worunu ngat kame poore awora.
45013008	Kur ibedunu kede banya ka ngatamoro, do kenekene marerenu kenu kenu, pien ngat kame maro dano ocelu udo ecobo iswil kakare.
45013009	Cik kame waco be, “Kur itimo adote; Kur ineko; Kur ikwalo; Kur ingobelo jame me jo”; kede cik ace apat dedede, oribere i kop kame waco be, “Mar dano wadu bala kite kame imarere kede keni.”
45013010	Amara likame timo ne dano wadu raco; pi mano, amara en kame cobo Iswil kakare.
45013011	Medo i wi mano, wun ingeunu kare kame otienu iye, esawa oromo do me wun cei ki wang nino, pien alako otieko do doko iyapiyapi kede wa lono i kare kame bin ocako kede yei;
45013012	iwor otieko kato sek, iceng otieko tuno. Wek do oucunu tenge tice me colo, di okounu ngapo jame me yi i lero.
45013013	Obedunu kede tim kame kelo wor bala otienu i dier iceng, likame bedo kede yomcuny arac kede amera, likame timo caro arabo mit me lewic, likame lok arabo timo nyeko.
45013014	Do ngapunu Rwot Yesu Kirisito bala egoe, di likame ikounu tamo pi kuo me kom kede pi cobo mit mege.
45014001	Gamunu dano kame yei mere goro, do likame pi piem kede en i kom tam mere.
45014002	Dano moro karuno bedo kede yei kame mie ecamo gi dedede, di dano kame yei mere goro camo dek apura kenekene.
45014003	Kur ngat kame camo cai ngat kame kwero. Doko kur ngat kame kwero da ngol kop ne ngat kame camo, pien Rubanga otieko game.
45014004	In ngai kame mio ingolo kop ne ngatic me dano ace? Ngadwong mere en kame poore ngolo ne kop be epoto amoto be etimo kiber. Kobino kiarao en, pien ngadwong mere karuno mine ecungo.
45014005	Dano moro romo tero ceng acel bala pire dwong kalamo apat, di dano ace ko tero ceng dedede be pirgi rom aroma. Wek dano acelacel yei i tam mere kene be, gikame en eparo tie gi me ateni.
45014006	Ngat kame paro pi ceng moro, eparo pire pi woro Rwot. Ngat kame camo da, eda ecamo pi woro Rwot, piento en epwoyo Rwot; ngat kame kwero cam da, ekwero pi woro Rwot, piento en epwoyo Rubanga.
45014007	Likame tie ngatamoro kame kuo pire kene, doko likame tie ngatamoro kame to pire kene.
45014008	Ka okuounu, udo okuounu pir Rwot, ka otounu da, udo otounu pire; pi mano, akadi ka okuounu amoto ka otounu, wan me ka Rwot.
45014009	Pien kop noni en komio Kirisito bin oto di eko kuo bobo, me wek ebed Rwot me jo oto kede me jo akuo.
45014010	Pinyo mio ingolo kop ne omini arabo amini? Arabo pinyo mio icao omini arabo amini? Pien wan dedede obinunu cungo i nyim kom ka Rubanga me ngolo kop.
45014011	Pien kowandiko be, “Rwot owaco be, bala kame ango akuo kede, cong jo dedede bino riondiko i nyima, doko leb jo dedede bino pako Rubanga.”
45014012	Pi mano, ngat acelacel kibut wa bino tatamo gikame etimo i nyim Rubanga.
45014013	Pi mano, owekunu ngolo ne jo icegun kop, do akaka manono, oyeunu pi weko keto ne ngat ocelu gikame getaro en amoto kame dwoke cen ki yei mere.
45014014	Ango angeo doko aniang kiber i Rwot Yesu be, likame tie gimoro kame tie gi me kwer pire kene; do en etie gi me kwer ne ngat kame paro kamanono.
45014015	Ka gikame in icamo wango cuny omini arabo amini, udo likame in itie timo gikame nyuto amara. Wek gikame icamo kur dub ngat kame Kirisito oto pire.
45014016	Aso, kur imi yam bero ni bala gikarac.
45014017	Pien Ajakanut ka Rubanga likame obedo cam kede giamata, do en ebedo poore, kede mulem, kede yomcuny i Tipo Kacil.
45014018	Pi mano, ngat kame tio ne Kirisito, Rubanga game, doko jo da pwoye.
45014019	Wek do olubunu yor gikame kelo mulem kede kame mio wa ogero yei wa wan kenwa kenwa.
45014020	Kur idudubunu tic ka Rubanga pi kop kame mako cam. Ateteni gi dedede olonyere me acama, do likame eber pi ngatamoro mino jo apat poto i dub pi gikame en ecamo.
45014021	Eber ne in weko camo ringo, arabo mato bwini, arabo timo gimoroni kenekene kame mio dano ace getar.
45014022	Wek yei kame itie kede bed i diere ni kede Rubanga nin. Kitie kede yomcuny jo kalikame ngolo kop i kom gi ken gi pi gikame gin kipwoyo be ber.
45014023	Do ngat kame tie kede gungcuny i gikame ecamo, kongolo kop loe ka ecamo gi nono, pien udo likame etie timo kede yei; pien gi dedede kalikame wok ki yei obedo dub.
45015001	Wan jo kame yei wa tek opoorenu kanyakino popoto me jo kame yei gi goro, di likame otimo gikame yomo cuny wa kenwa.
45015002	Wek dano acelacel yomcuny dano ocelu, pi gero yei mere.
45015003	Pien Kirisito bin likame oyomo cunye kene, bala kite kame kowandiko kede be, “Ayet kame jo oyeti kede opoto i koma.”
45015004	Pien gi dedede kame oudo kowandiko i kare okato, oudo kowandiko pi pwonyo wa, tetekeny obedunu kede gen pi ikanyakin kede nwangcuny kame iwandik kacil mio wa.
45015005	Ango akwao Rubanga ngat kame mio jo ikanyakin kede nwangcuny pi mino wu bedo kede tam acel, wun kenu kenu, di lubere kede anyut kame Kirisito Yesu omio,
45015006	tetekeny wun dedede, kede dwan acel, ipakunu Rubanga, en Papa me Rwot wa Yesu Kirisito.
45015007	Pi mano, gamunu jo icegun bala kame Kirisito da ogamo wu kede, tetekeny imiunu Rubanga deyo.
45015008	Pien awaco ne wu be, Kirisito odoko ngat kame tio ne jo kame kokepo pi nyuto ateni ka Rubanga, tetekeny emi cikere mere but joakwari me agege me Isirael cobere,
45015009	kede me wek jo kalikame Iyudayan pak Rubanga pi cuny me kisa mere, bala kame kowandiko kede be, “Pi mano, ango abino paki i dier jo kalikame Iyudayan, di ako wero were me pako nyingi.”
45015010	Bobo be, “Lelunu karacel kede jo mege, wun jo kalikame Iyudayan.”
45015011	Bobo ewaco be, “Pakunu Rwot, wun jo dedede kalikame Iyudayan, doko wek jo dedede pake.”
45015012	Isaya bobo oko meede kede yamo be, “Akwar Yese oyaro bino, en eyaro bino pi pugo jo kalikame Iyudayan; jo kalikame Iyudayan bino bedo kede gen i kome.”
45015013	Wek Rubanga ngat kame mio gen, pong kuo wu kede yomcuny kede mulem pi yei wu i kome, tetekeny ibedunu kede gen adwong pi twer me Tipo Kacil.
45015014	Imiegu kede amiegu na, ango kikoma atie kede niang aber i komu, be wun ipongunu kede bero, doko itienu kede ngec dedede, doko itwerunu pwonyere kenu kenu.
45015015	Do kope mogo tie kame awandiko kede nwangcuny pi mino wu iyutun. Atimo manoni pi kisa kame Rubanga omia,
45015016	pi bedo ngatic ka Kirisito Yesu but jo kalikame Iyudayan, di atio bala ngasaseredoti kame tuco ejiri ka Rubanga, tetekeny jo kalikame Iyudayan dok giamia kame Rubanga karuno gamo, kame Tipo Kacil olonyo.
45015017	Pi mano, atie kede tien kop kame mia awakere i Kirisito Yesu pi tic kame atimo ne Rubanga.
45015018	Likame abino waco kop i kom gimoro ace, kwanyo gikame Kirisito omio otimere kibuta, pi mino jo kalikame Iyudayan lubo kop ka Rubanga. En etimo manoni i kope kede tice na,
45015019	i gianena kede i gi me isuur, kede i twer me Tipo ka Rubanga. Manoni en komio atieko tuco ejiri ka Kirisito kakare, cako ki Yerusalem tuno Iluriku.
45015020	Man oko mina bedo kede mit me tuco ejiri kakame pwodi likame kolwongo kiye nying Kirisito, tetekeny kur arop gedo i wi tic ka ngatamoro apat.
45015021	Bala kame kowandiko be, “Jo kalikame kowaco ne gi kop i kome bino nene, kede jo kalikame pwodi owinyo kop i kome bino niang kop i kome.”
45015022	Man en kop komio nakanaka likame atwero bino butu.
45015023	Do nan bala kite kalikame doko atie kede tic moro i adulion me kan, bala kame abedo paro kede sek, cunya mito do bino butu
45015024	di atie ot Sipania. Pien ageno be abino neno wu i kare kame atie ot kede kuno di ikounu bino mina kony pi mina meede kede ot na, ingei ango bedo kede wu pi kare moro acecek.
45015025	Bed bala kamano da, nataman ango atie ot Yerusalem pi tero kony ne jokacil.
45015026	Pien jo me Makedonia kede jo me Akaya cuny gi obedo yom pi nywako jame gi kede jocan kikom jokacil kame tie Yerusalem.
45015027	Cuny gi oudo yom pi timo kamanono, doko i ateteni etie banya but gi. Pien ka Iyudayan onywako winyo gin me cuny kede jo kalikame Iyudayan, jo kalikame Iyudayan da poore mino Iyudayan kony me jame.
45015028	Pi mano, kame atieko timo tic noni, kede kame atieko mino gi gikame kocoko, abino beo butu di atie ot Sipania.
45015029	Doko angeo be, kame atuno butu, abino kelo winyo adwong kame oyai kibut Kirisito.
45015030	Imiegu kede amiegu na, akwao wu i Rwot wa Yesu Kirisito kede i amara me Tipo Kacil be, riberenu keda i timo teko ilega karacel keda but Rubanga pira,
45015031	me wek amotoko kolaka ki cing jo kalikame oyei kame tie Yudea, kede me wek jokacil pwoi tic na kame atieko timo Yerusalem.
45015032	Manono bino mina adwogo butu kede yomcuny, di ako bino udo alakanar kame atie karacel kede wu, ka Rubanga oyei.
45015033	Rubanga won mulem bed kede wu dedede. Amen.
45016001	Anyuto amin wa Paibe butu, ngakony tic ka Rubanga i ekodet me jokirisito i Kenkerea, bala dano aber, me
45016002	wek igamenu i Rwot bala kame poore ne jokacil timo, di ikounu mine kony dedede kame eromo mito kibutu. Pien lem en ebedo konyo jo atot akadi kiton ada.
45016003	Motanu Purisila kede Akwila, kame obedo jotic jowota i Kirisito Yesu,
45016004	jo kame oudo oyei to pi kuo na. Likame ango kena en kame apwoyo gi, do kiton ekodet me jokirisito kalikame obedo Iyudayan.
45016005	Motanu ekodet me jokirisito kame cokere i ot gi. Motanu ngawota kame amaro Epaenato, kame oudo obedo dano me agege me lokere but Kirisito i Esia.
45016006	Motanu Maria, ngat kobedo timo tic atek i diere wu.
45016007	Motanu Anduroniko kede Yunia, kame obedo joawade na kame bin kotwea kede gi i otkol. Gin kitie jo angere kikom joor, doko gin kigeo nango doko jokirisito.
45016008	Motanu Ampuliato, ngawota kame amaro i Kirisito.
45016009	Motanu Urbano da, ngatic wad wa i Kirisito, kede ngawota kame amaro Sitaku.
45016010	Motanu Apele ngat kame kopwoyo i Kirisito. Motanu jo me i ot ka Arisitobulo.
45016011	Motanu wad wa Erodion. Motanu jo kame tie i Rwot, kame obedo jo me ot ka Narisisa.
45016012	Motanu jogo kame timo tic ka Rwot, Teropaina kede Teroposa. Motanu ngawota me amaro Peresi, kame obedo timo tic atek i Rwot.
45016013	Motanu Rupus dano kame koyero i Rwot, kede toto mere kame obedo toto nada.
45016014	Motanu Asinkerito, Pelegon, Kereme, Patroba, Kerema kede imiegu kede amiegu kame tie karacel kede gi.
45016015	Motanu Pilologa, Julia, Nereu kede amimere, kede Olimpas, kede jokacil dedede kame tie karacel kede gi.
45016016	Moterenu kenu kenu kede amot kacil me notere. Ikodeta dedede me jokirisito moto wu.
45016017	Imiegu kede amiegu na, akwao wu pi gwokere ki kom jo kame kelo apokapoka kede kame totolo yei me jo, jo kame dagi lubo kop kame kopwonyo wu; kur ibedunu kede gi.
45016018	Pien epone me jo nogo likame tio ne Rwot wa Kirisito, do kitio pi cobo mit gi. Gin kingalo jo kame tam gi likame tut kede kope gi amit, kame winyo ber.
45016019	Jo dedede otieko winyo be wun ilubunu kop me ejiri, en komio ango cunya yom i komu. Amito ibedunu jo kame tie kede rieko me ngeno gikaber, kede jo kame li kede kop moro kame makere kede gikarac;
45016020	di do Rubanga won mulem ko bino nyonyoto Sitani di eko kete i loc wu i kare kiyapiyapi. Kisa ka Rwot wa Yesu Kirisito bed kede wu.
45016021	Temeseo, ngatic ngawota moto wu. Lukio kede Jason kede Sosipata kame obedo joawade na da, moto wu.
45016022	Ango Teritio, ngat kowandiko baluwa noni, amoto wu i Rwot.
45016023	Gayo ngat kame tie gwoka i ture, karacel kede jo me kan dedede koyei Kirisito moto wu. Erasito, ngakan lim me bomba, kede omin wa Kuato moto wu.
45016024	Kisa ka Rwot wa Yesu Kirisito bed kede wu dedede. Amen.
45016025	Omiunu Rubanga deyo, en ngat kame karuno mino wu icungunu di itekunu i yei, di upere kede ejiri kame ango atuco kede kop kame apwonyo i kom Yesu Kirisito, di lubere kede nyutere me gikame omungere, kame oudo kokano pi kare alac.
45016026	Do nan kotieko nyute, di oko mine engere but jo kalikame Iyudayan dedede i iwandik kacil me inabin, di lubere kede cik kame Rubanga ngat kame bedo nakanaka omio, pi mino jo yei kop mere di kiko lubo.
45016027	Deyo bed but Rubanga acel kenekene won rieko, pi Yesu Kirisito, ikar kede ikar. Amen.
46001001	Baluwa kowok kibut Paulo, ngat kame bin Rubanga olwongo i mit mere pi bedo ngaor ka Kirisito Yesu, kede kibut omin wa Sosetene.
46001002	"But jo koyei Rubanga i Korinti, jo kame kolonyo i Kirisito Yesu, gin jo kame Rubanga olwongo pi bedo jo mege kacil, karacel kede jo dedede i kabedo dedede kame lwongo nying Rwot Yesu Kirisito, en Rwot gi kede merwa da.
46001003	Kisa kede mulem kame yai kibut Rubanga Papa wa kede Rwot wa Yesu Kirisito bed kede wu.
46001004	"Ceng dedede ango apwoyo Rubanga piru, pi winyo kame en emio wu i Kirisito Yesu.
46001005	Pien i ribere wu kede Kirisito, omio wun do itiekunu baro i yore dedede, i yamo wu dedede, kede i ngec wu da dedede.
46001006	Pien kop i kom Kirisito do otieko donyo i diere wu di tek adikinicel.
46001007	Manoni omio likame tie giamia moro kame Tipo Kacil mio, kame nan wun ikeunu di pwodi ikurunu kare kame Rubanga bino nyuto kede Rwot wa Yesu Kirisito.
46001008	Yesu bino mino wu icungunu di itekunu i yei wu tuno i ajikini, tetekeny ibedunu abongo raco moro i ceng me dwogo mere.
46001009	Rubanga genere, en kame elwongo wu pi bedo i nywak kede Wode Yesu Kirisito, en Rwot wa.
46001010	Imiegu kede amiegu na, ango abako doga butu i nying Rwot wa Yesu Kirisito be, wun dedede bedunu kede winyere i kope wu, kede kur apokapoka bed i diere wu. Do riberenu i cuny acel kede i tam acel.
46001011	Pien jo ka Koloe mogo otieko nianga be lok tie i diere wun imiegu kede amiegu na.
46001012	Gikame ango atie yamo en ine be, ngat acelacel kibutu yamo be, “Ango dano ka Paulo,” mogo be, “Ango gira dano ka Apolo,” ace bobo be, “Ango dano ka Kepa,” kede apat be, “Ango dano ka Kirisito.”
46001013	Mam kotieko popoko Kirisito? Benyo, Paulo en kame bin koguro i kom musalaba piru? Arabo oudo kobatiso wu i nying Paulo?
46001014	Ango apwoyo Rubanga pien likame ango abatiso ngatamoro kikom wu, kwanyo Kirisipo kede Gayo.
46001015	Omio likame tie ngatamoro kame twero yamo be kobatiso en i nyinga.
46001016	(Ee, abatiso da bobo jo me ot ka Sitepana, do likame atwero yutuno ka bobo ako batiso ngatamoro ace.)
46001017	Pien Kirisito likame oora pi batiso jo, do pi tuco ejiri, do likame kede leb amit me rieko ka dano, tetekeny kur kop me to ka Kirisito i kom musalaba bed abongo twer mere.
46001018	Pien kop me to ka Kirisito i kom musalaba tie gi me mingo but jo kame tie rwenyo, do ne wan jo kame kotie lako wa, etie twer ka Rubanga.
46001019	Pien Kowandiko be, “Abino dudubo rieko me jorieko, di ako totolo ngec me jo kame ngeo piny.”
46001020	Nan do ngarieko tie tuai? Ani do kara ngapwony me Iswil? Ani ngat kame piemo kitek me kare noni? Mam Rubanga otieko mino rieko me piny odoko mingo?
46001021	Pien Rubanga i rieko mere, emio jo likame otwero ngene i rieko gi ken gi, do en eko lunyo lako jo kame yei en pi kop kame jo tero be me mingo, kame wan opwonyo.
46001022	Iyudayan mito gianena, kede Jogurik mo rieko.
46001023	Do wan girwa opwonyo kop i kom Kirisito kame koguro, kop kame winyo rac ne Iyudayan, kede ne jo kalikame Iyudayan etie gi me mingo,
46001024	do ne jo kame Rubanga olwongo, Iyudayan kede jo kalikame Iyudayan, kop noni en Kirisito, kame obedo twer kede rieko ka Rubanga.
46001025	Pien gikame neeno bala mingo ka Rubanga en rieko kame kalamo me ka dano, doko gikame neeno bala goro ka Rubanga en teko kame kalamo me ka dano.
46001026	Imiegu kede amiegu na, yutununu kong lwongo wu; iekite kame jo neno kede, jo atot kibutu oudo likame riek, doko jo atot kibutu oudo likame obedo wegi twer, doko jo atot oudo da likame yai ki miere kame koworo.
46001027	Do Rubanga oko yero gikame jo neno bala gi me mingo i piny pi mino lewic mako jorieko, bobo eyero gikame jo neno bala gikame goro pi mino lewic mako jo kame tek.
46001028	Rubanga oyero gikame jo cao, gikame kony gi li, pi dudubo gikame jo tero bala pirgi tek,
46001029	tetekeny ngatamoro kur wakere i nyim Rubanga.
46001030	Rubanga en kame mio wu kuo i Kirisito Yesu, ngat kame en emio odoko ne wa rieko kame wok kibut Rubanga. En kame emio wa odoko jo kopoore, kolonyere, kede kame kotieko lako.
46001031	Pi mano, kowandiko be, “Ngat kame wakere, wek ewakere pi Rwot.”
46002001	Imiegu kede amiegu na, kakame oudo abino kede butu pi tatamo ne wu mung me ateni ka Rubanga, likame oudo abino kede yamo amit, arabo kede rieko.
46002002	Pien oudo bin amoko tam na pi weko ngeno gi dedede i diere wu, kwanyo kenekene Yesu Kirisito, ngat kame koguro i kom musalaba.
46002003	Ango ako bedo kede wu di agoro, di atie kede lworo kede mielkom;
46002004	doko yamo na kede kop kame oudo apwonyo likame bin amio kede rieko kame wao tam wu, do amio kede gikame nyuto twer me Tipo ka Rubanga,
46002005	tetekeny yei wu kur cungi i rieko ka dano do ecungi i kom twer ka Rubanga.
46002006	Akadi kamanono da, wan opwonyo kop me rieko but jo ocato i yei, bed bala en likame ebedo rieko me piny kan, arabo rieko me jopug me piny kan, rieko kame bino doko li.
46002007	Do wan opwonyo rieko ka Rubanga, rieko komungere kede kokanere, kame Rubanga omoko riki sek di pwodi likame ecweo piny pi mino wa udo deyo.
46002008	Likame tie ngapug moro me piny kan kame oko niang iye: pien ka koto oudo kiniang, koto likame kiguro Rwot me deyo.
46002009	Do bala kame kowandiko be, “Gikame wang moro likame pwodi oneno, akadi yit moro da likame pwodi owinyo, akadi ngatamoro da pwodi likame otamo pire, gi nono en kame Rubanga otieko iiko ne jo kame mare.”
46002010	Rubanga omio Tipo Kacil onyuto ne wa gi nono. Pien Tipo Kacil mo gi dedede, akadi kakatut me tam ka Rubanga.
46002011	Ngai kame ngeo tam me dano kwanyo tipo mere kame tie i en? Kamanono da likame tie ngat kame ngeo tam ka Rubanga kwanyo Tipo ka Rubanga.
46002012	Wan likame ogamunu tipo me piny kan do wan ogamunu Tipo kame wok kibut Rubanga, me wek oniangunu i kom giamia kame Rubanga omio wa.
46002013	Manoni en gikame wan opwonyo, likame kede kope kame kopwonyo kede rieko ka dano, do kede kope kame Tipo en kame opwonyo, di ogonyo kope me cuny but jo kame tie kede Tipo.
46002014	Dano kame li kede Tipo ka Rubanga likame twero udo giamia me Tipo ka Rubanga, pien gin kitie gi me mingo kibute, doko likame etwero niang i kom gi, pien dano kame tie kede Tipo ka Rubanga en kame twero poko bero gi.
46002015	Dano kame tie kede Tipo ka Rubanga, en kame twero ngeno poko bero me gi dedede, do likame tie ngat kame twero ngeno poko bero arabo raco meren.
46002016	Bala kame iwandik kacil waco be, “Ngai kame ngeo tam ka Rwot? Ngai kame twero mine tam?” Do wan otie kede tam ka Kirisito.
46003001	Imiegu kede amiegu na, oudo likame atwero yamo kede wu bala jo kame tie kede Tipo ka Rubanga, do bala jo kame tie iekite me kom, bala imukerun i Kirisito.
46003002	Ango oudo apito wu kede cak, likame kede cam anwang; pien oudo likame itwerunu camo cam anwang; akadi nataman da pwodi likame itwerunu,
46003003	pien wun pwodi itienu iekite me kom. Pien ka nyeko kede lok tie i diere wu, mam udo pwodi itienu bedo iekite me kom, di tim wu cal bala me dano adana?
46003004	Pien ka ngat acel yamo be, “Ango dano ka Paulo,” kede ace be, “Ango dano ka Apolo,” mam udo itienu timere bala jo ajoa me piny?
46003005	Kara Apolo do en ngai? Paulo en ngai? Wan obedo jotic ka Rubanga, jo kame otelo wu yei Yesu Kirisito iekite kame Rwot opoko ne kede ngat acelacel.
46003006	Ango en kame oudo apito kodi, Apolo oko onyo pii iye, do Rubanga en oko mine edongo.
46003007	Pi mano, akadi ngat kopito, arabo ngat koonyo pii, gin dedede pirgi likame tek, do ngat kame pire tek en Rubanga, piento en kame emio kodi odongo.
46003008	Ngat kame pito kede ngat kame onyo pii, gin kirorom, ngat acelacel bino udo cul kame rom kede tic kame en etimo.
46003009	Pien wan obedo jotic karacel kede Rubanga; wun ibedunu poto ka Rubanga, doko da ibedunu gedo mere.
46003010	Ango atio kede giamia kame Rubanga opoko na bala ngagedo kipirana; ango agero acakini me ot, dano ace tie rope. Mito dano acelacel gwok ekite kame eropo kede gere.
46003011	Pien likame bobo tie acakini moro ace kame ngatamoro romo cako gero apat kede kame kotieko cako, en Yesu Kirisito.
46003012	Nan ka ngatamoro oropo gedo i wi acakini noni kede saabu, siliba, ingaroi me wel, yen, rido, arabo lum,
46003013	tic me ngagedo acelacel bino nyutere kakaler; Ceng ka Kirisito me ngolo kop bino nyute, pien mac bino nyute; mac bino yeko tice kame ngat acelacel otimo.
46003014	Ka gikame dano oropo gero i wi acakini nono likame owang, ngagedo nono bino udo giamia me pwoc.
46003015	Do ka tic me dano moro owang, en ebino kei giamia mere me pwoc, do en ebino bwot, bwot kame cal bala ngat kame obelo abela ki mac.
46003016	Mam ingeunu be wun en kame tempulo ka Rubanga, bobo da be Tipo ka Rubanga bedo i wun?
46003017	Ka ngatamoro oko dudubo tempulo ka Rubanga, Rubanga da bino dudubo en. Pien tempulo ka Rubanga en kabedo kacil, doko wun en kame ibedunu tempulo nono.
46003018	Kur ngatamoro ngalere kene. Ka ngatamoro kikom wu tamo be en eriek i piny kan, mito kong edok ngamingo tetekeny edok riek.
46003019	Pien rieko me piny kan obedo gi me mingo i nyim Rubanga. Pien kowandiko be, “Rubanga mako jorieko i rieko gi,”
46003020	kede bobo be, “Rwot ngeo be tam me jorieko gimoro li.”
46003021	Pi mano, kur ngatamoro wakere pi dano, pien gi dedede obedo megu,
46003022	akadi Paulo arabo Apolo, amoto Kepa arabo piny kan, arabo kuo arabo to, arabo kare kanataman amoto kare me anyim, gin dedede megu,
46003023	doko uda ibedunu me ka Kirisito, kede Kirisito da obedo me ka Rubanga.
46004001	Poore iterunu wa bala jotic ka Kirisito kede jogwok me mung ka Rubanga.
46004002	Gikame mitere kibut jogwok en ine be, gin kipoore bedo jo kame genere.
46004003	Do kibuta, ango likame aparo ka wun amoto ekiko moro me jo ongolo na kop; akadi ango da likame angolo kop i koma kena.
46004004	Cunya likame ngeo gimoro arac kame atimo, cite likame do be ango ali kede kop moro. Rwot en kame ngolo nango kop.
46004005	Pi mano, kur ingolunu kop ne ngatamoro di pwodi likame kare otuno, di pwodi Rwot likame odwogo. En ebino woto i lero gikame nan kokano i colo, doko ebino mino iik kame tie i cuny jo ngere. Di do dano acelacel ko bino udo pwoc kibut Rubanga.
46004006	Imiegu kede amiegu na, kope nogi ango ayamo di adwoko i koma kede i kom Apolo pi bero wu, tetekeny isiaonu kibut wan dwong me kop kame kowandiko be, “Kur ikalamo gikame kowandiko,” tetekeny ngatamoro kibutu kur wakere pi ngat acel di eko cano ngat ocelu.
46004007	Kara ngai komii ibedo pat kede jo icegun? Nyo kame in itie kede kalikame komii amia? Aso ka komii amia, pinyo komio iwakere bala oudo likame ebedo giamia?
46004008	Wun itiekunu udo gi dedede kame imitunu! Itiekunu baro! Itiekunu doko abakai abongo kony kame yai kibut wa. Cunya oudo mito be koto idokunu abakai, tetekeny koto wada obedo abakai kede wu.
46004009	Pien ango atamo be Rubanga onyuto wan joor bala jo kocoko, bala jo kame kongolo ne gi kop me to; pien wan otieko doko gikame piny lung ngio, ne imalaikan kede ne jo da.
46004010	Wan obedo jomingo pir Kirisito, do i Kirisito wun iriekunu. Wan ogoro, do wun itekunu. Jo mio wun wor do wan kocao wa.
46004011	Tuno iesawa noni, kec kede orio neko wa, likame otie kede igoen abeco, jo bungo wa doko likame otie kede miere,
46004012	wan ocane kitek, di otio kede cing wa. Kame koyeto wa, wan omio winyo; kame kotidilo wa, wan okanyakino;
46004013	kame kodubo nying wa, wan oyamo kede dwan me mwolo. Tuno tin wan otieko doko bala yugi me piny, cete kame kojililo kede gi dedede.
46004014	Ango likame atie wandiko man pi mino wu lewic, do pi pwonyo wu bala idwe na kame amaro.
46004015	Pien bed bala wun itienu kede jo kalikame marere, kame telo wu i Kirisito, likame itienu kede papi wu kame tot. Pien ango oudo adoko papa wu i Kirisito Yesu, pien akelo ne wu ejiri.
46004016	Pi mano, ango abako doga butu be, lubunu ekite na.
46004017	Nan ango atie cwano Temeseo butu pi kop noni, en ebedo atin na kame amaro, kede kame genere i Rwot. En ebino mino wu iyutununu yote na i Kirisito Yesu, bala kame ango abedo pwonyo gi kede i kabedo dedede i ikodeta dedede me jokirisito.
46004018	Do jo mogo kibutu otieko doko joewaka, pien oudo kiparo be ango likame ayaro bino butu.
46004019	Do ka Rwot oyei, ango ayaro bino butu i kare iyapiyapi, likame pi niang kop kame jo kame wakere nogo yamo kenekene, do amito da ngeno twer kame kitie kede.
46004020	Pien Ajakanut ka Rubanga likame obedo yamo kenekene, do ebedo da gikame tie kede twer.
46004021	Imitunu mene? Abin butu kede popo, arabo kede amara kede cuny me mwolo?
46005001	Ateteni kop owinyere be tim me caro tie i diere wu, epone me caro kame jo kalikame ngeo Rubanga da likame timo. Pien tie icuo kame odonyo buto kede dako ka papa mere.
46005002	Do di pwodi wun iwakerenu. Akaka manono, mam oudo ipoorenu bedo kede iturur? Riamunu tenge ki diere wu ngat kotimo gi noni.
46005003	Pien akadi bed bala koma li kibutu, do ango atie kede wu i cuny; aso di cal bala atie kede wu, ango atieko ngolo kop
46005004	i nying Rwot Yesu ne ngat kame otimo akodi gi noni. Kame icokerenu, di ango atie kede wu i cuny kede i twer ka Rwot Yesu,
46005005	wun miero imiunu icuo noni i cing Sitani, me wek nek kome, tetekeny tipo mere amoto ud alako i ceng me dwogo ka Rwot.
46005006	Ewaka wu nono likame ber. Mam ingeunu be arup atitidi mio engano lung kame konyongo buuno?
46005007	Kwanyunu tenge arup acon me dub di ikounu doko bala engano kame konyongo anyen, bala kame ateteni itienu kede abongo arup. Pien kotieko neko bala giayala, Atin Romo wa me ebaga me Bwot, en Kirisito.
46005008	Pi mano, wek ocamunu ebaga abongo cuny acol kede tim areco, kame tie bala mugati me arup acon, do ocamenu kede tam koriere kede ateni, kame tie bala mugati kame arup li kiye.
46005009	Ango oudo awandiko ne wu i baluwa na be, kur inywakunu kede jocaro.
46005010	Ango likame atie yamo jocaro me piny kan, arabo joeranga kede joyak, amoto jo kame woro caljwogi, pien mano do mito in iyai tenge ki piny kan atwal atwala.
46005011	Gikame oudo awandiko en ine be, kur inywakunu kede dano kame lwongere be en omin wa arabo amin wa i Kirisito, do di ecar, arabo en ngaeranga, arabo eworo caljwogi, arabo en ngadub nying jo, arabo ngamera, amoto en ngayak. Kur inywakunu akadi cam kede akodi dano nono.
46005012	Pien likame tic nango obedo me ngolo kop ne jo kalikame lubo Kirisito. Mam jo kame tie i ekodet me jokirisito en kame ipoorenu ngolo ne gi kop?
46005013	Rubanga en kame bino ngolo kop ne jo kalikame oyei Kirisito. Pien kowandiko be, “Riamunu tenge ki diere wu dano kame tie kede tim areco.”
46006001	Kame ngatamoro kikom wu tie kede kop moro arac kede ngakirisito ocelu, pinyo kame mio en edire ot pide i nyim jo kalikame woro Rubanga, akaka ot pide i nyim jokacil?
46006002	Mam ingeunu be jokacil bino ngolo kop ne piny? Aso ka wun ibinunu ngolo kop ne piny, benyo, likame do itwerunu ngolo kope atitino i ekiko?
46006003	Mam ingeunu be wan obinunu ngolo kop ne imalaikan? Aso ka tie kamanono, wan otwerunu ngolo kop kame makere kede kuo me i kare ni kalamo.
46006004	Pi mano, ka itienu kede pido, pinyo kame mio iterunu gi but jo kame ekodet me jokirisito likame mio dwongo?
46006005	Awaco man me wek lewic maku. Iparunu be likame tie ngatamoro kame riek kikom wu, kame twero poko jokirisito are kame tie kede atwomutwomun?
46006006	Do kibutun, ngakirisito acel pido ocelu i nyim jo kalikame oyei Kirisito.
46006007	Bedo kede pido i diere wu kenu kenu nyuto be kop do otieko bwono wu. Pinyo kame mio likame ikanyakinunu raco kame kotimo ne wu? Pinyo kame mio likame ijalunu kokwalo wu?
46006008	Do wun kikomu itimunu raco, doko ikwalunu, itimunu kamanono kiton ne jokirisito wadu da.
46006009	Mam ingeunu be jo kame timo gikareco, Ajakanut ka Rubanga likame bino doko mergi? Kur ngalu! Pien jocaro, arabo jo kame woro caljwogi, joadote, cuo kame buto kede cuo wad gi,
46006010	jokuwo, arabo joeranga, joamera, jo kame dubo nying jo, amoto joyak, Ajakanut ka Rubanga likame bino doko mergi.
46006011	Jo mogo kikom wu oudo cal kamagonogo. Do wun kotieko lwoko dub wu, kotieko lonyo wu, kotieko mino wu idokunu jo kopoore pi nying Rwot Yesu Kirisito kede pi Tipo ka Rubanga wa.
46006012	”Koyei na timo gi dedede, “ do likame gi dedede konya. Arabo, “Koyei na timo gi dedede,” do likame gimoro bino mina abedo epasoit mere.
46006013	”Cam tie pi yic, yic da tie pi cam,” ebo, do Rubanga bino jiko gin dedede. Kom wa likame tie pi timo caro, do pi tic ne Rwot, doko Rwot en kame tie kede loc i kom wa.
46006014	Rubanga oyaruno Rwot, doko ebino yaruno wada kede twer mere.
46006015	Mam ingeunu be komu obedo adulion me kom Kirisito? Pi mano, iparunu be ango akwany adul me kom Kirisito di ako mine edoki adul me kom malaya? Likame twerere!
46006016	Mam ingeunu be ngat kame ribere kede malaya edoko kom acel kede en? Pien kowandiko be, “Gin jo are nogo kibino doko kom acel.”
46006017	Do ngat kame ribakin kede Rwot, en edoko acel kede en i cunye.
46006018	Wekunu caro. Dub dedede kame dano timo likame timere i kome; do ngat kame timo caro dubo i kome kene.
46006019	Mam ingeunu be komu obedo tempulo me Tipo Kacil kame tie i komu, Tipo kame Rubanga omio wu? Wun likame megu kenu.
46006020	Pien wun kowilo wu kede wel adwong; pi mano, tiunu kede komu pi mino Rubanga deyo.
46007001	Nan do i kom kop kame mako gikame iwandikunu, eber ne icuo weko buto kede dako.
46007002	Do pi gengo atama me caro, poore icuo acelacel bed tie kede dako mere kame make, bobo dako acelacel da poore bed tie kede cware kame make.
46007003	Icuo poore tieko mit me buto ka dako mere, doko dako da poore timo kamanono ne cware.
46007004	Pien dako likame tie kede akarinikin i kome kene, do cware en kame tie kede akarinikin iye; kamanono da icuo likame tie kede akarinikin i kome kene, do dako mere en kame tie kede akarinikin iye.
46007005	Kur itwonerenu komu, kwanyo amoto ka iwinyerenu pi timo kamanono pi kare moro acecek, me wek imiunu kare wu i ilega; do i cen mere di bobo ikounu dok iye. Mano bino mino itwerunu dino mit me komu di Sitani likame ko karuno tamo wu.
46007006	Ango atie waco ne wu man bala gikame ango ayei ne wu timo, do likame bala cik.
46007007	Ango oudo amito be koto jo dedede bed bala ango. Do dano acelacel tie kede giamia mere kame Rubanga omie, ngat acelacel tie kede giamia me epone apat.
46007008	Aso ango awaco ne jo kalikame onyomere kede ne apuserun be, eber ne gin dong di likame kinyomere bala kite kame ango atie kede.
46007009	Do ka likame gin kitwero dino mit me kom gi, poore kinyomere. Pien eber nyomere kalamo dire kanyo mit me kom.
46007010	Amio cik but jo konyomere, likame ango en kame aciko gi, do Rwot en kame ciko gi be, dako kur pokere kede cware
46007011	(Do ka en eko pokere kede cware, miero edong di likame enyomere, aso ka li, edok but cware), kede icuo da miero kur pokere kede dako mere.
46007012	But jo icegun ango ayamo kaman, ango i koma likame Rwot, be, ka ngakirisito moro tie kede dako mere kalikame oyei Kirisito, di dako no oko yei bedo kede, miero kur epokere kede.
46007013	Ka dako ngakirisito moro tie kede icuo kalikame oyei Kirisito, di icuo nono oko yei bedo kede, miero kur epokere kede.
46007014	Pien icuo kalikame oyei Kirisito doko dano kolonyere pi dako mere, doko da dako kalikame oyei Kirisito doko dano kolonyere pi cware. Ka koto likame kamanono, koto idwe gi oudo likame bedo jo kolonyere, do bala kame etie kede, gin kitie jokacil.
46007015	Do ka ngat acel kalikame oyei Kirisito mito pokere, weke epokere; iepone me kop kame cal kamanono, ngakirisito, icuo arabo dako, likame tie kede adiadia moro i nyom gi, pien Rubanga olwongo wa pi bedo i mulem.
46007016	Dako, ngei kiber be cengemogo ibino lako cwari. Icuo, ngei kiber be cengemogo ibino lako dako ni.
46007017	Kenekene wek ngat acelacel meede lubo ekite me kuo kame Rwot Yesu omie, kuo kame Rubanga bin olwonge di etie iye. Man en gikame ango aciko ne ikodeta dedede me jokirisito.
46007018	Benyo, tie ngatamoro kame oudo kokepo i kare kame kolwonge kede? Kur emoi kwanyo tenge alama me kepere. Benyo, tie ngatamoro kame oudo likame kokepo i kare kame kolwonge kede? Kur emit kepere.
46007019	Pien kepere arabo bedo abongo kepere kony mere likame tie; gikame pire tek en lubo cik ka Rubanga.
46007020	Poore dano acelacel dong iekite me kuo kame bin kolwonge di etie iye.
46007021	Benyo, oudo in itie epasoit i kare kame kolwongi kede? Kur ipari. Do ka itwero udo epone me gonyere, tim kamanono.
46007022	Pien epasoit kame Rwot olwongo obedo dano kogonyere ka Rwot. Kamanono da, dano kame oudo tie i akarinikin mere kene i kare kame kolwonge kede obedo epasoit ka Kirisito.
46007023	Wun kowilo wu kede wel adwong; pi mano kur idokunu ipasoi me jo.
46007024	Aso imiegu kede amiegu na, ngat acelacel poore dong i nyim Rubanga i kite me kuo kame bin kolwonge di etie iye.
46007025	Nan do kop kame mako jo kalikame pwodi onyomere, ango likame atie kede cik kame Rwot omio, do ango amio tam na bala ngat kame genere pi cuny me kisa ka Rwot.
46007026	Ango atamo be, pi peko kame tie bino, eber ne in dong bedo bala kite kame itie kede.
46007027	Mam in itie kede dako? Kur do iriame. Mam in likame inyomere? Kur do inyomere.
46007028	Do ka inyomere, udo likame idubo, kede ka dako kalikame pwodi konyomo oko yei nyomere, udo likame edubo. Do jo kame onyomere bino bedo kede peko me piny kan, kame ango amito gwoko wu kur ibeunu iye.
46007029	Imiegu kede amiegu na, gikame ango atie waco en ine be, kare kame koiko otieko doko iyapiyapi; cako nan, wek jo kame tie kede mon kibed bala kili kede.
46007030	Doko jo kame tie koko kibed bala likame kitie koko, kede jo kame tie kilel, kibed bala likame kitie kilel. Doko jo kame wilo jame, kibed bala kili kede gimoro,
46007031	kede jo kame tio kede jame me piny kan, kibed bala likame ginogo omao kare gi. Pien piny, i kite kame nan etie kede noni, oyapuno jik.
46007032	Ango amito ibedunu abongo par moro. Icuo kalikame onyomere keto par mere i kom kop ka Rwot, iepone me yomo cuny Rwot;
46007033	do icuo konyomere keto par mere i kom kope me piny kan, iepone me yomo cuny dako mere,
46007034	tam mere udo opokere. Dako kalikame pwodi onyomere, arabo nyako kalikame pwodi ngeo icuo, keto par mere i kop ka Rwot, emito mino kome kede cunye lung but Rwot; do dako konyomere keto par mere i kom kop me piny kan, iepone me yomo cuny cware.
46007035	Ango awaco man pi bero wu, likame pi gengo wu i yore moro, do pien ango amito ibedunu iepone aber kede imiunu kuo wu lung but Rwot.
46007036	Ka ngatamoro paro be en etie kwina bedo kede nyako kame en enero, ka mit mere tek, bala kite kame epoore bedo kede kamanono da, wek enyomere bala kite kame emito kede, pien mano likame obedo dub.
46007037	Do ka ngatamoro otieko moko tam mere abongo adiadia moro, di edio mit mere, doko di etieko moko tam mere daro nyako mere kame enero, udo etimo gikaber.
46007038	Aso ngat kame nyomo nyako kame enero udo etimo ber; do ngat kalikame onyomere udo otimo gikaber kalamo.
46007039	Dako kame konyomo likame doko romo nyomere di pwodi cware kuo; do ka cware oto, en etwero nyomere kede ngatamoro kame cunye mito, kenekene miero ebed dano koyei Kirisito.
46007040	Do iekite kame ango aneno kede, dako no bino bedo kede yomcuny kame kalamo ka edong bala kite kame etie kede. Doko atamo be ango da atie kede Tipo ka Rubanga.
46008001	Nan do, i kom kop kame mako gikame koyalo ne caljwogi, wan ongeunu be “wan dedede otienu kede ngec.” Ngec kacal kamanono kelo ewaka, do amara gero yei.
46008002	Ka ngatamoro tamo be en engeo gimoro, likame udo engeo bala kite kame oudo epoore ngeno kede.
46008003	Do ka dano maro Rubanga, dano nono Rubanga ngeo.
46008004	Aso i kom kop kame mako camo cam kame koyalo ne caljwogi, wan ongeunu be “caljwogi cungo pi gikame li,” kede be “likame tie Rubanga moro ace kwanyo Rubanga acel kenekene.”
46008005	Pien bed bala tie gimogo kame kolwongo be rubangan i malo arabo i lobo, bala kame i ateteni rubangan tie kede, karacel kede rwode atot,
46008006	do kibut wan Rubanga tie acel, en Papa, ngat kame ocweo gi dedede doko wan okuo pire, kede Rwot acel, en Yesu Kirisito, kame mio jamini dedede bedo tie, doko wan okuo pi en.
46008007	Do likame jo dedede tie kede ngec noni. Do jo mogo otieko nao kede kop me caljwogi, omio tuno tin ka gin kicamo cam kame cal kamanono, pwodi kitamo be ebedo cam me caljwogi; pien kite kame ngec me cuny gi goro kede, mio gin kiparo be cam nono munao gi.
46008008	Cam likame bino mino wa odoko jo kame beco i nyim Rubanga. Ka likame ocamo, likame tie gimoro kame okei, doko ka ocamo, likame tie gimoro aber kame oudo.
46008009	Do gwokerenu me wek kur twero wu noni lokere dok gikame reto jo kame yei gi goro.
46008010	Pien ka ngatamoro kame ngec me cunye goro, oneno in dano kame itie kede ngec di icamo i tempulo me caljwogi, iparo be likame etwero udo nwangcuny di eko camo cam kame koyalo ne rubangan?
46008011	Aso, ngec nin ko bino dubo dano kame yei mere goro, ngakirisito wadu kame Kirisito oto pire.
46008012	Iepone acel noni da, ka idubo but jokirisito wadu, di iko mino awanon i kom ngec agoro me cuny gi, udo idubo but Kirisito.
46008013	Pi mano, ka cam en kame mio gin kipoto, likame abino camo ringo, tetekeny kur ami ngatamoro kikom gi poti.
46009001	Mam ango abedo dano kogonyere? Mam ango abedo ngaor? Mam ango aneno Yesu Rwot wa? Mam wun ibedunu adwokini me tic kame ango atimo i Rwot?
46009002	Ka jo ace likame yei be ango ngaor, ateteni kibutun ango abedo ngaor; pien kuo wu i Rwot obedo gikame moko be ango abedo ngaor.
46009003	Man en gikame ango ajuro ne jo kame momoo kop i koma.
46009004	Mam wan otie kede twero me gamo cam kede giamata?
46009005	Mam wan otie kede twero me upere kede mon wa koyei Kirisito, bala kame joor icegun kede imiegu ka Rwot kede Kepa timo?
46009006	Arabo iparunu be ango kede Baranaba kenekene en kame miero otim tic pi udo epone me kuo?
46009007	Ngai kame timo tic me sirikale di eculere kene? Ngai kame puro olok di likame eko camo anyakini mere? Arabo ngai kame kwao dok di likame emato cak gi?
46009008	Iparunu be ango atie yamo man iye ekite kame dano neno kede? Mam Iswil ka Musa da waco kop acel noni?
46009009	Pien kowandiko iye Iswil ka Musa be, “Kur itwei dog twon kame itie tic kede pi canyo.” Iparunu be Rubanga tie paro pi twonin?
46009010	Mam etie yamo kop noni pirwa? Ateteni kop noni kowandiko pirwa, pien ngat kame kwaro kodi, kede ngakac poore bedo kede gen me udo iner gi me gikame kipuro.
46009011	Ka wan ocuo bero me Tipo ka Rubanga i cunyu, benyo, ebedo pek ne wu ka wada oko udo bero me jamini me kom kibutu?
46009012	Ka jo icegun tie kede twero me burao gi nogi kibutu, mam wan do otie kede kame kalamo mergi? Bed bala tie kamanono, wan likame otie tic kede twero noni, do wan okanyakino gi dedede tetekeny kur otim gimoro kame gengo tuco ejiri ka Kirisito.
46009013	Mam wun ingeunu be jo kame komio timo tic me tempulo udo cam gi ki tempulo, kede jo kame tio i alutari udo iner gi me gikame koyalo?
46009014	Kamanono da, Rwot ociko be, jo kame tuco ejiri poore udo gikame kikuo kede kiye.
46009015	Do ango likame atio kede twero nogi akadi acel, doko ango likame atie wandiko kop noni nan pi mito be igeunu timo na kamanoni. Tikatika ango do atoi akaka mino ngatamoro kwanyo tenge gikame ango awakere iye.
46009016	Ka ango atuco ejiri, mano mio likame atie kede gimoro kame awakere iye. Pien etie bala ekatala kame kotieko mina. Do can kame abino neno kalikame atuco ejiri!
46009017	Pien ka ango atie timo man i mit na, abino udo giamia me pwoc; do ka likame i mit na, udo atie cobo tic kame kogena kede.
46009018	Nan do giamia na me pwoc en nyo? Giamia na me pwoc en yomcuny kame ango audo pi tuco ejiri abongo penyo cul moro, di likame atio kede twero na i tic na me tuco ejiri.
46009019	Pien bed bala ango likame atie epasoit ka ngatamoro, ango atieko yei bedo epasoit me jo dedede, me wek amotoko amed loko cuny jo atot but Kirisito.
46009020	Kame ango atie kede Iyudayan, ango abedo bala Ngayudaya, me wek alok gi but Kirisito. Kame atie kede jo kame Iswil mako, ango adoko bala ngat kame Iswil mako, akadi bed bala ango likame Iswil maka, tetekeny amoto atwer loko jo kame Iswil mako but Kirisito.
46009021	Kame atie kede jo kalikame Iswil mako, ango abedo bala ngat kalikame Iswil mako, tetekeny amoto alok cuny jo kalikame Iswil mako but Kirisito. Man likame dwong mere be ango likame alubo Iswil ka Rubanga; do i ateteni ango alubo Iswil ka Kirisito.
46009022	Kame ango atie kede jo kame yei gi goro, ango da adoko goro ineno bala ango da abedo ngat acel kikom gi, tetekeny alok cuny gi but Kirisito. Ango atieko doko gimoroni kenekene but jo dedede, tetekeny amoto ami mogo kikom gi ud alako i yore moro dedede kame twerere.
46009023	Ango atimo magi dedede pi ejiri, tetekeny ada anywak winyo kame tie iye.
46009024	Mam wun ingeunu be i piem me ringo, jo kame ringo dedede piemo, do ngat acel kenekene en kame udo giamia me pwoc? Pi mano, ringi tetekeny i ud giamia me pwoc.
46009025	Ngaringo acelacel me piem lubo iswilia me ringo. Gin kitimo kamano pi udo ocoro me angosibib kame dubere mere, do wan otimo tic wa pi udo kalikame dubere mere.
46009026	En komio ango likame aringo atatai; doko likame ango adongo gum bala ngat kame tie dodongo wi yamo.
46009027	Do ango atojo koma pi mine bedo tek di ako kete i loc na, me wek ingei ango tuco ejiri ne jo apat, kur Rubanga wota tenge ki piem.
46010001	Imiegu kede amiegu na, ango amito ingeunu be bin edou en kame ogwoko joakwari wa di gin dedede kiko ngolo nam adwong,
46010002	di oko batiso gi pi doko jo kame lubo Musa, di kitie i nam kede i edou.
46010003	Gin dedede bin kiko camo cam acel me cuny;
46010004	gin dedede kiko mato giamata acel me cuny. Pien gin kimato pii kowok ki lela ka Rubanga, kame bin lubo gi; lela nono en bin Kirisito.
46010005	Bed bala kamanono, Rubanga bin cunye likame obedo yom kede jo atot kikom gi, omio en di eko sasaro liele gin i tim.
46010006	Aso, gi nogi otimere pi kwenyaro wa weko paro timo gikareco bala bin gin.
46010007	Kur ibedunu jo kame woro caljwogi bala kame bin jo mogo kikom gi otimo kede; bala kame kowandiko be, “Jo obedo piny cam kede amata, di kiko yai malo miel.”
46010008	Wan miero kur odonyunu timo caro bala kame jo mogo bin otimo kikom gi, di jo tutumia ot are kiwie adek oko to i ceng acel.
46010009	Wan miero kur otamunu Rwot, bala kite kame mogo kikom gi riki otimo, di twole oko neko gi.
46010010	Doko kur ibedunu kede ingungur bala kame mogo kikom gi bin otimo, di Malaika kame Neko oko neko gi.
46010011	Aso, gigi otimere ne gi pi kwenyaro wa, do oko wandiko gi pi pwonyo wa, wan jo kame otienu i kare me ajikini.
46010012	Pi mano, ngat kame tamo be en ecungo di etek i yei mere, poore egwokere tetekeny kur epoti.
46010013	Likame tie atama moro kame in ibeo iye kame jo apat likame pwodi obeo iye. Rubanga genere, doko likame ebino jali i atama kame bwono teko ni. Do i kare me atama en ebino mini teko me kanyakino di iko udo yongayo me bwot.
46010014	Pi mano, jo na kame amaro, wekunu woro caljwogi.
46010015	Ango ayamo kede wu bala jo kame wi gi tio; tamunu i kom gikame ango ayamo wun kenu.
46010016	Mam udo otienu nywako remo ka Kirisito ka omatunu ki ikopo kame wan olegunu iye winyo? Doko kame otienu tuturo mugati, mam udo otienu nywako kom Kirisito?
46010017	Kite kame mugati tie kede acel, bed bala wada ototunu, otienu kom acel, pien wan dedede onywakunu mugati acel nono.
46010018	Nenunu kong jo me Isirael; mam jo kame camo gikame koyalo ne Rubanga nywako i tic me alutari?
46010019	Nyo kame ango atie yamo? Iparunu be ango atie yamo be ringo kame koyalo ne caljwogi obedo gimoro, arabo be caljwogi obedo gimoro?
46010020	Li, ango atie yamo be, gikame jo kame kwia Rubanga yalo, gin kiyalo ne jwogi, likame ne Rubanga. Ango likame amito be ibedunu jo kame nywako kede jwogi.
46010021	Likame itwerunu mato ki ikopo ka Rwot di bobo imatunu ki ikopo me jwogi da; likame itwerunu cam ki emesa ka Rwot di bobo icamunu ki emesa ka jwogi da.
46010022	Mam omitunu mino Rwot dok nganyeko? Iparunu be otekunu lone?
46010023	”Iswil yei ne wa timo gi dedede,” do likame gi dedede konyo. “Iswil yei ne wa timo gi dedede,” do likame gi dedede dongo yei wa.
46010024	Kur imoi bero pirin keni, do moi bero ne jo apat.
46010025	Camunu ringo dedede kame kocato i atale abongo bedo kede peny mogo pi ngec me cunyu.
46010026	Pien iwandik kacil waco be, “Lobo kede jame dedede kame tie iye, gin me ka Rwot.”
46010027	Ka ngatamoro kalikame oyei Kirisito olwongi cam di iko ot, cam gimoroni dedede kame koketo i nyimi abongo bedo kede peny moro pi ngec me cunyi.
46010028	Do ka ngatamoro owaco ni be, “Ringo noni obedo giayala,” do pi paro pi ngat kokwenyaro in kede pi ngec me cuny, kur icame,
46010029	ango ayamo ngec me cuny en, likame meri. Pien pinyo kame mio ngec me cuny dano ace gengo twero nango me timo gimoro?
46010030	Ka ango apwoyo Rubanga pi cam kame acamo, pinyo kame mio ngatamoro bedo kede acae buta pi cam kame ango atieko mino pwoc iye.
46010031	Aso, gi dedede kame itimo, akadi icami arabo imati, tim gin dedede pi mino Rubanga deyo.
46010032	Kur idub cuny Iyudayan, arabo Jogurik, arabo ekodet me jo koyei Rubanga,
46010033	bala kite kame ango atamakino kede yomo cuny jo dedede i gi dedede kame ango atimo, di likame amo bero pira kena, do pi jo atot, be amotoko gida kiud alako.
46011001	Lubunu ekite nango, bala kame ango da alubo kede ekite ka Kirisito.
46011002	Ango apwoyo wu pien wun nakanaka iyutununu ango i gi dedede, doko ilubunu pwony kame bin komio wu.
46011003	Do ango amito ingeunu be, wi icuo acelacel en Kirisito, doko da wi dako en cware, wi Kirisito en Rubanga.
46011004	Aso icuo kame lego arabo kame murao di eumo wie udo likame mio wor but Kirisito ngat kame obedo wie.
46011005	Do dako kame lego arabo murao di likame eumo wie, likame mio cware wor, ngat kame obedo wie. Erom aroma bala oudo kolielo wie.
46011006	Pien ka dako likame mito umo wie, poore do eliel wie; do ka etie gi me lewic ne dako lielo wie, poore eum wie.
46011007	Icuo likame poore umo wie, piento en etie cal ka Rubanga, doko en deyo mere; do dako tie deyo me icuo.
46011008	Pien likame bin kocweo icuo kikom dako, do dako en kame kocweo kikom icuo.
46011009	Doko da likame bin kocweo i cuo pir dako, do kocweo dako pir icuo.
46011010	En komio dako miero um wie pi imalaikan.
46011011	Akadi bed kamanono da, i Rwot dako likame cungo kene abongo icuo, doko icuo da likame cungo kene abongo dako.
46011012	Pien bala kame dako owok kede kikom icuo, aso, dako en kame nywalo icuo. Do gi dedede wok kibut Rubanga.
46011013	Wun ber pokunu; iparunu be eber ne dako lego Rubanga di likame eumo wie?
46011014	Mam ekite me cwec ka Rubanga pwonyo wu be etie gi me lewic ka icuo oweko yer wie odongo,
46011015	do ka dako oweko yer wie odongo etie gi me deyo mere? Pien komie yer pi umo wie.
46011016	Do ka ngatamoro tie kede piem i kom kop noni, wan bobo likame otie kede itok moro ace, akadi paka ikodeta me jokirisito da.
46011017	Do i acora kame lubo nogi, ango likame apwoyo wu, pien kame wun icokerenu likame tie bero moro iye, do kwanyo raco kenekene.
46011018	Pien me agege mere, kame icokerenu bala ekodet me jokirisito, ango awinyo be apokapoka tie i diere wu; ango da amo yei kop nono.
46011019	Pien apokapoka miero bed tie i diere wu, tetekeny jo kame tie kede ateni bin ngere.
46011020	Kame icokerenu karacel, likame Cam ka Rwot me otieno en kame icamunu.
46011021	Pien kame itienu cam, ngat acelacel pokere camo cam mere kene, mio jo mogo dong kede kec, di mogo mer.
46011022	Benyo, iliunu kede miere kame iromunu cam kede amata kiye? Arabo, mam icaunu ekodet me jo koyei Rubanga di ikounu mino jo kame li kede gimoro lewic? Ayam ne wu benyo, apwoi wu pi tim noni? Li, ango likame abino pwono wu.
46011023	Pien ango agamo kibut Rwot pwony kame ango da ako mino wu, be iwor kame bin korupao iye Rwot, en bin ekwanyo mugati,
46011024	kakame etieko pwono kede Rubanga, eko tuturo en, di eko waco be, “Man en koma kame tie piru. Timunu kamanoni pi yutuno ango.”
46011025	Kamanono da, ingei cam, en eko kwanyo ikopo me bwini di eko waco be, “Man en ikopo me isikan kanyen kame remo na moko. Timunu kamanoni pi yutuno ango i kare dedede kame imatenu kede.”
46011026	Pien i kare dedede kame icamunu kede mugati noni kede di imatunu kiye ikopo noni, udo itienu tuco kop me to ka Rwot tuno en dwogo.
46011027	Pi mano, ngatamoro kame camo mugati ka Rwot arabo mato kiye ikopo mere i yore kalikame poore, en ebino kelo ngolo kop i kome kene pi timo dub i kom Rwot kede i remo mere.
46011028	Miero dano kong ngingico kuo mere, en kame mio di eko camo mugati kede mato kiye ikopo nono.
46011029	Pien ngat kame camo kom Rwot kede kame mato kiye ikopo mere abongo niang dwong mere, en ekelo ngolo kop i kome kene.
46011030	Manoni en komio jo atot kikom wu tie kede goro doko kituo, kede mogo otieko to da.
46011031	Do ka koto ber ogeunu ngingico kuo wa, koto likame kongolo ne wa kop.
46011032	Do kame Rwot ongolo ne wa kop, udo epwonyo wa tetekeny kur bin ngol kop loi wa karacel kede piny.
46011033	Pi mano, imiegu kede amiegu na, kame icokerenu karacel pi camo Cam ka Rwot me otieno, poore di idarunu jo icegun.
46011034	Ka ngatamoro kec oneko, wek ecam i ture, tetekeny kur ngol ne wu kop kame icokerenu. I kom kope apat abino mino wu gikame poore aluba kame abino.
46012001	Imiegu kede amiegu na, ango nan amito be ingeunu kop kame mako giamia me Tipo Kacil.
46012002	Wun ingeunu be, di bin itienu jo kalikame woro Rubanga, oudo kobitao wu di oko rwenyo wu i woro caljwogi, gi kalikame yamo.
46012003	Pi mano, ango amito iniangunu be likame tie ngatamoro kame Tipo ka Rubanga telo di eko waco be, “Ilam mak Yesu!” Doko likame tie ngatamoro kame twero waco be “Yesu en Rwot” kwanyo di Tipo Kacil en kame otele.
46012004	Aso, giamia tie me epone apapat, do Tipo acel nono en kame mio gi;
46012005	doko da tice tie me epone apapat, do Rwot acel nono en kame kotio ne;
46012006	kede gikame jo timo tie papat, do Rubanga acel nono en kame mio teko but ngat acelacel me timo gi.
46012007	Rubanga nyuto tie me Tipo but dano acelacel pi bero me jo dedede.
46012008	Tipo acel nono mio ngat acel yamo kop me rieko, kede dano ace emio yamo kop me ngec.
46012009	Tipo nono mio but dano acel yei, kede but dano ace emio giamia me cango jo,
46012010	but dano ace emio twer me timo giaura, but dano ace emio giamia me imurai, but dano ace emio twer me popoko tipere, but dano ace emio twer me yamo i leb anyen, kede but dano ace emio twer me gonyo leb anyen.
46012011	Magi dedede Tipo acel nono en kame timo, en kame epoko gi but ngat acelacel bala kame emito.
46012012	Kirisito cal bala kom dano, en etie acel do adulion mege tot; gin dedede kitie kom acel bed bala kitot.
46012013	Pien i Tipo acel, wanunu dedede kobatiso wa okounu doko kom acel, Iyudayan arabo Jogurik, ipasoi arabo jo kogonyere, wanunu dedede Rubanga otieko keto Tipo acel nono i cuny wa.
46012014	Pien kom dano likame tie kede adul acel kenekene, do etie kede adulion atot.
46012015	Ka koto tien di oko waco be, “Pien ango likame atie cing, likame ango atie adul me kom,” mano likame genge bedo adul me kom.
46012016	Doko ka koto yit oko waco be, “Pien ango likame atie wang, omio likame ango atie adul me kom,” mano likame genge bedo adul me kom.
46012017	Ka koto kom dano lung oudo obedo wang, koto ewinyo kop kede nyo? Ka koto kom dano lung oudo obedo yit, koto engweo kede nyo?
46012018	Do bala kite kame etie kede, Rubanga oketo adulion apapat i kom dano, acelacel kikom gi bala kame eyero.
46012019	Ka koto gin dedede oudo kibedo adul acel kenekene, koto kom dano tie tuai?
46012020	Bala kame etie kede, adulion tie tot, do kom acel.
46012021	Pi mano, wang likame twero waco ne cing be, “Ango likame amiti,” bobo wic da likame twero waco ne tien be, “ango likame amiti.”
46012022	Akaka manono, wan likame otwerunu bedo abongo adulion me kom kame neeno bala goro,
46012023	doko adulion me kom kame wan oparo be likame poore awora, en kame wan oworo twatwal. Kede adulion kalikame beco me anena en kame wan ogwoko i yore amalo,
46012024	gikame adulion me kom wa kame beco me anena likame mito. Do Rubanga otieko cweno kom dano iepone kame mio wor adwong but adulion kalikame pirgi tek.
46012025	En etimo kaman tetekeny kur apokapoka bed i kom, do me wek adul acelacel gwok adulion icegun iepone kame rom aroma.
46012026	Ka adul acel tie i can, adulion apat dedede neno can karacel kede en; ka komio adul acel wor, adulion apat dedede lelo kede en karacel.
46012027	Aso, wun itienu kom Kirisito, doko ngat acelacel tie adul me kome.
46012028	Rubanga otieko keto i ekodet me jokirisito, me agege joor, me are inabin, me adek jopwony; di do jo kame timo giaura, di do jo kame cango jotuwo, jo kame konyo jo, jotel tice, kede jo kame yamo i leb anyen.
46012029	Benyo, iparunu be gin dedede kibedo joor, arabo inabin, arabo jopwony amoto jo kame timo tice me twer?
46012030	Benyo, iparunu be gin dedede kitie kede giamia me cango jotuwo, arabo gin dedede kiyamo i leb anyen amoto kitie kede giamia me gonyo leb anyen?
46012031	Ketunu cunyu pi udo giamia kame pirgi tek. Nan ango amito nyuto ne wu yongayo kame ber kalamo.
46013001	Akadi ka ango ayamo leb jo kede me imalaikan, do di ali kede amara, udo acal bala olang kame kok arabo tum kame kotie gono.
46013002	Akadi ka ango atie kede twer me imurai, di aniang gi dedede komungere kede ngec dedede, kede ka atie kede yei kame mitere dedede kame twero kobo mori, do di ali kede amara, kony na udo li.
46013003	Akadi ka ango agabo jo jame dedede kame ango atie kede, kede ka amio koma me awanga, do di ali kede amara, likame tie gimoro kame audo kiye.
46013004	Amara dire, doko emwol; eli kede nyeko arabo ewaka;
46013005	eli kede deng arabo gero. Amara likame paro pire kenekene; likame cunye wang arabo emako kop arac i cunye;
46013006	amara likame lelo pi gikarac, do elelo pi ateni.
46013007	Amara likame kwanyo cunye, eyei gi dedede, egeno gi dedede, ekanyakino gi dedede.
46013008	Amara likame jik; do imurai bino jik; giamia me yamo i leb anyen bino jik; ngec da bino jik.
46013009	Pien giamia wa me ngec kede me imurai tie kede rem;
46013010	do kame gikame li kede rem obino, gikame tie kede rem bino jik.
46013011	Di bin ango atin, oudo ayamo bala atin, atamo bala atin; do kakame adoko kede dano adwong, ako weko tim me tino.
46013012	Pien nataman wan onenunu cal kame warawara i ilabura, do obinunu neeno wang kede wang. Gikame nan ango angeo tie dul kenekene; do abino ngeno odocon, bala kame Rubanga ngea kede odocon.
46013013	Aso, yei, gen kede amara, gin adek gi kidong atwal; do kame pire dwong kalamo gin dedede en amara.
46014001	Aso, canenu pi bedo kede amara, doko ketunu cunyu pi udo giamia me Tipo, singo twatwal giamia me imurai.
46014002	Pien ngat kame tie kede giamia me yamo i leb anyen likame yamo kede jo, do eyamo kede Rubanga; pien likame tie ngat kame niang kop mere; en eyamo gi komungere pi twer me Tipo.
46014003	Do ngat kame murao, yamo kede jo pi mino yei gi doko tek, kede supo cuny gi, kede kweno cuny gi.
46014004	Ngat kame tie kede giamia me yamo i leb anyen gero yei mere kene, do ngat kame murao gero yei me ekodet me jokirisito.
46014005	Aso, ango amito ne wun dedede yamo i leb anyen, do akalamo mere, ango amito ne wun murao. Ngat kame murao pire tek kalamo ngat kame yamo i leb anyen, kwanyo ka ngatamoro ogonyo dwong me kop kame en eyamo, tetekeny eger ekodet me jokirisito.
46014006	Aso, imiegu kede amiegu na, likame tie bero moro kame iudunu kibuta ka abino butu di ayamo i leb anyen, kwanyo kenekene ka akelo ne wu kop kame Rubanga onyuto na, arabo ngec, arabo imurai, amoto pwony moro.
46014007	Ka tum, gi kalikame kuo, bala nat bilo arabo adungu, di likame kiko kok kede dwan kame pokere, dano twero ngeno gikame kotie gono arabo kuto benyo?
46014008	Kede ka agwara me yi likame okok kede dwan kame niangere, ngai kame bino iikere pi ot i yi?
46014009	Etie kamanono kede uda; ka itiunu kede giamia me yamo i leb anyen di ikounu waco kop moro kalikame niangere, dano bino ngeno gikame itienu waco benyo? Pien kop kame iyamo udo kei i wi yamo.
46014010	Ateteni leb atot tie i piny, do likame tie acel moro kame li kede dwong mere.
46014011	Do ka ango likame angeo leb kame kotie yamo, udo ango atie ngakumbor but ngat kame tie yamo nono, doko eda etie ngakumbor buta.
46014012	Etie kamanono kede uda; bala kame cunyu mito kede giamia me Tipo, akalamo mere canenu pi tic kede giamia kame gero ekodet me jokirisito.
46014013	Pi mano, ngat kame tie kede giamia me yamo i leb anyen poore kwano Rubanga pi mino twer me gonyo dwong mere.
46014014	Pien ka ango alego di ayamo i leb anyen, tipo na en kame lego do tam na li kiye.
46014015	Nan do atim benyo? Abino lego i tipo na, do abino lego kede tam na da; abino wero wer me pako Rubanga i tipo na, doko abino wer kede tam na da.
46014016	Aso ka likame kamano, ka in imio pwoc but Rubanga i tipo ni kenekene, dano apat kame tie i cokere kede wu, kame li kede giamia me niang kede me gonyo leb anyen, bino waco be “Amen” benyo do di likame en engeo gikame in itie waco i ilega ni me pwoc nono?
46014017	Pien in iromo mino pwoc kiber, do udo likame ikonyo kuo me cuny dano ocelu.
46014018	Ango apwoyo Rubanga pien ango ayamo i leb anyen kalamo wun dedede;
46014019	do i cokere me jokirisito, tikatika ayam kope kany kame tam na niang, pi pwonyo jo icegun, akaka yamo kope tutumia tomon i leb anyen.
46014020	Imiegu kede amiegu na, kur ibedunu bala idwe i tam wu, akaka manono bedunu bala imukerun kame tie abongo gikarac moro, kede bedunu jo kocato i tam wu.
46014021	Kowandiko i wandik kacil be, “Kibut jo kame yamo leb anyen, kede i dog jokumbor abino yamo kede jo na, doko akadi atim kamano da, likame kibino winya.”
46014022	Aso, yamo i leb anyen obedo gianena but jo kalikame oyei Kirisito, likame ne jokirisito. Do giamia me imurai likame tie pi jo kalikame oyei Kirisito, do pi jokirisito.
46014023	Aso, ka ekodet me jokirisito lung ocokere karacel, di jo dedede oko donyo yamo i leb anyen, di do jo apat arabo jo kalikame yei Kirisito oko bino kanono, mam kibino waco be wun ipounu?
46014024	Do ka jo dedede omurao, di ngatamoro kalikame yei Kirisito arabo dano apat oko bino, jo dedede bino mine engeo dub mere, kede kope dedede kame ewinyo bino ngolo ne kop,
46014025	di oko bino woto mung me cunye kakaler. Mano bino mine eriondiko piny pi woro Rubanga, di etuco be, “Ateteni Rubanga tie i diere wu kan.”
46014026	Jokirisito jowota, nyo do kame poore atima? Kame icokerenu karacel, dano acelacel tie kede gimoro; moro tie kede wer, moro tie kede pwony, moro tie kede kop kame Rubanga onyuto ne, moro yamo i leb anyen amoto egonyo kop kame koyamo i leb anyen. Miero itimunu gi dedede pi gero ekodet me jokirisito.
46014027	Ka dano moro yamo i leb anyen, wek jo are, arabo jo kalikame kalamo adek en kame yami, doko kiyami di kilubere aluba, di ngatamoro gonyo.
46014028	Do ka ngat kame gonyo likame tie, poore gin kilingi di kiko yamo but gi ken gi kede but Rubanga.
46014029	Wek inabin are arabo adek en kame yami, di jo icegun pimo kop kame gin kiyamo.
46014030	Do ka gianyuta moro oneeno ne ngatamoro kame tie bedo kanono, wek dano me agege kame oudo tie yamo ber kong lingi.
46014031	Pien wun dedede itwerunu mino ikwenyar me kop ka Rubanga, di itimunu acelacel, tetekeny jo dedede ud niang di gin dedede kiko udo asupacuny.
46014032	Giamia me imurai tie i loc me inabin,
46014033	pien Rubanga likame obedo Rubanga me atotolun, do en Rubanga me mulem. Bala kame etie kede i ikodeta dedede me jokacil,
46014034	mon poore ling i kacokere. Pien likame koyei ne gi yamo, do miero kibed i dud loc bala kame Iswil da waco.
46014035	Ka tie gimoro kame kimito ngeno, wek kidok penyo cuog gi i miere. Pien etie gi me lewic pi dako yamo i cokere me jokirisito.
46014036	Benyo, iparunu be kop ka Rubanga owok kibutu arabo etuno butun kenekene?
46014037	Ka ngatamoro paro be en ebedo enabi arabo etie kede twer me Tipo, miero en engei be gikame ango atie wandiko butu Rwot en kame ociko.
46014038	Ka ngatamoro likame oketo tam mere iye, kur iketunu tam wu i kome.
46014039	Aso, imiegu kede amiegu na, bedunu kede cuny me mito imurai, do kur igengunu yamo i leb anyen;
46014040	do miero itimunu gi dedede kiber di ilubunu yore kame poore.
46015001	Imiegu kede amiegu na, nan ango amito yutuno ne wu ejiri kame ngoce atuco ne wu, kame ikounu gamo, doko en kame yei wu cungo iye.
46015002	Ejiri nono en kame kelo ne wu alako ka imokunu iye kitek, kwanyo ka yei wu tie me nono.
46015003	Pien ango ako mino wu kop kame bin komio ada, bala gikame pire tek kalamo, en ine be; Kirisito oto pi dub wa di lubere kede iwandik kacil,
46015004	di oko yike, di oko yaruno en i ceng me adek di lubere kede iwandik kacil;
46015005	kede be, en eko nyutere but Kepa, kede i cen mere ne joor tomon kiwie are.
46015006	I kare ace en bobo eko nyutere but imiegu kede amiegu kame kalamo tol kany, jo atot kikom gi pwodi tie kuo, bed bala mogo otieko to.
46015007	Di do en eko nyutere but Yakobo, kede do ne joor dedede.
46015008	Me ajikini mere, en eko nyutere but ada, akadi di ango acal bala atin abwogini.
46015009	Pien kikom joor, ango en kalikame pira tek, oudo likame poore lwonga be ngaor, pien ango bin atidilo ekodet me jo koyei Rubanga.
46015010	Do pi kisa ka Rubanga, ango atie iekite kame nan atie iye noni, doko kisa mere buta likame oko bedo me nono. Pien ango atio kitek kalamo joor icegun dedede, bed bala likame ango en kame oudo atimo, do kisa ka Rubanga kame tie keda en kame oudo timo.
46015011	Aso, akadi di ango arabo gin, man en kop kame wan dedede opwonyo, doko en kop kame wun iyeunu.
46015012	Aso, ka kotatamo be koyaruno Kirisito kikom jo oto, benyo benyo kame doko mogo kikom wu waco kede be iyarun me jo oto bino bedo li?
46015013	Ka iyarun me jo oto bino bedo li, dwong mere be likame koyaruno Kirisito da.
46015014	Aso, kalikame koyaruno Kirisito, dwong mere be kop kame wan opwonyo kony mere li, doko yei wu da kony mere li.
46015015	Doko da, mano nyuto be wan otie waco kop me abe i kom Rubanga, pien wan ojurao be Rubanga oyaruno Kirisito ngat kalikame en eyaruno, ka di ateteni likame kobino yaruno jo oto.
46015016	Pien ka yaruno jo oto likame tie, dwong mere be likame koyaruno Kirisito da.
46015017	Ka likame koyaruno Kirisito, dwong mere be yei wu kony mere li, doko pwodi itienu i dub wu.
46015018	Enyuto da be jo oto di kiyei Kirisito otieko rwenyo atwal.
46015019	Ka gen wa i kom Kirisito tie pi kuo me i kare ni kenekene, udo wan en kame do jo poore bedo kede kisa i kom wa twatwal kalamo jo apat.
46015020	Do ateteni koyaruno Kirisito kikom jo oto, en ebedo bala anyakini me agege me jo oto.
46015021	Pien bala kame to obino kede di beo kibut dano, kamanono da iyarun me jo oto obino di beo kibut dano.
46015022	Pien bala kame jo dedede to kede pi Adamu, kamanono da kobino mino jo dedede bedo kuo pi Kirisito.
46015023	Do ngat acelacel kobino yaruno en i kare mere kopoore: me agege Kirisito ngat kame tie bala anyakini me agege, di do oko bino yaruno jo kame obedo mege i kare me dwogo mere.
46015024	Di do ajikini ko bino tuno, kame Kirisito bino mino kede Ajakanut i cing Rubanga Papa, ingei en bwono apugan kede akarinikin kede twer dedede.
46015025	Pien miero epug tuno en nyono jokwor mege dedede i tiene.
46015026	Ngakwor me ajikini kame en epoore tieko en to.
46015027	Pien kowandiko be, “Rubanga oketo gi dedede i loc mere.” Do kop kame waco be, “koketo gi dedede i loc mere,” neeno kakaler be mane likame ribo kiton ngat kame keto gi dedede i loc mere.
46015028	Kame kotieko keto gi dedede i loc ka Kirisito, di do Wod da ko bino bedo i loc ka Rubanga, ngat kame oketo gi dedede i loc mere, tetekeny Rubanga bed ngat kame tie gi dedede ne jo dedede.
46015029	Aso, dwong kop nyo kame mio jo udo batisimu akaka jo oto? Ka likame kobino yaruno jo oto, pinyo kame mio kobatiso jo akaka gin?
46015030	Pinyo kame mio wan ojalo kom wa i peko esawa dedede?
46015031	Imiegu kede amiegu na, pi ewaka kame ango atie kede piru i Kirisito Yesu Rwot wa, ango atuco be ango ariamo kede to ceng dedede.
46015032	Ka ango bin ayi kede leini ager i Epeso pi mit me dano adana, nyo aber kame audo kiye? Ka likame jo oto yaruno, otimunu bala kame jo waco kede be, “Wek ocamunu kede omatunu pien diki obinunu to.”
46015033	Kur ngalu: “Jo aupa kame reco dubo ikiteso kame beco.”
46015034	Miunu wi wu cei di ikounu jiko dubo, pien jo mogo kikom wu likame tie kede ngec i kom Rubanga. Lewic poore mako wu kame awaco kamanoni.
46015035	Do ngatamoro bino penyo be, “Epone mene kame koyaruno kede jo oto? Kibino wok kede kom kame cal nadi?”
46015036	Ngamingo ni! Kodi kame in ipito likame tui eko kuo kwanyo di ber egeo to.
46015037	Doko gikame in ipito likame obedo kom giapita kame dongo, do ebedo nyige kenekene, cengemogo nyige me engano arabo kodi moro ace.
46015038	Do Rubanga mie kome kame eyero ne; en emio kodi acelacel kome kame make.
46015039	Pien likame ringokom dedede cacal, do jo tie kede ringokom me epone acel, leini da tie kede ace, winy da tie kede ace, kede deknam da tie kede me epone ace.
46015040	Jame me malo tie kede kom kame mako gi, kede jame me lobo da tie kede kom kame mako gi; deyo me kom jame me malo pat kede deyo me kom jame me wi lobo.
46015041	Ceng tie kede deyo mere kene, duwe da tie kede deyo mere kene, kede acer da tie kede deyo gi ken gi; doko akadi acer ken gi da deyo gi papat.
46015042	Etie kamanono da kede iyarun me jo oto. Gikame koyiko top, do gikame koyaruno likame top.
46015043	Koyike di erarac, do koyaruno en di etie kede deyo. Koyike di etie kede goro, do koyaruno en di etie kede twer.
46015044	Koyike di etie ringokom, koyaruno en di etie tipo. Ka kom kame tie kede ringo tie, udo kom kame tie tipo da tie.
46015045	En komio kowandiko be, “Adamu, dano me agege, odoko gikame kuo”; do Adamu me ajikini oko doko Tipo kame mio kuo.
46015046	Do likame kom me tipo en kame geo, do kom kame tie kede ringo, di do kom me tipo ko lubo.
46015047	Dano me agege owok ki lobo, otime kede apua; dano me are owok ki malo.
46015048	Jo me lobo cal kede ngat kame kotimo kede apua; jo me i malo cal kede ngat kame owok ki malo.
46015049	Bala kame wan ongapo kede cal me dano kame otimo kede apua, obinunu da ngapo cal me dano kowok ki malo.
46015050	Imiegu kede amiegu na, gikame ango atie yamo ne wu en ine be, ringo kede remo likame karuno nywako Ajakanut ka Rubanga, doko da gikame top likame karuno doko gi kalikame top.
46015051	Winyunu gi me ateni komungere kame amito yamo ne wu. Wan likame obinunu to dedede, do kobino loko wa.
46015052	Kame agwara okok, kobino loko wa oyotoyot bala kame wang dano timo kede rwakak. Pien agwara bino kok, di oko bino yaruno jo oto kede kom kalikame top, di oko bino loko wanunu dedede.
46015053	Pien kom kame top ni miero ngap kom kalikame top, kede kom kame to ni miero ngap kom kalikame to.
46015054	Kame kom kame top noni ongapo kom kalikame top, kede kom kame to noni ongapo kom kalikame to, di do kop ko bino cobere kakare kame kowandiko be, “Kotieko lono to atwal.”
46015055	”In to, loc ni tie tuai? In to, kwir ni tie tuai?”
46015056	Kwir me to en dub, kede twer me dub en Iswil.
46015057	Do opwounu Rubanga, ngat kame mio wa otwero lono pi Rwot wa Yesu Kirisito.
46015058	Pi mano, imiegu kede amiegu na kame amaro, cungunu kitek abongo yangere, di imeedenu ameda nakanaka timo tic ka Rwot, bala kame ingeunu kede be, likame tie tic moro kame wun itimunu ne Rwot, kame kony mere li.
46016001	Aso, i kom kop kame mako coko giamia me konyo jokacil, ipoorenu lubo gikame awaco ne ikodeta me jokirisito i Galatia.
46016002	Buli Ceng Sabiti, poore ngat acelacel kibutu pok gimoro di eko kano, di lubere kede ud mere, tetekeny kame ango abino kur doko icokunu gimoro.
46016003	Kame ango atuno, abino cwano jo kame wun iyerunu Yerusalem kede baluwa, pi tero giamia wu.
46016004	Ka eneeno gikaber ne ango da pi ot kuno, gin kibino upere keda.
46016005	Abino welao wu ingei beno Makedonia, pien ango atie kede tam me beo ki Makedonia.
46016006	Abino bedo kede wu pi kare moro, cengemogo abino tieko kare me ngico me piny kede wu, tetekeny wun ikonyanu pi meede kede ot na kakame abino ot iye.
46016007	Pien ango likame amito beo neno wu malomalo; ageno be abino bedo kede wu pi kare moro, ka Rwot oyei.
46016008	Do ango abino bedo Epeso tuno i ceng me Pentekoti,
46016009	pien ekeko alac otieko yabere na me timo tic kitek, bed bala jo kame genge tie tot.
46016010	Ka Temeseo obino, nenunu be ebedo kede wu abongo lworo moro, pien eda etie timo tic ka Rwot bala ango da.
46016011	Aso, kur ngatamoro cae. Konyenu emeede kede ot mere i mulem, tetekeny ekaruno dwogo buta; pien ango atie kure karacel kede imiegu kede amiegu.
46016012	Aso, i kom kop kame mako omin wa Apolo, ango abedo ngangao en twatwal pi bino welao wu kede imiegu ace, do en oudo eli kede mit me bino nan. En ebino bino kame eudo winyo me bino.
46016013	Kiunu piny, cungunu kitek i yei wu, bedunu kede nwangcuny, bedunu kede yei atek.
46016014	Timunu gi dedede kede amara.
46016015	Imiegu kede amiegu na, wun ingeunu be jo me ot ka Sitepana en kame bin obedo jo me agege me lokere doko jokirisito i Akaya, doko kitieko keto cuny gi timo tic ne jokacil;
46016016	ango akwao wu pi winyo akodi jo nogo, kede ngatamoro ace da kame timo tic karacel kede gi.
46016017	Ango cunya yom pi bino ka Sitepana kede Potunata kede Akaiku, pien gin kicungo akaka wun;
46016018	pien gin kidwoko cunya karacel kede meru da. Pwounu akodi jo nogo.
46016019	Ikodeta me jokirisito i piny me Esia omoto wu. Akwila kede Purisika, karacel kede ekodet me jokirisito kame cokere i ot gi, moto wu twatwal i Rwot.
46016020	Imiegu kede amiegu dedede omoto wu. Moterenu kede amot kacil me notere.
46016021	Ango, Paulo, awandiko butu amot noni kede cinga kikoma.
46016022	Ka ngatamoro likame maro Rwot, wek ilam make. Rwot wa, bia!
46016023	Kisa ka Rwot Yesu bed kede wu.
46016024	Amara na bed kede wun dedede i Kirisito Yesu. Amen.
47001001	Baluwa kowok kibut Paulo ngat kobedo ngaor ka Kirisito Yesu pi mit ka Rubanga, kede kibut omin wa Temeseo. But ekodet me jo koyei Rubanga i Korinti karacel kede jokacil dedede kame tie Akaya.
47001002	Kisa kede mulem kame wok kibut Rubanga Papa wa kede Rwot Yesu Kirisito bed butu.
47001003	Opwounu Rubanga Papa me Rwot wa Yesu Kirisito, Papa kame ngakisa, ngakwei cuny jo iepone dedede.
47001004	En ekweo cuny wa i can dedede, tetekeny wada otwerunu kweno cuny jo icegun kame tie kede peko, di okweo cuny gi iekite acel nono kame Rubanga okweo kede cuny wada.
47001005	Pien bala kame can ka Kirisito kame wan onywakunu dwong ne wa kede, kamanono da wan onywakunu kweno cuny adwong kame Rubanga mio pi Kirisito.
47001006	Ka wan otie i peko, mano kelo ne wun kweicuny kede alako; doko ka kokweo cuny wan, uda iudunu kweicuny kame mio wu idirenu kanyakino akodi can acel nono kame wada otie kanyakino.
47001007	Wan otie kede gen atek butu; pien wan ongeo be, bala kame inywakunu kede wa can, kamanono da inywakunu kede wa kweicuny.
47001008	Imiegu kede amiegu na, wan likame omito be ibedunu abongo ngec i kom peko kame wan obeo iye i Esia; pien oudo komio wa peko kalikame kanyere, omio oko bedo li kede gen me kuo.
47001009	Ateteni wan do oudo owinyo i kuo wa bala kotieko ngolo ne wa kop me to; do manoni otimere tetekeny wan kur oket gen wa i kom wa kenwa, do me wek ogen Rubanga ngat kame yaruno jo oto.
47001010	En ngat kame eko mino wa obwot ki can kame oudo romo kelo to, ebino meede mino wa bwot; wan otieko keto gen wa i kome be en ebino mino wa obwot bobo.
47001011	Uda miero ilegunu karacel kede wa, tetekeny Rubanga winy ilega me jo atot pirwa, di en eko mino wa winyo, di jo atot ko bino pwone pirwa.
47001012	Gikame wan owakere iye en ine be, ngec me cuny wa juro be, epone me kuo wan i piny kan, kede twatwal mere epone kame wan otie bedo kede wu, tie i yore me lero kede ateni kame wok kibut Rubanga, likame kede rieko me lobo kan, do kede kisa ka Rubanga.
47001013	Wan owandiko ne wu gikame wun itwerunu somo di ikounu niang iye kenekene. Ango atie kede gen be ibinunu niang gi dedede kiber,
47001014	akadi bed bala nan iniangunu dul kenekene. Manono bino mino i ceng me dwogo ka Rwot Yesu, ikarununu bino wakere pirwa, di wada oko karuno wakere piru.
47001015	Ango oudo angeo man kiber, en omio bin aiko pi cako kong bino butu, tetekeny iudunu winyo tien are.
47001016	Pien ango amito be abei welao wu di atie ot Makedonia, di doko ako beo butu di adwogo ki kuno, me wek imianu kony me meede kede ot na Yudea.
47001017	Mam oudo ango atie lokoloko tam na i kare kame oudo ango aiko kede kamano? Benyo, ango do mam atimo iik na bala dano me piny kan, kame kong yei gimoro di doko eko lokere dagi i cen mere?
47001018	Ateteni bala kame Rubanga genere kede, likame tie kop moro kame wan oyei ne wu di doko oko lokere dagi.
47001019	Pien Yesu Kirisito, Wot ka Rubanga kame ango kede Sila kede Temeseo opwonyo kop mere butu, likame obedo ngat kame kong yei gimoro di doko eko lokere dagi; do en eyei gimoro icel atwal.
47001020	Piento en kame emio gi dedede kame Rubanga ocikere timo cobere. En komio wan omio Rubanga deyo i Yesu Kirisito di oyamo be “Amen.”
47001021	Do Rubanga en kame mio wan karacel kede wun ocungunu itek i Kirisito, doko etieko kwero wa.
47001022	En etieko keto alama mere i kom wa, di eko mino wa Tipo i cuny wa pi bedo bala gikame moko iik mere.
47001023	Rubanga en mujura na; ango likame adwogo Korinti pien ango oudo likame amito mino wu peko.
47001024	Likame pien wan otie dino wu i gikame poore iyeunu; do wan otio karacel kede wu pi yomo cunyu, pien wun icungunu itek i yei wu.
47002001	Pi mano, ango ako moko tam na be likame bobo abino dwogo welao wu, tetekeny kur awang cunyu.
47002002	Pien ka ango awango cunyu, alu apat kede jo kame ango awango cuny gi nogo kame bobo bino mina yomcuny?
47002003	Manono en komio ango awandiko baluwa kamano, me wek ka ango abino, kur aud wangcuny kibut jo kame koto omia kilel. Pien ango ageno kitek be yomcuny nango kelo ne wun dedede yomcuny.
47002004	Pien ango awandiko ne wu baluwa kede iturur kede cwercuny di pige wanga cwer; likame pi wango cunyu, do pi mino wu ngeno amara adwong kame ango atie kede butu.
47002005	Do ka ngatamoro owango cuny dano moro, udo likame ewango cuny ango, do abongo medo iye munyo, twatwal mere udo etimo ne wun dedede.
47002006	Alolalola kame jo atot kikom wu omio akodi dano nono rome.
47002007	Aso, nan do akaka manono, poore isasirunu en di ikounu kweno cunye tetekeny kur cwercuny bwone.
47002008	Aso, ango akwao wu pi medo nyuto ne be wun imarenu.
47002009	Kop noni en komio oudo awandiko ne wu baluwa, pien oudo amito tamo wu, kede ngeno ka ilubunu gi dedede kame awaco ne wu.
47002010	Kame wun isasirunu ngatamoro, ango da asasiro en. Gikame ango atieko sasiro dano iye, ka di ateteni atieko sasiro ngatamoro pi gimoro, udo atimo piru i nyim Kirisito.
47002011	Wan otimo kaman tetekeny kur Sitani ud yongayo me ngalo wa; pien likame wan okwianu iik mege.
47002012	I kare kame oudo abino kede Teroa pi tuco ejiri ka Kirisito, Rwot oudo oyabo na yongayo me timo tic;
47002013	do wia oko dubere pien oudo likame audo omina Tito kuno. Aso ango ako moto gi di ako yai aoto Makedonia.
47002014	Do opwounu Rubanga ngat kame nakanaka telo wa i Kirisito di osiritunu pi nyuto be en elo. Rubanga tio kede wan pi nyano ngec i kom Kirisito kabedo dedede bala ngwece kame kur.
47002015	Pien wan ocal bala giayala kame ngwe kur kame Kirisito mio but Rubanga, kame ngwece mere sarakin but jo kame Rubanga tie lako, kede but jo kame tie rwenyo.
47002016	But jo kame tie rwenyo, en ebedo ngwece atulutul kame kelo to; do but jo kame Rubanga tie lako, en ebedo ngwece akur kame kelo kuo. Ngai kame twero timo gi nogi?
47002017	Pien wan likame ocal bala jo ace atot, jo kame tero kop ka Rubanga pi ot cato; do pien Rubanga en ooro wa, wan oyamo kop me ateni i Kirisito i nyim Rubanga.
47003001	Benyo, wan bobo do otie pwore ken wa? Arabo, iparunu be wan omito baluwa kame kowandiko butu kame pwoyo wa, amoto ogam baluwa kibutu kame pwoyo wa, bala kame jo mogo timo?
47003002	Wun kikomu ibedunu baluwa kame pwoyo wan, kame kowandiko i cuny wa, me wek jo dedede ngei, doko kisomi.
47003003	Doko wun inyutunu be wun ibedunu baluwa ka Kirisito kame ecwao wan kede, baluwa kalikame kowandiko kede bwino, do kede Tipo ka Rubanga kakuo, doko likame kowandiko en i kidi, do kowandiko en i cuny jo.
47003004	Manono en gen atek kame wan otie kede but Rubanga pi Kirisito.
47003005	Likame wan otie kede gimoro kame romo mino wan owaco be otwero timo gini kede twer wa; twer kame wan otie kede owok kibut Rubanga.
47003006	En ngat kame emio wan twer me bedo jotic me isikan kanyen, kalikame owok pi Iswil kame kowandiko awandik, do pi Tipo; pien Iswil kame kowandiko neko, do Tipo mio kuo.
47003007	Ka riki inyukutan me Iswil kame kowandiko i kidi, kame kelo to, obino kede deyo kame rom kano, kame oko mino jo me Isirael likame oko twero ngino wang Musa pi rieny mere, bed bala oudo etie pi kare acecek,
47003008	mam do tic me Tipo bino bino kede deyo kame kalamo?
47003009	Pien ka gikame mio ongolo kop i wi jo oudo tie kede deyo; mam do gikame kelo poore tie kede deyo kame kalamo?
47003010	Ateteni pi kop noni, gikame oudo tie kede deyo, odoko li kede deyo atwal pi deyo kame kalamo en.
47003011	Pien ka gikame oudo tie pi kare acecek obino kede deyo, gikame bedo nakanaka miero do bed kede deyo kame kalamo.
47003012	Aso, pi kite kame otienu kede gen kame cal kamano, wan oyamunu abongo lworo,
47003013	likame bala Musa ngat kame bin oumo nyime tetekeny kur jo me Isirael nen ekite kame meny mere rwenyo kede.
47003014	Do oudo koumo tam gi. Ateteni tuno tin kame kitie somo itabun me isikan kacon, udo gikame umo tam gi nono pwodi tie, pien gikame umo tam gi nono twero kwanyere kenekene kame gin kitie i Kirisito.
47003015	Ateteni, kiton tuno tin kame kotie somo Iswil ka Musa, gikame umo nono pwodi ogalao tam gi;
47003016	do kame dano olokere but Rwot, kokwanyo gikame umo tam mere.
47003017	Aso Rwot en Tipo; doko kakame Tipo ka Rwot tie iye, gonyere udo tie iye.
47003018	Doko wanunu dedede kame kotieko kwanyo gikame galao nyim wa, wan jo kame onyutunu deyo ka Rwot, kotie loko wa i cal mere yai ki deyo tuno i deyo kame meede ameda, man Rwot kame obedo Tipo en kame timo.
47004001	Pi mano, wan likame okwanyo cuny wa ki tic noni, pien Rubanga en komio wa time pi kisa mere.
47004002	Wan otieko dagi gi dedede me lewic kame kotimo i mung; wan odagi tim me angalo arabo dwadwanyo kop ka Rubanga. Do wan opwonyo kop me ateni i lero i nyim Rubanga, di dano acelacel ko ngeno i cunye be wan jo kame beco.
47004003	Doko akadi ka ejiri kame wan otuco oumere, en eumere ne jo kame tie rwenyo atwal.
47004004	Gin jo kalikame kiyei Kirisito, pien rubanga me piny kan otieko umo tam gi tetekeny kur kinen lero kame wok kiye ejiri me deyo ka Kirisito, ngat kame cal acala kede Rubanga.
47004005	Pien likame wan otatamo kop kame mako wan, do wan opwonyo be, Yesu Kirisito en Rwot; wan obedo jotic wun pire.
47004006	Pien Rubanga kame owaco be, “Wek lero rieny ki colo,” Rubanga nono en kame orieny i cuny wa pi mino wa lero me ngec be deyo mere neeno i Yesu Kirisito.
47004007	Do wan jo kame otie kede abar noni, ocal bala agune kame kocweo kede elupe. Manoni nyuto be Rubanga en kame tie kede twer kame kalamo dedede, do likame wan.
47004008	Wan nakanaka komio wa oneno can iepone dedede do likame koridakino wa atwal atwala; wi wa cungo, do gen wa likame kwanyere;
47004009	kotidilo wa, do Rubanga likame jalo wa; korereto wa, do wan oko yai bobo;
47004010	wan nakanaka ooto kede to ka Yesu i kom wa, tetekeny kuo ka Yesu nyutere ki kom wa.
47004011	Pien i kare dedede me kuo wa, wan ojalere i to pi Yesu, tetekeny kuo mere nyutere i kom wa kame to nogi.
47004012	Aso, to tie tic i kom wan, do kuo tie tic i kom wun.
47004013	Do bala kame otienu kede cuny acel me yei, bala kame kowandiko be, “Ango oudo ayei omio ako yamo,” kamanono da wada oyei di oko yamo.
47004014	Pien wan ongeo be, ngat koyaruno Rwot Yesu bino yaruno wada karacel kede Yesu, di eko bino tero wan karacel kede wu i nyime.
47004015	Magi dedede tie piru, tetekeny bala kite kame kisa ka Rubanga tie meede ameda kede nyai but jo, wek emi pwoc kame jo mio meede di ko kelo ne Rubanga deyo.
47004016	Aso wan likame okwanyo cuny wa. Akadi bed bala kom wa tie dubere momot, do ceng dedede kotie mino kuo wa me cuny doko nyen bobo.
47004017	Pien can kame nataman wan otie neno tunutunu noni, tie iiko ne wa deyo adwong kalikame wacere, kame bedo nakanaka.
47004018	Pien wan likame oketo tam wa i kom gikame neeno, do i kom gi kalikame neeno. Pien gikame neeno tie pi kare acecek, do gi kalikame neeno bedo nakanaka.
47005001	Pien wan ongeo be, kame kima kame wan obedo iye i lobo kan odubere, otie kede ot kame Rubanga ogero, ot kalikame kogero kede cing, en ot kame bedo nakanaka i malo.
47005002	Pien wan ocur i kima noni di odaro Rubanga pi ngapo ne wa kabedo wa me i malo;
47005003	tetekeny ka ongape, likame kobino udo wa di otie nono.
47005004	Pien di pwodi otienu i kima noni, wan ocurunu kede par; likame pien omitunu gonyo kom wa me lobo kan tenge, do pi wan omitunu be med ngapo ne wa kabedo me malo, tetekeny kom wa kame to lokere dok kalikame to.
47005005	Ngat koiko wa pi lokere noni en Rubanga, en kame emio wa Tipo pi bedo bala gikame moko kop mere.
47005006	Pi mano, wan nakanaka odio cuny wa, pien wan ongeo be kame pwodi otienu i paco me kom wa noni, udo otienu kakabor kede Rwot.
47005007	Pien kuo wan cungo i yei, likame i neno kede wang.
47005008	Wan odio cuny wa kitek di otamo be, tikatika oyai owek kom wa noni di oko ot bedo i paco wa kede Rwot.
47005009	Aso, akadi di wan otie i paco arabo tenge, wan oketo cuny wa i yomo cunye.
47005010	Pien wan dedede miero ocungunu i nyim kom ka Kirisito me ngolo kop, tetekeny ngat acelacel ud bero arabo raco, di lubere kede gikame etimo i kuo me kom.
47005011	Pi mano, kite kame wan ongeo kede be Rwot poore alwora, wan otamakino wano tam me jo ace; do Rubanga ngeo wan, doko ageno be uda ingeunu wa i cunyu.
47005012	Wan likame bobo otie pwore kenwa i nyimu, do wan otie mino wu gikame iromunu wakere iye pirwa, me wek itwerunu bedo kede kop kame iromunu dwoko ne jo kame wakere pi gikame neeno i ooko, do weko pi gikame tie i cuny dano.
47005013	Pien ka wi wan odubere, udo kidubere pi Rubanga; arabo ka wi wa tie kiber, udo kitie kiber piru.
47005014	Amara ka Kirisito but wa telo wa, pien wan otieko niang kiber be dano acel bin oto pi jo dedede; pi mano, jo dedede otieko to.
47005015	Aso, en eto pi jo dedede, tetekeny jo kame kuo kur doko meede bedo kuo pirgi ken gi, do kibed kuo pi ngat kame bin oto pirgi di oko yaruno en.
47005016	Pi mano, cako nataman wan likame oneno ngatamoro iekite kame dano neno kede; bed bala oudo i kare okato oudo obedunu neno Kirisito iepone kame dano neno kede, do likame bobo nan onene iepone nono.
47005017	Aso, ka ngatamoro tie i Kirisito, udo en etie giacwea anyen; gikacon okato, nan do gikame nyen otieko bino.
47005018	Magi dedede Rubanga en kotimo, ngat kame odwoko nywak wa kede en i Kirisito, di eko mino wan tic me dwoko jo apat i nywak kede en.
47005019	Dwong mere be, i Kirisito, Rubanga oudo tie dwoko nywak mere kede jo dedede me piny di likame emaro dub gi i wi gi, kede di emio wa kop kame nyuto epone kame jo romo dok bobo i nywak kede en.
47005020	Aso, wan obedunu jo kame cungo akaka Kirisito, pien Rubanga tie kwano wu di ebeo kibut wan. Wan ongangao wu akaka Kirisito, dokunu bobo i nywak kede Rubanga.
47005021	Rubanga omio Kirisito ngat kame oudo li kede dub onywako dub wa pirwa, tetekeny odokunu jo kopoore i nyim Rubanga pi Kirisito.
47006001	I tic wa karacel kede Rubanga, wan obako dog wa butu be, kur imiunu kisa kame iudunu kibut Rubanga bed gi me nono.
47006002	Pien Rubanga owaco be, “I kare me timo bero ango ako winyo kwac ni; i ceng me alako, ango ako konyi.” Neni, nataman en esawa me Rubanga timo bero; tin en ceng me alako!
47006003	Wan likame otie rire i yongayo ka ngatamoro, tetekeny kur ud raco moro i tic wa.
47006004	Do bala jotic ka Rubanga, wan onyuto bero wa i yote dedede: di okanyakino can, peko, kede kuo atek.
47006005	Wan kobungo wa, kotweo wa i otkol, ekodet me jo suro wa, otimo tic atek, likame onino, doko kec da neko wa.
47006006	Doko da wan onyuto bero wa bala jotic ka Rubanga i cuny wa kame ber, i ngec, i dire, i mwolo, i bedo tie kede Tipo Kacil, kede i amara me ateni,
47006007	i kope kame oyamo me ateni, kede i twer ka Rubanga. Wan otie kede poore bala gi me yi, me suro jokwor kede me gwoko kom wa ka kosuro wa.
47006008	Cengemogo koworo wa arabo komio wa lewic; cengemogo koyeto wa arabo kopwoyo wa. Kotero wa bala joangalo do di wan oyamo kop me ateni;
47006009	kotero wa bala jo kalikame kongeo do di kongeo wa kiber; kotero wa bala jo oto, do nenunu wan okuo. Bed bala komio wa alolalola, do likame koneko wa;
47006010	akadi di cuny wa cwer, do wan olelo nakanaka; akadi di wan obedo jocan, do wan otie mino jo atot baro; akadi di wan oneeno bala oli kede gimoro, do wan otie kede gi dedede.
47006011	Wun Jokorinti, wan oyamo kede wu abongo mungo ne wu kop moro; cuny wa maro wu.
47006012	Wan likame cuny wa weko maro wu, do wun en kame cunyu nonok i kom wan.
47006013	Pi mano, ango ayamo kede wu bala idwe na; yabunu cunyu but wada.
47006014	Kur inywakunu kede jo kalikame oyei Kirisito. Pien kite kopoore nywako kede turo iswil benyo? Arabo lero kede colo nywako benyo benyo?
47006015	Winyere nyo kame tie i dierediere ka Kirisito kede Sitani? Arabo nyo kame dano koyei Kirisito nywako kede dano kalikame oyei Kirisito?
47006016	Winyere nyo kame tie i dierediere me tempulo ka Rubanga kede caljwogi? Pien wan otienu tempulo ka Rubanga kakuo; bala kame Rubanga owaco kede be, “Ango abino bedo i diere gi di aoto kiye, di ako bino bedo Rubanga gi, di gin kiko bino bedo jo na.”
47006017	Pi mano, Rwot owaco be, “Yaunu tenge kibut gi, di ikounu pokere kede gi, doko kur imulunu gimoro kalikame cil; di ango ako bino gamo wu.
47006018	Ango abino bedo Papa wu, di wun ikounu bino bedo awobe kede anyira na, man Rwot won Twer en kowaco.”
47007001	Wun jo na kame amaro, bala kame otienu kede cikere nogi, wek olonyerenu ki gi dedede kame munao kom wa kede cuny wa, di okounu bedo jo kame lworo Rubanga, tetekeny odokunu jokacil atwal.
47007002	Yabunu cunyu but wa; wan likame otieko timo ne ngatamoro raco, likame odubo ngatamoro, likame obedo kede adiadia but ngatamoro i gire.
47007003	Likame atie yamo man pi ngolo kop i wi wu, pien ango oudo atieko waco sek be wan omaro wu, obinunu to arabo kuo karacel.
47007004	Ango ageno wu kitek; ango awakere piru twatwal; wun ikweunu cunya; ango atie kede yomcuny i can dedede kame wan obeo iye.
47007005	Pien akadi kakame otuno kede Makedonia, likame kom wa oudo wei moro, do oneno can i yote dedede, atwomutwomun oudo wok ki bad dedede, doko lworo oudo dwong i cuny wa.
47007006	Do Rubanga, ngat kame kweo cuny jo kame tie kede par, oko kweno cuny wa pi bino ka Tito,
47007007	doko likame pi bino mere kenekene, do pi ekite kame wun ikweunu kede cunye da. En ewaco ne wa ekite kame cunyu oudo paro nena kede, iturur wu, kede ekite kame iparunu kede pira, en omio nan ango atie kede kilel kame kalamo.
47007008	Pien bed bala baluwa na oudo owango cunyu, ango likame atie kede par moro iye (bed bala oudo abedo kede par iye, pien ango aneno be baluwa nono oudo owango cunyu, bed bala pi kare acecek kenekene).
47007009	Do nan ango alelo, likame alelo pi oudo awango cunyu, do pien wangcuny wu omio ikounu swilaro; pien ibedunu kede wangcuny kame Rubanga mito, omio likame tie raco moro kame wan otimo ne wu.
47007010	Pien wangcuny kame Rubanga mito kelo iswilar kame tero dano i alako, doko likame ekelo paro gikame okato, do wangcuny me piny kan kelo to.
47007011	Nenunu ber gikame Rubanga oko timo kede wangcuny wu: epone kame mit me cunyu tie kede, epone kame imitunu nyuto kede be iliunu kede raco moro, epone me gero wu, lworo wu, epone kame iparunu kede pira, kede epone kame imiunu kede alolalola pi tim arac! Wun itiekunu nyuto be wun iliunu kede raco moro i kop nono dedede.
47007012	Aso, bed bala ango oudo awandiko ne wu baluwa nono, likame oudo ango awandiko en pi ngat kotimo rac, arabo pi ngat kame kotimo ne raco, do ango oudo awandiko baluwa nono pi nyuto ne wu i nyim Rubanga epone kame iparunu kede pirwa.
47007013	Manono en kame kweo cuny wa. Medo i wi kweicuny wa, wan olelo kalamo pi kilel kame Tito tie kede, pien wun dedede itiekunu kweno tam mere.
47007014	Pien ka ango oudo awakere ne piru, likame imiunu lewic omaka; do bala kite kame gi dedede kame wan owaco ne wu oudo obedo kede gi me ateni, kamanono da ewaka wa i nyim Tito odoko gi me ateni.
47007015	Aso, ka en eyutuno epone kame wun dedede oudo ilubunu kede pwony mere, kede epone kame igamenu kede lworo kede mielkom, amara mere butu meede ameda.
47007016	Ango alelo pien ageno wu kitek.
47008001	Imiegu kede amiegu na, wan omito be ingeunu kop i kom kisa ka Rubanga kame enyuto ne ikodeta me jokirisito i Makedonia.
47008002	Gin kibeo i atama atek me peko; do kilel gi oudo dwong twatwal, omio kiko mino kony kede cuny gi lung, bed bala oudo gin kibedo jocan.
47008003	Ango amio ijura be gin kimio kony i mit gi ken gi di lubere kede ud gi, kede kalamo ud gi da.
47008004	Oudo gin kingangao wa be otim ber omi gi winyo me nywako tic me konyo jokacil.
47008005	Kitimo kaman kalamo kite kame wan oudo ogeno kede. Me agege, gin kong kijalere ken gi but Rwot, di do i mit ka Rubanga, kiko jalere but wada.
47008006	Aso wan otieko kwano cuny Tito be, bala kame en oudo etieko cako kede tic noni, poore do etiek tic aber noni i diere wu.
47008007	Nan do bala kite kame itienu kede timo kiber i gigi dedede: i yei, i yamo, i ngec, i keto cunyu i gi dedede, kede i amara wu pirwa, nenunu be itimunu kiber i tic kame nyuto amara noni da.
47008008	Ango likame atie yamo kop noni bala cik, do ango anyuto ne wu epone kame jo apat keto kede cuny gi, tetekeny angei ateni me amara wu.
47008009	Pien wun ingeunu kisa ka Rwot wa Yesu Kirisito; bed bala oudo en ebaro, do en eko doko ngacan piru, tetekeny pi can mere wun idokunu jo kobaro.
47008010	Ango amio tam na i kom kop noni be, eber ne wun nan cobo gikame oudo igeunu timo mwaka acel cen, likame pi time kenekene, do da pi bedo kede mit iye.
47008011	Nan do tiekunu time. Wekunu mit wu me cobe bed rom aroma kede mit kame icakenu kede, doko timenu di lubere kede gikame itienu kede.
47008012	Ka mit me mino tie, Rubanga gamo giamia, di lubere kede gikame dano tie kede, do weko gikame eli kede.
47008013	Ango likame atie yamo be miero peko do dii wun pi mino jo icegun alakanar. Ango amito be gi dedede bed rorom.
47008014	Kite kame nataman jame tot ne wun kede, ipoorenu mino gi gikame mitere ne gi, tetekeny i kare moro ka gida kitie kede jame atot, kibino mino uda gikame mitere ne wu. Manoni bino mino ibedunu rorom.
47008015	Bala kame kowandiko be, “Ngat kame oudo tie kede atot, likame oko bedo kede atot kalamo, doko ngat kame oudo anonok, likame oko bedo kede anonok kalamo.”
47008016	Wan opwoyo Rubanga pi keto i cuny Tito epone me mit acel nono me paro piru bala kame ango da atie kede.
47008017	Pien likame eyei kwac wa kenekene, do pi kite kame cunye mito kede kitek, en eyaro bino butu i mit mere kene.
47008018	Wan otie cwane karacel kede omin wa kame ngere i ikodeta dedede me jokirisito pi tic mere me tuco ejiri.
47008019	Doko likame mano kenekene, do ikodeta me jokirisito oyere pi upere kede wa i tic kame nyuto amara kame wan otie timo noni, pi mino deyo but Rwot kede pi nyuto mit aber kame wan otie kede.
47008020	Wan likame omito be ngatamoro yam ne wa raco i kom twon giamia kame jo omio, kame wan nataman otie poko.
47008021	Pien wan otie kede tam me timo gi kopoore, likame i nyim Rwot kenekene, do i nyim jo da.
47008022	Aso, wan otie cwano omin wa ace kede gin, omin wa kame wan otieko tamo tien atot di oko udo be en etie kede mit me timo tice atot. En nataman etie kede mit akalamo me timo tic, piento en egeno wu kitek.
47008023	Aso, i kom kop kame mako Tito, en ebedo ngawota kame otio kede karacel pi konyo wu; aso i kom kop kame mako imiegu wa icegun, gin kibedo jo kame ikodeta me jokirisito ooro, jo kame kelo ne Kirisito deyo.
47008024	Pi mano, nyutunu ne jo nogi, i nyim ikodeta me jokirisito, amara wu kede gi komio wan owakere piru.
47009001	Aso kony li nango me wandiko ne wu kop kame mako konyo jokacil.
47009002	Pien ango angeo mit wu me mino kony, gikame ango awakere iye ne jo me Makedonia, di awaco ne gi be jo me Akaya otieko iikere cako mwaka okato; doko mit wu me mino kony osupo cuny jo atot kikom gi.
47009003	Aso ango atie cwano imiegu nogi, me wek kur wakere wa piru i kop noni lokere dok gi me nono, tetekeny ibedunu jo koikere bala kame oudo atieko waco.
47009004	Aso, ka do jo mogo me Makedonia oko upere keda di kiko udo be, wun likame itiekunu iikere, lewic bino mako wa pi geno wu kitek, di ber aweko lewic kame bino mako uda.
47009005	En omio ango atamo be miero akwai cuny imiegu nogi pi cako bino butu di pwodi likame ango abino, di gin kiko iiko cuto kony kame wun icikerenu pi kwanyo, tetekeny ebed gikame tie cuto bala kony kame ikwanyunu i mit wu, do weko i adiadia.
47009006	Gikame ango atie yamo en ine be, ngat kame cuo kodi anonok bino da kano kac anonok, kede ngat kame cuo atot bino da kano kac atot.
47009007	Ngat acelacel miero kwany mic bala kame cunye mito, abongo gung arabo adiadia, pien Rubanga maro ngat kame mio kede yomcuny.
47009008	Doko Rubanga twero pi mino wu winyo me gi dedede di tot, tetekeny ibedunu tie kede gi dedede kame romo wu nakanaka, di ikounu mino atot da pi konyo tice dedede kabeco.
47009009	Bala kame kowandiko be, “En emio kede cunye lung but jocan; bero mere bedo nakanaka.”
47009010	Rubanga ngat kame mio ngacuc kodi kede mugati me acama, bino mino wu kodi me acua di en eko mino gi kinyai, di eko medo ne wu gikame yai ki bero wu.
47009011	En ebino mino wu ibarunu i yote dedede di ikounu bedo jo kame mio gikame tot kede cunyu lung, tetekeny ka wan otero gi, jo bino pwono Rubanga.
47009012	Pien tic noni, likame bino cobo gikame mitere ne jokacil kenekene, do da ebino kelo pwoc atot but Rubanga.
47009013	Tic me mino kony noni bino mino jo atot mio deyo but Rubanga pi kite kame wun ilubunu kede ejiri ka Kirisito kame wun itucunu, kede pi kony kame wun imiunu kede cunyu lung pi nywako kede gi kede jo apat da.
47009014	Aso gin kibino kwano Rubanga piru di cuny gi paro piru pi kisa adwong kame Rubanga omio wu.
47009015	Pwoc bed but Rubanga pi giamia mere, giamia kame bero mere likame wacere!
47010001	Ango kikoma Paulo, angangao wu kede mwolo kede bero ka Kirisito, ango ngat kame jo waco be amwol kame atie karacel kede wu, do ager kede wu kame atie tenge.
47010002	Ango akwao wu be, kame abino butu kur imianu abed kede gero bala kame aromo nyuto kede but jo mogo kame paro be wan olubo ekite me kom.
47010003	Pien bed bala wan otie i piny, do likame otie i yi me kom.
47010004	Jame me yi wa likame me piny kan, do kitie kede twer ka Rubanga pi tuturo kateko me ngakwor. Wan otuturo piem me abe,
47010005	kede tingere dedede kame gengo jo ngeno Rubanga, di oko mako tam dedede bala mabus, oko mino gi kilubo mit ka Kirisito.
47010006	Kame wun itiekunu do doko jo kame wor atwal, wan do oko bino mino jo kalikame wor alolalola.
47010007	Nenunu gikame tie kakaler. Ka ngatamoro geno be en me ka Kirisito, mito eyutuno be, bala kame en ebedo kede me ka Kirisito, kamanono wada otie me ka Kirisito.
47010008	Pien akadi di ango atie kede ewaka adwong pi akarinikin kame Rwot omio wa, pi gero yei wu do likame pi rete, ango lewic likame bino maka iye.
47010009	Ango likame amito be eneeno bala amoto ango atie mito mino wu lworo kede baluwan na.
47010010	Pien gin kiyamo be, “Baluwan mege tek di gwai, do kame en etie kede wa, en egoro, doko yamo mere da kony mere li.”
47010011	Wek akodi jo nogo niang be, gikame wan owandiko i baluwan di otie tenge, ginogo da en kame obino timo kame otie kede wu.
47010012	Likame pien wan otamo ketere i rom acel arabo porere kede jo mogo kame pwore ken gi. Do ka gin kiyerere i ikodeta ken gi ken gi, kede di kiporere ken gi ken gi, udo kili kede niang.
47010013	Wan likame obino wakere pi gikame tie ooko me tic kame komio wa, do obino mino ewaka wa jik i kom tic kame Rubanga omio wa, manoni ribo kiton tic wa i diere wu.
47010014	Wan likame otie kede ewaka kame kalamo, bala kame oudo koto otie kede ka oudo likame otuno butu; wan en kame bin ogeo tuno butu kede ejiri ka Kirisito.
47010015	Wan likame owakere kato kare pi tic me jo icegun; do gen wan tie be, kame yei wu meede, tic wan i diere wu da bino nyai kitek.
47010016	En kame mio di do wan oko karuno tuco ejiri i adulion ace apat, abongo wakere pi tic kame ngatamoro otieko timo i kabedo kame etio iye.
47010017	Do, “Wek ngat kame wakere, ewakere pi Rwot.”
47010018	Pien likame jo kame pwore ken gi en kame kopwoyo, do jo kame udo pwoc me ateni en jo kame Rwot pwoyo.
47011001	Oudo amito be koto ikanyakinunu mingo na moro anonok. Okwe kanyakinunu kamanono keda!
47011002	Ango atie kede nyeko ka Rubanga piru, pien ango anero wu pi nyomere kede Kirisito, pi mino wu bute bala kame komio kede ateran kalikame pwodi ngeo icuo but cware acel kenekene.
47011003	Do ango atie kede lworo be, bala kame twol riki ongalo kede Keba kede rieko mere, uda kobino pacaro tam wu tenge di ikounu weko keto cunyu i maro Kirisito i ateni.
47011004	Pien ka ngatamoro obino di eko donyo pwonyo kop i kom Yesu ace kame pat kede kame wan otieko tatamo kop i kome, arabo ka igamunu tipo apat kede Tipo kame itiekunu gamo, amoto ka igamunu ejiri apat kede kame itiekunu gamo, dwong mere be udo wun iyeunu gin dedede cucuto.
47011005	Ango atamo be likame ango abedo ngat kocoko dud jo kame kolwongo be joor adongo nogi.
47011006	Akadi bed bala ango ali kede diru me yamo kiber, do ango atie kede ngec; wan otieko nyuto ne wu manoni i yore dedede kede i gi dedede.
47011007	Ango bin amwolere tetekeny koting wu malo, pien ango likame amio wu ikwanyunu gimoro pi ejiri ka Rubanga kame kotuco ne wu. Benyo, mam adubo pi timo kamanono?
47011008	Ecal do bala oudo ango ayako ikodeta ace me jokirisito pi kite kame agamo kede kony kibut gi tetekeny atim tic i diere wu.
47011009	Doko i kare kame oudo atie kede wu, di oudo tie jame kame mitere na, likame ako mino ngatamoro yeno peko na, pien imiegu kame bin owok ki Makedonia en kame omia gikame oudo mitere na. Aso, ango ako wutakino, doko abino meede wutakino pi weko mino wu yeno peko na i yore dedede.
47011010	Bala kame ateni ka Kirisito tie kede i cunya, likame kobino gengo ewaka na noni i adulion me Akaya.
47011011	Pinyo? Iparunu be pien likame ango amaro wu? Rubanga ngeo be ango amaro wu.
47011012	Do gikame ango nataman atie timo, abino meede timo, tetekeny kur ami kare but jo kame mito udo winyo me jo neno gida bala kirom aroma kede wan i gikame kiwakere iye.
47011013	Akodi jo nogo obedo joor me angalo, jotic kame tie kede angalo, di kiumere pi doko cal bala joor ka Kirisito.
47011014	Kur ngatamoro uri, pien akadi Sitani da umere pi doko cal bala malaika me lero.
47011015	Aso, likame etie gikame nyen ka jotic mege da oumere pi doko cal bala jotic me gi kopoore. I ajikini, gin kibino udo gikame poore kede tic kame kitimo.
47011016	Ango bobo amedo yamo be, kur ngatamoro tam be ango aming; do akadi di itamunu kamanono da, gamanu do kong bala ngamingo, tetekeny ada awakere atitidi moro.
47011017	Gikame ango atie yamo kame makere kede wakere abongo lworo noni, likame atie yamo i akarinikin ka Rwot, do atie yamo bala ngamingo.
47011018	Do bala kame jo atot wakere kede pi jame me kom, ango da abino wakere.
47011019	Pien bala kame wun iriekunu kede, omio wun ikanyakinunu kede yomcuny bedo kede jomingo!
47011020	Wun ikanyakinunu ka dano moro oloko wu idokunu ipasoi, arabo ecamo jame wu, arabo etingere ne wu, arabo etero wu ter me anywar.
47011021	Lewic maka waco be wan oudo ogoro twatwal pi timo ginogo! Do ka tie gimoro kame ngatamoro wange tek pi wakere iye, ango atie yamo bala ngamingo, ango da wanga tek wakere pi gi nono.
47011022	Mam gin Iburanian? Ango da abedo kamanono. Mam gin jo me Isirael? Ango da abedo kamanono. Mam gin kibedo ikwae ka Aburaam? Ango da abedo akwar Aburaam.
47011023	Mam gin jotic ka Kirisito? Ango atie yamo bala ngat opoi, ango ngatic aber kalamo gin! Ango atio kitek kalamo gin, kotwea i otkol tien atot kalamo, kobunga tien kalikame marere, doko abuco to tien atot.
47011024	Iyudayan obedo dana ibelai ot adek kiwie kanyangon tien kany.
47011025	Kobunga tien adek kede ebela. Kodidipo ango kede ingaroi tien acel. Imerin apapat adek obedo tuturun di ango oudo atie ot kede gi; tien acel koma oudo tie ii pii me nam iwor kede iceng.
47011026	Tien atot di atie ot, abeo i peko kame oyai ki icileta, i peko me joyak, kede i peko kame owok kibut jo na kikokome, peko kame owok kibut jo kalikame Iyudayan, peko i bomba, peko i tim, peko i nam adwong, kede peko kame owok kibut imiegu kede amiegu me angalo.
47011027	Atio kitek kede abeo i kuo atek; iwor atot oudo likame anino, kec kede orio oneka, i kare atot abedo li kede giacama, i kare atot akanyo koyo di ali kede giangapa.
47011028	Doko, di ber aweko gi ace, ceng dedede par pi ikodeta dedede me jokirisito dia.
47011029	Ngai kame bedo tie kede goro, di likame ango ako bedo kede goro? Ngai kame komio poto i dub, di ango cunya likame ko wang?
47011030	Ka miero ango awakere, abino wakere pi gikame nyuto goro na.
47011031	Rubanga Papa ka Rwot Yesu, en ngat kame kopako nyinge nakanaka, ngeo be ango likame atie ngalo.
47011032	Kakame oudo atie kede Damasiko, ngapug kame oudo tie i dud loc me Abaka Aretas oko mino isirikalen daro bomba me Damasiko pi mito maka.
47011033	Do oko yololo ango piny beno ki dirisa kede ebukit, di ako bwot ki cinge.
47012001	Miero ango awakere; likame tie gimoro aber kame udere kiye, do ango abino meede di awaco kop i kom gikame Rwot onyuto na.
47012002	Ango angeo icuo moro kame tie i Kirisito, kame oudo kotingo oko tero i malo me adek, mwakini tomon kiwie ongwon cen, ango likame angeo arabo etimere i kome amoto likame i kome, Rubanga en kame ngeo.
47012003	Doko ango angeo be kotero icuo noni, arabo kede kome amoto likame kede kome, ango likame angeo, do Rubanga en kame ngeo,
47012004	kotere i paradis di en eko winyo kop kalikame kopoore waco, kalikame koyei ne ngatamoro nyogao yamo.
47012005	Aso ango abino wakere pi dano noni, do likame pira, kwanyo abino wakere pi goro na.
47012006	Akadi koto di ango amito wakere, likame abino bedo ngamingo, pien udo atie yamo kop me ateni. Do likame ango abino timo kamanono, tetekeny kur ngatamoro bed kede tam amalo i koma kalamo gikame eneno kede kame ewinyo kibuta.
47012007	Do pi mino kur abed kede tingere pi gianyuta atot ka Rubanga kame aneno, oko mino koma lito adwong, kame obedo bala aor ka Sitani, pi tidilo ango di eko genga tingere.
47012008	Ango oudo abedo ngangao Rwot tien adek pi kwanyo gi noni ki koma.
47012009	Do en eko dwoko na be, “Kisa nango romi, pien kame in igoro, twer nango dwong kalamo.” Ango do abino meede ameda wakere kede yomcuny pi goro na, tetekeny twer ka Kirisito bed i koma.
47012010	Aso pi Kirisito, ango apwoyo goro dedede, ayet, kuo atek, itidil kede peko; pien kame ango agoro, udo atek.
47012011	Ango angamingo! Wun en idianu iye, pien wun en kame oudo ipoorenu nyuto pwoc wu pira. Pien likame ango atie piny me jo kame wun ilwongunu be joor adongodongo nogo, akadi di ango gimoro li.
47012012	Bin kotimo gikame nyuto ngaor me ateni i diere wu kede dire atek, kede gianena, kede gi me isuur, kede tice me twer.
47012013	Pien nyo kame oudo kotero wu iye kirac kalamo ikodeta apat me jokirisito, kwanyo kenekene be ango likame amio wu yeno peko na? Sasirunu ango pi raco na noni!
47012014	Nan ango ine, atieko iikere me bino butu tien me adek. Likame abino mino wu yeno peko na, pien likame ango amo gikame itienu kede, do ango amo wun nogo; pien idwe likame poore kano mono pi jonywal gi, do jonywal en kame poore timo kamanono pi idwe gi.
47012015	Cunya bino bedo yom twatwal pi mino gi dedede kame atie kede, kiton ango kikoma da, pi kuo me cunyu. Ka ango amaro wu kalamo, benyo, amara wu buta do bed titidi?
47012016	Aso oterunu kamano be, ango likame bin amio wu yeno peko na. Do akadi kamanono da, wun iwacunu be oudo ango atio kede rieko di ako ngangalo wu pi dino wu.
47012017	Benyo, tie ngatamoro kikom jo kame oudo aoro butu kame oko mina adio wu?
47012018	Ango oudo akwao cuny Tito pi ot, di ako cwano omin wa i Kirisito oupere kede. Benyo, bin Tito oko dino wu? Mam wan oudo otio kede cuny acel? Mam wan oudo otio iepone acel?
47012019	Benyo, oudo wun ibedunu paro pi kare go dedede be wan otie jurere kenwa i nyimu? Wan obedo yamo i nyim Rubanga i Kirisito. Jo na kame amaro, gi dedede kame wan otimo, otimo gi pi gero yei wu.
47012020	Pien ango atie kede lworo be cengemogo aromo bino di ako udo itienu iekite kalikame ango amito, kede da be cengemogo uda iromunu udo di ango atie iekite kalikame uda imitunu. Ango atie kede lworo be cengemogo itienu kede lok, nyeko, gero, woro, dubo nying jo, akwot, ewaka, kede anyonyobun.
47012021	Ango atie kede lworo be, kame adwogo butu, Rubanga na romo dwoka piny i nyimu, di ako romo tururo pi jo atot kame otimo dub i kare okato, kalikame pwodi oswilaro ki tim gi me emuna, caro, kede mit me lewic.
47013001	Man en tien me adek kame ango atie bino kede butu. “Pido moroni miero ijurak are arabo adek en kame poore gango.”
47013002	Ango oudo akwenyaro jo kame ngoce odubo, kede da jo dedede apat, doko nan akwenyaro gi di likame atie kede gi, bala kame oudo atimo di atie kede gi i kare kame oudo awelao gi kede tien me are, be, ka ango abino bobo, likame abino weko gi abongo alolalola,
47013003	pien wun imitunu gikame nyuto be Kirisito tie yamo kibuta. Likame en egoro kame etie tic kede wu, do en etie kede twer i diere wu.
47013004	Pien riki pi goro mere omio kogure i kom musalaba, do nataman ekuo pi twer ka Rubanga. Wan ogoro i Kirisito, do i tic kede wu wan obino kuo karacel kede en pi twer ka Rubanga.
47013005	Ngingicunu kuo wu kenu, di ikounu neno ka pwodi itienu i yei wu. Benyo, likame iromunu niang be Yesu Kirisito tie i kuo wu? Kwanyo do ka amoto ipotunu!
47013006	Ango ageno be ibinunu udo be, wan likame opoto.
47013007	Do wan okwao Rubanga be wun kur itimunu gimoro arac, likame pi nyuto be wan en kame do otieko timo kiber, do pi wek wun iromunu timo gikame opoore, bed bala eneeno bala wan otieko poto.
47013008	Pien wan likame otwero timo gimoro kalikame upere kede ateni, do kenekene wan otimo gikame upere kede ateni.
47013009	Wan olelo kame wan ogoro do di wun itekunu. Gikame wan okwao Rubanga en ine be, wek idokunu jo kame beco.
47013010	Ango awandiko ne wu kop noni di atie tenge, tetekeny kame abino, kur abed ger kede wu kame atie tic kede akarinikin kame Rwot otieko mina, pi gero yei wu do likame pi rete.
47013011	Di do ajiko, imiegu kede amiegu na, asounu do; iikunu ekite wu, lubunu gikame akwao wu pi timo, winyerenu, bedunu kede mulem, di Rubanga me amara kede me mulem ko bino bedo kede wu.
47013012	Moterenu kenu kenu kede amot kacil me notere. Jokacil dedede moto wu.
47013013	Kisa ka Rwot Yesu Kirisito, amara ka Rubanga kede nywak me Tipo Kacil bed kede wu dedede.
48001001	Baluwa kowok kibut Paulo ngaor, kame or mere likame owok kibut jo amoto obeo kibut dano moro, do ngat kame or mere owok kibut Yesu Kirisito kede kibut Rubanga Papa, ngat koyaruno en kikom jo oto.
48001002	Ango acwao baluwa noni karacel kede imiegu kede amiegu dedede kame tie keda. But ikodeta dedede me jokirisito i Galatia.
48001003	Kisa kede mulem kame wok kibut Rubanga Papa wa, kede kibut Rwot Yesu Kirisito bed butu.
48001004	Kirisito ojalere pi dub wa, pi lako wa ki kare kanataman me dub noni, di lubere kede mit ka Rubanga wa, en Papa wa.
48001005	Deyo bed but Rubanga ikar kede ikar! Amen.
48001006	Ango auro twatwal, pien itienu susunyo weko Rubanga ngat kolwongo wu pi kisa ka Kirisito di ikounu lokere i ejiri apat.
48001007	Likame pien ejiri moro ace bobo tie, do tie jo mogo kame lolo wu di kimito loko ejiri ka Kirisito.
48001008	Do akadi bed bala wada, amoto malaika moro kowok ki malo tuc ne wu ejiri kalikame upere kede maca kame wan oudo otuco ne wu, miero lame.
48001009	Bala kite kame wan oudo otieko waco kede, omedo doko waco kamanono be, ka ngatamoro tie tuco ne wu ejiri kalikame upere kede ejiri kame bin igamunu, miero lame.
48001010	Iparunu be ango do atie mono pwoc kibut jo arabo kibut Rubanga? Arabo iparunu be ango atie tamo yomo cuny jo? Ka koto di oudo pwodi ango atie yomo cuny jo, koto likame ango abedo ngatic ka Kirisito.
48001011	Imiegu kede amiegu na, ango amito ingeunu be, ejiri kame oudo ango atuco likame owok kibut dano.
48001012	Pien likame ango agame kibut dano amoto dano en kopwonya iye, do ango aude ki nyutere ka Yesu Kirisito.
48001013	Pien wun itiekunu winyo epone me kuo kame oudo ango atie kede pi lubo edini me Iyudayan, epone kame atidilo kede ekodet me jo koyei Rubanga di atie kede gero, di atamo dudubo en.
48001014	I edini me Iyudayan, ango en kame oudo atie anyim kalamo jo atot me lwak na. Oudo aketo cunya twatwal i itok me joakwari wa.
48001015	Do Rubanga ngat kame bin opoka di pwodi likame konywala, di en eko lwonga pi kisa mere,
48001016	cunye oko bedo yom pi nyuto Wode buta, tetekeny apwony kop i kome ne jo kalikame Iyudayan. Ango likame ako ot pi udo tam kibut ngatamoro,
48001017	amoto ot Yerusalem but jo kame ogeo nango bedo joor. Do bin ango ako ot Arabia, di ako dwogo Damasiko.
48001018	Ingei mwakini adek ango ako ot Yerusalem pi welao Kepa, ako dong bedo kede en pi ceng tomon kiwie kany.
48001019	Do likame bobo ako neno ngaor moro ace, kwanyo kenekene Yakobo omime Rwot.
48001020	I nyim Rubanga, ateteni likame ango atie ngalo i gikame awandiko ne wu!
48001021	Di do ango ako ot i adulion me Siria kede Kilikia.
48001022	Oudo pwodi likame tie ngatamoro i ikodeta me jokirisito kame tie Yudea kame oudo otieko nena,
48001023	kenekene oudo kiwinyo di kowaco be, “Ngat kame bin tidilo wa nan do tie pwonyo kop i kom yei kame bin etamo dudubo.”
48001024	Gin kiko mino Rubanga deyo pi ango.
48002001	Di do ingei mwakini tomon kiwie ongwon, ango bobo ako dok Yerusalem karacel kede Baranaba, oudo atero Tito da oupere keda.
48002002	Ango aoto bala kite kame Rubanga onyuto na kede. Ango ako nyuto i nyim gi ejiri kame ango oudo atuco ne jo kalikame Iyudayan (do atimo manoni i cokere me mung kede jotel kame koworo), tetekeny gikame atie timo arabo kame atieko timo kur bed tic me nono.
48002003	Do likame oko dino akadi Tito da ngat kame oudo tie upere keda pi kepere, bed bala en oudo ebedo Ngagurik.
48002004	Do man otimere pi jo mogo kame oudo kokelo, kame oudo cukere be gin kiyei, jo kame olwidar but wa pi begao gonyere kame wan otie kede i Kirisito Yesu, tetekeny ki mi wa odok bala ipasoi.
48002005	Do wan likame oko yei gamo kop gi akadi icel moro, tetekeny ogwok ne wu ateni me ejiri.
48002006	Do jotel kame oudo kopoore woro (ki tetu buta, epone kame gin oudo kitie kede likame nyuto apokapoka moro; Rubanga likame tie kede apokapoka but jo), jotel nogo, ango awaco be, likame kimedo na gimoro.
48002007	Do akaka mano, gin kineno be Rubanga oudo ogena kede tic me tuco ejiri ne jo kalikame kokepo, bala kite kame oudo emio kede Petero da tuco ejiri ne jo kame kokepo.
48002008	(Pien ngat kotio kibut Petero di emie ebedo ngaor but jo kame kokepo, en kame bin otio kibut ada di eora pi ot but jo kalikame Iyudayan.)
48002009	Kakame kiniang kede i kom kisa kame komia, Yakobo kede Kepa kede Yokana, jo kame oudo koworo bala jotel, oko yango cinga kede cing Baranaba i nywak, di kiyei be wan opoore ot but jo kalikame Iyudayan, di gin kiko ot but jo kame kokepo.
48002010	Gin kikwao wa gi acel kenekene be, poore di wan oyutuno jocan, gikame cunya da oudo mito timo ateteni.
48002011	Do kakame Kepa obino kede Antiokia, ango ako ronkino en obe, pien kop oudo loe kakaler.
48002012	Pien di oudo pwodi cuo mogo kame Yakobo ocwao likame otuno, Kepa oudo nywako cam kede jo kalikame Iyudayan. Do kakame cuo nogo otuno kede, en eko wutakino, di eko pokere tenge kikom gi pi lworo ekodet kame bin gango tam me kepere.
48002013	Iyudayan ace da oko donyo i tim mere me ecuke noni. Man oko mino akadi Baranaba da odonyo i tim gi me ecuke nono.
48002014	Do kakame ango aneno kede be gikame gin oudo kitie timo likame upere kede ateni me ejiri, ango ako waco ne Kepa i nyim gin dedede be, “Ka kong in Ngayudaya lem ibedo bala jo kalikame Iyudayan, do weko bala Ngayudaya, epone mene kame in ikaruno dino kede jo kalikame Iyudayan pi bedo bala Iyudayan?”
48002015	Wan ikom wa obedo Iyudayan i anywali wa, do weko jo kalikame Iyudayan kame obedo jodubo.
48002016	Do wan ongeunu be dano likame bedo ngat kopoore i nyim Rubanga be pien etimo gikame Iswil mito, do ebedo ngat kopoore i nyim Rubanga ka etie kede yei i kom Yesu Kirisito. Akadi wada oyeunu Kirisito Yesu tetekeny obedunu jo kopoore i nyim Rubanga pi yei wa i kom Kirisito, do weko pi timo gikame Iswil mito. Pien timo gikame Iswil mito likame mio dano moro bedo ngat kopoore i nyim Rubanga.
48002017	Do ka i cane wa pi bedo jo kopoore i Kirisito, di oko udo be wan ikom wa otienu jodubo, mam udo Kirisito do tie ngatic kame mio jo dubo? Ateteni likame kamanono!
48002018	Do ka ango agero bobo gikame ngoce areto piny nogo, udo atie nyuto be ango ngatur Iswil.
48002019	Pien i kom kop kame mako Iswil, ango atieko to, tetekeny abed kuo ne Rubanga. Ango kogura karacel kede Kirisito,
48002020	omio likame doko ango en kame pwodi akuo, do Kirisito en kame kuo i ango. Doko kuo kame nan ango atie kede, akuo pien atie kede yei i kom Wot ka Rubanga, ngat kame omara di eko jalo kuo mere pira.
48002021	Likame ango adagi kisa ka Rubanga, pien ka kono dano bedo ngat kopoore pi Iswil, koto to ka Kirisito do obedo me nono.
48003001	Wun Jogalatia jomingo! Ngai kologo wu? Bin koguro Kirisito i kom musalaba i wangu.
48003002	Wek apenyu kaman kenekene be: bin iudunu Tipo pien oudo itimunu gikame Iswil mito arabo pien iwinyunu ejiri di ikounu yei?
48003003	Mam wun imingunu adikinicel? Oudo igeunu kede Tipo, nan do mam imitunu jiko kede kom?
48003004	Gi dedede atot kame ibeunu iye mam do oudo otimere me nono? Ateteni likame kibedo me nono.
48003005	Benyo, Rubanga mio wu Tipo kede etimo giaura i diere wu be pien itimunu gikame Iswil mito, arabo pien iwinyunu ejiri di ikounu yei?
48003006	Bala kite kame Aburaam “bin oyei kede Rubanga omio oko tere be ngat kopoore,”
48003007	aso miero ingeunu be jo kame tie kede yei en kame obedo ikwae ka Aburaam.
48003008	Doko da di bin iwandik kacil ogeo neno sek be Rubanga bino mino jo kalikame Iyudayan bedo jo opoore pi yei, en eko cako tuco ne Aburaam ejiri di pwodi likame kare otuno, di ewaco be, “Kibuti kobino mino atekerin dedede winyo.”
48003009	Pi mano, jo kame tie kede yei komio gi winyo karacel kede Aburaam ngat kame bin oyei.
48003010	Pien jo dedede kame gengere i timo gikame Iswil mito tie kede ilam; pien kowandiko be, “Ilam mak ngat acelacel kalikame lubo gikame kowandiko i itabu me Iswil, kede di likame etimo gi.”
48003011	Nan etie do kakaler be likame tie dano kame bedo ngat kopoore i nyim Rubanga pi Iswil; pien kowandiko be, “Ngat kobedo dano kopoore pi yei bino kuo.”
48003012	Do Iswil likame cungo i yei, pien kowandiko be, “Ngat kame timo gi dedede kame Iswil mito bino kuo pirgi.”
48003013	Kirisito olako wa ki ilam kame Iswil kelo, ingei en doko ilam pirwa. Pien kowandiko be, “Ilam mak ngat acelacel kame koliero i kom yat.”
48003014	Man otimere tetekeny i Kirisito Yesu, winyo kame bin komio Aburaam bin i kom jo kalikame Iyudayan, me wek pi yei, oudunu Tipo kame kocikere pi mino wa.
48003015	Imiegu kede amiegu na, ber ami wu apor me kuo me ceng dedede: ka kotieko moko isikan ka ngatamoro, likame tie dano moro kame turo isikan nono, arabo medo iye gimoro.
48003016	Aso, cikere nogo oudo komio Aburaam kede akware. Likame ewaco be, “Kede ikwae,” pi nyuto be kitot; do enyuto dano acel kenekene be, “Kede akware,” en Kirisito.
48003017	Dwong me gikame ango atie waco en ine be: Iswil kame bin obino ingei mwakini 430 likame karuno turo isikan kame Rubanga oudo otieko moko, pi mino cikere mere bedo gikame kony mere li.
48003018	Pien ka giamia ka Rubanga cungo i Iswil, udo likame etie do pi cikere; do Rubanga bin omio giamia mere but Aburaam kede cikere.
48003019	Iswil do tie pinyo? Oudo komede pi nyuto be turo Iswil en nyo, tuno kede ka akwar Aburaam obino, en ngat kame bin komio cikere pire; doko imalaikan en okele di ebeo kibut ngairucakin.
48003020	Aso ngairucakin likame tie pi dano acel, do Rubanga en acel.
48003021	Mam do Iswil likame nywako kede cikere ka Rubanga? Ateteni likame kamano; pien ka Iswil kame komio oudo mio kuo, ateteni udo Iswil mio dano doko ngat kopoore pi lube.
48003022	Do iwandik kacil oketo gi dedede i loc me dub, me wek mi jo kame tie kede yei gikame oudo kocikere pi mino, di lubere kede yei gi i kom Yesu Kirisito.
48003023	Aso, di pwodi likame oudo yei obino, wan oudo oguraun i twer me Iswil, di kocego wa daro yei kame oudo kobino nyuto.
48003024	Pi mano, Iswil oudo obedo ngadar wa tuno Kirisito bino, me wek odokunu jo kopoore pi yei.
48003025	Do nataman bala kite kame yei nono otieko bino kede, likame pwodi bobo otienu i cing ngadar.
48003026	Pien i Kirisito Yesu, wun dedede itienu idwe ka Rubanga pi yei.
48003027	Jo kame kobatiso i Kirisito kibutu otieko ngapo Kirisito.
48003028	Likame bobo tie Ngayudaya amoto Ngagurik, likame bobo tie epasoit arabo ngat kogonyere, likame bobo tie icuo arabo dako; pien wun dedede itienu acel i Kirisito Yesu.
48003029	Aso ka wun ibedunu me ka Kirisito, udo do itienu kodi kowok kibut Aburaam, jo kame bino udo gikame Rubanga ocikere pi mino.
48004001	Gikame ango atie waco en ine be, ngat kame poore lunyo jame ka papa mere, ka en pwodi atin udo erom aroma kede epasoit akadi bed bala en won jame dedede.
48004002	Do en edong i cing jo kame gwoke kede jo kame lo jame mege tuno kede i ceng kame papa mere ociko.
48004003	Etie kamanono kede wada; i kare kame wan oudo pwodi otienu idwe, oudo wan ipasoi me tipere kame pugo wi lobo.
48004004	Do kakame kare oromo kede kiber, Rubanga oko cwano Wode, kame dako onywalo, kame konywalo di eko bedo i loc me Iswil,
48004005	me wek elak jo kame oudo tie i loc me Iswil, tetekeny Rubanga mi wa odok idwe mege.
48004006	Doko pi wun ibedunu idwe mege, Rubanga otieko cwano Tipo ka Wode i cuny wa, Tipo kame kok but Rubanga be, “Aba! Papa!”
48004007	Aso, pi Rubanga, likame in pwodi itie epasoit, do in atin mere, doko ka in atin mere udo in ibedo ngat kame en ebino mino winyo mere.
48004008	I kare kokato di oudo pwodi likame ingeunu Rubanga, oudo ibedunu ipasoi me tipere mogo, kame iekite me cwec gi likame kibedo rubangan.
48004009	Do bala kite kame nataman itiekunu ngeno kede Rubanga, arabo awac be Rubanga otieko ngeno wu, benyo benyo kame idokunu kede bobo but tipere kame goro kede kame jocan, kame pugo piny? Benyo bo komio imitunu bobo bedo ipasoi gin?
48004010	Wun igwokunu ceng kede dwete kede kare, kede mwakini!
48004011	Ango atie kede lworo be abungo timo tic me nono piru.
48004012	Imiegu kede amiegu na, ango akwao wu be, dokunu cal bala ango, pien ada atieko doko cal bala wun. Likame wun itimunu na raco moro.
48004013	Wun ingeunu be aramo kame omako koma en kame bin omio ango atuco ne wu ejiri tien me agege.
48004014	Doko bed bala aramo na oudo obedo atama butu, likame ibedunu kede acae buta arabo idaganu, do igamanu bala malaika ka Rubanga, bala kite kame oudo koto igamunu kede Kirisito Yesu.
48004015	Nyo doko oko timere i kom yomcuny kame oudo itienu kede? Ango ajurao wu be ka koto oudo twerere, oudo koto iromunu golo wangu di ikounu mina.
48004016	Benyo, nan do mam ango adoko ngakwor wu pi waco ne wu kop me ateni?
48004017	Jo mogo mire ken gi kitek butu, likame pi tien kop moro, do kenekene pien gin kimito gengo wu kibuta, tetekeny uda imirenu kenu kitek but gi.
48004018	Eber mire kitek pi tien kop kopoore i kare dedede, do weko i kare kame ango atie kede wu kenekene.
48004019	Idwe na, ango aramere bobo piru tuno kede kame idokunu cal kede Kirisito i kuo wu.
48004020	Oudo cunya mito be koto abed kede wu nataman tetekeny alok epone me yamo kede wu, pien kop wu ocungo wia.
48004021	Wacanu, wun jo kame imitunu bedo i loc me Iswil, benyo, likame iwinyunu gikame Iswil waco?
48004022	Pien kowandiko be Aburaam oudo bin tie kede awobe are, acel enywalo kede dako kame oudo obedo apasoit, kede ocelu en eko nywalo kede dako kalikame oudo obedo apasoit.
48004023	Wot ka dako kame oudo obedo apasoit riki konywalo di lubere kede ekite me kom, do wot ka dako kalikame oudo obedo apasoit oudo konywalo pi cikere kame bin Rubanga omio.
48004024	Aso, man tie apor kaman: mon are gi cungo pi isikan are. Dako kame cungo pi isikan kame kotimo i moru me Sinai en Agar, kame nywalo idwe mege pi pasuno.
48004025	Aso Agar en kame cungo pi moru me Sinai kame tie Arabia; en ecal acala kede Yerusalem kame nataman tie, piento en etie pasuno kede idwe mege.
48004026	Do dako ocelu ca cungo pi Yerusalem me i malo, en ebedo ngat kame tie kede gonyere, doko en toto wa.
48004027	Pien kowandiko be, “Leli, in ngat kame ili kede atin, in ngat kalikame inywal! Mwoc wer di ilelemo, in ngat kalikame ikanyo aramo me nywal. Pien idwe me dako kame koweko tot kalamo idwe me dako kalikame koweko.”
48004028	Aso imiegu kede amiegu na, wan otienu idwe me cikere ka Rubanga bala bin Isaka.
48004029	Do bala kame i kare nono atin kame oudo konywalo di lubere kede ekite me kom oko tidilo atin kame konywalo pi Tipo ka Rubanga, nataman da tie kamanono.
48004030	Do iwandik kacil waco benyo? En ewaco be, “Riam apasoit kede atin mere, pien atin me apasoit likame bino nywako sikao jame karacel kede atin me dako kame tie kede gonyere.”
48004031	Pi mano, imiegu kede amiegu na, wan likame obedunu idwe me apasoit, do me ka dako kame tie kede gonyere.
48005001	Kirisito ogonyo wa me wek obed jo kogonyere; pi mano, cungunu di itekunu di likame ikounu bobo yei ayoko me ipasun.
48005002	Winyunu! Ango Paulo, awaco ne wu be, ka iyeunu kepere, udo Kirisito do kony mere odoko li kibutu atwal.
48005003	Ango bobo akwenyaro ngatamoro kame yei kepere be, en do etie kede banya me lubo Iswil lung.
48005004	Wun ipokerenu tenge kikom Kirisito, wun jo kame imitunu bedo jo kopoore pi lubo Iswil; likame itienu i kisa ka Rubanga.
48005005	Pien pi twer me Tipo, kame tio i yei wa, wan otienu daro kede gen bedo jo kopoore.
48005006	Pien i Kirisito Yesu, akepo arabo bedo abongo akepo likame timo gimoro, do gikame pire tek en yei kame tio di ebeo i amara.
48005007	Oudo itienu timo kiber; ngai bobo kogengo wu lubo kop me ateni?
48005008	Epone me esupe nono likame owok kibut Rubanga ngat kolwongo wu.
48005009	Arup atitidi me mugati romo mino alos lung kame konyongo buuno.
48005010	Ango atie kede niang aber i Rwot be, wun likame ibinunu bedo kede tam apat kede mera; doko da ngat kame tie lolo wi wu kobino ngolo ne kop, akadi di en ebedo ngai.
48005011	Imiegu kede amiegu na, do ka ango pwodi atie pwonyo be kepere mitere, pinyo kara komio pwodi kotie tidilo ango? Ka etie kamanono, udo kotieko kwanyo kop kame koto wango cuny jo ki pwony kame mako to ka Kirisito i kom musalaba.
48005012	Oudo cunya mito be koto jo kame tie rubo wi wu nogo miero gelemekin da.
48005013	Pien, imiegu kede amiegu na, wun oudo kolwongo wu pi bedo jo kogonyere; kenekene kur doko itiunu kede gonyere wu bala gikame mio wu kare me cobo mit me komu, do pi amara bedunu bala ipasoi but ngat acelacel.
48005014	Pien Iswil lung ribere i cik acel be, “Mar ngakio ni bala kame imaro kede komi keni. ”
48005015	Do ka isurerenu di iwanerenu bala leini ager, gwokerenu me wek kur itiekerenu.
48005016	Do ango awaco ne wu be, miunu Tipo tel wu di likame ikounu cobo mit me kom.
48005017	Pien mit me kom likame riamo kede gikame Tipo mito, doko gikame Tipo mito likame riamo kede mit me kom; pien gin are nogi, ngat acelacel piemo kede ocelu, pi gengo wu timo gikame imitunu timo.
48005018	Do ka Tipo en kame telo wu, udo likame itienu i loc me Iswil.
48005019	Tice me kom neeno kakaler, gin ige: caro, tim me emuna, mit me lewic,
48005020	woro caljwogi, jwok, ading, piem me lilo, nyeko, gero, lok, apokapoka, pokere i ikodeta,
48005021	ingobel arac, amera, ebaga me yomcuny arac, kede apat mege kame cal kamagonogi. Akwenyaro wu, bala kame oudo atieko kwenyaro wu kede sek be, jo kame timo epone me gi nogi likame bino donyo i ajakanut ka Rubanga.
48005022	Do anyakini me Tipo en amara, kilel, mulem, dire, mwolo, bero, genere,
48005023	bedo mot, kede dino mit me kom. Likame tie iswil moro kame dagi gi nogi.
48005024	Jo kame obedo me ka Kirisito Yesu otieko guro kuo me anywali karacel kede par mege kede mit mege i kom musalaba.
48005025	Ka Tipo en kame mio wa okuo, wek Tipo da en kame tel wa.
48005026	Owekunu deng, mono kolo, kede bedo kede nyeko wan kenwa kenwa.
48006001	Imiegu kede amiegu na, ka ngatamoro otimo gikarac, wun jo kame Tipo telo wu ipoorenu dwoke kakare kede cuny me mwolo. Gwokerenu kenu tetekeny kur uda ipotunu i atama.
48006002	Konyerenu kenu kenu, pien iepone noni udo icobunu gikame iswil ka Kirisito mito.
48006003	Pien ka ngatamoro paro be pire tek do di en kony mere li, udo engalere kene.
48006004	Ngat acelacel poore ngingico tice mege, di do gikame mie epoore wakere ko bedo bute kene, do likame but ngakio mere.
48006005	Pien ngat acelacel poore yeno yec mere.
48006006	Jo kame kotie pwonyo kop ka Rubanga poore nywako kede ngapwony gikame beco dedede.
48006007	Kur ngalu; Rubanga likame konywaro, pien gikame dano cuo en kame ekao da.
48006008	Pien ngat kame cuo i kome, gikame ekao ki kome en to; do ngat kame cuo i Tipo, gikame ekao ki Tipo en kuo kame bedo nakanaka.
48006009	Doko kur oolunu timo gikaber, pien ka kare otuno obinunu kac ka likame okwanyunu cuny wa.
48006010	Aso, tek ka otienu kede kare, otimunu gikaber ne jo dedede, twatwal mere ne jo kame tie i ekodet me jo koyei Kirisito.
48006011	Nenunu inyukutan adongodongo kame atie iwandik kede butu kede cinga kikoma.
48006012	Jo kame dio wu kepere gin jo kame mito nyutere twatwal i kuo me kom gi. Gin kitimo kamano tetekeny kur kotidilo gi pi kop me to ka Kirisito i kom musalaba.
48006013	Pien akadi jo kame kokepo da likame lubo Iswil. Gin kimito be kep wu me wek kiwakere pi komu.
48006014	Do ewaka nono miero bed bor keda, kwanyo ango abino wakere kenekene pi musalaba ka Rwot wa Yesu Kirisito. Pi musalaba mere, ki tetu buta kotieko guro piny di eko to, doko kibut piny da kotieko guro ada di ako to.
48006015	Pien akepo arabo bedo abongo akepo likame tie gikame pire tek, do bedo giacwea kanyen en kame pire tek.
48006016	Mulem kede kisa bed but jo dedede kame lubo iswil noni, kede but Isirael ka Rubanga.
48006017	Cako nan kur ngatamoro bobo lola; pien ango atie kede alama ka Yesu i koma.
48006018	Imiegu kede amiegu na, kisa ka Rwot wa Yesu Kirisito bed i cunyu. Amen.
49001001	Baluwa kowok kibut Paulo, ngat kame Rubanga olwongo i mit mere pi bedo ngaor ka Kirisito Yesu. But jokacil kame tie Epeso, kame genere i Kirisito Yesu.
49001002	Kisa kede mulem kame yai kibut Rubanga Papa wa kede Rwot Yesu Kirisito bed butu.
49001003	Pak bed but Rubanga, ngat kame obedo Papa me Rwot wa Yesu Kirisito, en ngat kame emio wa i Kirisito winyo dedede me cuny kame tie i malo.
49001004	En riki eyero wa i Kirisito pi amara mere di pwodi likame kogeo cweno piny, pi wan bedo jokacil kame li kede raco moro i nyime.
49001005	Rubanga oudo otieko yero wan sek pi doko idwe mege pi Yesu Kirisito, di lubere kede bero me mit mere,
49001006	tetekeny wan opak kisa mere me deyo kame en emio wa abongo cul moro i Wode kame en emaro.
49001007	I remo mere, wan oudunu alako kede isasir ki dub, di lubere kede abar me kisa mere
49001008	kame en emio wa di dwong. I rieko kede i ngec mere dedede,
49001009	Rubanga otieko mino wa ongeo mung me mit mere, di lubere kede iik mere aber kame yomo cunye, kame en oudo egeo moko sek i Kirisito.
49001010	Aso, iik noni, kame en ebino cobo kame kare kopoore otuno, en iik me coko giacwea dedede kame tie i malo kede i wi lobo karacel i Kirisito.
49001011	Doko da wan otieko doko jokacil pi Kirisito, bala kame en oudo egeo moko kede sek di lubere kede iik mere, en ngat kame emio gi dedede cobere bala kame en emito,
49001012	tetekeny wanunu jo me agege me bedo kede gen i Kirisito, wek opakunu deyo ka Rubanga.
49001013	Uda i Kirisito itiekunu winyo kop me ateni, kame obedo ejiri me alako wu, di ingei wun yei Kirisito oko mino wu alama kame obedo Tipo Kacil, kame oudo kocikere pi mino.
49001014	Manoni moko be wan obinunu udo gikame Rubanga ocikere iye, en lako wa di okounu doko jo mege, pi pako deyo mere.
49001015	Ango atieko winyo yei wu i kom Rwot Yesu kede amara wu but jokacil dedede. Pi mano,
49001016	ango likame aweko mino Rubanga pwoc piru, doko ango ayutuno wu kame atie ilega.
49001017	Ango akwao be, Rubanga ka Rwot wa Yesu Kirisito, Papa won deyo mi wu Tipo me rieko kede me nyutere ka Rubanga, pi mino wu ngene odocon,
49001018	tetekeny pi bedo kede tam kame niang, wek ingeunu gen kame itienu kede pi lwongo mere, kede abar me deyo kame en eciko pi mino jo mege,
49001019	kede twer mere kame dwong dwongo kalikame wacere kame tie tic i but wan jo kame oyei, di lubere kede tic me twer mere kame dwong.
49001020	Rubanga bin oketo twer noni i tic i Kirisito, kakame eyaruno en kede kikom jo oto, di eko mine ebedo i bade tetu cam i kabedo kame tie i malo.
49001021	En etie malo kalamo apugan dedede, akarinikin dedede, twer dedede, kede loc dedede, doko en etie malo kalamo nying dedede kame kocako, likame i kare kanataman kenekene, do kiton i kare kame bino bino da.
49001022	Rubanga otieko mino Kirisito twer i kom gi dedede, di oko mine telo wi jame dedede pi ekodet me jokirisito,
49001023	kame obedo kome, kame pongo en ngat kame pongo gi dedede i kabedo dedede.
49002001	Oudo wun itounu pi turo iswil kede pi dub,
49002002	gikame oudo obedo ekite me kuo wu, di ilubunu ekite me kuo me piny kan, kede di ilubunu ngapug kame lo tipere kame tie i wi yamo, en tipo kame nataman pugo jo kame dagi winyo kop ka Rubanga.
49002003	Wada i kare moro oudo ocalunu kede gin i mit me kom wa, di olubunu mit me kom wa kede tam wa. Pi mano, iekite me kuo me kom, wan oudo obedunu jo kame poore pi udo lilo ka Rubanga bala jo apat dedede.
49002004	Do Rubanga, ngat kame opong kede cuny me kisa, pi amara mere adwong but wa,
49002005	omio bed bala wan oudo bin otounu pien oudo oturunu iswil mere, en eko mino wa obedunu kuo karacel kede Kirisito. Wun kolako wu pi kisa ka Rubanga.
49002006	En eyaruno wa karacel kede en di eko mino wa obedunu karacel kede en i kabedo kame tie i malo i Kirisito Yesu,
49002007	tetekeny i kare kame bino bino, en enyut ne wa abar kalikame wacere me kisa mere pi bero kame enyuto ne wa i Kirisito Yesu.
49002008	Pien kisa ka Rubanga en komio kolako wu pi bedo kede yei. Man likame wun en kame itimunu, do etie giamia ka Rubanga;
49002009	likame etimere pi tice wu me wek ngatamoro wakere iye.
49002010	Kite kame nataman wan otienu iye noni obedo tic me cing Rubanga. En ecweo wa kamanoni i Kirisito Yesu pi timo tice kabeco kame en oudo egeo iiko sek pi wan timo.
49002011	Aso, yutununu ekite kame oudo itienu kede, wun jo kalikame ibedunu Iyudayan i anywali wu, wun jo kame jo kame lwongere be “kokepo” lwongo wu be “jo kalikame kokepo”, kepere kame obedo gikame neeno kame cing dano timo i ringokom.
49002012	I kare nono kuo wu oudo opokere kede Kirisito, oudo itienu ooko me ateker me Isirael, doko oudo likame koribo wu i isikan kame cungo i cikere ka Rubanga, kede oudo ibedunu i piny kan abongo gen kede abongo ngeno Rubanga.
49002013	Do nan i Kirisito Yesu, wun jo kame oudo ngoce iborunu kede Rubanga, remo ka Kirisito nan otieko mino wu idokunu iyapiyapi kede en.
49002014	Pien Kirisito en kame okelo ne wa mulem; pi kome kame koguro, en eribo wan jo me ikodeta are odoko jo acel, doko etieko turo gikame oudo poko wa, en ading kame oudo tie i diere wa.
49002015	En etieko kwanyo Iswil kede cik kame oudo tie iye, tetekeny ecwei ateker acel kanyen kame oribere karacel i en, akaka atekerin are, iepone noni, en ekelo mulem.
49002016	Pi to mere i kom musalaba, en edwoko wan atekerin are dedede i nywak bobo kede Rubanga i kom acel, man oko mino ading ojik.
49002017	Aso, Kirisito oko bino di eko pwonyo kop kame kelo mulem butun jo kame oudo iborunu kede Rubanga, kede da but jo kame oudo iyapiyapi kede Rubanga;
49002018	pien i Kirisito, wanunu dedede okarununu tuno but Papa i Tipo acel.
49002019	Pi mano, wun doko likame pwodi itienu jo kame kokwia, kame obedo jokumbor, do wun itienu jo me ateker acel kede jokacil, doko da ibedunu jo me i ot ka Rubanga,
49002020	kame kogero i wi acakini kobedo joor kede inabin, di Kirisito Yesu en kame obedo kidi kame pire tek i gedo nono.
49002021	Gedo lung cungo ribakin karacel i Kirisito, di en eko dongo edoko tempulo kacil i Rwot.
49002022	Uda i Kirisito kotie gero wu pi doko kakame Rubanga bedo iye i Tipo mere.
49003001	Kop noni en komio ango Paulo abedo mabus ka Kirisito Yesu piru jo kalikame Iyudayan.
49003002	Pien ateteni wun itiekunu winyo be Rubanga pi kisa mere otieko mina timo tic pi bero wu,
49003003	kede da epone kame konyuto na kede gikame omungere, bala kame atieko wandiko kede malo kano kede kope anonok go.
49003004	Kame wun isomunu kop noni, ibinunu niang epone kame ango angeo kede gikame omungere i kom Kirisito.
49003005	I kare asek, oudo likame komio jo ongeo gikame omungere noni, do nan Tipo otieko mino joor kede inabin kacil ongee.
49003006	Mung noni en ine be, pi kop me ejiri, jo kalikame Iyudayan otieko doko jo kame nywako winyo ka Rubanga karacel kede Iyudayan, jo me kom acel, doko kinywako cikere acel i Kirisito Yesu.
49003007	Ango komia adoko ngatic me ejiri noni di lubere kede giamia me kisa ka Rubanga kame emia di beo i tic me twer mere.
49003008	Bed bala ango abedo dano me ajikini kalikame pire tek kikom jokacil dedede, do Rubanga oko mina kisa noni, pi kelo ne jo kalikame Iyudayan Kop Aber i kom abar kalikame wacere ka Kirisito,
49003009	kede pi mino jo dedede ngeno iik me mung ka Rubanga kame oudo ekano pi kare alac, en ngat kame ecweo jame dedede.
49003010	Etimere kaman tetekeny ekodet me jokirisito nyut epone atot apapat me rieko ka Rubanga ne tipere kame pugo i wi yamo, kede ne akarinikin kame tie i kabedere me i malo.
49003011	En etimo man di lubere kede iik mere kame bedo nakanaka, kame en etieko timo i Kirisito Yesu Rwot wa.
49003012	I Kirisito, wan otwerunu ot i nyim Rubanga abongo lworo, doko di otienu kede gen atek pi yei wa i kom en Kirisito.
49003013	Pi mano, ango akwao wu kur ikwanyunu cunyu pi can kame ango atie neno piru; gin kitie pi bero wu.
49003014	Kop noni en komio ango ariondiko i nyim Papa,
49003015	ngat kame ikodeta dedede kame tie i malo kede i lobo udo nying gi kibute.
49003016	Ango akwao be, di lubere kede abar me deyo mere, wek Rubanga i Tipo mere emi wu twer kame mio wu idokunu tek i cunyu,
49003017	kede be wek Kirisito bed i cunyu pi yei wu. Aso, cungunu kitek di ikounu moko i amara.
49003018	Akwao be, wek wun karacel kede jokacil dedede itwerunu niang gikame obedo laco, boro atena, boro malo kede tuto,
49003019	kede da ingeunu amara ka Kirisito kame kalamo ngec, tetekeny ipongunu kede gi dedede me ekite me kuo ka Rubanga.
49003020	Nan do deyo bed but Rubanga, en ngat kame pi twer mere kame tie tic kibut wa, etwero timo gikame tot kalamo kame wan okwao amoto otamo.
49003021	Deyo bed bute i ekodet me jokirisito kede i Kirisito Yesu i kare lung, ikar kede ikar. Amen.
49004001	Pi mano, ango ngat kame abedo mabus pi Rwot, angangao wu pi bedo iepone me kuo kame upere kede lwongo kame kolwongo wu iye.
49004002	Mwolerenu di ikounu bedo jo kame dire, kede jo kame kanyakino kop me jo icegun kede amara,
49004003	di iketunu cunyu pi gwoko aribakin kame Tipo mio i mulem kame ribo wu karacel.
49004004	Kom tie acel doko Tipo da tie acel, bala kame gen kame Rubanga olwongo wu iye da tie acel.
49004005	Rwot tie acel, yei tie acel, batisimu tie acel,
49004006	Rubanga da tie acel, en ngat kame ebedo Papa me jo dedede, en Rwot me jo dedede, etio i jo dedede, doko etie i jo dedede.
49004007	Do komio ngat acelacel kikom wa winyo di lubere kede rom me giamia ka Kirisito.
49004008	Pi mano, iwandik kacil waco be, “Kakame eoto kede okwidu, etero ekodet me mabus; en eko mino giamia but jo.”
49004009	Nan do kop kame waco be “en eoto malo” dwong mere nyo? Mano dwong mere be, en ber kong oudo egeo bino piny.
49004010	Ngat acel kame obino piny nono en kame ooto kakabor kalamo malo, tetekeny ebed tie i gi dedede.
49004011	Giamia kame emio gin ige be, emio jo mogo odoko joor, mogo inabin, mogo jo kame tuco ejiri, mogo jokwat, kede mogo jopwony.
49004012	En etimo man pi iiko jokacil pi timo tic mere, pi gero ekodet me jokirisito, kame obedo kom Kirisito.
49004013	Man bino timere paka tuno di wan odokunu jo acel i yei kede i ngec wa i kom Wot ka Rubanga, di do wan okounu doko jo kocato kame cal acala kede Kirisito.
49004014	Pi mano, kur doko wan obedunu idwe kame buko me yamo me pwony dedede wiro wi wa tetuni kede tetuca, pi kite kame jo ngolo ne wa kede rieko, kede pi diru gi me angalo.
49004015	Do akaka manono, pi yamo kop me ateni kede amara, wan miero obedunu jo kame tie dongo i yore dedede i Kirisito, en ngat kame ebedo wi wa.
49004016	Adulion dedede me kom oribakin karacel i kom en, doko gin kitude karacel pi amorito kame en etie kede. Kame adul acelacel tie tic kiber, kimio kom dongo di eko doko tek pi amara.
49004017	Nan ango amoko kitek i Rwot be, miero wun doko kur ibedunu bala jo kalikame Iyudayan, pien tam gi kony mere li.
49004018	Gin kili kede niang, doko gin kibedo jo kalikame nywako kuo kame wok kibut Rubanga pi kwina piny kede pi epali gi.
49004019	Gin do lewic likame mako gi, omio kijalere i mit me lewic, doko kitie kede eranga me timo epone me tim areco dedede.
49004020	Manono likame gikame wun isiaonu i kom Kirisito.
49004021	Pien ateteni iwinyunu kop i kome, doko kopwonyo wu ateni kame tie i Kirisito.
49004022	Wun do miero ikwanyunu tenge ekite wu acon, en kuo wu acon kame oudo odubere pi angalo me mit mere.
49004023	Miunu tam wu kede cunyu lokere dok nyen,
49004024	di ikounu ngapere kede ekite me kuo anyen, kame kocweo di lubere kede cal ka Rubanga, i kuo me ateni kopoore kede kacil.
49004025	Pi mano, miero ikwanyunu angalo tenge, di wan dedede okounu donyo yamo kop me ateni kede jokio wa, pien wan dedede obedunu adulion me kom acel.
49004026	Ka ililo, kur lilo ni teri i dub, doko kur imako lilo i cunyi piny yuluyul.
49004027	Kur imi Sitani kare.
49004028	Jokuwo miero wek kuwo; do akaka manono wek kitim tic kede cing gi i yore aber, tetekeny kiko twero kwanyo giamia me konyo jocan.
49004029	Kur di dogu yamo kop moro arac, do kwanyo kenekene kop kame gero jo bala kame mitere, tetekeny kop kame iyamunu mi winyo but jo kame tie winyo.
49004030	Kur imiunu Tipo Kacil ka Rubanga ud wangcuny; piento en nono kame ebedo alama kame moko be ceng me alako wu bino tuno.
49004031	Kwanyunu tenge cuny akec dedede, kede lilo, kede gero, kede lok, kede dubo nying jo, karacel kede cuny arac dedede.
49004032	Do bedunu jo kame mwol kede jo icegun, kame cuny gi ber, kame sasiro jo icegun bala kite kame Rubanga osasiro uda kede i Yesu Kirisito.
49005001	Pi mano, bala kame wun itienu kede idwe ka Rubanga kame emaro, lubunu ekite mere.
49005002	Bedunu kede amara, bala kame Kirisito omaro wa kede di eko jalo kuo mere pirwa bala giamia kame ngwe kur, kede giayala but Rubanga.
49005003	Do tim me caro kede tim me emuna me epone dedede, amoto eranga, kur winyere i komu, bala kame poore ne jokacil.
49005004	Wekunu nyoto yamo, yamo me mingomingo kede yamo areco kalikame poore kede wu, do akaka manono bedunu kede pwoc but Rubanga.
49005005	Ngeunu kiber be, likame tie ngacaro, arabo dano moro kame tie kede tim me emuna, amoto ngaeranga (pien eranga obedo epone acel kame jo woro kede caljwogi), kame bino donyo i Ajakanut ka Kirisito kede me ka Rubanga.
49005006	Kur ngatamoro ngalu kede kope me abe, pien gi nogi en kame mio lilo ka Rubanga poto i kom jo kalikame winye.
49005007	Pi mano, kur ibedunu kede gi.
49005008	Pien i kare moro bin wun itienu i colo, do nataman itienu i lero i Rwot. Pi mano, bedunu bala jo kame tie i lero.
49005009	Pien anyakini me lero tie i gi dedede kame ber, kopoore, kede me ateni.
49005010	Tamakinunu mono gikame yomo cuny Rwot.
49005011	Kur idonyunu i tice me colo kame anyakini gi kony gi li, do akaka manono nyutunu gi kakaler.
49005012	Pien etie gi me lewic akadi pi waco gikame akodi jo nogo timo i mung.
49005013	Do gi dedede kame lero nyuto, kidoko gikame neeno kakaler.
49005014	Pien gi dedede kame doko gikame neeno kakaler obedo lero. En komio kowaco be, “Nganino, cei! Yaruno kikom jo oto, di Kirisito ko bino mini lero.”
49005015	Pi mano, gwokerenu iepone kame ibedunu kede, kur ibedunu bala jo kalikame riek, do bedunu bala jo kame tie kede rieko,
49005016	di itiunu kiber kede kare kame winyo omako wu iudunu, pien ceng nogi obedo ceng kalikame beco.
49005017	Pi mano, kur ibedunu jo amiming, do tamakinunu niang gikame Rwot mito ne wu timo.
49005018	Kur idonyunu mer kede bwini, pien mano bino dubo kuo wu; do akaka manono, miunu Tipo pong i cunyu,
49005019	di iyamunu kenu kenu i sabuli, kede i were apat, karacel kede i were kame Tipo Kacil mio wu; werunu di ipakunu Rwot kede cunyu lung,
49005020	di imiunu pwoc nakanaka but Rubanga Papa pi gi dedede i nying Rwot wa Yesu Kirisito.
49005021	Pi kite kame iworunu kede Kirisito, bedunu jo kame mwolere i loc wu kenu kenu.
49005022	Wun mon, mwolerenu i loc ka cuog wu bala kite kame imwolerenu kede i loc ka Rwot.
49005023	Pien icuo en kame obedo wi dako mere bala kame Kirisito da obedo kede wi ekodet me jokirisito, manoni en kome kame en ebedo Ngalak mere.
49005024	Bala kame ekodet me jokirisito mwolere kede i loc ka Kirisito, kamanono da poore mon mwolere i loc ka cuog gi i gi dedede.
49005025	Wun cuo, marunu monu bala kame Kirisito da omaro kede ekodet me jokirisito di eko jalo kuo mere pire.
49005026	En etimo man tetekeny emie edok gikacil pi kop mere, ingei lwoke i pii kame lonye,
49005027	me wek emi ekodet me jokirisito bute kene di etie gi me deyo, abongo karamoro kopwokere arabo karamoro korurujun, amoto gimoro ace kame cal kamanono, tetekeny ebed gikacil abongo raco moro.
49005028	Kamanono da, cuo poore maro mon gi bala kite kame kimaro kede kom gi ken gi. Ngat kame maro dako mere, udo emaro kome kene.
49005029	Pien likame tie dano kame dagi kome kene, do epite di egwoke kiber, bala kite kame Kirisito timo ne kede ekodet me jokirisito,
49005030	pien wan obedunu adulion me kome.
49005031	Pien iwandik kacil waco be, “Kop noni en komio icuo bino weko papa mere kede toto mere, eko ribere kede dako mere, di gin jo are nogo kiko doko kom acel.”
49005032	Kop noni obedo mung adwong, do ango atie yame i kom Kirisito kede i kom ekodet me jokirisito.
49005033	Aso, ngat acelacel kikom wu poore maro dako mere bala kame emaro kede kome kene, doko dako da poore neno be eworo cware.
49006001	Idwe, worunu jonywal wu i Rwot, pien manoni tie gikame opoore.
49006002	”Wor papa ni kede toto ni” en kame obedo cik me agege kame Rubanga ocikere iye be,
49006003	”tetekeny gi dedede bed ni kiber di iko romo bedo i wi lobo pi kare alac.”
49006004	Wun joapapi, kur iwangunu cuny idwe wu, do gwokunu gi kidongi kede iponeso abeco kede pwony ka Rwot.
49006005	Ipasoi, worunu jodongo wu me piny kan di itienu kede lworo, kede mielkom, kede cuny acel, bala kame iworunu kede Kirisito.
49006006	Kur itimunu kamano i kare kame jo tie neno wu kede kenekene be tetekeny iyomunu cuny gi, do bala ipasoi ka Kirisito timunu gikame Rubanga mito.
49006007	Timunu tic di cunyu tie iye bala itienu timo ne Rwot do likame ne jo,
49006008	di ingeunu be gi dedede kabeco kame ngatamoro timo, ebino da udo gikame cal kamanono kibut Rwot, bed bala etie epasoit arabo li.
49006009	Uda jodongo, timunu kamanono ne ipasoi wu. Wekunu mino gi lworo di ingeunu be, wun dedede itienu kede Ngadwong acel kenekene i malo, ngat kame li kede apokapoka.
49006010	Me ajikini, bedunu di itekunu i Rwot, doko di itienu i teko me twer mere.
49006011	Ngapunu angapito ka Rubanga me yi, tetekeny itwerunu cungo di itekunu pi yi kede Sitani i angalo mere me rieko.
49006012	Pien wan likame otienu yi kede jo, do wan otienu yi kede jopug kede akarinikin mogo apat, kede tipere kame nataman pugo wi lobo kan i kare me colo noni, kede tipere me twer kareco kame pugo i wi yamo.
49006013	Pi mano, ngapunu angapito ka Rubanga me yi, tetekeny kame ceng arac otuno, ibinunu karuno yi kede ngakwor, di kame yi otiek, ikounu dong cungo di itekunu.
49006014	Pi mano, cungunu di itiekunu iikere, di itienu kede ateni bala rakoba me tweno pieru, kede di itienu kede poore bala ebuku me gano koru.
49006015	Bala amuka kame ingapunu i tienu, ngapunu gi dedede kame mitere me tuco ejiri kame kelo mulem.
49006016	Medo i wi magi dedede, bedunu kede yei bala ebuku kame mio wu itwerunu kweno emal kame Ngarac gweo.
49006017	Di ikounu mino alako bed bala ocoro atek kame gwoko wi wu, kede kop ka Rubanga di ko bedo epima kame Tipo mio.
49006018	Legunu i kare dedede bala kame Tipo telo wu kede i ilega kede kwac acelacel but Rubanga. Pi mano, bedunu di wangu bit di ikanyakinunu i ilega pi jokacil dedede.
49006019	Doko da kwaunu Rubanga pira, tetekeny kame atie yamo wek emia kop kame abino yamo, di ako mino jo ngei gikame omungere me ejiri di ali kede lworo moro.
49006020	Ejiri noni en kame ango abino pi timo tic mere, doko da en kame emio kotwea kede irikoi i otkol. Aso, kwaunu Rubanga tetekeny atuc ejiri noni kede nwangcuny bala kame apoore timo.
49006021	Tukiko, kame obedo omin wa me amara kame genere i tic ka Rwot, bino waco ne wu gi dedede tetekeny uda ingeunu kop i koma kede i kom gikame atie timo.
49006022	Ango acwae butu pi kop noni, pi mino wu ngeno kite kame wan otie kede, doko pi dino cunyu.
49006023	Mulem kede amara karacel kede yei kame wok kibut Rubanga Papa, kede kibut Rwot wa Yesu Kirisito, bed but imiegu kede amiegu dedede i Kirisito.
49006024	Kisa ka Rubanga bed but jo dedede kame amara gi i kom Rwot wa Yesu Kirisito likame jik.
50001001	Baluwa kowok kibut Paulo kede Temeseo, jotic ka Kirisito Yesu. But jokacil dedede kame tie Pilipi, kame tie i Kirisito Yesu, karacel kede bisop kede dikonin.
50001002	Kisa kede mulem kame wok kibut Rubanga Papa wa kede Rwot wa Yesu Kirisito bed butu.
50001003	Ango apwoyo Rubanga na i kare dedede kame ayutuno wu kede,
50001004	di alego kede yomcuny piru dedede nakanaka i ilega na acelacel,
50001005	pi epone kame inywakunu keda timo tic me ejiri, cako i ceng me agege tuno nan.
50001006	Doko ango angeo kiber be, ngat kogeo tic aber i diere wu bino mine ecobere i ceng me dwogo ka Yesu Kirisito.
50001007	Etie gi opoore pi ango paro piru iepone noni, pien wun itienu i cunya, bala kame wun dedede inywakunu karacel keda kisa kame komia di nan ango atie mabus, kede i kare me jurao kede mino ejiri cungo di etek.
50001008	Rubanga en mujura na kame ngeo be, ango aparo wun dedede kede amara ka Kirisito Yesu.
50001009	Ango alego be, wek amara wu meede ameda kede dongo, di epong kede ngec kede niang atut,
50001010	tetekeny ikarununu ngeno yero gikaber. Manono bino mino ibedunu jo kame li kede raco moro, kede abongo gimoro kame koromo bunano wu iye i ceng me dwogo ka Kirisito,
50001011	di kuo wu opong kede anyakini me kuo kopoore, kame wok kibut Yesu Kirisito, pi mino Rubanga deyo kede pi pake.
50001012	Imiegu kede amiegu na, ango amito ingeunu be, gikame otimere na ateteni okonyo pi sarakino ejiri.
50001013	Manoni omio isirikalen kame daro paco me abaka kede jo apat ongeo be kotwea i mabus pi Kirisito.
50001014	Omio imiegu kede amiegu atot obedo kede gen i kom Rwot pi kite kame otwea kede i otkol, di kitie kede nwangcuny adwong pi pwonyo kop ka Rubanga abongo lworo.
50001015	Ateteni jo mogo pwonyo kop i kom Kirisito pien kitie kede nyeko kede lok, do apat mege pi cuny aber.
50001016	Jo kame tatamo kop i kome kede cuny aber timo pi amara di kingeo be ango koketa kan pien ajurao ejiri;
50001017	do jo apat timo pi mit gi kede pi cuny me apokapoka, do weko kede ateni, di kiparo pi medo na can di atie i otkol.
50001018	Nan do nyo? Gikame pire tek en ine be, i yore moroni kenekene kotie tatamo kop i kom Kirisito bed bala me ecuke arabo me ateni; pi man ango alelo. Ebo, doko abino meede kede kilel,
50001019	pien ango angeo be, pi ilega wu kede pi kony me Tipo ka Yesu Kirisito, man bino doko alako nango.
50001020	Ki mit kede gen na, likame lewic bino maka atwal, do nataman kede tekcuny adwong koma bino mino Kirisito wor bala lem nakanaka, akadi bed bala akuo amoto ato.
50001021	Pien kibuta, bedo kuo en Kirisito, to en ameda.
50001022	Do ka bedo nango kuo i koma bino mino tic na nyai, likame angeo be ayer do mene.
50001023	Kope are gi dia twatwal. Mit nango tie be koto atoi di ako ot bedo kede Kirisito, pien mano ber kalamo.
50001024	Do ango dong di akuo i koma mitere twatwal piru.
50001025	Bala kame angeo kede kiber, ango angeo be abino dong kuo di ako meede kede wu dedede, pi wun meede anyim kede pi kilel i yei.
50001026	Mano bino mina anywako kede wu wakere i Kirisito Yesu ka adwogo bobo butu.
50001027	Kenekene miunu ekite me kuo wu bed bala kame ejiri ka Kirisito mito, tetekeny akadi ka ango abino pi neno wu arabo li, abino winyo kop i komu be icungunu di itekunu kede cuny acel, kede tam acel, di itienu cane karacel pi yei kame ejiri okelo,
50001028	doko di likame jokwor wu kelo ne wu lworo. Man tie gikame nyuto kakaler be gin kibino rwenyo, do wun ibinunu udo alako. Man Rubanga en kame bino timo.
50001029	Piento en etieko mino wu winyo pi kisa mere, likame winyo me yei Kirisito kenekene, do da me neno can pire,
50001030	bala kame nataman itienu kede auta kame oudo inenunu doko nan iwinyunu be ango atie iye.
50002001	Aso, ka tie supo cuny moro i Kirisito, ka tie kweno cuny moro kame yai ki amara, ka tie nywak moro i Tipo, ka tie cuny me isasir kede me kisa,
50002002	mianu apong kede yomcuny pi wun bedo kede tam kame cacal, amara acel, kede winyere di itienu kede tam acel.
50002003	Kur itimunu gimoro kede ewaka arabo kede cuny me woro, do bedunu kede cuny me mwolo, di ikounu tero bala jo apat beco kato wun.
50002004	Wek kur ngat acelacel kibutu par pi mit mere kenekene, do epoore paro pi mit me jo apat da.
50002005	Bedunu kede tam noni i diere wu bala kame Kirisito Yesu da oudo tie kede:
50002006	Pien akadi di bin en etie Rubanga, do likame eko paro pi porere kede Rubanga.
50002007	En emwolere, di eko bedo bala ngatic kame konywalo i cal me dano.
50002008	Di do oudo etie i cal me dano, en emwolere di eko bedo kede wor tuno to, to mere i kom musalaba.
50002009	Pi mano, Rubanga otinge malo twal di oko mine nying kame kato nying dedede.
50002010	Man en omio cong dedede kame tie i malo kede i piny kede i dud lobo kukakino pi woro nying Yesu,
50002011	kede leb jo dedede tuco be Yesu Kirisito en Rwot, pi mino Rubanga Papa deyo.
50002012	Pi mano, jo na kame amaro, bala kite kame lem iwinyanu kede nakanaka, nan da winyanu, likame i kare kame atie kede wu kenekene, do singo twatwal i kare kame nataman ali kede kibutu. Timunu tic kede lworo kede mielkom pi alako wu kenu;
50002013	pien Rubanga tie tic kibutu, pi mino wu bedo tie kede mit kede teko me tic pi yomo cunye.
50002014	Timunu gi dedede abongo ingungur arabo piem,
50002015	tetekeny ibedunu abongo gimoro kame koromo bunano wu iye, kede abongo raco moro, idwe ka Rubanga kame li kede dub moro i dier lwak kotieko dubere kede kobilor, lwak kame wun irienyunu i dier gi bala acer kame rieny eko caro piny,
50002016	di ilidenu i kop me kuo. Mano bino mino awakere i ceng me dwogo ka Kirisito be, likame aringo ringo me nono, arabo atimo tic me nono.
50002017	Akadi bed bala ony remo na bala pwola i kom giamia kame koyalo pi yei wu, cunya yom, doko alelo kede wu dedede.
50002018	Iepone acel nono uda cunyu miero bed yom di ikounu lelo keda.
50002019	Ango atie kede gen i Rwot Yesu pi cwano Temeseo butu oyotoyot, tetekeny kop kame awinyo i komu bin sup cunya.
50002020	Likame atie kede dano ace kame cal bala en, kame ateteni bino paro piru.
50002021	Jo apat dedede paro pi mit gi kenekene do weko mit ka Yesu Kirisito.
50002022	Do wun ingeunu bero ka Temeseo, epone kame etimo keda tic me ejiri bala awobi kede papa mere.
50002023	Pi mano, ageno be abino cwane oyotoyot kame atieko neno gikame bino timere na;
50002024	doko atie kede gen i Rwot be ingei kare acecek ango da kikoma abino bino.
50002025	Ango atamo be ebedo gikaber pi ango cwano butu Epaporodito, ngat kame obedo omina, ngatic wad wa, sirikale wad wa, ngaor wu kede ngat kame okonya i peko na.
50002026	Pien wun imuenu, doko ebedo parere pien wun oudo iwinyunu be etuwo.
50002027	Ateteni oudo etuwo, doko ebuco to da. Do Rubanga oko bedo kede cuny me kisa bute, do likame but en kenekene do paka but ada, tetekeny kur abed kede cwercuny i wi cwercuny.
50002028	Cunya mito cwane butu kalamo, tetekeny ilelunu pi nene, bobo me wek cunya dwogi.
50002029	Aso gamenu i Rwot kede kilel wu lung; doko worunu akodi jo nogo,
50002030	piento en ebuco to pi tic ka Kirisito, di ecao kuo mere pi tieko timo na tic kame wun do oudo likame itwerunu timo na.
50003001	Kop me ajikini mere, imiegu kede amiegu na, lelunu i Rwot. Likame ango abino ool kede nyogao wandiko ne wu gikame oudo atieko wandiko, pien kibutu etie gikame bino konyo wu.
50003002	Gwokerenu ki kom igwogin, gwokerenu ki kom jo kame timo gikarac, gwokerenu ki kom jo kame ngolo dul kom gi.
50003003	Pien wan en kame oudunu kepere me ateni, wan jo kame oworo Rubanga i Tipo mere, jo kame bedo kede deyo i Kirisito Yesu di likame kiketo gen gi atek i gi me kom.
50003004	Akadi da, ada kikoma atie kede tien kop kame mia aketo gen atek i gi me kom. Ka ngatamoro tamo be etie kede tien kop kame mie eketo gen mere atek i gi me kom, ango atie kede kame loe.
50003005	Kokepa di oudo atie kede ceng kanyauni, ango abedo dano me Isirael, awok ki ateker ka Benjamin, ango abedo Ngaeburania anywali me Iburanian. I kom kop kame mako Iswil, ango abedo Ngaparisayo;
50003006	i kom kop kame mako keto cuny, riki ango atidilo ekodet me jokirisito; i kom kop adok i kom bedo ngat kopoore pi lubo Iswil, ango ali kede raco moro.
50003007	Do gi dedede kame oudo tie bero kibuta, nan atero do be kony gi li pi Kirisito.
50003008	Ateteni atero be gi dedede kony gi li pi bero kame kalamo, en ngeno Kirisito Yesu Rwot na. Ango akei gi dedede pire, doko atero gi bala yugi, me wek aud Kirisito,
50003009	di oko bino uda di atie i en. Likame pwodi doko ango atie kede poore amaka kikoma, kame bino pi lubo Iswil, do atie kede maca kame yei Kirisito en kame kelo, en poore kame wok kibut Rubanga pi yei.
50003010	Ango amito ngeno Kirisito kede twer me iyarun mere, di ako nywako kede en can mere, ako doko cal kede en i to mere,
50003011	me wek ka twerere, ada abin ayaruno kikom jo oto.
50003012	Likame ayamo kaman be pien mane en gikame ango atieko udo, arabo be ango atieko tuno i tol, do ango atie cane pi ude eko doko mera, pien Kirisito Yesu otieko mina adoko mere.
50003013	Imiegu kede amiegu na, likame ango atero be etieko do tuno i cinga, do gi acel kame ango atimo di ber wia owil kede gi kokato cen di ako catakino pi gi me anyim,
50003014	en ine be, ango acane ringo i tol pi udo giamia me pwoc, kame obedo kuo me malo kame Rubanga lwongo wa iye i Kirisito Yesu.
50003015	Wek obedunu kede tam kame cal kamanono wan jo kame otiekunu cato i cuny wa; do ka itienu kede tam apat kede man i gimoroni, Rubanga bino mino ingeunu manono da.
50003016	Kenekene miero wan omokunu kitek i kom gikame otiekunu udo.
50003017	Imiegu kede amiegu na, lubunu ekite me kuo na. Cikunu wangu i kom jo kame lubo kuo kame wan onyuto ne wu.
50003018	Pien jo atot, kame oudo ango atieko waco ne wu kop i kom gi, doko nan awaco ne wu kop i kom gi kede pige wanga, tie bedo bala jokwor me to ka Kirisito i kom musalaba.
50003019	Gin ajikini gi en to, rubanga gi en yic, doko gin kitie kede yomcuny i gikame poore pi mino gi lewic. Gin tam gi tie i kom jame me piny.
50003020	Do tur wan tie i malo, kakame wan otie daro Ngalak pi wok kiye, en Rwot Yesu Kirisito.
50003021	En ebino loko kom wa agoro gi di ko doko cal bala mere me deyo, di etio kede twer kame mie ekaruno keto jame dedede i loc mere.
50004001	Pi mano, imiegu kede amiegu na kame amaro, doko kame omua, jo kame yomo cunya doko kame cal bala ocoro na me angosibib, cungunu di itekunu i Rwot kamanoni, wun jo na kame amaro.
50004002	Ango akwao Eudia kede Sunutuke pi bedo kede tam acel i Rwot.
50004003	Doko akwao ida ngatic ngawota me ateni, kony mon nogi, pien gin kicane karacel keda i tic me ejiri, karacel kede Kelementi kede jotic jowota apat dedede, gin jo kame nying gi tie i itabu me kuo.
50004004	Lelunu i Rwot i kare lung. Amedo doko waco be lelunu.
50004005	Wek jo dedede ngei mwolo wu. Rwot otieko doko iyapiyapi.
50004006	Kur ibedunu kede par i kom gimoro, do i gi dedede miunu Rubanga ngei gikame imitunu i ilega kede i kwac, di imiunu pwoc.
50004007	Di mulem ka Rubanga, kame kalamo niang dedede me dano, ko bino gwoko cunyu kede tam wu i Kirisito Yesu.
50004008	Me ajikini mere, imiegu kede amiegu na, ketunu tam wu i gi dedede me ateni kame poore awora, i gi dedede kame opoore, i gi dedede kacil, i gi dedede kame jo maro, i gi dedede kame pirgi tek, i gi dedede kame ber adikinicel kede i gi dedede kame poore apaka.
50004009	Timunu gikame isiaonu, kede kame igamunu, kede kame iwinyunu, kede kame inenunu kibuta, di Rubanga won mulem ko bino bedo kede wu.
50004010	Ango alelo twatwal i Rwot, pien ingei kare alac nan igeunu doko paro pira; ateteni wun bo oudo iparunu pira, do kenekene oudo likame itienu kede kare me nyuto.
50004011	Likame ango atie ngunguro pi jame kame amito; pien ango atieko pwonyere pi mino gikame atie kede pi roma iepone me kuo dedede kame atie iye.
50004012	Ango angeo bedo me can, doko angeo epone me bedo me abar. Ango atieko pwonyere i kom mung me bedo kede yengo amoto me bedo kede kec, me bedo kede gikame oboro amoto me bedo i can iesawa moroni kenekene kede i karamoroni kenekene.
50004013	Ango akaruno timo gi dedede i Kirisito ngat kame mia adoko tek.
50004014	Do wun itimunu gikaber pi nywako keda peko kame oudo dia.
50004015	Doko wun Jopilipi ingeunu kenu be, i kare kame ango ageo tuco kede ejiri, di ayai ki Makedonia, likame tie jo mogo koyei Kirisito kame onywako keda timo tic me gin mino kede ango gamo, do kwanyo wun kenekene.
50004016	Pien akadi di oudo ango atie i Tesalonika da, bin wun icwaunu na kony kalamo tien acel.
50004017	Likame be pien tam nango tie i kom giamia, do ango atie mono gikame nyai pi kelo ne wu bero.
50004018	Ango atieko gamo cul na dedede kede kalamo. Ango atieko udo gikame oroma, pien Epaporodito omia giamia kame icwaunu na. En ebedo giamia kame ngwe kur, giayala kame Rubanga gamo, doko kame yomo cunye.
50004019	Rubanga na bino mino wu gi dedede kame imitunu di lubere kede abar mere me deyo kame tie i Kirisito Yesu.
50004020	Deyo bed but Rubanga Papa wa ikar kede ikar. Amen.
50004021	Motanu jokacil dedede i Kirisito Yesu. Imiegu kede amiegu kame tie keda moto wu.
50004022	Jokacil dedede moto wu, twatwal mere jo me ot ka Kaisari.
50004023	Kisa ka Rwot wa Yesu Kirisito bed kede cunyu.
51001001	Baluwa kowok kibut Paulo, ngat kame odoko ngaor ka Kirisito Yesu pi mit ka Rubanga, kede kibut omin wa Temeseo.
51001002	But jokacil kede imiegu kede amiegu kame genere i Kirisito, kame tie Kolosai. Kisa kede mulem ka Rubanga Papa wa bed butu.
51001003	Wan opwoyo Rubanga papa me Rwot wa Yesu Kirisito nakanaka kame otie lego ne wu.
51001004	Pien wan otieko winyo kop i kom yei kame itienu kede i Kirisito Yesu, kede amara kame itienu kede but jokacil dedede,
51001005	pi gen kame kokano piru i malo. Wun oudo igeunu winyo kop i kom gen noni sek, i kop me ateni kame obedo ejiri
51001006	kame otieko tuno butu. Ateteni kop noni tie nyako anyakini di enyai i piny lung; etie timere kamanono da i diere wu cako i ceng kame iwinyenu kede di ikounu niang i kom kisa ka Rubanga i ateni.
51001007	Itiekunu ngeno kop noni kibut Epapura, ngat kame obedo ngatic wad wa kame omaro. En etie ngatic agenere ka Kirisito. En etie pi konyo wa.
51001008	Doko en etieko mino wa ongeo amara kame itienu kede i Tipo.
51001009	Pi mano, cako i ceng kame owinyo kede kop noni, likame oweko lego ne wu. Wan okwao be wek ipongunu kede ngec me gikame Rubanga mito pi rieko kede niang dedede kame Tipo mio.
51001010	Man bino mino ibedunu kede kuo kopoore i nyim Rwot, kame yomo cunye atwal, di inyakunu anyakini i tice dedede kame beco kede di ngec wu i kom Rubanga meede.
51001011	Wek emi wu idokunu tek kede twer dedede, di lubere kede twer me deyo mere, tetekeny itwerunu kanyakino gi dedede di idiunu cunyu kede kilel,
51001012	di imiunu pwoc but Rubanga Papa, ngat kame mio wa odoko jo apoore pi nywako gikame Rubanga oiko ne jo mege i ajakanut me lero.
51001013	En etieko lako wa ki twer me colo di eko kobo wa i ajakanut ka Wode kame emaro,
51001014	ngat kame alako kede isasir wa ki dub wok kibute.
51001015	Kirisito en cal ka Rubanga ngat kalikame neeno, en kao me cwec dedede.
51001016	Pien kocweo gi dedede i en, gikame tie i malo kede i wi lobo, gikame neeno kede kalikame neeno, kiton ajakanuto, amoto loc, tipere kame pugo, kede akarinikin, kocweo gi dedede i en doko pire.
51001017	En egeo bedo tie ne jame dedede, doko gi dedede ribere karacel i en.
51001018	En kame ebedo wi ekodet me jo koyei en, kame obedo kome. En agege, en kao kikom jo oto, tetekeny en ebed ngat kame telo i gi dedede.
51001019	Pien Rubanga i tie mere lung oudo mito bedo i en,
51001020	doko i en Rubanga oudo cunye yom pi dwoko jame dedede bobo inywak kede en, jame kame tie i wi lobo amoto i malo, di ekelo mulem pi remo me to ka Kirisito i kom musalaba.
51001021	Wun bin jo koparao di itienu kede tam me gero, di itimunu tim areco,
51001022	do nan Rubanga otieko dwoko wu inywak kede en pi to me kom kame Kirisito obeo iye, tetekeny ekel wu i nyime di itienu jokacil kame li kede raco moro, abongo gimoro kame obunano wu iye i nyime.
51001023	Ipoorenu meede i yei, di icungunu di itekunu iye abongo yangere, abongo yai tenge ki gen kame wok ki ejiri kame wun itiekunu winyo, kame kotieko tuco ne giacwea dedede kame tie i piny. Ango Paulo atieko doko ngatic me ejiri noni.
51001024	Ango nan alelo pi can kame atie neno piru, doko can kame ango atie beo iye i koma pongo kakorem i can kame Kirisito oneno pi kome, kame obedo ekodet me jokirisito.
51001025	Ango adoko ngat kame tio ne ekodet noni di lubere kede tic kame Rubanga omia pi timo ne wu, pi mino kop ka Rubanga ngere atwal.
51001026	Manoni en mung kame oudo kokano pi kare alac, kede kibut lwak me kare atot, do nan etieko mino engere ne jo mege.
51001027	Rubanga oyei pi mino gi ngeno epone kame abar me deyo me mung noni pire dwong kede i dier jo kalikame Iyudayan. Manoni obedo Kirisito kame tie i wun, en gen me udo deyo.
51001028	Wan opwonyo kop i kome di okwenyaro ngat acelacel, doko di opwonyo jo dedede epone me rieko dedede, tetekeny okel ngat acelacel anyim di etieko cato i Kirisito.
51001029	Man en komio ango atio di acane kede teko dedede kame Kirisito mia
51002001	Ango amito be ingeunu kite kame ango atie cane kede kitek piru kede pi jo kame tie Laodikia, kede da pi jo dedede kalikame pwodi oneno wanga.
51002002	Atimo kaman pi mino gi tekcuny, kede pi mino gi ribere karacel i amara di kiko bino udo abar dedede me niang kede ngec me gi komungere ka Rubanga, kame obedo Kirisito.
51002003	Kokano abar dedede me rieko kede me ngec bute.
51002004	Ango awaco man tetekeny kur ngatamoro ngalu kede kope me abe kame winyo mit.
51002005	Pien akadi bed bala koma likame tie kede wu, do cunya tie kede wu, di alelo pi neno kite kame gi dedede tie kede i yore aber kibutu, kede kite kame yei wu ocungo kede di tek i Kirisito.
51002006	Pi mano, bala kite kame igamunu kede Rwot Kirisito Yesu, aso bedunu i en.
51002007	Miunu aliasin me kuo wu donyi i en di ikounu gero kuo wu i kome, di icungunu di itekunu i yei wu bala kame oudo kopwonyo wu kede, di ipongunu kede pwoc.
51002008	Kur imiunu ngatamoro bwonu kede tam me rieko kede kop me abe, kame lubere kede itok me dano kede me tipere kame pugo piny, tam kede kope kalikame wok kibut Kirisito.
51002009	Pien Rubanga i tie mere lung bedo i en i cal me kom,
51002010	doko uda itienu kede kuo kopong i en. En elo apugan kede akarinikin dedede.
51002011	Bobo da i en bin kokepo wu kede akepo kalikame cing dano en kotimo, di igonyunu tenge kuo me kom, manono en kepere ka Kirisito.
51002012	Pien di bin kobatiso wu, koyiko wu karacel kede Kirisito, di oko yaruno wu karacel kede en pi bedo kede yei i kom twer ka Rubanga, en ngat kame bin oyaruno en ki kom jo oto.
51002013	Wun jo kame bin itounu pi dub wu kede pien likame kokepo ringokomu, nan Rubanga omio wu kuo karacel kede Kirisito. Rubanga osasiro wa ki dub wa dedede,
51002014	en eweko banya kame wan oudo otie kede karacel kede iswilia kame make, en ejwango man tenge di eko gure i kom musalaba.
51002015	En eturo twer me tipere kame pugo kede me wegi akarinikin, di eko mino gi kidoko gikame jo neno, di etelo gi i esirit bala mabus kame komako, pi en nyuto be elo.
51002016	Pi mano, kur imiunu ngatamoro ngol ne wu kop i kom cam amoto i kom giamata, akadi pi ceng adongo, arabo pi por duwe amoto Sabato.
51002017	Magi dedede obedo bala cal kenekene me gikame oyaro bino; do Kirisito en cuny kop kikokome.
51002018	Kur imiunu ngatamoro ngol kop loi wu, di ecerededo imwolere me ecuke kede woro imalaikan, di ecungo i gianyuta ka Rubanga. Akodi ngat nono wakere pi tam mere me dano adana abongo tien kop moro.
51002019	En likame emoko i kom Kirisito, ngat kame obedo wi kome. Kirisito mio kom lung pitere kibute, kom lung ribere karacel pi kariamo me cogere mege, kede pi amorito mege, di eko dongo iepone kame Rubanga mie edongo kede.
51002020	Ka itiekunu to karacel kede Kirisito ikounu gonyere kikom tipere kame pugo piny, pinyo komio pwodi doko itienu bedo bala jo me piny kan? Pinyo komio iyeunu lubo iswilia bala be,
51002021	”Kur imaki, kur ibili, kur imuli”?
51002022	Magi dedede mako jamini kame dubere kame kotio kede gi. Gin kibedo iswilia kede pwony ka dano adana.
51002023	Ateteni magi neeno bala gi me rieko pi mino wu dire woro imalaikan tetek i mit wu kenu, pi mino wu cuko mwolere kede tidilo komu kenu, do gin likame kikonyo pi gengo mit me kom.
51003001	Bala kame kotieko yaruno wu karacel kede Kirisito, mounu do jamini me malo kakame Kirisito tie iye, di ebedo i bad tetu cam ka Rubanga.
51003002	Ketunu tam wu i kom jamini me malo do weko i kom jamini kame tie i wi lobo.
51003003	Pien wun itiekunu to, nan do kuo wu okanere karacel kede Kirisito i Rubanga.
51003004	Ka Kirisito ngat kame obedo kuo wu bino neeno, uda ibinunu neeno karacel kede en i deyo.
51003005	Pi mano, jikunu atwal mit me lobo kame itienu kede, bala caro, tim me emuna, bedo jomit, kede mit areco, kede eranga (gikame rom aroma kede mino caljwogi wor).
51003006	Tim nogi omio lilo ka Rubanga tie bino i kom jo kalikame lubo kop mere.
51003007	Uda bin ibedunu kede tim nogi i kare kame oudo pwodi itienu kede i kuo nono.
51003008	Do nan ketunu gigi dedede tenge: gero, lilo, cuny me nyeko, dubo nying jo kede kope areco kame wok ki dogu.
51003009	Kur ingalerenu kenu kenu, pien wun itiekunu gonyo kuo kacon kede tice mege,
51003010	di ikounu ngapo kuo kanyen, kame kotie mino doko nyen i ngec pi doko cal kede ngat kame ocwee.
51003011	Pi mano, likame tie doko apokapoka moro i dier Jogurik kede Iyudayan, jo kame kokepo kede kalikame kokepo, jogero kede wegi asonya, ipasoi kede jo kogonyere; do Kirisito en gi dedede, doko etie i gi dedede.
51003012	Aso, bala kame wun jo kame Rubanga oyero, jokacil kame en emaro, bedunu kede cuny me isasir, mwolo, mwolere, bedo mot, kede dire.
51003013	Kanyakinunu kede dano acelacel, doko ka ngatamoro tie kede kop moro arac kede dano ocelu, ngat acelacel poore sasiro dano ocelu; bala kame Rwot osasiro wu kede, uda ipoorenu sasiro jo icegun.
51003014	Do akalamo magi dedede, bedunu kede amara. Amara en kame tweo gi dedede karacel di kiko bedo kiber.
51003015	Miunu mulem ka Kirisito pug cunyu, mulem noni en kame bin kolwongo wu iye i kom acel, doko bedunu kede pwoc.
51003016	Wekunu kop ka Kirisito pong i cunyu. Pwonyerenu di icorakinunu kenu kenu kede rieko me epone dedede. Werunu Sabuli kede were me ilega karacel kede were kame Tipo mio, di cunyu pwoyo Rubanga.
51003017	Doko gi dedede kame itimunu, i kop amoto i tic, timunu i nying Rwot Yesu, di imiunu Rubanga Papa pwoc i en.
51003018	Mon, jalerenu i loc ka cuog wu, bala kame etie kede gikame opoore i Rwot.
51003019	Cuo, marunu monu, doko kur ibedunu ger kede gi.
51003020	Idwe, winyunu jonywal wu i gi dedede, pien man yomo cuny Rwot.
51003021	Wun joapapi, kur iwangunu cuny idwe wu, man mio cuny gi kwanyere.
51003022	Ipasoi, winyunu joadongo wu me wi lobo kan, likame pi timo gikaber kame gin kitie neno wu, arabo pi yomo cuny gi, do timunu kede cunyu dedede di itienu kede lworo but Rwot.
51003023	Gi dedede kame itimunu, timunu gi kede cunyu dedede bala itienu tic ne Rwot do weko ne jo.
51003024	Ngeunu be Rwot bino mino wu bala giamia wu me pwoc winyo kame en ekano pi jo mege, pien wun itienu tic ne Rwot Yesu Kirisito.
51003025	Ngat kame timo raco kobino cule da pi raco kame etimo, pien Rubanga likame tie kede apokapoka.
51004001	Wun wegi ipasoi, terunu ipasoi wu i yore aber, di ingeunu be uda itienu kede Ngadwong wu i malo.
51004002	Meedenu ilega nakanaka, di iketunu tam wu iye kede di imiunu pwoc.
51004003	Doko legunu ne wada, me wek Rubanga yab ne wa ekeko me pwonyo kop mere, tetekeny otuc mung i kom Kirisito, gikame kotwea i otkol pire,
51004004	di ako mine engere kiber bala kame apoore timo.
51004005	Timunu gi dedede i yore me rieko i nyim jo apat, di itiunu kiber kede kare dedede kame iudunu.
51004006	Wek kope wu bed mit nakanaka, bala gikame koketo iye munyo, tetekeny ingeunu epone kame ipoorenu dwoko kede kop ne ngat acelacel.
51004007	Tukiko bino waco ne wu kope dedede i koma. En ebedo omin wa kame amaro, egenere i tic, doko en ngatic wad wa.
51004008	Ango acwae butu pi kop noni, me wek ingeunu epone kame wan otie kede, kede da wek en emi wu nwangcuny.
51004009	Ango acwae kede Onesimu, omin wa me amara kame genere, kame obedo dano acel kikom wu. Gin kibino waco ne wu gi dedede kame otimere kan.
51004010	Arisitaku ngat kame tie keda i otkol moto wu, kede Marako ocen ka Baranaba (ngat kame kotieko waco ne wu kop i kome, ka ebino butu gamenu),
51004011	karacel kede Yesu kame kolwongo be Jusito da omoto wu. Magi kenekene en jo kame kokepo kikom jotic jowota, gin jo kame otimo kede gi tic me Ajakanut ka Rubanga. Gin kibedo kweno cunya.
51004012	Epapura, ngat kame obedo dano acel kikom wu, ngatic ka Kirisito Yesu moto wu. En eyutuno wu nakanaka i ilega mere, me wek ibedunu kede yei kocato kede di gen wu likame kwanyere ki kom gikame Rubanga mito.
51004013	Ango ajurao en be, en etimo ne wu tic atek kede ne jo kame tie Laodikia kede Kerapoli.
51004014	Luka, emuron kame jo maro, kede Dema omoto wu.
51004015	Motanu imiegu kede amiegu kame tie Laodikia, kede motanu Nampa kede jokirisito me ode dedede.
51004016	Kame kotieko somo ne wu baluwa noni, nenunu be kosome ne ekodet me jokirisito kame tie Laodikia da; doko nenunu be isomunu baluwa kowok ki Laodikia da.
51004017	Wacenu Arakipu be miero enen be ecobo tic kame etieko gamo i Rwot.
51004018	Ango Paulo, awandiko amot noni kede cinga kikoma. Yutununu be ango pwodi atie i otkol. Kisa ka Rubanga bed kede wu.
52001001	"Baluwa kowok kibut Paulo, Sila kede Temeseo. But jokirisito kame tie Tesalonika, jo kame tie i Rubanga Papa kede i Rwot Yesu Kirisito. Kisa kede mulem ka Rubanga bed butu.
52001002	Wan nakanaka opwoyo Rubanga piru dedede, di olwongo nying wu nakanaka kame otie ilega.
52001003	Doko i nyim Rubanga ngat kame obedo Papa wa, wan oyutuno tice wu me yei, kede cane wu me amara, kede asipakin me gen wu i Rwot wa Yesu Kirisito. "
52001004	Imiegu kede amiegu na kame Rubanga maro, wan ongeo be en eyero wu,
52001005	pien ejiri wan likame obino butu i kop kenekene, do ebino da kede twer, kede Tipo Kacil, doko di eko donyo i cunyu atwal. Wun ingeunu epone me kuo kame wan oudo otie kede i kare kame oudo otie kede wu, manoni oudo tie pi kelo ne wu bero.
52001006	Wun ikounu doko jo kame lubo ekite wa kede me ka Rwot, pien igamunu kop mere kede kilel kame Tipo Kacil omio wu, bed bala inenunu can iye.
52001007	Man omio ikounu doko anyut aber ne jo dedede kame tie Makedonia kede Akaya, jo kame oyei Kirisito.
52001008	Pien likame itiekunu tuco kop ka Rwot Makedonia kede Akaya kenekene, do yei wu da i kom Rubanga otieko sarakin kabedere dedede. Pi mano, likame bobo tie gimoro kame wan opoore waco.
52001009	Pien gin ikom gi kiwaco kop i kom epone kame igamunu wa kede, kede epone kame ilokerenu kede but Rubanga di ikounu weko woro caljwogi, pi tic ne Rubanga kakuo kede me ateni,
52001010	kede pi daro bino ka Wode ki malo, kame bin en eyaruno kikom jo oto, en Yesu, ngat kame lako wa ki lilo kame tie bino.
52002001	Imiegu kede amiegu na, uda ikomu ingeunu be, bino wan pi welao wu likame obedo gi me nono.
52002002	Do bed bala oudo oneno can di kotimo ne wa tim me lewic i Pilipi, bala kame uda ingeunu, wan oko bedo kede nwangcuny i Rubanga wa pi tuco ne wu ejiri mere, bed bala piem adwong oudo tie.
52002003	Pien kwac wa likame owok ki angalo amoto ki tam areco arabo ki ngolo rieko.
52002004	Do bala kame Rubanga opwoyo kede pi keto ejiri i cing wa, pi manono likame wan oyamo pi yomo cuny dano, do pi yomo cuny Rubanga, ngat kame tamo cuny wa.
52002005	Pien bala kame uda ingeunu kede, wan likame obino butu kede kope kame winyo mit, amoto kame umo eranga wa, Rubanga en mujura wa.
52002006	Doko wan oudo likame omoo deyo kibut jo, arabo kibutu amoto kibut jo ace,
52002007	bed bala wan oudo opoore penyo jame mogo kibutu bala joor ka Kirisito. Do wan oudo obedo kede mwolo i diere wu bala dako kame tie gwoko idwe mege.
52002008	Aso, kite kame wan oparo kede piru, omio oudo oikere pi nywako kede wu, likame ejiri ka Rubanga kenekene, do kiton kuo wa da, pien oudo idokunu lit ne wa adikinicel.
52002009	Imiegu kede amiegu na, yutununu tic kame wan otimo, kede cane wa. Wan oudo otio iwor kede iceng me wek kur odii ngatamoro kikom wu kede peko i kare kame otie tuco ne wu kede ejiri ka Rubanga.
52002010	Wun karacel kede Rubanga da ibedunu ijurak wan, i kom epone kame tim wa oudo obedo kede gikacil, kopoore, kede abongo raco moro i nyimun jo koyei Kirisito.
52002011	Pien wun ingeunu be wan oudo otero wu bala papa kede idwe mege.
52002012	Wan oudo obako dog wa ne ngat acelacel kibutu, omio wu nwangcuny kede owaco ne wu lubo epone me kuo kame poore i nyim Rubanga, ngat kame lwongo wu i Ajakanut kede i deyo mere.
52002013	Doko da wan opwoyo Rubanga nakanaka, pien bin di wan otuno kede kop ka Rubanga butu, wun iwinyenu di ikounu game, likame bala kop ka dano, do bala kop ka Rubanga, bala kame en etie kede ateteni. Doko da kop nono tie tic kibutun jo kame iyeunu Kirisito.
52002014	Imiegu kede amiegu na, wun idokunu jo kame lubo epone me kuo me ekodet me jo ka Rubanga, jo koyei Kirisito Yesu i Yudea, pien uda inenunu can kibut jo me pinyu pi gi acel nono, bala kame gida kineno kede can kibut Iyudayan,
52002015	jo kame bin oneko Rwot Yesu karacel kede inabin, di kiko riamo wada. Gin kiwango cuny Rubanga, doko kidingere kede jo dedede,
52002016	pien kitie gengo wa tuco ejiri ne jo kalikame Iyudayan, gikame romo mino gi kiudo alako. Man omio gi kimedo rom me dub gi ameda. Do nan lilo ka Rubanga otieko do tuno i kom gi.
52002017	Imiegu kede amiegu na, kakame bin kopoko wa kede wu pi kare moro acecek i kom wa do weko i cuny wa, di wan oko doko bala idwe kic, wan oko tamo kitek kede mit adwong pi neno wu wang i wang.
52002018	Wan oudo omito bino butu, do Sitani oko totolo wa. Ango Paulo atamakino tien atot.
52002019	Pien nyo kara kame obedo gen wa, amoto kilel wa, arabo ocoro wa me angosibib kame obino wakere iye i nyim Rwot Yesu i ceng me dwogo mere? Mam wun igonogo?
52002020	Ateteni wun ibedunu deyo kede kilel wan.
52003001	Pi mano, kakame wan oneno kede be, likame bobo wan oromo meede kanyakino, wan oko do yei dong Asene kenwa,
52003002	di oko cwano ne wu Temeseo, ngat kame obedo omin wa kede ngatic ka Rubanga i tuco ejiri ka Kirisito, pi mino wu teko kede nwangcuny i yei wu,
52003003	tetekeny ngatamoro kur yei mere dok cen pi itidil nogi. Uda kikomu ingeunu be wan miero obeunu iye itidil nogi.
52003004	Pien i kare kame bin otie kede wu, wan oudo owaco ne wu sek be kobino tidilo wa, manoni oko timere da bala kame uda ingeunu kede.
52003005	Pi mano, kakame aneno kede be likame doko oudo aromo kanyakino, ako cwano dano butu tetekeny aud niang i kom yei wu, pien oudo atie kede lworo be cengemogo Ngatama otamo wu di eko mino tic wa obedo me nono.
52003006	Do Temeseo nan otieko dwogo but wan kan, en ekelo ne wa kop amit kame mako yei kede amara wu. Doko en eko niango wa be wun nakanaka iyutununu wa kede yomcuny, di itienu kede imue me neno wa, bala kame wada otie kede imue me neno wu.
52003007	Imiegu kede amiegu na, man en komio i peko kede i can dedede kame wan obeo iye, otie kede kweicuny pi yei wu;
52003008	pien nan wan okuo ka wun imeedenu cungo di itekunu i Rwot.
52003009	Pwoc nyo kame wan nan okaruno mino Rubanga piru, pi kilel dedede kame wan otie kede i nyim Rubanga piru?
52003010	Iwor kede iceng wan olego kede cuny wa dedede be amoto onen wu wang i wang di oko mino wu gikame orem i yei wu.
52003011	Akwao Rubanga Papa wa en i kome, kede Rwot wa Yesu, pi iiko ne wa epone me bino butu.
52003012	Doko akwao Rwot mi amara wu meede i diere wu kenu kenu, kede but jo dedede, bala kame wan omaro wu kede.
52003013	Doko akwao da be, emi wu tekcuny i kom kop kame mako bedo jokacil, di ikounu bedo abongo raco moro i nyim Rubanga Papa wa i kare me dwogo ka Rwot wa Yesu kede jokacil mege dedede.
52004001	Me ajikini mere, imiegu kede amiegu na, wan okwao wu, doko obako dog wa butu i Rwot Yesu be, bala kame isiaonu kede kibut wan epone kame ipoorenu bedo kede di iyomunu cuny Rubanga, bala kame nan itienu timo, meedenu ameda timo kamanono.
52004002	Pien wun ingeunu cik kame wan omio wu i akarinikin ka Rwot Yesu.
52004003	Pien gikame Rubanga mito, gikame obedo lonyere wu gin ige be: wekunu caro,
52004004	ngat acelacel kikom wu ngei gwoko kome kene iepone kacil kede i yore me wor,
52004005	likame kede mit arac me kom bala kame atekerin kalikame ngeo Rubanga timo.
52004006	I kop noni, likame poore dano moro ngangalo arabo timo ne ngakirisito ngawote raco, pien Rwot culo kwor i gigi dedede, bala kame wan oudo otieko waco ne wu kede di okwenyaro wu kitek.
52004007	Likame Rubanga olwongo wa pi bedo kede tim me caro, do pi bedo jokacil.
52004008	Pi mano, ngat kame dagi kop noni udo likame edagi akarinikin me dano, do udo edagi Rubanga ngat kame mio Tipo Kacil mere butu.
52004009	Aso, i kom kop kame mako maro imiegu kede amiegu wu, kony me wandiko ne wu kop iye likame tie, pien wun kikomu Rubanga otieko pwonyo wu pi marere kenu kenu.
52004010	Pien i ateni, wun imarunu imiegu kede amiegu dedede kame tie Makedonia lung. Do wan obako dog wa butu, jo wa kame omaro, pi meede ameda timo kamanono.
52004011	Tamakinunu bedo mot, ngat acelacel par pi tic kame make, di itimunu tic kede cingu bala kame wan oudo ociko wu kede.
52004012	Man bino mino iudunu wor kibut jo kalikame tie i ekodet me jokirisito, di ikounu bino cungo kenu abongo mono kony kibut ngatamoro.
52004013	Imiegu kede amiegu na, likame omito be ibedunu abongo ngec i kom jo kame otieko nino, tetekeny kur ibedunu kede cwercuny bala jo ace kame li kede gen.
52004014	Pien bala kame wan oyei kede be Yesu oto di doko eko yaruno, kamanono da pi Yesu, Rubanga bino kelo karacel kede en jo kame onino.
52004015	Pi mano, wan owaco ne wu kop kame Rwot owaco be, wan jo kame nan okuounu, ka odongunu kuo paka tuno i dwogo ka Rwot, likame obinunu telo yongayo ne jo kame nan otieko nino.
52004016	Pien Rwot kikome oyaro bino piny yai ki malo kede redo me akarinikin, kede lwongo me malaika adwong, kede koko me agwara ka Rubanga. Di do jo oto i Kirisito en kame ko bino cako yaruno;
52004017	di oko bino gwaro wanunu jo kame odongunu di okuounu karacel kede gin i idoun pi riamo kede Rwot i dier yamo; di okounu bino bedo kede Rwot nakanaka.
52004018	Pi mano, diunu cuny ngat acelacel kede kope nogi.
52005001	Imiegu kede amiegu na, kony likame tie me wandiko ne wu kop kame mako ceng kede kare kame gigi bino timere iye,
52005002	pien uda ingeunu kiber be ceng me dwogo ka Rwot oyaro ngoole bala ngakuwo kame bino iwor.
52005003	I kare kame jo waco kede be, “Mulem tie, piny okwei,” en kame peko ngoole ne gi kede bala aramo me nywal, di likame tie dano kame ko bino bwot kiye.
52005004	Imiegu kede amiegu na, wun likame itienu i colo, me wek ceng nono bin ngoole ne wu angola bala ngakuwo.
52005005	Pien wun dedede ibedunu idwe me lero kede idwe me iceng; wan likame idwe me iwor amoto me colo.
52005006	Pi mano, wan kur oninunu bala kame jo apat timo, do obedunu di oneenonu, kede di wi wa riek.
52005007	Pien jo kame nino, gin kinino iwor, kede jo kame mer da, gida kimer iwor.
52005008	Do bala kame wan otienu kede idwe me iceng, poore obedunu di wi wa riek, di okounu ngapo yei kede amara pi bedo bala ebuku kame gwoko kor wa, kede okounu ngapo gen me alako pi bedo bala ocoro atek kame gwoko wi wa.
52005009	Do likame Rubanga oiko be lilo mere poti i kom wan, do eiko pi wan udo alako pi Rwot wa Yesu Kirisito,
52005010	en ngat kame oto pirwa, tetekeny akadi di oneenonu amoto oninunu, wek obedunu karacel kede en.
52005011	Pi mano, diunu cuny ngat acelacel, doko gerunu kuo me cunyu kenu kenu bala kame nan itienu timo.
52005012	Wan obako dog wa butu, imiegu kede amiegu, pi bedo kede wor but jo kame tie timo tic i diere wu, di kitelo wu i Rwot kede di kicoro wu.
52005013	Miunu gi wor amalo twatwal kede amara pi tic kame gin kitie timo. Bedunu kede mulem i diere wu.
52005014	Doko wan okwao wu, imiegu kede amiegu, corakinunu jo kame bedo abeda, dwokunu cuny jo kame cuny gi odoko nyap, konyunu jo agoro, bedunu kede dire i kom gin dedede.
52005015	Nenunu be likame ngatamoro kibutu oculo raco kede raco, do tamunu timo bero i kare lung, ngat acelacel ne ngawote kede ne jo dedede.
52005016	Lelunu nakanaka.
52005017	Legunu i kare dedede,
52005018	pwounu Rubanga i gi dedede, pien manoni en gikame Rubanga mito ne wu i Kirisito Yesu.
52005019	Kur igengunu tice me Tipo Kacil.
52005020	Kur icaunu kope me inabin,
52005021	do pimunu kope nogo dedede; mokunu i kom gikaber,
52005022	wekunu egere dedede me gikareco.
52005023	Ango akwao Rubanga won mulem, en kikome elony wu atwal atwala; egwok tipo wu kede cunyu kede komu kiber, di ikounu bino bedo abongo kop moro kame kobunano wu iye i ceng me dwogo ka Rwot wa Yesu Kirisito.
52005024	Ngat kolwongo wu bino timo manoni, piento en egenere.
52005025	Imiegu kede amiegu na, legunu pirwa.
52005026	Motunu imiegu kede amiegu dedede kede amot me notere kacil.
52005027	Ango aciko wu kitek i nying Rwot be, somunu baluwa noni ne imiegu kede amiegu dedede.
52005028	Kisa ka Rwot wa Yesu Kirisito bed butu.
53001001	Baluwa kowok kibut Paulo, Sila kede Temeseo. But ekodet me jokirisito i Tesalonika, jo kame tie i Rubanga Papa wa kede i Rwot Yesu Kirisito.
53001002	Kisa kede mulem kame wok kibut Rubanga Papa kede Rwot Yesu Kirisito bed butu.
53001003	Imiegu kede amiegu na, wan miero opwoi Rubanga nakanaka piru bala kame poore, pien yei wu tie dongo, doko amara kame ngat acelacel kibutu tie kede pi jo icegun da tie meede.
53001004	Pi mano, wan ikom wa owakere piru i dier ikodeta me jo koyei Rubanga, pi kite kame icungunu kede kitek, kede pi bedo kede yei i kare me itidil wu dedede, kede pi can dedede kame nan itienu kanyakino.
53001005	Man nyuto be Rubanga ngolo kop i yore me ateni, me wek mi wu idokunu jo kame poore pi Ajakanut mere, kame nataman itienu neno can pire.
53001006	Pien kibut Rubanga, etie gikame opoore pi culo jo kame mio wu neno can kede mino gida can,
53001007	kede pi mino wu wei karacel kede wan, wun jo kame nan kotie mino wu neno can. En ebino timo man i kare kame Rwot Yesu bino neeno kede di ewok ki malo karacel kede imalaikan mege wegi twer.
53001008	En ebino bino di etie i dier mac kame liel, di eko bino culo kwor i kom jo kalikame ngeo Rubanga kede jo kame dagi lubo ejiri ka Rwot wa Yesu.
53001009	Gin kibino neno can me alolalola me to me nakanaka, di koriamo gi tenge ki nyim Rwot kede ki deyo me twer mere.
53001010	Man bino timere i Ceng kame en ebino bino kede pi jo mege mine deyo, kede pi jo dedede kame yei en ure i Ceng nono; pien wun iyeunu ijura kame bin wan omio.
53001011	Manono en komio wan olego ne wu nakanaka, be wek Rubanga wa kede twer mere, emi wu ibedunu jo kame poore pi lwongo mere, di en eko cobo mit wu dedede me tic aber kede da gikame i timunu pi yei wu.
53001012	Mano bino mino nying Rwot wa Yesu Kirisito udo deyo kibutu, di uda ikounu udo deyo kibute, di lubere kede kisa ka Rubanga wa kede me ka Rwot Yesu Kirisito.
53002001	I kom kop kame mako dwogo ka Rwot wa Yesu Kirisito kede cokere wa karacel bute, wan obako dog wa butu, imiegu kede amiegu,
53002002	kur imiunu tam wu totolun arabo igeunu bedo kede lworo pi kop kame jo waco. Gin cemogo kiwaco be kiwinyo kop nono kibut Tipo Kacil, kibut ngatamoro, arabo be kisome ki baluwa moro kame kotero be wan en kowandiko, kame waco be Ceng me dwogo ka Rwot otieko tuno.
53002003	Kur ngatamoro ngalu iepone moroni; pien Ceng nono likame bino tuno, tuno kede kame jo ojemo ne Rubanga, di Ngarac ko neeno, ngat kame kotieko iiko ne pi rwenyo atwal.
53002004	En ebino piem kede gi dedede kame kotero be rubanga arabo gimoro dedede kame koworo, tetekeny en eko bino bedo i tempulo ka Rubanga, di eko waco be en ebedo Rubanga.
53002005	Mam iyutununu be bin awaco ne wu kope nogi di oudo pwodi atie kede wu?
53002006	Doko da wun ingeunu gikame nan tie genge, tetekeny ebin eneeno kame kare mere oromo.
53002007	Pien gikomungere ka Ngarac nan do tie tic, do ngat kame nan genge oyaro meede kede genge tuno i kare kame kobino kwanyo kede ngat nono,
53002008	di do oko bino nyuto Ngarac. Do ka Rwot Yesu obino, en ebino neke kede wei kame wok ki doge, di eko tieke kede nyutere me bino mere.
53002009	Bino me Ngarac bino nyutere i tice ka Sitani, ngat kame bino tic kede epone me twer dedede, kede gianena kede gi me isuur me angalo.
53002010	Doko ebino tic kede angalo arac but jo kame tie rwenyo atwal, pien gin kidagi maro kop me ateni kame oudo koto lako gi.
53002011	Pi mano, Rubanga bino cwano ne gi twer kame bilaro gi di ko mino gi kiyei kop me abe,
53002012	me wek ngol kop loi jo dedede kalikame oyei kop me ateni, do di cuny gi oko bedo yom i gikarac.
53002013	Imiegu kede amiegu na kame Rwot maro, wan miero opwoi Rubanga nakanaka piru, pien Rubanga oyero wu cako i agege pi bedo jo kolakere pi lonyere kame Tipo Kacil mio wu, kede pi bedo kede yei i kom kop me ateni.
53002014	En elwongo wu i ejiri kame wan otuco pi kop noni, tetekeny iudunu deyo ka Rwot wa Yesu Kirisito.
53002015	Pi mano, imiegu kede amiegu na, cungunu di itekunu, ikounu rikito kope kame wan opwonyo wu, arabo kede dog wa amoto kede baluwa.
53002016	Wek Rwot wa Yesu Kirisito kikome, kede Rubanga Papa wa, ngat kame omaro wa di eko mino wa kweicuny me nakanaka kede gen aber pi kisa mere,
53002017	ekwei cunyu di eko mino wu idokunu tek i tice kede i kope dedede kame beco.
53003001	Me ajikini mere, imiegu kede amiegu na, legunu ne wa, tetekeny kop ka Rwot meede sarakin oyotoyot, di jo ko game kede wor bala kame etie timere kede i diere wu.
53003002	Doko da kwaunu emi wa obwotunu kibut jo kame reco, jo kame ekite gi odubere; pien likame jo dedede tie kede yei.
53003003	Do Rwot genere, en ebino mino cunyu teko di eko gwoko wu kibut Ngarac.
53003004	Doko wan otie kede gen atek butu i Rwot be, wun itienu timo gikame wan ociko ne wu, doko ibinunu meede timo gi.
53003005	Okwao Rwot eseikino cunyu maro Rubanga kede emi wu isipakinunu i Kirisito.
53003006	Imiegu kede amiegu na, wan nan ociko wu i nying Rwot wa Yesu Kirisito be, wekunu bedo kede omin wu arabo amin wu moro kame bedo abeda abongo timo tic, di likame elubo epone me kuo kame wan opwonyo wu iye.
53003007	Pien uda kikomu ingeunu epone kame ipoorenu lubo kede ekite me kuo wan; wan oudo likame obedo abeda abongo timo tic di bin otie kede wu.
53003008	Wan likame ocamo cam ka ngatamoro abongo culo, do ocane tic kede teko iwor kede iceng, tetekeny kur omi peko dino ngatamoro kibutu.
53003009	Likame man otimere be pien wan oli kede twero no, do pi mino wu anyut i kuo wan kame ipoorenu lubo.
53003010	Pien akadi i kare kame wan oudo otie kede wu da, bin wan omio wu cik kame waco be, “Kame ngatamoro dagi timo tic, miero kur ecami.”
53003011	Pien wan nan owinyo be jo mogo kikom wu tie bedo abeda, gin jo kame totolo tice me jo apat abongo gin timo tic moro.
53003012	Aso, wan ociko akodi jo nogo, doko okwao cuny gi i Rwot Yesu Kirisito be, wek gin kitim tice gi mot di kiko twero pitere ken gi.
53003013	Imiegu kede amiegu na, kur iolunu kede timo gikaber.
53003014	Ka ngatamoro odagi lubo gikame wan owaco i baluwa noni, niangunu i kome kiber. Kur iriberenu kede tetekeny lewic make.
53003015	Kur iterenu bala ngakwor, do kwenyaronu en bala omin wu arabo amin wu.
53003016	Akwao Rwot won mulem, en kikome emi wu mulem i kare lung kede da i yore lung. Rwot bed kede wu dedede.
53003017	Ango Paulo, awandiko amot noni kede cinga kikoma. Manoni en epone kame ango aketo kede cinga i baluwan nango dedede; ango awandiko iepone noni.
53003018	Kisa ka Rwot wa Yesu Kirisito bed butu dedede.
54001001	Baluwa kowok kibut Paulo, ngat kame odoko ngaor ka Kirisito Yesu pi akarinikin ka Rubanga Ngalak wa, kede me ka Kirisito Yesu ngat kame obedo gen wa.
54001002	But Temeseo atin na me ateteni i yei. Akwao be wek kisa, mwolo, kede mulem ka Rubanga Papa kede me ka Kirisito Yesu Rwot wa bed buti.
54001003	Bala kame oudo akwai kede i kare kame oudo atie ot kede Makedonia, nan doko atie kwani be, in dongi Epeso, me wek igeng jo mogo kame tie pwonyo pwony mogo kame pat i kuno.
54001004	Doko wac ne gi kiwek dubo kare gi i itatam, kede wapo nying joakwari, gikame kelo piem; mage likame dongo tic ka Rubanga, gikame cungo i yei.
54001005	Gikame omio wan ociko gi kamano en amara kame wok ki cuny acil, kede ngec aber me cuny, kede yei me ateni.
54001006	Jo mogo otieko apaar tenge ki gi nogi di kiko atarasar donyo yamo kope kame kony gi li.
54001007	Gin kimito bedo jopwony me iswil ka Rubanga, di likame kiniang akadi gikame kitie yamo, arabo gikame gin kimoko be me ateni.
54001008	Wan ongeunu be iswil ber ka ngatamoro otio kede iepone kame mitere.
54001009	Man kelo niang be, likame koketo iswil pi jo abeco, do pi jo kame turo iswil kede pi jo kame dagi winyo kop, pi jo kalikame woro Rubanga kede pi jodubo, pi jo kame li kede cuny me edini kede jo kame cao Rubanga, pi jo kame neko papi gi kede jo kame neko toti gi, pi jonek,
54001010	pi jocaro, pi cuo kame buto kede cuo wad gi, pi jo kame mako jo di kiko cato, pi joangalo, pi jo kame kwongo atatai, pi jo kame mio ijura me angalo kede gi dedede ace kalikame upere kede pwony me ateni.
54001011	Pwony me ateni nono upere kede ejiri me deyo, en ejiri kame Rubanga kame koworo ogena kede.
54001012	Ango apwoyo Kirisito Yesu Rwot wa, ngat komia teko me timo tic noni, piento en eneno be ango agenere di eko yera timo tic mere,
54001013	akadi bed bala oudo ango ber kong acae, atidilo en, kede abedo kede gero i kome. Do Rubanga oko tima kisa pien oudo ango likame ayei, omio oudo atie timo gikame akwia.
54001014	Rwot wa di oko mina twon kisa mere karacel kede yei kede amara kame tie i Kirisito Yesu.
54001015	Man kop me ateni, kame poore agama di iko yei, be Kirisito Yesu obino i piny pi lako jodubo. Ango en kame abedo ngadubo kalamo gin dedede,
54001016	do Rubanga oko tima kisa tetekeny kibut ango ngat kame adubo kalamo, wek Kirisito Yesu nyut dire mere adwong, pi mino ango bedo anyut ne jo kame bino yei en di kiko udo kuo kame bedo nakanaka.
54001017	Wor kede deyo bed but Abaka kame pugo nakanaka, kalikame to, kalikame neeno, en Rubanga acel kenekene, ikar kede ikar. Amen.
54001018	Temeseo atin na, ango atie mini cik noni, di lubere kede kope kame komurao i komi, tetekeny kimii itwer yi kiber,
54001019	di itie kede yei kede ngec aber me cuny. Jo mogo pi dagi lubo ngec me cuny gi, omio kiko reto yei gi.
54001020	Mogo kikom gi obedo Kumenayo kede Alekesanda, jo kame ango atieko jalo i cing Sitani, tetekeny manono pwony gi kiwek bedo kede acae but Rubanga.
54002001	Aso me agege mere, ango akwao be kwac, ilega, ngangao Rubanga pi jo icegun, kede mino pwoc poore tim pi jo dedede;
54002002	pi abakai kede jo dedede kame tie i ruom amalo, tetekeny obedunu kede kuo me anapakin kede me mulem, di oworonu Rubanga kede di otienu kede tim abeco i yore dedede.
54002003	Man tie gikaber, kame yomo cuny Rubanga Ngalak wa,
54002004	ngat kame mito ne jo dedede udo alako, di kiko udo ngec i kom ateni.
54002005	Pien Rubanga tie acel, doko ngat kame rucakino Rubanga kede jo da tie acel, dano nono en Kirisito Yesu,
54002006	ngat kame bin ojalo kuo mere pi lako jo dedede. Manoni oudo obedo gikame moko kop, kame komio i kare kopoore.
54002007	Kop noni en komio oudo koyera pi bedo ngatuc ejiri kede ngaor, ngapwony me jo kalikame Iyudayan i yei kede i ateni (ango atie yamo kop me ateni, likame atie ngalo).
54002008	Ango amito be, i kabedere dedede, cuo poore lego di kikiarao cing gi kacil malo, abongo cuny me gero arabo piem.
54002009	Doko mon da poore ngapere iepone kame ber, kibus, kede engape kopoore. Likame kipoore kedo yer wi gi arabo ngapo mwola me saabu, arabo bira amoto engape me wel,
54002010	do kibed kede tice kabeco bala kame poore kede ne mon kame waco be gin kiworo Rubanga.
54002011	Dako miero pwonyere eliling di emwolere.
54002012	Ango likame ayei ne dako moro pwonyo arabo bedo kede akarinikin i kom cuo; dako miero ling titi.
54002013	Pien Adamu en kame bin kogeo cweno, di do oko cweno Keba;
54002014	doko likame bin kongalo Adamu, do kongalo dako, di en eko turo iswil.
54002015	Do dako bino udo alako pi nywalo idwe, ka di emeede kede yei kede amara kede kuo kacil, doko di ebedo mot.
54003001	Man obedo kop me ateni be, ka ngatamoro mito tic me bedo bisop, udo emito tic kame ber.
54003002	Bisop miero bed abongo gimoro kame kokaruno bunano en iye; icuo kame tie kede dako acel, dano kame mwolere, kame wie tio, ngat kame jo woro, kame gamo jo, ngat kame twero pwonyo jo,
54003003	ngat kalikame ngamera, ngat kalikame ger do emwol, ngat kalikame ngalok, doko di likame cunye maro sente.
54003004	En miero ebed dano kame gwoko jo me ture kiber, di emio idwe mege winye di kiwore i yore dedede.
54003005	Pien ka dano likame ngeo gwoko jo me i ode, etwero gwoko ekodet me jo koyei Rubanga benyo?
54003006	En miero kur ebed dano kame pwodi nyen i yei, tetekeny kur epong kede ewaka di oko ngolo ne kop bala Sitani.
54003007	Doko miero ebed dano kame jo kalikame oyei Kirisito pwoyo, tetekeny kur ekel lewic i kome di eko donyo i owic ka Sitani.
54003008	Kamanono da, dikonin miero bed jo kame ekite gi beco, jo kalikame lokoloko dud gi, jo kalikame mato bwini atot, doko di likame kitie kede eranga me mito ud;
54003009	gin miero kimok i gikame oudo omungere me yei kede ngec aber me cuny gi.
54003010	Poore kong ngic kuo gi; kame koudo gi di kili kede raco moro, poore wek gi kitim tic bala dikonin.
54003011	Kamanono da, mon gi miero bed jo kame ekite gi beco, jo kalikame dubo nying jo, do miero kibed kede ayapakin, di kigenere i gi dedede.
54003012	Dikonin miero bed wegi mon acel acel, di kitwero gwoko idwe gi kede miere gi kiber;
54003013	pien ka dikonin otimo tic kiber, kiudo nying aber, doko kiyamo abongo lworo i kom yei gi i kom Kirisito Yesu.
54003014	Ango atie kede gen me bino buti oyotoyot, do atie wandiko ni kope nogi tetekeny
54003015	ka ango agal, in iromo ngeno epone kame dano miero bed kede bala ngat acel kikom jo me ot ka Rubanga, jo kame obedo ekodet me jo koyei Rubanga kakuo, gikame obedo bala epir kede acakini kame gango ateni.
54003016	Ateteni mung me edini wa dwong twatwal: Konyute i cal me kom dano, Tipo oko nyuto be en etimo gikame opoore, imalaikan oko nene. Kotuco kop i kome i dier jo kalikame Iyudayan, piny lung oko yei en, di oko tere malo kede deyo.
54004001	Tipo waco kakaler be i kare me ajikini jo mogo bino weko yei; gin kibino winyo kope me tipere kame tie kede angalo kede pwony me jwogi.
54004002	Akodi pwony nogo wok ki ecuke me joangalo, jo kame ngec me cuny gi onyunyuun bala kocwinyo kede lilim kodop.
54004003	Gin kigengo jo nyomere, doko kimito be jo kwer cam mogo kame Rubanga ocweo ne jo kame yei kede kame ngeo ateni pi camo ingei mino pwoc.
54004004	Pien gi dedede kame Rubanga ocweo beco, likame tie gimoro kame dano poore dagi camo tek di etieko mino pwoc pire;
54004005	pien udo kop ka Rubanga kede ilega otieko lonye.
54004006	Ka imio imiegu kede amiegu pwony nogi, ibino bedo ngatic aber me ka Kirisito Yesu, di ipito cunyi kede kop me yei kede pwony aber kame ibedo lubo.
54004007	Kur igam kop mogo me itatam me mingomingo, kalikame nyuto wor but Rubanga. Pwonyere pi bedo kede wor but Rubanga.
54004008	Pien akadi bed bala rierieo kom wa tie kede kony moro, do bedo kede wor but Rubanga konyo i yore dedede, piento en ecikere pi mino wa kuo i kare kanataman kede i kare kame bino bino.
54004009	Man kop me ateni kame poore oyeunu odocon.
54004010	Pi mano, wan ocane doko otimo tic kitek pien wan otieko keto gen wa i kom Rubanga kakuo, kame obedo Ngalak me jo dedede, do singo twatwal jo kame tie kede yei.
54004011	Mage en gikame in miero inyikakino yamo di ipwony jo iye.
54004012	Kur ngatamoro bed kede acae buti be pien in pwodi ititidi, do bed anyut me aluba but jo koyei Kirisito; i yamo kede i ikiteso, i amara, i yei kede pi bedo abongo raco moro.
54004013	Jal kare ni pi somo ne jo iwandik kacil, tuco ejiri, kede pwonyo jo tuno ango bino.
54004014	Kur iwek tic kede giamia me Tipo Kacil kame itie kede, giamia kame komii i imurai kakame bin joadongo oketo kede cing gi i wi.
54004015	Ket gi nogi i tic, ket cunyi i kom gi, tetekeny jo dedede nen ekite kame in itie meede kede anyim.
54004016	Gwokere keni, doko gwok pwony ni da; meede timo gi nogi, pien ka itimo kamanoni ibino lakere keni, kede ibino lako jo kame winyo kope ni da.
54005001	Kur iyamo kede dano adwong kede dwan me gero, do yam kede bala ebedo papa ni. Ter awobe atino bala imiegu ni,
54005002	mon adongo bala joatoti ni, kede mon atino bala amiegu ni, abongo bedo kede tam moro arac i kom gi.
54005003	Nyut wor but apuserun kame obedo apuserun kikokome.
54005004	Ka apuserut moroni tie kede idwe mege arabo ikwae, me agege gin ber kong kipoore pwonyere timo tic kame edini mito ne gi timo ne jo me miere gi, di kiko culo gikame jonywal gi otimo ne gi; pien man yomo cuny Rubanga.
54005005	Dako kame obedo apuserut me ateni, kame koweko kene, en eketo gen mere i kom Rubanga, doko emeede kwano Rubanga di elego iwor kede iceng.
54005006	Do apuserut kame maro kuo me yomcuny otieko gire to, akadi bed bala pwodi ekuo.
54005007	Mi gi cik nogi, me wek kur kibed kede gimoro kame kobunano gi iye.
54005008	Ka ngatamoro likame gwoko joawade mege, do singo twatwal jo me i ode, udo etieko weko yei, doko udo erac kalamo ngat kame li kede yei.
54005009	Kur wandiko nying apuserut moro i ekodet me apuserun, kwanyo ka mwaka me dongo mere oromo ot kanyape, doko mito di oudo enyomere kede icuo acel kenekene.
54005010	Miero ebed dako kame jo jurao be etimo tice kabeco: dako kopito idwe mege kiber, dako kame oudo gamo wele, kame oudo mwolere timo tice ne jokirisito icegun, dako kame okonyo jo kame oudo tie i peko, kede kame jalere timo bero i yore dedede.
54005011	Do kur irwak nying apuserun atino i ekodet me apuserun, pien ka mit me kom gi omio gi kimito nyomere, kiweko Kirisito,
54005012	aso man ko bino mino kongolo ne gi kop pi turo cikere gi me agege.
54005013	Medo i wi mano, gin kipwonyere bedo abeda abongo tic, di kirimo miere. Doko likame mano kenekene, do kidoko da jo kame kwoto jo, kede jo kame donyo i kope kalikame mako gi, di kiyamo kope kalikame kipoore waco.
54005014	Aso, ango atamo be apuserun kame pwodi tino poore nyomere, kinywal idwe, kipug miere gi, di likame kiko mino ngakwor kare me yamo kop moro arac i kom wa.
54005015	Pien mogo kikom gi otieko apaar tenge lubo Sitani.
54005016	Ka dako ngakirisito moro tie kede joawade mege kame obedo apuserun, poore ekony gi; kur jal peko noni ne ekodet me jokirisito, me wek ekodet noni twer konyo apuserun me ateni.
54005017	Kopoore mino wor adikinicel but joadongo kame telo kiber, do singo twatwal jo kame cane tuco ejiri kede pwonyo jo.
54005018	Pien iwandik kacil waco be, “Kur itwei dog twon ka itie tic kede pi canyo alos”, kede be, “Kopoore culo ngatic pi tic kame etimo.”
54005019	Kur i yei gamo kop me pido moro kame kokelo i kom ngat adwong, kwanyo ka jo are amoto adek ojurao kop nono.
54005020	I kom kop kame mako jo kame meede kede dub, bunano gi i nyim jo dedede tetekeny jo icegun dok lwor.
54005021	Ango aciki i nyim Rubanga kede i nyim Kirisito Yesu kede imalaikan kame koyero be, poore ilub cik nogi abongo yero obwol ki dek, di ili kede apokapoka i gi dedede kame itimo.
54005022	Kur isunyo dokakino bad i wi ngatamoro pi bedo ngatel, doko da kur idonyi i dub ka ngat apat; bed abongo raco moro.
54005023	Kur i meede mato pii kenekene, do mat da bwini moro anonok pi ii kede pi aramo kame loli kare i kare.
54005024	Dub me jo mogo idelelei, di kinyuto kakaler be kobino ngolo ne gi kop, do dub me jo ace neeno i cen.
54005025	Kamanono da, tice kabeco idelelei; doko akadi likame kineeno da, likame kikaruno dong di kikanere.
54006001	Jo dedede kame obedo ipasoi miero ter jodongo gi bala jo kame poore awora i yore dedede, me wek kur kocai nying Rubanga karacel kede pwony wa.
54006002	Kur ipasoi kame jodongo gi oyei Kirisito dagi woro gi be pien gin kibedo imiegu i Kirisito; do akaka manono, gin miero kitim ne gi tic kame ber kato, pien jo kame gin kitie konyo obedo jo kame oyei Kirisito, jo kame gin kimaro. Pwony kope nogi, doko kwai cuny jo pi lubo gi.
54006003	Ka ngatamoro tie kede pwony apat kalikame upere kede pwony me ateni me ka Rwot wa Yesu Kirisito, kede pwony kame kelo wor but Rubanga,
54006004	udo epong kede ewaka doko likame engeo gimoro. En udo etie kede cuny arac me piem kede me lok i kom kope kenekene. Manoni kelo nyeko, apokapoka, dubo nying jo, potocuny,
54006005	kede atwomutwomun arac i dier jo kame tam gi otieko dubere doko kili kede ateni. Gin kiparo be kop kame makere kede woro Rubanga obedo gikame kelo ud.
54006006	Ebo, ud tie i kuo me woro Rubanga ka in imio gikame itie kede oromi.
54006007	Pien wan likame okelunu gimoro i piny kan, kamanono da likame okarununu kwanyo gimoro ki piny kan okounu tero.
54006008	Pi mano, ka wan otienu kede cam kede giangapa, magi poore romo wa.
54006009	Do jo kame mito abar donyo i atama di kiko moko i owic me mit atot me mingomingo, kame kelo awanon kame tero jo i rwenyo kede i dubere atwal.
54006010	Pien bedo kede cuny kame maro sente en agege me epone dedede me gikareco. Jo mogo oko bedo kede mit atek ateka me sente omio gi kiko parao tenge ki yei, di kiko kelo cwercuny adwong i kuo gi.
54006011	Do in dano ka Rubanga, kur idony i tim nogi akadi acel. Ket cunyi i bedo kede ekite kopoore, i woro Rubanga, i yei, i amara, i ikanyakin kede i bedo mot.
54006012	Yi kiber i yi me yei, di iko bino udo kuo kame bedo nakanaka, kame riki kolwongi iye i kare kame ituco kede yei ni i nyim ijurak atot.
54006013	I nyim Rubanga ngat kame mio gi dedede kuo, kede i nyim Kirisito Yesu ngat kame riki otuco kiber kop me ateni i nyim Pontio Pilato, ango aciki be,
54006014	lub cik kame komii di iko bino bedo di icil abongo gikame kobunano in iye, tuno i Ceng kame Rwot wa Yesu Kirisito bino neeno kede.
54006015	Rubanga kame kopako, kame en kene Won twer, Abaka me abakai kede Rwot me rwode, en kame bino nyute i kare kopoore.
54006016	En kene kalikame eto, doko ebedo i lero kalikame ngatamoro twero noko. Likame tie ngatamoro kotieko nene arabo kame twero nene. Wor kede twer me nakanaka bed bute. Amen.
54006017	Cik jo kame nataman obaro i piny kan kur kitingere, doko kur kiket gen gi i kom abar kalikame genere, do kipoore keto gen gi i kom Rubanga ngat kame mio wa jame dedede kede cunye lung pi kelo ne wa yomcuny.
54006018	Gin kipoore timo bero, kibed jo kobaro kede tim kabeco, jo kame mio kede cuny gi lung, di kitie kede cuny me nywako kede jo icegun.
54006019	Ka kitimo kamano, udo kikano abar kame bino bedo bala acakini atek pirgi pi kare me anyim, tetekeny kiko bino udo kuo kame tie kuo me ateni.
54006020	Okwe Temeseo, gwok gikame kotieko geni kede. Kur idonyi i yamo kalikame nyuto wor but Rubanga kede piem mogo kame jo lwongo i yore me abe be “Ngec”.
54006021	Pien jo mogo pi yamo be gin kitie kede akodi ngec nono, omio gin kiko rwenyo i kom kop kame mako yei. Kisa ka Rubanga bed kede wu.
55001001	Baluwa kowok kibut Paulo, kame odoko ngaor ka Kirisito Yesu pi mit ka Rubanga, pi kop me cikere me kuo kame tie i Kirisito Yesu.
55001002	But Temeseo atin na kame amaro. Kisa, mwolo, kede mulem ka Rubanga Papa kede Rwot wa Kirisito Yesu bed buti.
55001003	Ango apwoyo Rubanga ngat kame ango atimo ne tic kede ngec aber me cunya, bala kame bin joakwari na da otimo kede. Ango apwoye di ayutuno in nakanaka kame atie ilega iwor kede iceng.
55001004	Kame ayutuno koko ni, aparo neni tetekeny cunya pong kede kilel.
55001005	Manoni mia ayutuno yei me ateni kame in itie kede, akodi yei kame daa ni Loisi kede toto ni Yunia oudo tie kede, en kame ango angeo kiber be ida nan itie kede.
55001006	Pi mano, ango apoo wi be, cei giamia ka Rubanga kame emi i kare kame bin ango adokakino kede cinga i wi.
55001007	Pien likame Rubanga omio wa Tipo kame mio wa lworo, do emio wa Tipo kame mio wa twer, amara, kede dino mit me kom.
55001008	Pi mano, kur lewic maki mino ijura i kom Rwot wa, arabo i kom ango ngat kame adoko mabus pire. Do nywak keda neno can pi ejiri, di icungo i twer ka Rubanga.
55001009	En elako wa di eko lwongo wa pi bedo jo mege kacil, likame pi tice wa, do pi iik kede kisa mere. En emio wa kisa noni i Kirisito Yesu di likame pwodi ikar ogere,
55001010	do nataman eko nyute but wa i bino me Ngalak wa Kirisito Yesu, ngat kotieko kwanyaro twer me to, di eko kelo kuo kame bedo nakanaka pi ejiri.
55001011	Rubanga oyera pi bedo ngat kame tuco kop mere, ngaor kede ngapwony me ejiri noni;
55001012	doko kop noni en komio ango atie neno can kaman. Do ango lewic likame maka, pien ango angeo ngat kame atieko keto gen na i kome, doko ango angeo kiber be en ekaruno gwoko gikame etieko gena kede paka tuno i Ceng nono.
55001013	Mok i kom pwony me ateni kame itieko winyo kibuta, di iko dong i yei kede amara kame tie i Kirisito Yesu.
55001014	Gwok jamini kabeco kame kotieko geni kede pi kony me Tipo Kacil kame wan otie kede.
55001015	In ingeo be jo dedede kame tie Esia, ribo kiton Pugelo kede Keremugene otieko jala.
55001016	Akwao Rwot pi timo kisa ne jo me ot ka Onesiporu, piento en oudo esingo dwoko cunya, doko lewic oudo likame make pi kite kame kotwea kede i otkol;
55001017	do kakame en etuno kede Roma, emoa kede teko di eko uda.
55001018	Akwao Rwot pi timo ne kisa i Ceng nono! Doko in ingeo kiber tice dedede kame en etimo Epeso.
55002001	Pi mano, in atin na, bed di itek pi kisa kame tie i Kirisito Yesu.
55002002	Doko gikame iwinyo kibuta i nyim ijurak atot, mi but jo kame genere, kame bino gida karuno pwonyo jo icegun.
55002003	Nywak neno can kede jo icegun bala sirikale aber me ka Kirisito Yesu.
55002004	Likame tie sirikale moro kame tie i wang tic, kame doko mio kope ace apat bodo wie, pien mit mere tie pi yomo cuny ngadwong mere.
55002005	Likame tie ngaringo moro kame udo giamia me loc kwanyo di elubo iswilia me elagano.
55002006	Ngapur atek en kame poore cako udo iner me gikame kopuro.
55002007	Bed di itamo i kom gikame ango awaco, pien Rwot bino mini iniang gi dedede.
55002008	Yutuno kop i kom Yesu, akwar Daudi, ngat kame bin koyaruno kikom jo oto, bala kame tie i ejiri kame ango apwonyo.
55002009	Ejiri noni en kame ango atie neno can pire, di kotwea kede irikoi bala ngatur iswil. Do likame kotweo kop ka Rubanga.
55002010	Pi mano, ango akanyakino gi dedede pi jo kame Rubanga oyero, tetekeny gida kiud alako kame tie i Kirisito Yesu, kede deyo mere kame bedo nakanaka.
55002011	Man kop me ateni kame waco be, “Ka wan otiekunu to karacel kede en, obinunu da kuo karacel kede en.
55002012	Ka wan okanyakinunu, obinunu da pug karacel kede en. Ka wan odagenu, eda ebino dagi wa.
55002013	Ka wan likame ogenerenu, en gire edong di egenere kamanono, piento en likame ekaruno dagere kene.”
55002014	Poi wi jo i gi nogi, doko kwenyaro gi i nyim Rubanga pi weko piem i kom kope mogo, gikame li kede kony moro, do kenekene edudubo jo kame tie winyo.
55002015	Tamakino kede teko ni dedede pi nyuto i nyim Rubanga be in ngatic kame en epwoyo, ngatic kame li kede gimoro kame lewic make iye, kame pwonyo kiber kop me ateni.
55002016	Kur idonyi i yamo mogo kame kony gi li, yamo kalikame nyuto wor but Rubanga, pien kibino mino jo meede ameda weko bedo kede wor but Rubanga.
55002017	Doko yamo gi nogo cal bala adola kame wange nyai. Kumenayo kede Pileto obedo jo are kikom jo kame pwonyo akodi gi nogi.
55002018	Gin kipwonyo be iyarun otieko timere; man omio gin kiparao tenge kiweko ateni. Gin kitie totolo yei me jo mogo.
55002019	Do acakini atek kame Rubanga osipo tie cungo, di etie kede iwandik kame waco be, “Rwot ngeo jo mege,” kede be, “Mito ngat acelacel kame lwongo nying Rwot wek tim areco.”
55002020	I ot adwong, likame iudo iye ikopon kede bakulin kame kotimo kede saabu kede siliba kenekene, do iudo iye mogo kobedo yen kame kopao, kede apat me elupe da; mogo kotio kede gi i ceng kame pirgi tek, kede mogo kotio kede gi i ceng atatai.
55002021	Jo dedede kame lonyere ki gikame ango awaco nogi, gin kibino doko bala bakulin kede ikopon kame kotio kede gi i ceng kame pirgi tek, jo kame kony gi tie, jo kame omire but Rubanga, en Won ot; gin jo kotieko iikere pi timo tice dedede kabeco.
55002022	Kur idonyi i mit me tino; do cane pi bedo ngat kopoore, pi bedo kede yei, amara, kede mulem, di itimo kamanoni karacel kede jo kame bako dog gi but Rwot di cuny gi cil.
55002023	Bed bor ki piem me mingomingo me kwina piny; in ingeo be magonogo kelo lok.
55002024	Doko ngatic ka Rwot likame poore bedo ngalok, do epoore bedo ngat kame mwol kede jo dedede, ngapwony aber kame dire,
55002025	kame rieo niang me jo kame piemo kede en, do di etimo kamanono kede cuny me mwolo. Pien cengemogo Rubanga bino mino gi kare me swilaro, di kiko ngeno ateni.
55002026	Di do kiko bino bwot ki owic ka Sitani, ingei en mako gi bala mabus pi timo gikame en emito.
55003001	Ngei be, peko bino bedo tie i kare me ajikini.
55003002	Pien jo bino paro pirgi kenekene, kibino bedo jo kame cuny gi maro sente, joewaka, joadeng, joayet, jo kalikame winyo jonywal gi, jo kalikame tie kede pwoc, jo kalikame paro pi Rubanga,
55003003	kibino bedo jo kalikame paro jo, jo kalikame mito dok i nywak kede jo apat, jo kame dubo nying jo, jo kame cuny gi rep, jogero, jo kame dagi gikaber,
55003004	joerupe, jo kalikame paro piny, jo kame tingere nono, jo kame maro yomcuny akaka maro Rubanga,
55003005	jo kame nyutere bala kiworo Rubanga, do di i ateni kidagi twer mere. Kur ibedo kede akodi jo nogo.
55003006	Pien tie mogo kikom gi kame lwidar donyo i ude di kiko bwono tam me mon amiming, mon kame dub otieko bwono teko gi kede kame mit me epone dedede pugo,
55003007	gin mon kame kopwonyo nakanaka do likame kikaruno pi bedo kede ngec me ateni.
55003008	Bala kame bin Yane kede Yambure opiemo kede tam ka Musa, kamanono jo nogi da kame li kede tam, jo kame yei gi otieko poto, gida kipiemo kede ateni.
55003009	Do gin likame kibino kato kakabor, pien mingo gi bino neno kakaler but jo dedede, bala me ka Yane kede Yambure.
55003010	Do in itieko lubo i yore i yore pwony na, ekite na, gikame ango amito cobo i kuo na, yei na, dire na, amara na, ikanyakin na,
55003011	itidil kame komia kede can kame aneno i Antiokia, Ikoniam, kede i Lisitura, itidil alit kame akanyakino! Do Rwot oko laka ki kom gi nogi dedede.
55003012	Ateteni, kobino tidilo jo dedede kame mito bedo kede kuo me woro Rubanga i Kirisito Yesu.
55003013	Do jo areco kede joangalo bino meede ameda dubere, di kingalo jo, doko di kongalo gida.
55003014	Do in meede kitek i gikame itieko pwonyere iye kede kame itieko yei. Pien in ingeo ngat kame opwonyi ginogo,
55003015	kede epone kame in itieko ngeno kede iwandik kacil, kame karuno mini rieko kame kelo ni alako pi yei Kirisito Yesu cako di in pwodi atin.
55003016	Iwandik kacil dedede tie kede twer ka Rubanga, doko kibeco me pwonyo jo, me bunano jo, me rieno jo, kede me pwonyo jo bedo di kipoore,
55003017	tetekeny ngat acelacel kame obedo dano ka Rubanga miero bed dano kocwiny kiber, kame otieko iikere pi timo tice dedede kabeco.
55004001	I nyim Rubanga kede i nyim Kirisito Yesu, en ngat kame bino ngolo kop ne jo akuo kede ne jo oto, doko pi dwogo mere kede Ajakanut mere, ango akwai kitek be,
55004002	pwony kop ka Rubanga, meede ameda tatamo en akadi i kare aber amoto i kare arac; lok tam me jo, bunano gi, dii cuny gi, di ipwonyo gi kede dire adwong.
55004003	Pien kare tie bino kame jo bino dagi gamo kede pwony aber, do kibino lubo mit gi di kiko coko jopwony kame bino pwonyo gi gikame cuny gi mito.
55004004	Gin kibino dagi winyo kop me ateni di kiko apaar donyo winyo itatam mogo.
55004005	Do in bed di wi tamo, kanyakino can, tim tic me tuco ejiri, cob tic nin.
55004006	Ango gira kare na otieko tuno kame kobino mino kede kuo na bala giayala; kare na me yai ki kuo me piny kan otieko tuno.
55004007	Ango atieko yi kiber, atieko ringo paka i tol, atieko gwoko yei.
55004008	Cako nataman, kotieko iiko na giamia me loc pi bedo ngat kopoore, kame Rwot ngangolkop kopoore bino mina i Ceng nono, doko likame ebino mino ango kenekene, do ebino da mino jo dedede kame daro dwogo mere kede imue.
55004009	Tamakino kede teko ni dedede pi bino buta i kare kiyapiyapi.
55004010	Pien Dema otieko weka di eko gire ot Tesalonika pi kite kame emaro kede kuo me piny kan; Kuresene da ooto Galatia kede Tito da otieko ot Dalamatia.
55004011	Luka kenekene en kame tie keda. Moi Marako iko upere kede ibinunu buta, pien ebedo dano kame tie kede kony buta i tic na.
55004012	Ango atieko oro Tukiko Epeso.
55004013	Kame itie bino, kel na egoe abor apek kame oudo aweko Teroa but Karapo. Kel kiton itabun da, do twatwal mere itabun kame kotimo kede launi.
55004014	Alekesanda ngatet otimo na gikarac twatwal; Rwot bino culo raco kame etimo.
55004015	Ida bed di i gwoke, pien bin en epiemo kede kop wa kitek.
55004016	I pido na me agege pira, likame tie ngatamoro kokonya, do jo dedede ojala. Akwao Rubanga kur mar raco nono i wi gi.
55004017	Do Rwot oko bedo tie keda, di eko mina teko me pwonyo kop mere odocon, tetekeny jo kalikame Iyudayan winyi. Manoni oko mino kolaka ki lak engu.
55004018	Rwot bino laka ki raco dedede di eko gwoka tuno i Ajakanut mere me malo. Deyo bed bute ikar kede ikar. Amen.
55004019	Mota Purisila kede Akwila kede jo me ot ka Onesiporu.
55004020	Erasito odong Korinti; aweko Toropimu odong Miletu di etuwo.
55004021	Tamakino kede teko ni dedede pi bino di kare me ngico me piny pwodi likame otuno. Eubulu omoti. Puden, Linu kede Kulaudia karacel kede imiegu kede amiegu dedede i Kirisito da omoti.
55004022	Akwao Rwot bed i cunyi. Kisa ka Rubanga bed butu dedede.
56001001	Baluwa kowok kibut Paulo ngatic ka Rubanga kede ngaor ka Yesu Kirisito, kame ooro pi medo yei me jo kame Rubanga oyero, kede pi medo ngec gin me gi me ateni, di lubere kede kuo kame nyuto wor but Rubanga,
56001002	kede pi mino gi gen me kuo kame bedo nakanaka. Rubanga, ngat kalikame ngalo, riki sek ocikere pire,
56001003	di i kare kopoore en eko nyute i kop mere kame kogena kede, kame ango ako pwonyo pi cik kame Rubanga Ngalak wa omia.
56001004	But Tito, atin na obe i yei kame onywako. Kisa kede mulem ka Rubanga Papa kede Kirisito Yesu Rwot wa bed buti.
56001005	Ango oudo aweki i cula me Kurete tetekeny itemuno gikame pwodi mito aika, di iko yero joadongo i bomba acelacel bala kame oudo atieko waco ni.
56001006	Joadongo nogo miero bed jo kame li kede raco moro, ngat acelacel kikom gi miero bed kede dako acel, kede di idwe mege oyei Kirisito di likame kitie atatai arabo kitie kede ngut gi.
56001007	Pien bisop, bala ngagwok ka Rubanga, miero bed abongo raco moro, kur ebed ngaewaka, arabo ngangoi, arabo ngamera, arabo ngagero, amoto bedo kede eranga me mito ud,
56001008	do en miero ebed ngat kame gamo jo, kame maro gikaber, ngat kame wie tamo, kame ekite mege beco, ngat kame mire i yei kede kame dio mit mege.
56001009	Miero emok kitek i kom kop kame kotwero geno, kame riamo kede kop kame kopwonyo, tetekeny ekaruno mino pwony kame tie kakare, kede da eko bwono tam me jo kame tie kede piem iye.
56001010	Pien joepali tie tot, jo kame yamo atatai, kede joangalo, twatwal mere jo kame kokepo di kiko lokere kidoko jokirisito;
56001011	miero geng yamo gi nogo, pien kitie kelo atotolun i miere atot pi pwonyo gi kalikame poore apwonya, kame gin kipwonyo pi mono ud kalikame ber.
56001012	Ngat acel kikom gi, enabi gi kikome, owaco be, “Jo me Kurete nakanaka obedo joangalo, kical bala leini kame ger, jocam kame nyap.”
56001013	Kop kame kowaco no tie kakare. Pi mano, bunano gi kitek, me wek amoto kibed kede yei me ateni,
56001014	akaka amakakin winyo kop me itatam me Iyudayan arabo cik me jo kame dagi ateni.
56001015	Gi dedede cil ne jo kame tam gi cil, do ne jo kame tam gi opwokere, jo kame li kede yei, likame tie gimoro kame cil, pien tam gi kede ngec me cuny gi otieko munaun.
56001016	Gin kiwaco be kingeo Rubanga, do gikame kitimo nyuto be kikwie. Rubanga dagi epone me jo nogo, jo kalikame winyo kop, jo kalikame romo timo gimoro aber.
56002001	Do in miero ipwony gikame upere kede pwony me ateni.
56002002	Wac ne cuo adongo pi bedo jo kame dio mit me kom gi, jo kame keto cuny gi, jo kame wi gi tamo, kede kame tie kede yei me ateni, amara, kede ikanyakin.
56002003	Kamanono da, wac ne mon kame odoko dongo pi bedo jo kame koworo pi iponeso gi, weko bedo jo kame dubo nying jo arabo ipasoi me amata. Mito kibed kede pwony me ateni,
56002004	tetekeny kikaruno pwonyo mon kame pwodi tino pi maro cuog gi kede idwe gi,
56002005	kibed mon kame wi gi tio, abongo tam me caro, jo kame gwoko ude gi kiber, jo kame mwol doko kame jalere i loc ka cuog gi tetekeny kur kimi jo cai kop ka Rubanga.
56002006	Kamanono da, wac ne cuo atino pi bedo jo kame dio mit me kom gi.
56002007	I gi dedede bed anyut me tice kame beco, kede i pwony ni nyut ateni ni kede keto cuny.
56002008	Pwony kop kakare, kop kalikame ngatamoro twero bedo kede acae iye; di do lewic ko bino mako ngat kame piemo kede wa, pien udo likame etie kede gimoro arac kame etwero waco i kom wa.
56002009	Wace ipasoi pi jalere i loc me jodongo gi kede kiyom cuny gi i yore dedede, kur kidwoko dog gi,
56002010	arabo timo kuwo, do kinyut atwal be gin kigenere kitek, tetekeny i gi dedede kikel deyo i kom pwony ka Rubanga Ngalak wa.
56002011	Pien kisa ka Rubanga otieko neeno, di eko kelo ne jo dedede alako.
56002012	Kisa nono pwonyo wa weko kuo me dagi Rubanga kede mit me piny, kede pi bedo jo kame dio mit me kom, jo kame tie kede ekite koriere kede kuo me woro Rubanga i piny kan,
56002013	di okuro kede gen winyo kame bino bino, i Ceng kame deyo ka Rubanga wa adwong kede Ngalak Yesu Kirisito bino neeno kede.
56002014	En nono kame ejalere pirwa, pi lako wa ki tim areco dedede, kede pi lonyo jo kame poore bedo mege, jo kame keto cuny gi timo tice kabeco.
56002015	Pwony gi kope nogi, kwai cuny gi, doko retakino gi kede akarinikin lung. Kur ngatamoro cai.
56003001	Poore ipoi wi jo pi bedo jo kame jalere i loc me jopug kede wegi akarinikin, pi bedo jo kame wor, kede jo kame oikere pi timo bero i yore dedede.
56003002	Likame kipoore yamo kop arac i kom ngatamoro, likame kipoore lok, do kipoore bedo jo kame mwol kede kame nyuto wor but jo dedede.
56003003	Pien wan ikom wa bin omingunu, oudo likame owinyunu kop, oudo korwenyo wa. Oudo obedo ipasoi me mit kede yomcuny apapat, di odubo kare wa i tim me cuny arac kede nyeko, jo oudo dagi wa doko wada oudo odagere wan kenwa kenwa.
56003004	Do kakame bero kede mwolo me amara ka Rubanga Ngalak wa oneeno kede,
56003005	en eko lako wa, likame pi tice kame wan otimo be pien wan opoore, do pi kisa mere. En etimo manoni i Tipo Kacil, ngat kame mio wa nywal me pii, en nywal me are, di okounu doko jo anyen.
56003006	Rubanga omio wa Tipo Kacil kede cunye lung i Yesu Kirisito Ngalak wa,
56003007	tetekeny pi kisa mere wek odok jo kopoore kame bino udo kuo kame bedo nakanaka kame gen wa tie iye.
56003008	Man kop me ateni. Ango amito in inyikakino yamo kope nogi tetekeny jo kame yei Rubanga par pi jalo kare gi i timo tice kabeco, kame beco twatwal doko di kikonyo jo dedede.
56003009	Do kur idony i piem me mingomingo, wapo nying joakwari, apokapoka, kede lok kame mako Iswil, pien gin kili kede bero moro doko kony gi li.
56003010	Do kame ngatamoro tie kede apokapoka, core tien me agege kede me are di do iko weke.
56003011	In ingeo be dano kame cal kamano udo etieko abilor, doko udo en ngadubo; kop loe kene.
56003012	Kame aoro Atema arabo Tukiko buti, tamakino kede teko ni dedede pi bino Nikopoli buta, pien ango atieko moko tam na pi bedo kuno i kare me ngico me piny.
56003013	Tamakino kede teko ni dedede konyo Sena ngat kame osiao kop me iswil, en kede Apolo, pi meede kede ot gi, doko nen be likame kirem kede gimoro.
56003014	Doko wek jo wa pwonyere jalo kare gi timo tice kabeco, tetekeny kikaruno mino kony mogo kame mitere susunyo; likame kipoore bedo kede kuo kalikame konyo.
56003015	Jo dedede kame tie keda omoti. Mot jo koyei dedede kame maro wa. Kisa ka Rubanga bed butu dedede.
57001001	Baluwa kowok kibut Paulo, ngat kame obedo mabus pi Kirisito Yesu, kede kibut omin wa Temeseo. But Epirimoni ngatic ngawot wa kame omaro,
57001002	kede amin wa Apia, kede Arakipu kame obedo sirikale wad wa, karacel kede ekodet me jokirisito kame cokere i odi.
57001003	Okwao ne wu kisa kede mulem ka Rubanga Papa wa kede Rwot wa Yesu Kirisito.
57001004	Ango apwoyo Rubanga na i kare dedede kame atamo kede piri i ilega na.
57001005	Pien ango awinyo kop i kom amara kame in itie kede but jokacil dedede kede yei ni i kom Rwot Yesu.
57001006	Ango akwao be nywak wa pi yei nin dok tek di eko kelo ne wa niang i kom gikabeco dedede kame wan otimo ne Kirisito.
57001007	Omina, ateteni ango atieko udo kilel kede nwangcuny pi amara ni, pien in itieko kweno cuny jokacil.
57001008	Pi mano, bed bala ango atie kede tekcuny i Kirisito pi waco ni timo gikame mitere,
57001009	do pi amara na piri, ango akwai akwa, ango Paulo ngat kame acungo ne Kirisito Yesu doko nan atie da i otkol pire.
57001010	Ango akwai pi atin na Onesimu, kame ango adoko papa mere i kare kame ango oudo atie kede i otkol.
57001011	Pien i kare okato en oudo kony mere li kibuti, do ateteni nan do etie kede kony buti kede but ada.
57001012	Ango atie cwane dwogo buti, en ebedo cunya me diere.
57001013	Oudo amito be koto edong keda kan, tetekeny koto ekonya akaka in i kare kame kotwea kede i otkol pi kop me ejiri.
57001014	Do ako paro be miero kur atim gimoro abongo in yei, tetekeny tic ni aber kur bed pi adiadia, do wek ebed mit nin.
57001015	Amotoko kop noni en komio bin kopoke kede in pi kare moro, me wek edwog buti me atwal,
57001016	do likame bobo bala epasoit, do di do pire dwong kalamo epasoit, bala omin wa kame omaro i Kirisito, kame pire tek singo twatwal buta, do akalamo mere buti, i kom karacel kede i Rwot.
57001017	Aso ka in itero bala ango abedo ngatic ngawoti, game bala kite kame oudo koto igamango kede.
57001018	Doko ka oudo etimo ni raco moro, amotoko etie kede banya ni moro, in do mar gi i wi ango.
57001019	Ango Paulo awandiko kop noni kede cinga kikoma be, ango abino culo banya no. Likame tie gimoro kame doko awaco i kom kop kame mako kiton ida kikomi bedo bala banya nango.
57001020	Ebo, omina, akwai itim na bero noni i Rwot. Kwei cunya i Kirisito.
57001021	Pi kite kame ango ageni kede pien itie kede wor, omio atie wandiko ni kop noni di angeo be in ibino timo gikame kalamo kame ango awaco ni.
57001022	Doko medo i wi mano, mito itemuno na agola me wele, pien atie kede gen be Rubanga bino winyo ilega wu di eko dwoka butu.
57001023	Epapura kame obedo mabus wad wa pi Kirisito Yesu, cwao ni amot.
57001024	Marako da, Arisitaku, Dema kede Luka kame obedo jotic jowota moti.
57001025	Akwao kisa ka Rwot wa Yesu Kirisito bed kede wu.
58001001	I kare kasek Rubanga oyamo kede joakwari wa tien atot i yote apapat kibut inabin.
58001002	Do i kare kanataman me ajikini, en eko yamo kede wa kibut Wode, ngat kame en eyero pi jame dedede doko mege, doko en nono da kame bin Rubanga ocweo gi dedede di beo kibute.
58001003	En kame enyuto deyo ka Rubanga, doko da en kame ebedo cal me kuo ka Rubanga kikokome. Kop mere kame tie kede twer en kame mio gi dedede bedo tie iepone kame nataman kitie kede. Kakame etieko lonyo kede jo ki dub, en eko bedo i bad tetu cam ka Rubanga won Twer Adwong.
58001004	Aso, Wod oko doko dwong kalamo imalaikan dedede, bala kite kame nying kame en eudo kalamo kede mergi kede bero.
58001005	Pien malaika mene kame Rubanga otieko waco ne be, “In en Woda tin ango atieko doko Papa ni”? Arabo bobo be, “Ango abino bedo Papa mere, di en eko bino bedo Woda”?
58001006	Doko da, kakame ecwao kede Wode kao i piny, en ewaco be, “Poore imalaikan ka Rubanga dedede wore.”
58001007	En eko waco kop i kom imalaikan be, “En emio imalaikan mege doko bala yamo, kede jotic mege doko bala leb mac.”
58001008	Do i kom Wode, en eko waco be, “Okwe Rubanga, Ajakanut ni tie pi ikar kede ikar! In ipugo jo ni i yore me ateni.
58001009	In imaro gikame opoore, do idagi gikarac. Manono en komio Rubanga, Rubanga ni, owiri kede mo me kilel kalamo jowoti.”
58001010	Doko ewaco be, “Rwot, i agege in icweo lobo, doko malo obedo tic me cingi.
58001011	Gin kibino rwenyo wir, do in ibino dong di itie; gin dedede kibino ti bala egoe.
58001012	In ibino dolo gi bala ekoti, di iko lokoloko gi bala igoen. Do in ibino dong di ical kamanono, doko kuo ni da likame bino jik.”
58001013	Do malaika mene kame en etieko waco ne be, “Bed i bada tetu cam, tuno kede kame ami inyono jokwor ni i tieni bala abanya me teno tien”?
58001014	Mam imalaikan obedo tipere kame timo tic ka Rubanga, kame en eoro pi timo tic me konyo jo kame bino udo alako?
58002001	Pi mano, wan miero oketunu tam wa kitek i kom gikame otiekunu winyo, tetekeny kur oparaunu tenge kiye.
58002002	Pien ka kop kame bin imalaikan otuco oudo tie me ateni, di jo kame bin odagi winye oko udo alolalola kame poore ne gi,
58002003	wan do obinunu bwot benyo benyo ka odagunu twon alako kame cal kamano? Rwot en kame bin ogeo tuco kop me alako noni, di jo kame bin owinyo kibute oko moko ne wa be en gi me ateni.
58002004	Rubanga da di oko mino ijura mere ki gianena kede ki gi me isuur kede ki giaura apapat kede ki giamia me Tipo Kacil, kame bin en epopoko di lubere kede mit mere.
58002005	Pien likame Rubanga oketo piny anyen kame oyaro bino i loc me imalaikan, piny kame wan otie yamo kop i kome.
58002006	Do ngatamoro omoko i iwandik kacil be, “Dano obedo nyo en kame mio in iparo pire; kom dano adana en kame in iparo pire?
58002007	In imie ruom kame tie piny me ruom me imalaikan pi kare moro acecek; in ingape kede deyo kede wor,
58002008	di iko keto jame dedede i loc mere.” Nan do kite kame Rubanga oketo kede jame dedede i loc ka dano, likame tie gimoro kame eweko ooko me loc nono. Bala kame nataman etie kede, likame pwodi wan oneno gi dedede di tie i loc ka dano.
58002009	Do wan oneno Yesu, ngat kame oudo komio ruom apiny me imalaikan pi kare moro acecek, nataman komie deyo kede wor pi can me to kame ebeo iye, tetekeny pi kisa ka Rubanga, en ebil to pi jo dedede.
58002010	Pien oudo etie gikame opoore pi Rubanga, ngat kame ocweo jame dedede, kede kame jame dedede tie pire, pi mino ngat kame ocako alako beno i can me to, kame oko mine edoko ngat kame oudo epoore bedo. Rubanga otimo kaman tetekeny emi jo atot nywak deyo mere.
58002011	Pien ngat kame lonyo jo, kede jo kame kotieko lonyo, gin dedede kitie kede Papa gi acel. Manoni en komio lewic likame mako Yesu pi lwongo gi be imiegu kede amiegu mege.
58002012	Pien ewaco ne Rubanga be, “Ango abino tuco nyingi but imiegu kede amiegu na; abino paki i dier ekodet me jo kocokere.”
58002013	Bobo ewaco be, “Ango abino keto gen na i kome.” Kede bobo be, “Neni, ango ine kede jo kame Rubanga omia.”
58002014	Bala kame jo obedo giacwea kame tie kede remo kede ringo, Yesu da kikome oko nywako cal gi nono, tetekeny pi to mere wek eloi Sitani ngat kame tie kede twer me kelo to,
58002015	di eko gonyo jo dedede kame oudo tie ipasoi pi kare me kuo gi lung pi lworo to.
58002016	Pien ateteni en likame etie paro pi imalaikan, do en etie paro pi ikwae ka Aburaam.
58002017	Pi mano, en miero oudo edok cal bala imiegu kede amiegu mege i yore dedede, tetekeny ebed Ngatel Josaseredoti, kame ngakisa kede kame genere i tic ka Rubanga, me wek ebed giayala kame kwanyo dub me jo.
58002018	Pien bala kame eda kikome eneno kede can doko ebeo i aomacuny, en ekaruno konyo jo kame beo i aomacuny.
58003001	Pi mano, imiegu kede amiegu na, wun jokacil kame nywako lwongo ka Rubanga, tamunu ber kong i kom Yesu, ngaor kede Ngatel Josaseredoti me yei kame wan otuco.
58003002	En oudo egenere but ngat kame oyere, bala kame Musa da oudo genere kede i ot ka Rubanga.
58003003	Aso di Yesu poore bedo kede deyo kame kalamo me ka Musa, bala kite kame ngager ot udo kede wor kame kalamo ot kikome.
58003004	(Pien ot acelacel ngatamoro en kame gero, do Rubanga en kame gero jame dedede.)
58003005	Aso Musa oudo genere i ot ka Rubanga bala ngatic, pi mino ijura i kom kop kame oudo Rubanga bino yamo i kare me anyim.
58003006	Do Kirisito genere i tic me lono ot ka Rubanga bala Wode. Wan otienu ode ka omokunu kitek i kom nwangcuny kede i kom ngec aber i kom gen wa.
58003007	Pi mano, bala kame Tipo Kacil waco kede be, “Kame iwinyunu dwan Rubanga tin,
58003008	kur ibedunu kede tekwic bala kame bin joakwari wu ojemo kede, i ceng kame kitama kede i tim.
58003009	Gin kitama ki kuno, bed bala oudo kineno tice kame ango abedo timo pi mwakini ot ongwon.
58003010	Pi mano, lwak nono oko wango cunya di ako waco be, ‘Gin nakanaka tam gi parao tenge kibuta, gin kidagi lubo yote na.’
58003011	Ango oudo alilo ako kwongere be, ‘Gin likame kibino donyo i wei na.’ “
58003012	Imiegu kede amiegu na, gwokerenu tetekeny kur ngatamoro kikom wu bed kede cuny arac, cuny kalikame yei, kame parao tenge kibut Rubanga kakuo.
58003013	Do konyerenu kenu kenu ceng dedede, tek ka kolwonge be “Tin”, tetekeny kur ngatamoro kikom wu bed ngaepali pi angalo me dub.
58003014	Pien wan dedede onywakunu kede Kirisito ka omokunu kitek tuno i ajikini i kom gen atek kame bin otienu kede i agege.
58003015	Pien iwandik kacil waco be, “Ka iwinyunu dwan Rubanga tin, kur ibedunu kede tekwic bala kame bin joakwari wu ojemo kede.”
58003016	Aso, alu igonogo kame bin owinyo dwan Rubanga di kiko jemo ne? Mam gin oudo kibedo jo kame bin oyai ki Misiri di Musa en kame telo gi?
58003017	Do alu en kame bin owango cunye pi mwakini ot ongwon? Mam jo kame bin odubo igonogo, kame oko to i tim?
58003018	Doko alu en kame bin Rubanga okwongere i kom gi be likame kibino donyo i wei mere? Mam jo kame bin odagi winyo kop mere igonogo?
58003019	Aso wan oneno be gin likame kiko twero donyo i piny nono pien oudo likame kiyei.
58004001	Pi mano, bala kame cikere ka Rubanga pi donyo i wei mere pwodi tie meede kede, poore ogwokerenu tetekeny kur tuno iye loi ngatamoro kibutu.
58004002	Pien wada otiekunu winyo Kop Aber bala gida; do kop kame gin kiwinyo likame oko konyo gi, pien likame gin kigame kede yei.
58004003	Pien wan jo kame otiekunu yei, obinunu donyo i wei nono, bala kame Rubanga owaco be, “Bala kame bin akwongere kede wangcuny be, ‘Likame kibino donyo i wei na.’ “ En ewaco kaman bed bala tice mege bin otiek i kare kame ecweo kede piny.
58004004	Pien karamoro i iwandik kacil waco kop i kom ceng me kanyaare be, “Di i ceng me kanyaare Rubanga oko wei ki tice mege dedede.”
58004005	Doko i kanono da, ewaco be, “Likame kibino donyo i wei na.”
58004006	Aso bala kame yongayo pwodi oyabere kede ne jo mogo pi donyo iye, kede da pi kite kame jo kame bin ogeo winyo kede Kop Aber likame oko twero donyo kede iye, pien gin kidagi yei kop nono,
58004007	omio Rubanga bobo oko cibo ceng ace, en “Tin”. Ingei kare kalac en eko waco kope kame kotieko wandiko cen kano ki dog Daudi be, “Ka iwinyunu dwan Rubanga tin, kur ibedunu kede tekwic.”
58004008	Pien ka koto oudo Yosua omio gi wei, koto Rubanga likame bobo oyamo i cen mere kop i kom ceng ace.
58004009	Pi mano, bala kame etie kede, jo ka Rubanga pwodi odong di kitie kede wei me Ceng Sabato.
58004010	Pien ngat kame donyo i wei ka Rubanga woraro ki tice mege bala kame Rubanga da owei kede ki tice mege.
58004011	Pi mano, otamakinunu kede teko dedede pi donyo i wei nono, tetekeny kur donyo iye loi ngatamoro pi bedo abongo wor bala bin gin.
58004012	Ateteni kop ka Rubanga kuo doko etio kitek, en ebit kalamo epima kame bit tuni tuni. En ecobo paka tuno i apokini me cuny kede tipo, kede me kariamo me cogere kede isum, doko epoko par kede mit abeco kede areco me cuny jo.
58004013	Doko likame tie giacwea moro kame okanere ki nyim Rubanga, do en eneno gi dedede di tie ilererei i nyime. En nono en kame miero wan dedede onyut tice wa i nyime.
58004014	Pi mano, bala kame otienu kede Ngatel Josaseredoti kame dwong kalamo, en Yesu Wot ka Rubanga, kame otieko ot paka i nyim Rubanga, poore do omokunu kitek i kom yei wa kame otucunu.
58004015	Pien likame wan otienu kede Ngatel Josaseredoti kalikame kisa twero mako i kom wa pi goro wa, do en etie ngat kame kotamo i yote dedede bala wada, do di likame en eko dubo.
58004016	Pi mano, poore onyikunu iyapiyapi kede kom me kisa ka Rubanga kede nwangcuny, tetekeny etim ne wa mwol di okounu udo kisa kame bino konyo wa i kare kame emitere ne wa kede.
58005001	Ngatel Josaseredoti acelacel koyere kikom jo di oko kete timo tic akaka gin i nyim Rubanga, pi mino giamia kede giayala pi dub.
58005002	Bala kame eda udo etie kede goro i nyim Rubanga, en etwero bedo kede mwolo but jo kame kwia piny kede kame tarasar.
58005003	Pi manoni, en miero emi giayala pi dub mege kame make, karacel kede pi dub me jo da.
58005004	Doko likame tie ngatamoro kame yerere kene pi bedo Ngatel Josaseredoti, do Rubanga en kame lwonge bala bin Aroni.
58005005	Iepone acel nono da, Kirisito likame bin otingere kene pi bedo Ngatel Josaseredoti, do Rubanga en kame bin oyere, ngat kame bin owaco ne be, “In en Woda, tin ango adoko Papa ni.”
58005006	En bobo ewaco i karamoro ace be, “In itie ngasaseredoti ikar kede ikar, kame tie ngaluny ka Melkisedeki i tic mere me ngasaseredoti.”
58005007	I kare kame oudo ekuo kede kome i piny kan, Yesu olego kede dwan amalo kede pige wange, di ekwao Rubanga ngat kame oudo twero lake ki to. Rubanga oko winye pi mwolere mere bute.
58005008	Bed bala en oudo ebedo Wot ka Rubanga, en epwonyere bedo ngat kame wor pi can kame ebeo iye.
58005009	Kakame omie edoko kede ngat kame oudo en epoore pi bedo, en eko doko ngat kame alako me nakanaka ne jo dedede kame yei kop mere wok ki bute,
58005010	ingei Rubanga mine bedo Ngatel Josaseredoti kame tie ngaluny ka Melkisedeki i tic mere me ngasaseredoti.
58005011	Wan otie kede kope atot kame miero oyam i kom kop noni, do gonyo gi tek pien niang wun odoko titidi.
58005012	Pien bed bala i kare kanataman oudo wun ipoorenu do bedo jopwony, do pwodi emitere ne wu pi ngatamoro mino wu pwony me agege me kop ka Rubanga. Pwodi emitere ne wun pi pito wu kede cak, do likame kede cam anwang.
58005013	Pien ngat kame kuo kede cak udo en pwodi mukeru, doko eli kede ngec i kom gikaber kede gikarac.
58005014	Do cam anwang tie pi jo kocato, jo kame tam gi otieko pwonyere di kiko nao poko gikaber kede gikarac.
58006001	Pi mano, omeedenu anyim pi bedo jo kocato, do weko dong i kom pwony me agege kenekene kame mako Kirisito. Kur bobo odokunu nyogao pwony me agege kame mako iswilar ki tice kame kony gi li, kede kame mako bedo kede yei i kom Rubanga;
58006002	i kom kop kame mako batisimu, dokakino bad, iyarun me jo oto kede ngolo kop kame bedo nakanaka.
58006003	Ka Rubanga oyei, obinunu timo manoni.
58006004	Pien dwoko jo opoto ki yei gi pi mino gi swilaro tek, jo kame oudo kong otieko bedo i lero, jo kame obilo udo giamia kame wok ki malo kede jo kame bin oudo Tipo Kacil.
58006005	Gin jo kame bin obilo bero me kop ka Rubanga kede twer me kare kame bino bino.
58006006	Dwoko gi bobo pi mino gi swilaro tek pien gin kitie guro Wot ka Rubanga i kom musalaba di kimie lewic i nyim jo.
58006007	Pien Rubanga mio winyo i lobo kame mato kot kacwei iye nakanaka, di en eko ceko giapita kame tie kede kony but jo kame kotie pure pirgi.
58006008	Do ka okuto kede ocokocok en kame maro tui iye, kony mere udo li, doko udo Rubanga oyapuno lame; ajikini mere en wange kede mac.
58006009	Jo na kame amaro, akadi bed bala wan oyamo kaman, do ki tetu butu, wan ongeo kiber be wun itienu kede gikame beco kalamo, gikame makere kede alako wu.
58006010	Pien Rubanga timo gi dedede i yore me ateni; man bino mino likame wie wil kede tic kede amara kame wun inyutunu pire, i tic me konyo jo mege, bala kame pwodi itienu timo.
58006011	Wan cuny wa mito be ngat acelacel kikom wu poore meede keto cunye iepone noni tuno i ajikini, tetekeny iudunu gikame iketunu iye gen wu.
58006012	Man bino mino likame ibedunu kede wackom, do ibinunu bedo jo kame lubo ekite me jo kame udo gikame Rubanga ocikere mino pi yei kede pi dire gi.
58006013	Kakame bin Rubanga omio kede cikere mere but Aburaam, kite kame oudo eli kede ngat kame dwong kalamo en kame koto oudo ekwongere i nyinge, omio en eko kwongere kene
58006014	di ewaco be, “Ateteni ango abino mini winyo, di ako mini ikwae atot.”
58006015	Kikano, Aburaam oko bedo kede dire di eko udo gikame Rubanga oudo ocikere pi mine.
58006016	Jo kwongere di kilwongo nying ngat kame pire tek kalamo gin, doko ikwong gi tie gikame moko kop, kede kame jiko piem dedede.
58006017	Iepone nono da, kakame bin Rubanga mito nyuto kede kiber ne jo kame oudo poore udo gikame en ecikere iye be, likame en oudo ebino loko iik mere, omio en eko moko cikere mere kede ikwong,
58006018	tetekeny i jamini are kalikame lokere, kede kalikame Rubanga romo bedo kede angalo iye, en cikere kede ikwong mere, wek oudunu nwangcuny, wanunu jo kame otiekunu ringo bute gwokere iye.
58006019	Wan otienu kede gen noni bala gikame gwoko kuo wa. En etie gen me ateni doko likame eyangere, en gen kame pororo kalamo egoe kame poko ii tempulo di eko tuno kabedo kacil,
58006020	kakame Yesu otieko ot iye bala ngat kame otelo ne wa yongayo, di en eko doko Ngatel Josaseredoti me ikar kede ikar, kame lunyo wang Melkisedeki i tic mere me ngasaseredoti.
58007001	Melkisedeki oudo obedo abaka me Salem, doko oudo etie ngasaseredoti ka Rubanga Ngamalo Twal. En bin eriamo kede Aburaam di tie dwogo ki yi kame ebwono kiye abakai, di eko mino Aburaam winyo.
58007002	Aburaam di oko poko ne acel i kom tomon me jame dedede kame oudo ekelo ki yi. Me agege mere nying Melkisedeki dwong mere be “abaka kame timo gikame opoore”; doko da pi kite kame en oudo etie kede abaka me Salem, dwong me nyinge da bobo en “abaka kame kelo mulem.”
58007003	Likame tie gimoro kame mio ngec i kom papa arabo toto amoto joakwari ka Melkisedeki; likame tie ngec moro i kom ceng me nywale arabo ceng me to mere, do en edong di etie ngasaseredoti ikar kede ikar, bala Wot ka Rubanga.
58007004	Nenunu kite kame pire dwong kede. Aburaam kwaru wa me agege bin omie acel i kom tomon me jamini dedede kame bin ekelo ki yi.
58007005	Doko ikwae ka Lebi kame obedo josaseredoti, Iswil ciko gi pi gamo acel i kom tomon kibut jo me Isirael, kame obedo imiegu kede amiegu gi, bed bala jo nogi da obedo ikwae ka Aburaam.
58007006	Do Melkisedeki ngat kalikame oudo obedo akwar Lebi ogamo acel i kom tomon kibut Aburaam di en eko mino Aburaam winyo, ngat kame bin Rubanga omio cikere mere bute.
58007007	Likame tie bobo piem moro i kom kop kame waco be, ngat kame pire dwong en kame mio ngat kame pire titidi winyo.
58007008	Ki bad me Jolebi, jo ajoa kame to en kame gamo acel i kom tomon, do i me ka Melkisedeki, ngat kame kuo en kame gamo acel i kom tomon.
58007009	Aso, koromo tero be, i kare kame bin Aburaam okwanyo kede acel i kom tomon, Lebi da, ngat kame gamo acel i kom tomon, bin oculo acel i kom tomon,
58007010	pien oudo pwodi en etie i remo ka kwaru mere Aburaam, kakame Melkisedeki oriamo kede Aburaam.
58007011	Aso, ka josaseredoti me Jolebi bin otimo gi dedede kakare (pien bin komio jo me Isirael Iswil i wang tic gin), nyo ace kame oudo doko pwodi mitere pi ngasaseredoti ace apat bobo bedo tie, kame tie ngaluny ka Melkisedeki i tic mere me ngasaseredoti, do weko ngaluny me tic ka Aroni me ngasaseredoti?
58007012	Pien ka alokaloka obedo tie i tic me josaseredoti, poore Iswil da bed tie kede alokaloka.
58007013	Pien ngat kame kotie yamo kope nogi i kome obedo dano me ateker apat, kalikame pwodi tie ngatamoro kame owok kiye pi timo tic i alutari bala ngasaseredoti.
58007014	Pien etie kakaler be Rwot wa owok kiye ateker ka Yuda, do Musa likame oyamo kop moro i kom ateker noni, kame makere kede kop me josaseredoti.
58007015	Kop noni nan do medo ngere kiber. Ngasaseredoti ace apat kame cal bala Melkisedeki otieko bino.
58007016	Likame en edoko ngasaseredoti di lubere kede ateker mere, bala kame iswil mito, do en edoko ngasaseredoti pi twer me kuo kame bedo nakanaka.
58007017	Pien iwandik kacil waco kop i kome be, “In itie ngasaseredoti me ikar kede ikar, ngaluny ka Melkisedeki i tic mere me ngasaseredoti.”
58007018	Pi mano, koweko cik kasek pien oudo egoro, doko kony mere oudo li;
58007019	pien likame tie gimoro kame Iswil omio obedo kakare. Do nan komio wa gen aber, kame mio wa onyiko odoko iyapiyapi kede Rubanga.
58007020	Medo i wi mano, Rubanga bin okwongere i kome. Jo kame bin ogeo doko josaseredoti odonyo i wang tic gi abongo ikwong moro,
58007021	do Rubanga okwongere i kom Yesu pi doko ngasaseredoti di ewaco be, “Rwot otieko kwongere doko likame ebino loko tam mere be, ‘In ibino bedo ngasaseredoti ikar kede ikar.’ “
58007022	Man mio isikan kame Yesu obedo ngat kame moko noni kalamo kede bero.
58007023	Josaseredoti me agege oudo tot pien oudo to gengo gi meede kede tic gi nakanaka.
58007024	Do Yesu tie ngasaseredoti me ikar kede ikar, piento en ekuo nakanaka.
58007025	Pi mano, i kare dedede en etwero lako jo kame nyiko bedo iyapiyapi kede Rubanga di kibeo kibute, piento en ekuo nakanaka pi ngangao Rubanga pirgin.
58007026	Pien oudo etie gikame poore, pi wan bedo kede Ngatel Josaseredoti kacal kamanoni, en ebedo ngat kacil, kame li kede raco moro arabo dub moro, kame kopoko tenge kibut jodubo di oko tinge kotere malo.
58007027	En likame ecal bala Jotel Josaseredoti apat, pien likame emitere ne en pi mino giayala ceng dedede, me agege pi dub mege, kede da pi dub me jo. En bin emio giayala tien acel atwal, kakame emio kede kuo mere bala giayala.
58007028	Ateteni Iswil keto jo kame tie kede goro pi bedo Jotel Josaseredoti, do kope me kwongere ka Rubanga, gikame obino ingei bino me Iswil, oketo Wode pi bedo Ngatel Josaseredoti, en ngat kame komie ebedo ngat kame timo gi dedede kakare ikar kede ikar.
58008001	Gikame pire tek i kop kame wan otie waco en ine be, wan otienu kede Ngatel Josaseredoti kame cal kamano, kame tie bedo i bad tetu cam me kom me ajakanut ka Rubanga i malo.
58008002	En etimo tic mere i kabedo kacil kede i taberenakol me ateni, kame Rwot en kogero do weko dano.
58008003	Pien Ngatel Josaseredoti acelacel koyere pi mino giamia kede giayala but Rubanga, en komio ngasaseredoti noni da poore bedo kede gikame emio but Rubanga.
58008004	Aso, ka koto oudo etie i lobo kan, koto likame ebedo ngasaseredoti atwal atwala, pien tie josaseredoti kame mio giamia bala kame Iswil mito.
58008005	Gin kitimo tic i kabedo kacil kame obedo apor kede cal me kabedo kacil me i malo; pien bin di oudo Musa mito gero taberenakol, Rubanga oko waco ne be, “Nen be itimo gi dedede di cal bala kame konyuto ni i wi moru.”
58008006	Do nan Yesu tie kede tic kame ber kalamo mergin, bala kame isikan kame en ecungo pire i dierediere me Rubanga kede jo en kame ber twatwal, pien isikan nono cungo i cikere me gikame beco kato.
58008007	Pien ka koto di isikan me agege oudo li kede raco moro, koto oudo likame emitere pi mono isikan me are mere.
58008008	Do Rubanga udo raco i kom jo mege, en omio ewaco be: “Rwot owaco be, ceng tie bino, kame ango abino timo kede isikan kanyen kede jo me Isirael karacel kede jo me Yuda.
58008009	likame ebino bedo cal bala isikan kame bin atimo kede joakwari gi, i ceng kame ango oudo amako kede cing gi di ako telo gi wok ki piny me Misiri. Gin bin likame kiko bedo jo kame genere i gwoko isikan kame ango atimo kede gi nono, omio ango likame ako paro pirgi.
58008010	Rwot owaco be, isikan kame ango abino timo kede jo me Isirael i kare kame bino bino en ine: Ango abino keto iswilia na i tam gi kede ako wandiko gi i cuny gi, di ango ako bino bedo Rubanga gi, kede gida kiko bino bedo jo na.
58008011	Di likame tie ngatamoro kame ko bobo bino pwonyo dano ngawote, arabo pwonyo omimere di ewaco ne be, ‘Ida ngei Rwot.’ Pien gin dedede kibino ngena, cako kibut jo me ruom apiny tuno kede but jo me ruom amalo.
58008012	Pien abino bedo kede cuny me kisa but gi pi gikareco gi; di ako bino mino wia wil kede dub gi.”
58008013	Pi kite kame eyamo kede kop i kom isikan kanyen, Rubanga otero isikan kacon bala gikame kare mere do okato. Doko gikame kare mere okato di etie ti udo eyapuno do rwenyo.
58009001	Aso, akadi isikan me agege da oudo tie kede iswilia mogo kame mako epone me woro Rubanga, doko da oudo etie kede kabedo kacil me wi lobo kan.
58009002	Pien bin kogero taberenakol, manoni en kame tie i ooko, kame kolwongo be Kabedo Kacil. Oudo tie iye gi me cibo italan, emesa kede mugati kame komio Rubanga.
58009003	Ingei egoe me are mere kame poko isenge, oudo tie iye taberenakol kame kolwongo be Kabedo Kacil Kalamo.
58009004	Kanono oudo tie iye alutari kame kotimo kede saabu, me wango bubani kede da oudo tie iye sanduku me isikan, kame kome dedede oudo obedo saabu. I sanduku noni oudo tie iye jagi kame koketo iye emana, ebela ka Aroni kame oudo olot, kede kide me isikan kame oudo kowandiko iye cik.
58009005	Malo i wi sanduku nono oudo tie iye Cerubim me deyo, kame oudo umo kabedo me kisa. Do wan nataman likame otwero tatamo kop i kom gi nogi i yore i yore.
58009006	Manoni en epone kame bin koiko kede gi nogi. Bin josaseredoti donyo i taberenakol kame tie ooko ceng dedede pi timo tice gi,
58009007	do Ngatel Josaseredoti en kame donyo i me are me ie tien acel mwaka. En etero iye remo kame eyalo ne Rubanga pire kede pi dub me jo.
58009008	I gi nogi, Tipo Kacil nyuto kakaler be, pwodi likame koyabo yongayo kame donyo kabedo kacil, tek kame taberenakol me ooko pwodi tie cungo.
58009009	Manoni en gikame oudo tie cal kame nyuto kare kanataman. Di lubere kede iik noni, giamia kede giayala kame komio but Rubanga, likame karuno temuno cuny ngat kame tie woro Rubanga,
58009010	pien gin kimako kop i kom cam kede giamata, kede itok apapat me lonyere. Magi obedo iswilia kame makere kede kom, kame tie tic paka tuno i kare kame Rubanga bino timo kede alokaloka anyen.
58009011	Do nataman Kirisito otieko bino bala Ngatel Josaseredoti kame okelo bero kame wan otiekunu neno, en etieko beo ki taberenakol kame pire tek, kame tie kakare (kalikame kotimo kede cing, dwong mere be likame en ebedo giacwea me piny kan),
58009012	di en eko donyo Kabedo Kacil Kalamo tien acel atwal. En likame etero iye remo me diegi kede me itobai, do en etero remo mere kikome, di eko kelo alako kame bedo nakanaka.
58009013	Pien ka kikiro remo me diegi kede me twonin kede buru me atakito i kom jo komunaun, mio kom gi lonyere,
58009014	remo ka Kirisito do bino lonyo cunyu ki tice kame kony gi li kalamo mano tien adi, tetekeny itimunu tic ne Rubanga kakuo, en ngat kame etieko mino kuo mere but Rubanga abongo pwokere moro pi Tipo kame bedo nakanaka!
58009015	Pi mano, en ebedo ngat kame rucakino Rubanga kede jo i isikan kanyen, tetekeny jo kame Rubanga olwongo ud winyo kame bedo nakanaka kame en ecikere pi mino. Man twerere pien to otieko timere kame lako jo ki turo iswil kame oudo kitimo i kare me isikan kacon.
58009016	Pien i kom kop kame mako iwandik kame nyuto epone me tic kede jame me ngat oto, mito ber kong mok be dano komio iwandik nono otieko to.
58009017	Pien epone me iwandik nono geo tic ingei to, en likame etwero cako tic di pwodi ngat kowandiko en tie kuo.
58009018	Pi mano, akadi isikan me agege da bin komoko kede remo.
58009019	Pien bin kakame Musa otieko waco ne kede jo dedede cik me Iswil, en bin eko kwanyo remo me itobai kede me diegi, kede pii kede ausi akwar me yer kede yat kame cal bala emompir, di eko kikiro remo nono i kom itabu me Iswil kede i kom jo dedede,
58009020	di ewaco be, “Man en remo me isikan kame Rubanga ociko wu pi lubo.” "
58009021	Iepone acel nono da, en eko kikiro remo i kom taberenakol kede i kom jame dedede kame kotio kede i woro Rubanga.
58009022	Ateteni, bala kame Iswil mito, jame dedede kolonyo kede remo, doko sasiro dub likame timere abongo ony me remo.
58009023	Aso, jamini nogo kame obedo cal me jamini me malo, oudo miero lony gi iepone nono, do jamini me malo miero lony gi kede giayala kame beco kalamo magi. "
58009024	Pien likame Kirisito otieko donyo i Kabedo Kacil kame cing dano en kotimo, kame obedo cal me maca me ateni, do en edonyo malo kikokome, kakame nataman etie iye i nyim Rubanga pirwa.
58009025	Likame en etie kuno pi yalere but Rubanga nakanaka, bala kame Ngatel Josaseredoti donyo kede Kabedo Kacil Kalamo mwaka acelacel kede remo kalikame obedo mere;
58009026	pien ka koto oudo tie kamanono, koto oudo ebedo neno can kare i kare cako ki agege me piny. Do bala kite kame etie kede, en etieko nyutere icel atwal i kare noni me ajikini, pi yalere tetekeny ekwany dub.
58009027	Doko bala kame kotieko iiko ne kede jo pi to icel atwal, di do ngolo kop ko lubo,
58009028	kamanono da, ingei yalo Kirisito kicel pi kwanyo dub me jo atot, en ebino bobo neeno tien me are, likame pi kop kame mako dub, do pi lako jo kame tie kure kede imue.
58010001	Bala kame iswil obedo kede cal me gikame beco kame bino bino, do weko ginogo kikokome, likame etwero temuno jo kame bino but Rubanga pi giamia kame koyalo bute mwaka i mwaka nogo.
58010002	Pien ka koto tie kamanono, mam koto do kotieko jiko yalo gi? Pien ka koto di oudo kotieko lonyo jo kame woro Rubanga tien acel atwal, koto likame bobo gin kimeede ngeno i cuny gi be gin kidubo.
58010003	Do bala kame etie kede, giayala nogi po wi jo i kom dub gi mwaka acelacel.
58010004	Pien remo me twonin kede me diegi likame twero kwanyo dub.
58010005	Pi mano, kakame Kirisito obino kede i piny, en eko waco be, “In likame imito giayala kede giamia, do in iketo na koma.
58010006	Giamia me awanga kede giamia pi dub likame yomo cunyi.
58010007	Di do ango ako waco be, ‘Neningo, Rubanga, ango atieko bino pi timo mit nin, bala kame kowandiko kede kop i koma i itabu me Iswil.’ “
58010008	Me agege en ewaco i malo kano be, “In likame cunyi mito giayala, kede giamia, kede giawanga, kede giamia pi dub, doko likame kiyomo cunyi” (magi dedede komio but Rubanga bala kame Iswil mito).
58010009	Di en eko meede be, “Neningo ango atieko bino pi timo mit nin.” Pi mano, en ekwanyo tenge giayala me agege, di eko lunyo gi kede me are.
58010010	Doko pi mit mere nono, wan kotieko lonyo wa pi giamia me kom Yesu Kirisito kame kotieko yalo tien acel atwal.
58010011	Ngasaseredoti acelacel cungo timo tic mere ceng acelacel di eruruco mino giayala acel nono kalikame twero kwanyo dub.
58010012	Do kakame Kirisito otieko mino kede giayala acel kenekene pi dub tien acel atwal, en eko bedo i bad tetu cam ka Rubanga.
58010013	Cako i kare nono, en etie daro Rubanga pi mine nyono jokwor mege i tiene bala abanya me teno tien.
58010014	Piento en emio giayala icel kenekene di eko temuno pi kare lung jo kame kotieko lonyo.
58010015	Doko Tipo Kacil da mio wa ijura i kom kop noni, pien me agege en ewaco be,
58010016	”Man en isikan kame ango abino timo kede gi kame kare nono otuno, Rwot en owaco: Ango abino keto iswilia na i cuny gi, di ako wandiko gi i tam gi.”
58010017	Doko en eko medo be, “Likame bobo abino yutuno dub gi kede tim gi areco.” "
58010018	Aso, kame kotieko sasiro dub nogi, likame bobo pwodi komio giayala moro pi dub.
58010019	Pi mano, imiegu kede amiegu na, bala kame otienu kede gen atek me donyo i Kabedo Kacil Kalamo pi remo ka Yesu,
58010020	piento en etieko yabo ne wa yongayo anyen kakuo, kame pelao egoe kame poko isenge, manono en kome;
58010021	kede bala kame otienu kede ngasaseredoti kame pire dwong, kame lo ot ka Rubanga,
58010022	wek do onyikunu but Rubanga kede cuny me ateni kede yei kame genere, di otienu kede cuny kotieko lonyere ki ngec me timo gikarac kede di kotieko lwoko kom wa kede pii acil. "
58010023	Poore olidunu kitek gen kame otucunu abongo riarianga; pien Rubanga ngat kame ocikere genere.
58010024	Doko poore omounu epone me mino ngat acelacel bedo kede amara kede tice abeco,
58010025	di likame owekunu ariamakin karacel, bala kame jo mogo onao timo. Do poore idiunu cuny ngat acelacel, twatwal mere pi kite kame nan inenunu kede Ceng nono tie do noko.
58010026	Pien ka wan omeedenu timo dub akaa ingei wan ngeno ateni, likame tie giayala moro kame odong kame bino kwanyo dub wa,
58010027	do gikame odong do en lworo me ngolo kop kede mac ager kame bino wango jo kame dagi Rubanga.
58010028	Ngatamoro kame turo Iswil ka Musa, koneke abongo kisa, ka jo are arabo adek omio ijura be etimo kamanono.
58010029	Iparunu be ngat kame cao Wot ka Rubanga, kede kame pwoko remo me isikan kame kolonye kede, doko kame yeto Tipo me kisa, alolalola mere bino do bedo dwong benyo?
58010030	Pien wan ongeo ngat kame bin owaco be, “Tic me culo kwor en mera; ango abino culo”; kede doko be, “Rwot bino ngolo ne jo mege kop.”
58010031	Etie gi me lworo pi poto i cing Rubanga kakuo.
58010032	Yutununu kong kare kokato, i kare kame bin iutenu kede can di ikanyakinunu, ingei wun bedo kede lero ka Rubanga.
58010033	I kare mogo oudo koyeyeto wu di kotidilo wu i nyim jo; kede i kare mogo inywakunu can kede jo kame kotimo ne gi kamanoni.
58010034	Pien wun oudo itienu kede cuny me isasir i kom jo kame oudo kotweo i otkol, doko kede yomcuny iyeunu koyako jame wu, pien wun oudo ingeunu be wun kikomu oudo itienu kede gimoro kame ber kalamo, doko kame bedo nakanaka.
58010035	Pi mano, kur iucunu tenge gen atek kame itienu kede, kame tie giamia me pwoc adwong.
58010036	Pien emitere ne wu pi kanyakino, tetekeny itwerunu timo gikame Rubanga mito di ikounu udo gikame ecikere pi mino.
58010037	Pien iwandik kacil waco be, “Odong kare acecek di ngat koyaro bino ko bino bino; en likame ebino gal.
58010038	Do jo na kopoore bino bedo kede yei di kiko kuo; do ka ngatamoro kikom gi yei mere odok cen, cunya likame bino bedo yom i kome.”
58010039	Wan likame obedunu jo kame dok cen di kiko rwenyo atwal, do wan obedunu jo kame kotieko lako pi yei.
58011001	Bedo kede yei en kame moko gikame wan ogenunu pi udo, en ngeno kiber be gikame wan likame onenunu tie ateteni.
58011002	Pien Rubanga bin opwoyo joakwari wa pi yei gi.
58011003	Yei en kame mio wa oniang be bin Rubanga ocweo piny kede kop mere, tetekeny gikame nan neeno bin kotimo ki gi kalikame neeno.
58011004	Yei en kame bin omio Abel omio Rubanga giayala kame ber kalamo me ka Kain. Manono oko mino kopwoye be epoore, pien Rubanga kikome opwoyo giamia mere. Bed bala en eto, do nan pwodi en eyamo pi yei.
58011005	Yei en kame bin omio kotero Enoka malo tetekeny kur ebil to. Bin likame en eko udere pien Rubanga oudo otieko tere. Di bin pwodi likame kotere, oudo komio ijura i kome be oudo en eyomo cuny Rubanga.
58011006	Doko abongo yei likame tie ngatamoro kame twero yomo cuny Rubanga. Pien ngat kame bino but Rubanga, miero bed kede yei be Rubanga tie, kede be en emio giamia me pwoc but jo kame moe.
58011007	Bin Rubanga okwenyaro Nua i kom gikame oudo pwodi likame eneno, do pi yei en eko winyo kop ka Rubanga, di eko guro yee pi lako kuo me jo me i ode. Pi yei mere noni, en eko mino kongolo kop olo piny lung di eko udo poore kame yei kelo.
58011008	Pi Yei, Aburaam bin oyei kop ka Rubanga kakame oudo Rubanga olwonge kede pi ot i kabedo kame oudo Rubanga bino mine. En bin eko yai ot di likame engeo kakame oudo etie ot iye.
58011009	Pi yei, bin en ebedo bala ngakumbor i lobo kame oudo Rubanga ociko pi mine, ineno bala oudo etie obukui. Bin en ebedo i kimere me eema karacel kede Isaka kede Yakobo, jo kame oudo nywako kede en cikere acel nono kame Rubanga oudo omio.
58011010	Pien Aburaam oudo tie kuro bomba kame oudo tie kede acakini atek me gedo mere, kame Rubanga en opimo di eko gero.
58011011	Pi yei, Sara oudo twer me yac, bed bala kare mere me nywal oudo okato. Man otimere piento en oudo etero ngat kame bin omio cikere be genere.
58011012	Pi mano, kibut dano acel, dano kame oudo rom aroma bala ngat kotieko to, ikwae owok kibute kame tot bala acerin me malo kede bala asinge kalikame marere me dog nam.
58011013	Jo nogi dedede bin oto di oudo kitie kede yei, di likame kiudo gikame bin Rubanga ocikere pi mino, do oudo kinene anena ki kakabor di kiko pwore pire, ingei gin yei be gin kibedo jokumbor kede wele i piny kan.
58011014	Pien jo kame yamo kamano nyuto kakaler be gin kitie mono piny kame obedo mergi.
58011015	Ka koto oudo gin kitie paro pi lobo kame kiwok kiye, koto oudo kitwero udo kare me dok kuno.
58011016	Do bala kame etie kede, gin oudo kimito piny kame ber kalamo, manono en me i malo. Pi mano, likame lewic mako Rubanga kame kolwonge be en Rubanga gi, piento en etieko iiko ne gi bomba.
58011017	Pi yei, Aburaam bin oyei mino Isaka bala giayala, kakame bin kotame kede. En ngat kame bin Rubanga ocikere bute, oudo eyei pi mino wode acel kenekene bala giayala,
58011018	en ngat kame bin Rubanga owaco kop i kome be, “Ikwae ni bino wok kibut Isaka.”
58011019	Aburaam oudo tero be Rubanga karuno yaruno jo kikom jo oto. Pi mano, ka oporo apora, ecal bala Isaka oyaruno ki to di Aburaam oko game.
58011020	Pi yei, Isaka okwao ne Yakobo kede Esau winyo pi kare me anyim.
58011021	Pi yei, bin di Yakobo tie to, en eko mino winyo but awobe ka Yosepu dedede, di ekudo wie egongo i wi ebela mere me komo di eworo Rubanga.
58011022	Pi yei, Yosepu i kare me ajikini me kuo mere oko yamo kop i kom yai me jo me Isirael ki Misiri, kede en eko yamo kop kame makere kede epone me ayika mere.
58011023	Pi yei, kakame bin konywalo kede Musa, jonywal mege oko kane pi dwete adek, pien oudo kineno be atin gi nono cil, omio gin likame kiko bedo kede lworo i kom cik kame oudo abaka omio.
58011024	Pi yei, i kare kame Musa odongo kede, en eko dagi be kur lwonge be wot ka nyar Parao.
58011025	En eko yei nywako itisilar karacel kede jo ka Rubanga akaka camo mulem pi kare moro acecek, mulem kame dub kelo.
58011026	En oudo etero be can kame en eneno pi Kirisito oudo obedo abar adwong kame kalamo abar me Misiri, piento en oudo eketo gen mere i kom giamia me pwoc kame ebino udo.
58011027	Pi yei, Musa oyai ki Misiri di likame etie kede lworo i kom gero me abaka. En ekanyakino ineno bala oudo eneno ngat kalikame neeno.
58011028	Pi yei, Musa otimo ebaga me Bwot di eko kikiro remo i wi ikekoroson, tetekeny Malaika kame Neko, kame oudo poore neko idwe kao kur nek idwe kao me jo me Isirael.
58011029	Pi yei, bin jo ongolo Nam Akwar di ineno bala kitie lubo lobo kakatek. Do bin di jo me Misiri da otamo ngolo, gin kiko mwony i pii.
58011030	Pi yei, apama me Jeriko bin opoto ingei jo me Isirael mamano bomba pi ceng kanyaare.
58011031	Pi yei, Rakab, ngat kame bin obedo malaya, likame oko to karacel kede jo kame oudo dagi winyo Rubanga, piento en oudo egamo kiber jo kame oudo obino begao kuno.
58011032	Nan do amed waco benyo? Pien likame kare yei na tatamo kop i kom Gidioni, Barak, Samsoni, Jeputa, Daudi, Samuel kede inabin.
58011033	Gin jo kame bin pi yei, kiko yi kede pinye apapat di kiko lono gi, kitimo gikame opoore di kiko udo gikame oudo Rubanga ocikere pi mino. Gin kiumo dog inguon,
58011034	kineko mac aliet, kibwot ki lak epima, kibedo kede teko bed bala gin oudo kigoro, kidoko joatek yi, kimio isirikalen me kumbor oringo.
58011035	Pi yei, bin komio mon joe gi kame oudo otieko to, kame koyaruno. Bin kobungo jo ace, di kidagi be gony gi, tetekeny kitoi di kiko yaruno i kuo kame ber kalamo.
58011036	Bin jo ace oneno can me anyero kede adao, kede mogo kotweo kede irikoi di oko tero gi i otkol.
58011037	Kodidipo gi kede kide, mogo kobaro ii gi kede musumeno, koneko gi kede epima. Gin oudo kiririmo piny di kingapo launi me romini kede me diegi, di can omako gi. Bin kotidilo gi kede kotisilaro gi.
58011038	Piny oudo likame obedo kakame poore ne gi! Gin bin kikokobo akokob i wi tim kede i mori, di kibedo i abo kede i bure kame tie i lobo.
58011039	Jo nogi dedede likame oko udo gikame oudo Rubanga ocikere pi mino, bed bala kopwoyo yei gi,
58011040	pien Rubanga oudo otieko iiko sek gimoro kame ber kalamo pirwa. En oudo emito be kur gin kidok jo kame tie kakare bala kame poore kede, abongo wan iye.
58012001	Pi mano, bala kame otienu kede ijurak atot rom kano kame oluko wa, poore wada owekunu gi dedede kame dio wa, kede dub kame omakakin i kom wa, di okounu kanyakino piem me ringo kame kocibo i nyim wa.
58012002	Ocikunu wang wa i kom Yesu ngat kame obedo acakini me yei wa, doko en ngat kame mie ecato. En bin ekanyakino can me musalaba di lewic likame make pi kilel kame oudo kocibo i nyime, doko nan etie bedo i bad tetu cam me kom me ajakanut ka Rubanga.
58012003	Tamunu kong ekite kame en ekanyakino kede twon gero kame jodubo oudo tie kede i kome, tetekeny kur iolunu arabo cunyu kwanyere.
58012004	I auta wu kede dub, likame pwodi iutenu tuno ngatamoro onyo remo mere.
58012005	Mam wi wu otieko wil i kom kop me dino cuny kame Rubanga oyamo ne wu bala idwe mege? En ewaco be, “Atin na, kame Rwot obitaro in, kur iter bala gi me tuko, doko kur cunyi kwanyere kame emi alolalola.
58012006	Pien Rwot bitaro jo dedede kame en emaro, doko en emio atin acelacel kame en egamo bala mere alolalola.”
58012007	Kanyakinunu can kame inenunu pien gin kitie pi bitaro wu. Rubanga tie tero wu bala idwe mege; pien atin mene en kame papa mere likame bitaro en pi pwonye?
58012008	Ka eweko wu abongo bitaro wu, bala kame ebitaro kede idwe mege apat dedede, dwong mere be wun likame idwe mege kikokome, do ibedunu nywal me epae.
58012009	Aso, joapapi wa me piny kan oudo bitaro wa di wan okounu bedo kede wor but gi. Mam akalamo mere miero do ojalerenu i loc ka Papa wa me cuny di okounu kuo?
58012010	Pien joapapi wa me piny kan oudo bitaro wa pi pwonyo wa pi kare moro acecek bala kame gin oudo kineno kede be eber, do Rubanga bitaro wa pi bero wa, tetekeny onywak kede en bedo jokacil.
58012011	Pien kame kobitaro wa, wan oneno bala ebedo gikame lit do weko kame yomo cuny wa, do i cen mere en eko kelo anyakini me mulem kede kuo kopoore ne jo kame beo iye.
58012012	Pi mano, kiaraonu bad wu alojolojo kede ikounu mino cong wu agoro dok tek,
58012013	kede irieunu yote kame tienu lubo, tetekeny gikame ongwalo kur doko wilakin, do miero do ecangi.
58012014	Tamakinunu bedo kede anapakin kede jo dedede, kede da pi bedo jokacil, pien abongo en likame tie ngatamoro kame twero neno Rwot.
58012015	Poore inenunu be likame tie ngatamoro kame okei udo kisa ka Rubanga, doko kur ngatamoro bed bala yat kame alias mere kec, kame ka edongo ekelo peko di eko munao jo atot.
58012016	Nenunu be likame ngatamoro odoko ngacaro amoto ngat kame dagi woro Rubanga bala bin Esau, ngat kame bin ocato twero mere me anywali pi cam kame camere icel.
58012017	Pien wun ingeunu be, i cen mere di bin cunye oko mito udo winyo kibut papa mere, bin oko dagi mine, pien likame en eko twero udo kare me swilaro, bed bala oudo ekok akoka kede pige wange pi mito udo winyo nono.
58012018	Wun likame ibinunu i gikame twero mulere, i mac kame liel birbir, kede i colo kame cucucuc, kede i buko me yamo ager,
58012019	kede i koko me agwara, kede i dwan kame redo kitek kame omio jo kame oudo tie winye okwao be kur med yamo kede gi.
58012020	Pien likame gin bin kikaruno kanyakino cik kame oudo komio be, “Akadi ka le moro kome omulo moru, miero didipo en kede kide paka to.”
58012021	Ateteni, gikame Musa bin oneno oudo tie gi me lworo, omio Musa oko waco be, “Koma tie miel kede lworo.”
58012022	Do wun itiekunu bino i moru me Sion kede i bomba ka Rubanga kakuo, Yerusalem kame tie i malo, kede but imalaikan kame tot tot kalikame marere, kame ocokere kede kilel.
58012023	Wun ibinunu i cokere me kilel me idwe kao ka Rubanga, kame kowandiko nying gi i malo. Ibinunu but Rubanga ngat kame obedo ngangolkop me jo dedede, kede but tipere me jo kopoore kame kotieko mino obedo kakare bala kame poore.
58012024	Wun ibinunu but Yesu ngat kame rucakino jo kede Rubanga i isikan kanyen, kede ibinunu i remo kame kokikiro, kame yamo kop aber kalamo remo ka Abel.
58012025	Nenunu be iwinyunu kop me ngat kame tie yamo. Pien ka gin bin likame kitwero bwot i kare kame kidagi kede ngat kame oudo okwenyaro gi ki lobo kan, wan do obinunu bwot benyo ka odagunu ngat kame kwenyaro wa ki malo?
58012026	I kare nono bin dwane oyayango lobo, do en nataman ecikere be, “Tien ace bobo ango likame abino yayango lobo kenekene do abino yayango kiton malo da.”
58012027	Kop kame waco be, “Tien ace bobo,” nyuto kakaler be kobino kwanyo gikame oyayangun, magonogo en giacwea, tetekeny gi kalikame twero yangere ko bino dong.
58012028	Pi mano, bala kame wan otienu gamo kede ajakanut kalikame yangere, poore omiunu pwoc, di okounu mino Rubanga wor kame yomo cunye di omwolerenu, kede di otienu kede lworo,
58012029	pien Rubanga wa tie bala mac kame wango piny.
58013001	Meedenu bedo kede amara kenu kenu.
58013002	Kur iwekunu gamo jokumbor i miere wu, pien pi timo kamanono omio jo mogo bin ogamo imalaikan i miere gi abongo ngeno.
58013003	Yutununu jo kame tie i otkol, di ineno bala uda itienu karacel kede gi i otkol. Yutununu jo kame kotie tisilaro, di ineno bala uda kotie tisilaro wu.
58013004	Jo dedede poore mino wor i nyom, doko kur tim me emuna bed tie i apien me jo konyomere; pien Rubanga bino ngolo kop ne jocaro kede joadote.
58013005	Kur ibedunu kede amara atek i kom sente, do miunu gikame itienu kede rom wu, pien Rubanga owaco be, “Ango likame abino weki amoto jali.”
58013006	Pi mano, wan okarununu yamo abongo lworo be, “Rubanga en ngakony na; ango likame abino bedo lwor. Nyo kame ngatamoro karuno timo na?”
58013007	Yutununu jotel wu, jo kame bin owaco ne wu kop ka Rubanga; kong parunu i kom gikame epone me kuo gi okelo, di ikounu lubo epone me yei gin.
58013008	Yesu Kirisito dong di cal acala, nyoro kede tin kede ikar kede ikar.
58013009	Kur iyeunu pwony mogo apapat kame ikwianu rweny wu. Pien eber ka kisa ka Rubanga en kame omio cuny wa teko, do weko iswilia kame mako cam mogo, gi kalikame pwodi obedo kede kony moro but jo kame lubo gi.
58013010	Wan otienu kede alutari kame jo kame timo tic i taberenakol likame tie kede twero me cam kiye.
58013011	Pien kom leini kame Ngatel Josaseredoti kelo remo gi Kabedo Kacil bala giayala pi dub, kowango gi ki tenge me kakame jo bedo iye.
58013012	Iepone nono da Yesu da bin oneno can i ooko me bomba me wek elony jo kede remo mere.
58013013	Pi mano, wada ootunu bute ooko kunono di okounu nywako kede en ayet kame en ekanyakino.
58013014	Pien wan likame otienu kede bomba kame bedo nakanaka i lobo kan, do wan otienu mono bomba kame tie bino.
58013015	Pi mano, omiunu Rubanga pak nakanaka bala giayala di obeunu kibut Yesu, manono tie bala anyakini me dog jo kame tuco nyinge.
58013016	Kur wi wu wil kede timo bero, kede nywako jame kame itienu kede; pien giayala kame cal kamagonogi yomo cuny Rubanga.
58013017	Winyunu jotel wu di ikounu jalere i loc gi, pien gin kigwoko cunyu bala jo kame bino tatamo i nyim Rubanga epone kame kitimo kede tic noni. Poore kitim manoni kede kilel do weko kede wangcuny, pien mano likame romo konyo wu.
58013018	Legunu pirwa, pien wan ongeo kiber be ngec me cuny wa nyuto ne wa be, likame otie kede raco moro, doko cuny wa mito be otim gi dedede i yore aber.
58013019	Ango akwao cunyu kitek pi timo kamanoni, tetekeny Rubanga susunyo dwoka butu.
58013020	Nan ango akwao Rubanga won mulem, ngat kame bin oyaruno Rwot wa Yesu ki to, en etie Ngakwat Adwong me romini pi remo mere kame moko isikan kame bedo nakanaka.
58013021	Ango akwao Rubanga won mulem emi wu gi dedede kame beco, tetekeny itimunu gikame en emito. Akwae emi wa timo gikame yomo cunye, pi Yesu Kirisito, ngat kame deyo bed bute ikar kede ikar. Amen.
58013022	Imiegu kede amiegu na, ango akwao wu pi kanyakino winyo kope na kame supo cunyu, pien ango awandiko ne wu baluwa acecek.
58013023	Ango amito ingeunu be kotieko gonyo omin wa Temeseo. Ka en esusunyo bino, ango abino bino karacel kede en pi neno wu.
58013024	Motunu jotel wu kede jokacil dedede. Jo kowok ki Itali cwao ne wu amot.
58013025	Kisa ka Rubanga bed butu dedede. Amen.
59001001	Baluwa kowok kibut Yakobo ngatic ka Rubanga kede me ka Yesu Kirisito. But atekerin tomon kiwie are kame osarakin obukui. Amoto wu.
59001002	Imiegu kede amiegu na, ka ibeunu i atama moroni, terenu bala gi me kilel,
59001003	pien wun ingeunu be atama i kom yei wu kelo ne wu ikanyakin.
59001004	Doko wek ikanyakin wu cob tic mere kakare, me wek ibedunu jo kame tie kede iponeso kocato atwal, di likame iremunu kede gimoro.
59001005	Ka ngatamoro kibutu li kede rieko, poore ekwai Rubanga ngat kame mio jo dedede kede cunye lung abongo ingungur, di oko bino mine.
59001006	Do poore ekwai kede yei abongo gungcuny, pien dano kame tie kede gungcuny cal bala ebuka me nam kame yamo buko di tero tuni kede tuca.
59001007	-
59001008	Pien dano kame cunye gung, dano kame tie kede tam are di etagere i gi dedede kame etimo, kur egen be ebino udo gimoro kibut Rwot.
59001009	Wek ngakirisito ngacan wakere kame kotinge malo,
59001010	doko wek ngabar da wakere kame kodwoke piny, pien ngat kobaro bino rwenyo wir bala ature me lum.
59001011	Pien ceng wok di eko rieny kede lieto mere atek di eko nero lum, ature mere ko ony piny, di cilo mere ko rwenyo, kamanono da, ngat kobaro bino rwenyo wir i gikame etie wapo yore.
59001012	Etie kede winyo dano kame kanyakino atama, pien kame ebwono atama, Rubanga bino mine giamia me pwoc, en kuo kame bedo nakanaka kame en ecikere pi mino jo kame mare.
59001013	Ka ngatamoro obedo kede aomacuny, kur ewac be, “Rubanga en kame tie mina aomacuny”; pien likame gikarac karuno mino Rubanga aomacuny, doko eda kikome likame emio ngatamoro aomacuny.
59001014	Do dano acelacel bedo kede aomacuny kame mit mege owao cunye.
59001015	Di do kame mit me cuny ocato, en eko nywalo dub, kede ka dub da ocato en eko do kelo to.
59001016	Imiegu kede amiegu na kame amaro, kur iyeunu ngalu.
59001017	Gi dedede abeco kame komio wa, kede giamia dedede kopoore, wok ki malo kibut Papa won lero, ngat kalikame tie kede alokaloka arabo colo moro kame timere pi lokere mere.
59001018	Pi cobo iik mere, en eko mino kop mere me ateni okelo wa i kuo, me wek wan obed bala anyakini me agege me giacwea mege.
59001019	Imiegu kede amiegu na kame amaro, poore dano acelacel bed ngat kame bunyo winyo kop, do weko kame bunyo yamo amoto kame bunyo doko ger.
59001020	Pien gero me dano likame kelo gikame opoore kame Rubanga mito.
59001021	Pi mano, gonyunu tenge tim me emuna kede tim areco kame nataman otany i diere wu, di ikounu gamo kede mwolo kop ka Rubanga kame koketo i cunyu, en kop kame karuno lako wu.
59001022	Do bedunu jo kame keto kop kame kiwinyo i tic, likame jo kame winyo awinya di kiko ngalere ken gi.
59001023	Pien ka ngatamoro obedo dano kame winyo kop awinya di likame eko keto i tic, en ecal bala dano kame neno cal mere i ilabura;
59001024	piento en eneno cal mere eko ot tenge di wie ko wil i kom cal mere.
59001025	Do dano kame ngico iswil kame tie kakare, iswil kame gonyo jo, di eko meede iye nakanaka, di likame eko bedo ngat kame winyo awinya kop di wie ko wil iye, do ngat kame keto kop i tic, kobino mine winyo i gikame etie timo.
59001026	Ka ngatamoro paro be en ebedo dano me edini, di likame eko tweno lebe, do di engalere kene i cunye, edini mere udo kony mere li.
59001027	Edini kacil, kalikame opwokere i nyim Rubanga Papa en ine: konyo idwe kic kede apuserun i can gi, kede gwokere keni weko mino piny dubi.
59002001	Imiegu kede amiegu na, bala kame itiekunu yei kede Rwot wa Yesu Kirisito, en Rwot me deyo, kur doko ibedunu kede apokapoka moro but jo.
59002002	Pien ka dano moro kame ongapo mwola kame meny me saabu, kede igoen abeco obino i kacokere wu, di ngacan da kongapo igoen arecoreco da oko bino,
59002003	di do wun ikounu paro pi won igoen abeco nono, di ikounu waco ne be, “Bia ibed kan,” do di ikounu waco ne ngacan be, “Cung kuno,” arabo be, “ Bed piny katiena,”
59002004	mam mano udo ikelunu apokapoka i diere wu kenu, di ikounu doko jongolkop kame tie kede tam areco?
59002005	Winyunu, imiegu kede amiegu na kame amaro, mam Rubanga oyero jo kame jocan i piny kan pi bedo jo kame obaro i kop me yei kede jo kame bino donyo i Ajakanut kame en ecikere pi mino jo kame mare?
59002006	Do wun likame imiunu jocan wor. Mam jo kobaro en kame tie timo ne wu adiadia? Mam gin en kame kitero wu tetek ot pido wu?
59002007	Mam gin en kame kicao nying me awora kame oudo komio wu?
59002008	Ka ilubunu iswilia me Ajakanut ka Rubanga kame kowandiko i iwandik kacil be, “Mar ngakio ni bala kame imarere kede keni”, udo itimunu gikaber.
59002009	Do ka inyutunu apokapoka udo itimunu dub, doko iswil ngolo ne wu kop be wun jotur iswil.
59002010	Pien ngat kame gwoko iswilia dedede di eko turo acel, udo etieko turo gin dedede.
59002011	Pien ngat kowaco be, “Kur itimo adote,” en kame doko owaco da be, “Kur ineko.” Aso ka in likame itimo adote do di ineko, udo ituro iswilia dedede.
59002012	Aso yamunu, doko tiunu bala jo kame kobino ngolo ne gi kop di lubere kede iswil kame gonyo jo.
59002013	Pien Rubanga bino ngolo kop abongo cuny me kisa ne ngat kalikame nyuto ne jo apat cuny me kisa; do cuny me kisa dwong kalamo ngolo kop.
59002014	Imiegu kede amiegu na, kony mere nyo ka dano waco be etie kede yei, do di likame etie kede tice kame nyuto yei nono? Iparunu be yei nono twero lake?
59002015	Ka omin wa amoto amin wa moro li kede egoe, doko di eli kede cam ceng dedede,
59002016	di do ngat acel kibutu ko waco ne be, “Ot kede mulem, kur koyo neki, kede cami iyengi,” abongo mine gikame mitere i kuo mere, udo kony mere nyo?
59002017	Pi mano, ka yei tie kene abongo tice mege, udo eto.
59002018	Do ngatamoro bino waco be, “In itie kede yei, do ango atie kede tice.” Aso nyut na yei ni abongo tice ni, di ada tice na ko bino nyuto ni yei na.
59002019	In iyei be Rubanga tie acel; mano itimo ber. Akadi jwogi da yei kamanono, doko di kom gi miel amiela.
59002020	In ngamingo ni, imito nyut ni be yei abongo tice kony mere li?
59002021	Mam bin Rubanga otero Aburaam kwaru wa be ngat opoore pi tice mege, kakame bin eyalo kede wode Isaka i wi alutari?
59002022	Aso mam ineno be yei mere bin oupere karacel kede tice mege, doko tice mege en kame bin omio yei mere ocobere.
59002023	Man oko mino iwandik kacil ocobere, kame waco be, “Aburaam oyei Rubanga di oko tero be epoore.” Manoni oko mino kolwonge be adieru me Rubanga.
59002024	Aso, mam ineno be kotero dano be epoore pi tice mege, do likame pi yei kenekene.
59002025	Iepone acel nono da, mam bin kotero Rakab, dako kame bin obedo malaya bala ngat kopoore pi tice mege, kakame egamo kede jo kame bin ooro di eko mino gi kilwi kilubo yongayo ace apat?
59002026	Pien bala kame kom dano kame tie abongo tipo udo oto, kamanono da yei abongo tice udo oto.
59003001	Imiegu kede amiegu na, kur jo atot kibutu dok jopwony, pien wun ingeunu be, wan jopwony kobino ngolo ne wa kop odocon kalamo jo icegun.
59003002	Pien wan dedede ocetar, do ka tie ngat kalikame cetar i yamo mere, udo en etie dano aber kame da twero gwoko kome lung.
59003003	Ka wan oketo lilim moro atitidi i dog asigiran tetekeny kikaruno timo gikame wan omito, wan okarununu do wiro kom gin lung ot tetu kakame wan omitunu.
59003004	Ber kong nenunu emeri da: akadi bed bala en edwong twatwal doko emito yamo atek en kame kole, do ngakwang karuno wire kede tunge atitidi di eko ot kakame ngakwang mito.
59003005	Aso, etie kamanono kede leb dano da, en etie dul moro atitidi do ewakere pi jamini adongodongo. Nenunu epone kame mac moro atitidi wango kede twon abum!
59003006	Leb dano da cal bala mac. En ecal bala piny arac kame tie adul me kom wa, en epwoko kom wa lung, ecwinyo kuo wa lung kede mac kame wok ki geana.
59003007	Pien dano twero pugo egere me leini kede me winy dedede, kede jamini aliao alia, kede jamini abedo i pii, doko etie pugo gi da.
59003008	Do likame tie dano moro kame twero pugo lebe. Leb dano obedo gimoro arac kalikame pugere, epong kede kwir kame kelo to.
59003009	Wan otio kede leb wa pi pwono Rwot Papa wa, do doko otio kede da me lamo jo kame Rubanga ocweo i cal mere.
59003010	Ilam kede winyo wok ki dog acel nono. Imiegu kede amiegu na, likame epoore bedo kamanoni.
59003011	Iparunu be wang atan acel twero molo pii aber kede pii arac?
59003012	Imiegu kede amiegu na, benyo, iparunu be yat epigi karuno nyako olibeti, arabo olok karuno nyako epigi? Kamanono da atan kame molo pii arac likame twero molo pii aber.
59003013	Ngai kibutu en kame riek doko di etie kede niang? Ka tie ngat kame riek, poore kuo mere aber nyut tice mege kame etimo kede cuny me mwolere kame wok ki rieko mere.
59003014	Do ka itienu kede twon nyeko kede di iparunu pi kuo wu kenekene, kur iwakerenu ikounu bedo kede angalo i kom kop me ateni.
59003015	Epone me rieko noni likame wok ki malo do ebedo rieko me lobo kan, weko kame Tipo mio, do kame wok kibut Sitani.
59003016	Pien kakame nyeko kede cuny kame dano paro kede pire kene tie iye, kanono da atotolun kede tim dedede me epone areco tie iye.
59003017	Do me agege, rieko kame wok ki malo cil, doko da ekelo mulem, ebedo mot, egamo tam, etie kede cuny me kisa kede anyakini me tice kabeco, eli kede apokapoka amoto ecuke akadi atitidi moro.
59003018	Kame jo kame kelo mulem ocuo kodi me mulem, gin kibino udo anyakini me kite kopoore.
59004001	Nyo kame kelo yi kede lok i diere wu? Mam ebedo mit me kom kame tie atwomutwomun i adulion me komu?
59004002	Wun imitunu gimoro do likame ikounu ude, di do ikounu timo nek. Doko iparunu jame me jo apat do likame itwerunu udo gi, di do ikounu cako lok kede yi. Iliunu kede gikame imitunu pien likame ikwaunu.
59004003	Ikwaunu di likame ikounu udo pien ikwaunu i yore arac, ikwaunu gi pi tic kede gi me yomo cunyu kenu.
59004004	Wun jo kalikame genere! Benyo, likame ingeunu be bedo awotin kede piny en bedo ading kede Rubanga? Pi mano, ngat kame mito bedo awotin kede piny udo edoko ngading ka Rubanga.
59004005	Arabo iparunu be iwandik kacil obedo kop me nono, kame waco be, “Rubanga tie kuro kede nyeko tipo kame en eketo i kuo wa.”
59004006	Do Rubanga mio wan kisa kame kalamo; bala kame iwandik kacil waco kede be, “Rubanga dagi tam me jo kame wakere, do emio jo kame mwolere kisa mere.”
59004007	Pi mano, jalerenu but Rubanga. Dagunu tam ka Sitani di en eko bino ringo tenge kibutu.
59004008	Nyikunu iyapiyapi kede Rubanga di eda eko bino nyikini iyapiyapi kede wu. Lonyunu cingu wun jodubo, di ikounu mino cunyu bed di cil wun jo kame tam wu okakarun.
59004009	Bedunu kede cwercuny, di itururunu kede di ikokunu. Wek nyero wu lokere dok iturur, kede kilel wu da lokere dok ibutur.
59004010	Mwolerenu i nyim Rwot di en eko bino tingo wu malo.
59004011	Imiegu kede amiegu na, kur iyamunu kop arac i kom jowot wu. Ngat kame yamo kop arac i kom ngawote, arabo ngolo ne kop, udo ewaco kop arac i kom iswil, doko da udo engolo kop ne iswil. Aso ka in ingolo kop ne iswil, udo do in itie ngat kalikame lubo iswil, do udo in do ngangolkop.
59004012	Ngat kame mio iswil kede ngangolkop tie acel kenekene, en ngat kame twero lako kede neko. Do in ibedo ngai komio ingolo kop ne dano wadu?
59004013	Winyunu kong ber, wun jo kame iwacunu be, “Tin amoto diki obino ot i bomba acal kaman, di oko bino tieko mwaka kuno di osubulo, oko bino udo sente,”
59004014	do di likame ingeunu kop me diki. Kuo wu en nyo? Wun kom icalunu bala ekuna kame neeno pi esawa atitidi di eko rwenyo wir.
59004015	Do akaka manono, ipoorenu waco be, “Ka Rubanga oyei, wan obino bedo kuo di oko bino timo gini amoto gica.”
59004016	Do bala kite kame etie timere kede, wun iwakerenu pi tingere wu, ewaka acal kamanono kom rac.
59004017	Pi mano, ngat kame ngeo gikaber kame poore atima do di likame en eko timo, udo edubo.
59005001	Winyunu kong ber wun jo kobaro. Boroborunu koko pi can kame tie bino poto i komu.
59005002	Abar wu otieko top, doko ajekel da otieko camo igoen wu.
59005003	Nyal otieko mako saabu kede siliba wu. Nyal nono en kame bino bedo gikame nyuto raco wu, doko ebino camo komu bala mac. Wun itiekunu coko abar i kare kanataman me ajikini.
59005004	Winyunu, jo kame otimo tic i poti wu tie koko pi egelit gi kame ingalunu gi ikounu dagi mino gi, doko koko me jo kame otimo tic me kac otieko tuno i yit Rwot me yi.
59005005	Wun ibedunu i kuo ajabajaba kede yomcuny i lobo kan; itiekunu do pito komu ikounu cwe, itienu do daro ceng me ngolo wu.
59005006	Wun ingolunu raco i wi dano kopoore ikounu giru neke; en likame ecere ne wu da.
59005007	Imiegu kede amiegu na kame amaro, direnu tuno i dwogo ka Rwot. Nenunu epone kame ngapur daro kede kodi mere kame epito i lobo, kodi kame cunye maro. En edire tuno kede di kot me agege kede kot me cen ocwei iye.
59005008	Uda miero idirenu. Jingunu cunyu, pien dwogo ka Rwot odoko do iyapiyapi.
59005009	Jo na kame amaro, kur ibedunu kede ingungur i kom jowot wu, tetekeny kur ngol ne wu kop. Nenunu ngangolkop do tie cungo i dog ekeko!
59005010	Jo na kame amaro, terunu inabin kame bin oyamo i nying Rwot bala anyut me neno can kede me dire.
59005011	Ateteni wan olwongo jo kame bin onyuto ikanyakin gi be jowinyo. Wun itiekunu winyo epone kame bin Yobu okanyakino kede, doko itiekunu neno adwokini me gikame Rwot oko timo ne, epone me mwolo kede cuny me kisa ka Rwot.
59005012	Do akalamo mere, imiegu kede amiegu na, kur ilairunu di ikwongunu kede nying malo amoto kede nying lobo, arabo iepone me ikwong moro ace. Do ka iyeunu be “Ebo” wek da ebed ebo i ateteni, arabo ka iyamunu be “Li” wek da ebed li i ateteni, tetekeny kur ngol raco i wi wu.
59005013	Benyo, tie ngatamoro i diere wu kame tie neno can? Miero en ekwai Rubanga. Benyo, tie ngatamoro kame cunye yom? Poore ewer wer me pako Rubanga.
59005014	Benyo, tie ngatamoro i diere wu kame tuwo? Poore elwong joadongo me ekodet me jokirisito, di gin kiko lego ne di kiwire kede mo i nying Rwot.
59005015	Ilega kame kolego kede yei cango ngatuwo di Rwot ko mine eyai; doko kame oudo edubo, Rubanga bino sasiro en.
59005016	Pi mano, tucunu dub wu ngat acelacel but ngawote, doko ngat acelacel poore lego ne ngawote, me wek icangunu. Ilega me ngat kopoore tie kede twer doko etio.
59005017	Elia oudo obedo dano adana bala wan. En bin elego kitek be kur kot cwei, da di kot likame oko cwei i wi lobo pi mwakini adek kede dwete kanyape.
59005018	Di doko en eko lego di kot oko disaun ki malo, kodere kame oudo tie i wi lobo di oko cek.
59005019	Imiegu kede amiegu na, kame ngatamoro kikom wu oparao tenge ki kop me ateni, di dano ace oko dwoke,
59005020	miero ingeunu be dano kame dwoko ngadubo ki yongayo arac bino lako kuo me ngadubo nono ki to, doko ebino umo dub mege atutututu.
60001001	Baluwa kowok kibut Petero, ngat kame obedo ngaor ka Yesu Kirisito. But jo koringo ayela kame osasarun i adulion me Pontu, Galatia, Kapadosia, Esia kede Bisinia,
60001002	jo kame Rubanga Papa oyero bala kame en oudo eiko kede cako sek, di eko lonyo gi kede Tipo pi bedo jo kame winyo Yesu, kede di oko bino kiro gi kede remo mere pi gin doko cil. Okwao kisa kede mulem ka Rubanga bed dwong ne wu.
60001003	Opwounu Rubanga Papa me Rwot wa Yesu Kirisito. Pi kisa mere kadwong, en emio konywalo wa i kuo kanyen me gen kakuo, pi iyarun ka Yesu Kirisito kikom jo oto,
60001004	kede da me wek obed jo kame bino udo gi kalikame top, kalikame pwokere kede kalikame rwenyo. Manoni en gikame kokano ne wu i malo,
60001005	wun jo kame Rubanga tie gwoko kede twer mere pi yei wu, tetekeny iudunu alako kame Rubanga otieko iikere pi nyuto i kare me ajikini.
60001006	Lelunu pi manoni, akadi bed bala nan itienu neno can me atama apapat pi kare moro acecek.
60001007	Magonogi tie timere pi nyuto ateni me yei wu. Akadi saabu da gikame karuno dubere kotame kede mac; pi mano, akadi yei wu da, gikame pire tek kalamo saabu, miero kotame kede mac, tetekeny ekaruno kanyakino. Di do ikounu bino udo pwoc, kede deyo, kede wor i Ceng kame kobino nyuto kede Yesu Kirisito.
60001008	Wun imarenu akadi bed bala likame itiekunu nene, doko iyeunu en akadi bed bala nan likame inenenu. Pi mano, itienu kede kilel kalikame wacere, kilel me deyo.
60001009	Pien itienu udo adwokini me yei wu, en alako me cunyu.
60001010	Inabin kame bin omurao kop i kom kisa ka Rubanga kame oudo kobino mino wu, omoo di kipepenyo kop i kom alako noni.
60001011	Gin oudo kitamo mito ngeno ngat nono, amoto kare kame Tipo ka Kirisito kame oudo gin kitie kede tie nyuto, kakame etuco kede can kame Kirisito oudo bino kanyo, kede deyo kame bino lubo.
60001012	Oudo konyuto ne gi be likame oudo kitie timo tic pirgi ken gi do piru, di lubere kede gikame nataman jo kame tuco Kop Aber owaco ne wu pi twer me Tipo Kacil kame kocwao ki malo. Gi nogi en gikame imalaikan paro pi neno.
60001013	Pi mano, bedunu di tam wu otieko iikere cuto, kede di wi wu tio. Ketunu gen wu atwal i kom winyo kame Yesu Kirisito bino kelo ne wu i kare kame kobino nyute iye.
60001014	Bala idwe kame wor, kur imiunu kuo wu lub mit kame oudo kong igeunu bedo kede pi kwina piny.
60001015	Do bala kame ngat kolwongo wu tie ngat kacil, uda kikomu bedunu jokacil iekite wu lung.
60001016	Pien kowandiko be, “Bedunu jokacil, pien ango atie ngat kacil.”
60001017	Aso ka ilwongunu ngat kame ngolo kop ne dano acelacel abongo apokapoka di elubo tice mege be Papa wu, miero do ibedunu kede lworo kede wor i nyime i kare lung kame itienu kede i lobo kan, kame rom bala bedo obukui.
60001018	Wun ingeunu be kotimo cul me lako wu ki ikiteso kame kony gi li, kame igamunu kibut joakwari wu. Man kotimo likame kede gikame top bala siliba amoto saabu,
60001019	do kotime kede remo ka Kirisito, remo kame wel mere dwong, kame cal bala me katin romo kalikame tie kede gimoro arac arabo pwokere moro i kome.
60001020	En oudo koyere sek di pwodi likame kocako cweno piny, do oko nyute piru i kare me ajikini noni.
60001021	En emio wu idokunu jo kame geno Rubanga, ngat koyaruno en kikom jo oto, di oko mine deyo tetekeny wun ibedunu kede yei kede gen i kom Rubanga.
60001022	Bala kame pi wun bedo kede wor i kop me ateni, omio nataman ilonyunu cunyu ikounu bedo kede amara but imiegu kede amiegu wu i Kirisito, mito do imarerenu kenu kenu kede cunyu lung.
60001023	Pi kop ka Rubanga, kop kame kuo kede kame bedo nakanaka, wun kotieko nywalo wu idokunu jo kanyen, bala idwe kame nganywal gi likame to do weko kame nganywal gi to.
60001024	Pien kowandiko be, “Kom dano cal bala lum, doko deyo mere lung cal bala ature me lum. Lum ner, di ature mege ko ony,
60001025	do kop ka Rubanga bedo nakanaka.” Kop nono en Kop Aber kame oudo kotuco ne wu.
60002001	Pi mano, wekunu bedo kede epone dedede me cuny arac, kede ecuke, nyeko, kede dubo nying jo.
60002002	Bala atin mukeru kame pwodi konywalo anywala, bedunu kede imue me cak kame Tipo mio, me wek emi wu idongunu ikounu udo alako,
60002003	ka ateteni wun itiekunu bilo bero ka Rwot.
60002004	Bianu bute, en kidi kakuo, kame jo odagi, do i nyim Rubanga ebedo kidi me wel kame en eyero.
60002005	Doko bala kide kakuo, wek kogeru kede ot me Tipo ka Rubanga, pi bedo josaseredoti kacil, pi mino giayala i twer me Tipo, giayala kame Rubanga yei gamo pi Yesu Kirisito.
60002006	Pien kowandiko i iwandik kacil be, “Nenunu, ango atie keto kidi i Sion, kidi kame pire tek me esonda, kidi me wel kame ango ayero, likame kobino mino lewic mako ngat kame yei en.”
60002007	Kibutun jo kame yei, en ebedo gi me wel; do kibut jo kalikame yei, ebino timere bala kame kowandiko be, “Kidi kame jogedo odagi olokere odoko kidi kame pire tek me esonda,”
60002008	kede doko be, “En kidi kame bino getaro jo, kidi kame bino mino gi kipopoto.” Gin kigetar pien kidagi winyo kop ka Rubanga, bala kame oudo kotieko iiko ne gi kede cako sek pi timo kamanono.
60002009	Do wun ibedunu ateker kame koyero, josaseredoti me Abaka, ateker kacil, jokacil kikome, me wek itucunu tice me aura me ngat kolwongo wu ki colo pi bino i lero mere me aura.
60002010	Bin i kare moro oudo likame ibedunu jokacil, do nan wun jo mege; bin oudo likame kotimo ne wu kisa, do nan kotieko timo ne wu kisa.
60002011	Jo na kame amaro, abako doga butu bala kame nan itienu bedo i piny kan acalo wele me kumbor kame oringini kagwok, kur iyeunu donyo i mit me kom, kame nakanaka yi kede kuo me cunyu.
60002012	Bedunu kede iponeso abeco i dier jo kalikame Iyudayan, tetekeny bed bala gin kiwaco kop moro i komu be wun jo kame timo tim areco, wek kikaruno neno tice wu kabeco di kiko mino Rubanga deyo i Ceng me bino mere pi ngolo kop.
60002013	Pi Rwot, jalerenu i akarinikin dedede kame jo oketo, me ngapug adwong,
60002014	amoto me jopug ace kame en eoro pi mino jo kame timo gikareco can, kede pi mino pwoc but jo kame timo gikaber.
60002015	Pien Rubanga mito be itimunu gikaber me wek imiunu jo aming kame kwia piny lingi.
60002016	Bedunu bala jo kotieko gonyere, do di kur imiunu gonyere wu bed gikame umo raco wu; do bedunu bala jotic ka Rubanga.
60002017	Worunu jo dedede. Marunu imiegu kede amiegu wu i Kirisito. Lworunu Rubanga kede worunu ngapug adwong.
60002018	Wun jotic, winyunu jodongo wu kede wor lung; weko jodongo kame jokisa kede kame mwol mege kenekene, do ager mege da.
60002019	Pien kopwoyo dano ka ekanyo lito, di eneno can abongo gimoro arac kame etimo, pi kite kame cunye tie kede i kom Rubanga.
60002020	Pien bero nyo kame in iudo ka in itimo gimoro arac di oko bungi iye, di do iko kanyakino en di idio cunyi? Do ka in idio cunyi kanyakino can pi gikaber kame in itimo, mano Rubanga pwoyo.
60002021	Kolwongo wu pi kop noni, pien Kirisito da oneno can piru, di eko weko ne wu anyut me aluba, me wek ilubunu tiene.
60002022	En bin likame etimo gikarac moro; kop moro me abe da likame owok ki doge.
60002023	Di bin koyeyeto en, likame en eculo kede ayet; di bin eneno can, likame etitimo jo kame oudo tie mine neno can; do en eketo gen mere i kom ngat kame ngolo kop i ateni.
60002024	En eyeo dub wa i kome i wi musalaba, tetekeny wan ojikunu dubo di okounu bedo kede kuo kopoore. Itiekunu cango pi aporeso mege.
60002025	Pien oudo wun iparaonu tenge bala romini, do nan itiekunu dwogo but ngakwat, en ngat kame egwoko cunyu.
60003001	Kamanono da, wun mon, iwinyunu cuog wu, tetekeny ka mogo kikom gi likame lubo kop ka Rubanga, kitwero lokere pi iponeso wu abongo wun yamo ne gi kop moro,
60003002	pien gin kibino neno iponeso wu acil kede kuo wu me wor.
60003003	Kur itubusonu komu ki ooko i yore me kedo wic, ngapo mwolere me saabu, amoto i yore me ngapo igoen kabeco.
60003004	Do wek gikame tubuso wu bed kuo kokanere me cunyu, gikame cil doko kame bedo nakanaka, en kuo me mwolo kede me bedo mot, gikame obedo gi me wel i nyim Rubanga.
60003005	Pien mon kame bin obedo jokacil, kame oudo oketo gen gi i kom Rubanga oudo nare tubuso kom gi kamanoni, i yore me winyo cuog gi,
60003006	bala kame Sara oudo winyo kede Aburaam di elwonge be adwong mere. Wun itiekunu doko anyira ka Sara ka itienu timo gikaber, kede ka gimoro likame mio wu lworo.
60003007	Kamanono da, wun cuo, bedunu karacel kede monu di iparunu pirgi, di imiunu gi wor bala jo agoro, pien gin kinywako kede wu kuo kobedo giamia ka Rubanga. Manoni bino mino likame gimoro totolo ilega wu.
60003008	Me ajikini mere, wun dedede bedunu kede cuny acel, kede da cuny me isasir but jo kame tie i peko. Marerenu bala imiegu kede amiegu i Kirisito, di itienu kede cuny me kisa kede tam me mwolo.
60003009	Kur iculunu raco kede raco, arabo ayet kede ayet; do akaka manono, kwaunu winyo ne jo kame timo ne wu kamanono, pien kolwongo wu pi manoni me wek iudunu winyo.
60003010	Pien kowandiko be, “Jo kame maro kuo aber di kimito neno kare me bero, poore kigwok leb gi ki yamo gikarac kede dog gi wek yamo kop me abe;
60003011	poore kiwek timo gikarac, di kiko donyo timo gikaber, poore kimoi anapakin di kiko wapo yore.
60003012	pien wang Rwot bit i kom jo kopoore, doko ewinyo kwac gi. Do Rubanga dagi jo kame timo gikareco.”
60003013	Nan do ngai kame bino timo ne wu raco ka itienu kede mit me timo gikaber?
60003014	Do akadi bed bala itienu neno can pi timo gikame opoore, kobino mino wu winyo. Kur ilworunu gi, doko da kur cunyu poti.
60003015	Do worunu Kirisito i cunyu bala Rwot. Bedunu di itiekunu iikere i kare dedede pi dwoko kop ne ngatamoroni kame penyo wu pi tatamo i yore i yore gen kame itienu kede;
60003016	do di itimunu kamanono kede mwolo kede wor. Bedunu kede ngec aber me cuny, tetekeny kame koyeyeto wu, lewic bin mak jo kame yeto tice wu kabeco i Kirisito.
60003017	Pien eber neno can pi timo gikaber, ka Rubanga mito kamanono, akaka neno can pi timo gikarac.
60003018	Pien Kirisito da bin oneno can pi gikareco tien acel pi kare lung, ngat kopoore oneno can pi jo kalikame opoore, me wek ekel wa but Rubanga. En bin koneko kome do oko mine ebedo kuo i tipo.
60003019	I kuo mere me tipo, en riki eko ot tatamo kop ka Rubanga ne tipere kame oudo kotweo bala mabus,
60003020	tipere me jo kalikame bin oyei lubo kop ka Rubanga i kare kame en bin edio kede cunye daro gi, kakame Nua oudo tie gero kede yee. Jo anonok, jo kanyauni kenekene en kame oko donyo i yee di pii oko mino gi kibwot.
60003021	Manoni cimo batisimu, gikame nan lako wu, likame pien elwoko tenge cilokom, do ebedo bala kwac but Rubanga pi ngec aber me cuny. En ebedo gikame lako wu pi iyarun ka Yesu Kirisito,
60003022	ngat kame otieko ot i malo, nan etie i bad tetu cam ka Rubanga, di imalaikan, kede akarinikin, kede twer dedede tie i loc mere.
60004001	Bala kame Kirisito oneno kede can, uda bedunu kede tam kame cal kamanono, pien ngat kame kome neno can udo ejiko timo dub,
60004002	me wek itiekunu kare me kuo wu kame odong i wi lobo kan di likame bobo ilubunu mit me kom, do di ilubunu mit ka Rubanga.
60004003	Wun itiekunu tero kare kame romo i timo gikame jo kalikame Iyudayan cuny gi mito timo. Oudo itimunu tim me caro, cobo mit me kom, amera, bedo i ebaga me yomcuny arac, bedo i akiba me amata, kede woro caljwogi.
60004004	Gin kitie kede ur pi neno be likame nan bobo wun iriberenu kede gi i tim otany me ekite me kuo arac, omio gin kiyeyeto wu.
60004005	Do gin kibino tuco i nyim ngat kame otieko iikere pi ngolo kop ne jo kame kuo kede jo oto pinyo komio kitimo kamanono.
60004006	Manoni en komio bin kotuco ne jo oto da ejiri, tetekeny akadi bed bala bin kongolo ne gi kop di oudo kitie kede kuo me kom bala jo dedede, wek kikaruno bedo bala Rubanga i kuo gi me tipo.
60004007	Ajikini me gi dedede do iyapiyapi; pi mano, bedunu di igwokunu tam wu kede di wi wu tio, tetekeny ikarununu lego.
60004008	Do akato mere, bedunu kede amara atek kenu kenu, pien amara umo dub atot.
60004009	Bedunu jo kame gamo jo icegun i miere wu abongo ingungur.
60004010	Bala kame ngat acelacel otieko udo kede giamia ka Rubanga, tiunu kede gi pi bero me jo dedede, bala jo kame tie gwoko kiber giamia apapat kame Rubanga mio. "
60004011	Ngat kame yamo, eyam bala dano kame yamo kop ka Rubanga; ngat kame mio kony, emi bala ngat kame konyo kede teko kame Rubanga mio, tetekeny mi Rubanga deyo i gi dedede pi Yesu Kirisito. Deyo kede twer bed but Yesu Kirisito ikar kede ikar. Amen.
60004012	Jo na kame amaro, kur ibedunu kede ur pi can alit kame poto i komu pi tamo wu, ineno do bala gimoro kalikame ngere en kame tie timere ne wu.
60004013	Do lelunu kame itienu nywako can ka Kirisito, me wek bobo ibin ilelunu di itienu kede yomcuny i kare kame kobino nyuto kede deyo mere. "
60004014	Ka koronkino wu pi nying Kirisito, udo itienu kede winyo, pien udo Tipo me deyo, kame obedo Tipo ka Rubanga tie kede wu.
60004015	Kur ngatamoro kikom wu nen can pi nek, arabo pi kuwo, arabo pi timo gimoro arac, amoto pi donyo i kop kalikame make.
60004016	Do ka ngatamoro neno can pien ebedo ngakirisito, kur lewic make, do poore emi Rubanga deyo pi jo cako ne nying nono.
60004017	Pien kare otieko tuno me ngolo kop, kobino cako kede jo me ot ka Rubanga. Ka etie gere kede wan, nyo kame do bino bedo ajikini me jo kame odagi lubo ejiri ka Rubanga?
60004018	Bala kame kowandiko be, “Ka udo alako tek ne jo kopoore; nyo do kame bino timere ne jo kalikame paro pi Rubanga kede jodubo?”
60004019	Pi mano, jo kame neno can di lubere kede mit ka Rubanga poore meede timo gikaber di kimio kuo gi i cing Ngacwec, ngat kame genere.
60005001	Ango abako doga but joadongo kame tie i diere wu, bala adwong wad gi kame obedo mujura me can kame Kirisito oneno, doko da bala ngat kame nywako deyo kame kobino nyuto.
60005002	Kwaunu romini ka Rubanga kame tie i cingu abongo adiadia moro, do kede mit wu kenu; likame pi mito ud moro, do pi mit me cunyu.
60005003	Kur ipugunu kirac jo kame koketo i cingu, do bedunu anyut aber me aluba but romini,
60005004	mio kame Ngakwat Adwong obino, ibinunu udo ocoro kalikame dubere me deyo.
60005005	Kamanono da, wun joatino, iwinyunu joadongo. Wun dedede bedunu jo kame mwolere, ngat acelacel but ngawote, pien kowandiko be, “Rubanga dagi jo kame wakere, do emio jo kame mwolere winyo.”
60005006	Pi mano, mwolerenu i twer ka Rubanga, me wek eting wu malo kame kare oromo.
60005007	Ketunu par wu dedede i kome, piento en eparo piru.
60005008	Bedunu di wi wu riek kede di ikiunu piny. Ngakwor wu Sitani tie wire bala engu kame dorano, di emo ngatamoro ecamaro.
60005009	Wun cerededunu ne, di icungunu kitek i yei wu, doko di ingeunu be imiegu kede amiegu wu i piny lung tie beo iepone me can nogo.
60005010	Do ingei wun neno can pi kare moro acecek, Rubanga won kisa lung, ngat kolwongo wu i deyo mere kame bedo nakanaka i Kirisito, en kikome ebino dwoko kuo wu kakare, ebino konyo wu, ebino mino wu teko di eko sipakino wu.
60005011	Twer bed bute ikar kede ikar. Amen.
60005012	Ango awandiko ne wu baluwa acecek noni kede kony kame Sila omia, en ngat kame ango atero be omin wa kame genere i Kirisito. Ango adio cunyu doko di amio wu caden be, man en kisa ka Rubanga me ateni; cungunu iye kitek.
60005013	Jokirisito jowot wu kame tie Babilon, kame Rubanga oyero karacel kede wu omoto wu. Marako woda omoto wu da.
60005014	Moterenu kenu kenu kede amot me amara. Mulem bed butu dedede, wun jo kame itienu i Kirisito.
61001001	Baluwa kowok kibut Simoni Petero, ngat kame obedo ngatic kede ngaor ka Yesu Kirisito. But jo kotieko udo yei arom aroma kede merwa pi poore ka Rubanga wa, kede Ngalak wa Yesu Kirisito.
61001002	Ango akwao be, Rubanga med ne wu kisa kede mulem mere pi ngec kame itienu kede i kome kede i kom Rwot wa Yesu Kirisito.
61001003	Rubanga i twer mere otieko mino wa gi dedede kame wan omito pi bedo kede kuo, kede pi bedo jo kame wore, pien wan otie kede ngec i kome, en ngat kame elwongo wa i deyo kede i bero mere.
61001004	Pi deyo kede bero mere, en emio wa cikere me wel amalo kame pirgi tek, me wek ikarununu bwot ki dubere kame tie i piny pi mit arac me kom, di ikounu doko jo kame nywako kite me kuo ka Rubanga.
61001005	Pi kop acel noni, tamakinunu medo bero i kom yei wu, di ikounu medo ngec i kom bero wu,
61001006	ikounu medo dino mit me kom i kom ngec wu, ikounu medo dino cuny i kom dino mit me kom, ikounu medo cuny me woro Rubanga i kom dino cuny,
61001007	ikounu medo amara pi imiegu kede amiegu i kom cuny me woro Rubanga, kede ikounu medo amara pi jo dedede i kom amara me imiegu kede amiegu.
61001008	Pien kame itienu kede gigi dedede, di kitie nyai i kuo wu, kibino gengo wu bedo abongo teko, arabo bedo jo kame li kede kony moro i kom kop kame mako ngeno Rwot wa Yesu Kirisito.
61001009	Pien ngat kame li kede gi nogi wange neno kakacecek, doko udo wange oto, udo wie otieko wil be oudo kotieko lonye ki dub mege me kare kokato.
61001010	Pi mano, imiegu kede amiegu na, meedenu bedo kede mit me moko lwongo kede ayera wu, pien ka itimunu kamanoni likame ibinunu agetar.
61001011	Manoni bino mino koyabo ne wu odocon yongayo kame donyo i Ajakanut me nakanaka, en Ajakanut ka Rwot Ngalak wa Yesu Kirisito.
61001012	Pi mano, ango amito bedo di apoo wi wu nakanaka i kom gi nogi, akadi bed bala ingeunu gi, doko di itiekunu asipakin kitek i kop me ateni kame kokelo ne wu.
61001013	Ango aparo be eber nango poono wi wu, tek di ango pwodi atie akuo i piny kan;
61001014	pien ango angeo be kare me to na do oyapuno tuno bala kame Rwot wa Yesu Kirisito otieko mina ngeno kede.
61001015	Ango abino tamakino neno be ibinunu karuno yutuno gigi esawa moroni kenekene ingei to na.
61001016	Bin wan likame otio kede itatam kame dano oteto kede rieko me wie pi mino wu ngeno dwogo ka Rwot Yesu Kirisito kede twer, do wan oneno dwongo mere kede wang wa.
61001017	Pien kakame eudo kede wor kede deyo kibut Rubanga Papa, dwan oko winyere kame owok kibut won Deyo Adwong di waco be, “Man en Woda kame amaro, cunya yom i kome.”
61001018	Wan ikom wa owinyo dwan noni di wok ki malo, pien wan oudo otie kede en i wi moru kacil.
61001019	Manoni oko do moko odocon kop kame bin inabin owaco. Ebino bedo ber ka iketunu tam wu i kom kop noni, pien ecal bala etala kame liel i kakacol, tuno kame piny oru di acer me odiko oko caro cunyu.
61001020	Me agege mere, ipoorenu niang be, likame tie kop moro me imurai kame enabi owaco i iwandik kacil kame dano moro twero gonyo dwong mere en kene;
61001021	pien likame tie imurai me enabi moro kame otieko obino pi mit ka dano, do jo oudo yamo kop ka Rubanga pi twer me Tipo Kacil.
61002001	Inabin me angalo da bin oneeno i dier jo, epone nono da en kame jopwony me angalo bino bedo tie kede i diere wu. Gin kibino kelo i mung pwony mogo apat kame rwenyo jo, di kidagi kiton ngadwong gi, ngat kame oculo cul me lako gi. Manoni bino mino gin kikelo i kuo gi awakawaka gikame dudubo gi.
61002002	Jo atot bino lubo epone me caro gi, di kiko bedo kede acae i kom Yongayo me ateni pirgi.
61002003	Pi eranga gi, gin kiyaro kwalo tam wu kede kope me angalo. Kop kame kongolo ne gi cako sek likame omungere, doko gikame bino dudubo gi da tie cuto.
61002004	Pien Rubanga bin likame oweko aweka imalaikan i kare kame bin kidubo kede, do euco gi i geana di eko dilo gi i bur acol cucucuc, pi daro gi ki kuno tuno i ceng me ngolo kop.
61002005	Rubanga bin likame oweko aweka lobo i kare asek. En bin ekelo ariram oko pongo lobo me jo kame bin dagi wore, bed bala elako kuo ka Nua, ngat kame opwonyo kop kame mako kite kopoore, en karacel kede jo kanyaare apat.
61002006	Doko di bin ewango bomban me Sodoma kede Gomora paka doko buru, oudo en engolo ne gi kop me tieko gi, di eko mino gi kibedo anyut me gikame bino timere ne jo kame oudo oyaro dagi wore.
61002007	Doko en bin emio Lot ngat kame kite mere opoore obwot; Lot riki cunye cwer pi caro me jo kame ekite gi reco.
61002008	(Pien kope areco kame dano kopoore nono obedo winyo kede neno buli ceng di oudo ebedo i diere gi owango cunye.)
61002009	Pi mano, Rwot ngeo epone me lako ki atama jo kame wore, kede epone me mino jo kalikame opoore alolalola paka tuno i ceng me ngolo kop,
61002010	twatwal mere jo kame donyo i mit me emuna, kede jo kame cao akarinikin ka Rubanga. Jopwony me angalo nogi cuny gi nwang, doko kitie kede mit me yeyeto wegi deyo abongo bedo kede lworo.
61002011	Akadi imalaikan, bed bala kitie kede dwongo kede twer kame kalamo, likame yamo kope areco i kom gi i nyim Rwot.
61002012	Do jogi cal kede leini kalikame tamo, kame lubo ekite me cwec gi, kame konywalo pi mako me aneka; gin kitie kede yamo areco i kom kope kame kikwia. Kobino neko gi bala leini nogo.
61002013	Gin kibino neno can pi tim gi areco. Cuny gi yom timo gikame cobo mit gi karac iceng. Gin kitie bala kakocukukao kede kopwokere kame kelo ne wu lewic. Kame gin kinywako kede wu ebaga, gin kitie kede yomcuny i ekite gi karac nono.
61002014	Gin kitie kede wang me adote, timo dub likame romo gi, kiyodao tam me jo kame cuny gi goro. Kitie kede cuny kotieko pwonyere bedo kede eranga. Gin jo kame kolamo.
61002015	Gin kitieko weko yongayo kopoore di kiko rwenyo; kitie lubo yongayo ka Balaam wot ka Beor, kame riki cunye omaro lim kame eudo pi tim areco,
61002016	omio oko ronkino en pi dub mege. Asigira gimoro kalikame yamo oko yamo kede dwan dano, di eko gengo tim me poi ka enabi nono.
61002017	Jo nogi cal bala ataneko kotuo, kede ekuna kame yamo buko; kotieko iiko ne gi kabedo acol cucucuc.
61002018	Gin kiyamo kope me ewaka kame kony gi li, di kiko tic kede mit kalikame beco me kom pi yodao tam me jo kame pwodi obwot abwota kibut jo kame bedo iekite me kuo arac.
61002019	Gin kimio jo nogo cikere kame waco be kibino bedo jo kogonyere, do di gin ikom gi kibedo ipasoi me gikame dudubo gi; pien ka gimoro bwono teko me dano, udo dano nono odoko epasoit me gi nono.
61002020	Pien ingei gin bwot ki emuna me lobo kan pi ngec gi i kom Rwot kame obedo Ngalak wa Yesu Kirisito, kiko bobo alogorokin i ginogo, di ginogo oko bwono teko gi. Man omio nan kitie do iepone me kuo arac kalamo bin i agege.
61002021	Oudo koto ebedo ber kato ka oudo likame gin kingeo yongayo me poore, akaka gin ngeno yongayo me poore di bobo kiko lokere tenge ki cik kacil kame komio gi.
61002022	Man otimere ne gi bala kame agole me ateni waco kede be, “Ogwok dok nango ngok mere,” kede doko be, “Epege kame kolwoko dok bobo bam i cwoto.”
61003001	Jo na kame amaro, man nan do en baluwa me are kame atie wandiko butu. I baluwan nogi dedede, ango abedo tamakino supo cunyu di apoo wi wu be,
61003002	poore iyutununu kope kame inabin kacil riki owaco sek, kede da ipoorenu yutuno cik ka Rwot Ngalak wa, en cik kowok kibut joor.
61003003	Me agege mere, miero iniangunu be, i kare me ajikini jo acae oyaro bino di kicaare, di kilubo mit me kom gi,
61003004	di kiwaco be, “Ani bo dwogo mere kame riki kocikere pire? Pien geno anakacene, joakwari wa otieko to, do gi dedede tie meede ameda bala kame oudo kitie kede cako cweno piny!”
61003005	Gin kipelakino bedo kede acae i kom kop kame waco be, riki sek kop kame Rubanga owaco en kame omio malo kede lobo ocwere. Kocweo lobo wok ki pii kede pii.
61003006	Doko da pii en kame bin omwonyo piny kame oudo tie i kare nono, di oko tieke.
61003007	Do kop acel nono en kame nan tie gwoko malo kede lobo kame nan tie nogi pi kuro mac. Kotie gwoko gi paka tuno i ceng me ngolo kop, en ceng kame kobino dudubo kede jo kalikame woro Rubanga.
61003008	Jo na kame amaro, kur icaunu kop acel noni be, kibut Rwot, ceng acel rom aroma kede mwakini tutumia acel, doko da mwakini tutumia acel rom aroma kede ceng acel.
61003009	Rwot likame ogal kede cobo cikere mere bala kite kame jo mogo tamo kede, do en etie pwodi dire piru, pien likame emito be ngatamoro toi, do emito be jo dedede swilaro.
61003010	Do Ceng ka Rwot oyaro bino bala ngakuwo, di malo ko bino rwenyo kede mor adwong, di mac ko bino calaro jamini kame tie iye, di do lobo kede tice kame tie iye ko bino wang dopodop.
61003011	Bala kame kobino tieko kede jamini nogi iepone noni, wun do miero ibedunu jo acal nadi? Miero ibedunu kede kuo kacil me woro Rubanga,
61003012	di ikurunu Ceng ka Rubanga; doko di iketunu cunyu iye me wek esusunyo tuno. Ceng nono en kame malo bino liel kede di eko dudubun, jamini kame tie iye ko bino acalar i mac.
61003013	Do bala kame en ecikere kede, wan otienu kuro malo kede lobo anyen kame kuo me poore tie iye.
61003014	Pi mano, jo na kame amaro, bala kame itienu daro kede gi nogi, ketunu cunyu i kom gi, me wek ud wu di itienu i mulem abongo kakocukukao arabo kakopwokere.
61003015	Doko terunu dire ka Rwot wa bala alako wu. Omin wa me amara Paulo da owandiko baluwa butu pi rieko kame komie,
61003016	di eda eyamo kop acel noni bala kame etimo i baluwan mege dedede. Tie gimogo i baluwan nogo kame niang tek, kame jo kame kwia piny kede jo kame yei gi yagayaga dwadwanyo di ko kelo ne gi rwenyo, bala kame kitimo kede i iwandik kacil ace.
61003017	Pi mano, wun jo na kame amaro, bala kame itiekunu cako ngeno kede man sek, gwokerenu kur acetar me jo kalikame woro iswil rweny wu, di kiko mino wu ipotunu ki kakame nataman icungunu iye kitek.
61003018	Do meedenu dongo i kisa kede i ngec ka Rwot, ngat kame obedo Ngalak wa Yesu Kirisito. Deyo bed bute nan kede ikar kede ikar. Amen.
62001001	Wan otie tuco ne wu gikame oudo tie cako ki agege, gikame wan owinyo, gikame wan oneno kede wang wa; wan kom onene doko omule kede cing wa, en Kop me kuo.
62001002	Konyuto kuo noni di wan oko nene, nataman wan omio ijura i kome, di owaco ne wu kop i kom kuo kame bedo nakanaka kame oudo tie kede Papa di oko nyute but wan.
62001003	Gikame wan oneno kede kame owinyo wada otuco ne wu tetekeny ibedunu i nywak kede wa; doko i nywak noni, wan onywako karacel kede Papa kede Wode Yesu Kirisito.
62001004	Wan otie wandiko gi nogi tetekeny obedunu kede kilel kopong.
62001005	Kop kame wan owinyo kibute doko kame wan opwonyo wu iye en ine be, Rubanga en lero doko eli kede colo moro atwal.
62001006	Aso ka wan owacunu be wan onywakunu kede en, do di otienu i colo udo ongalunu, doko udo likame otienu timo gi me ateni.
62001007	Do ka wan otienu i lero bala kame en kikome etie kede i lero, udo otienu kede nywak wan kenwa kenwa, doko remo ka Yesu Wode lonyo wa ki dub wa dedede.
62001008	Ka wan owacunu be oliunu kede dub, udo wan ongalerenu kenwa, doko udo oliunu kede ateni.
62001009	Do ka wan otucunu dub wa, Rubanga ngat kame genere kede kame timo gi dedede kakare bino sasiro wa ki dub wa, di eko lonyo wa ki gi dedede kalikame opoore.
62001010	Ka wan owacunu be likame odubunu, udo omiunu Rubanga odoko nga angalo, doko udo likame otienu kede kop mere.
62002001	Idwe na, ango atie wandiko ne wu kope nogi tetekeny kur ipotunu i dub. Do ka ngatamoro odubo, wan otienu kede ngat kame pido pirwa i nyim Papa, en Yesu Kirisito ngat kopoore.
62002002	En ebedo giayala kame kwanyo dub wa, do likame dub wan kenekene, do da dub me jo dedede.
62002003	Ka wan olubunu cik ka Rubanga, udo wan oniangunu kiber be wan ongeunu en.
62002004	Ngat kame waco be, “Ango atieko ngene,” do di likame elubo cik mege, udo en enga angalo, doko udo eli kede ateni.
62002005	Do ngat kame lubo kop mere, ateteni udo amara mere i kom Rubanga otieko tuno kakare. Epone kame wan ongeunu kede be wan oriberenu kede en ine:
62002006	ngat kame waco be, “Ango atie i en,” poore ebed iepone kame en oudo ebedo kede.
62002007	Jo na kame amaro, ango likame atie wandiko ne wu cik kanyen, do cik acon kame oudo wun itienu kede cako ki agege. Cik acon nono en kop kame wun itiekunu winyo.
62002008	Akadi kamanono da, ango atie wandiko ne wu cik kanyen kame ateni mere neeno kibut Kirisito kede kibut uda, pien colo tie awaar doko lero me ateni tie do rieny.
62002009	Ngat kame waco be en etie i lero do di edagi omimere amoto amimere udo pwodi etie i colo.
62002010	Ngat kame maro omimere amoto amimere udo etie i lero, doko likame udo etie kede gimoro kame mio jo poto i dub.
62002011	Do ngat kame dagi omimere amoto amimere udo etie i colo, en eoto i kakacol, doko likame engeo kakame etie lubo, pien udo colo oumo wange.
62002012	Idwe na, ango atie wandiko manoni butu, pien kotieko sasiro dub wu pi Kirisito.
62002013	Atie wandiko manoni butun joapapi, pien wun ingeunu en ngat kame oudo etie cako ki agege. Atie wandiko man butu, wun joatino pien itiekunu lono Ngarac.
62002014	Idwe na, atie wandiko manoni butu pien wun ingeunu Papa. Atie wandiko manoni butun joapapi, pien wun ingeunu en ngat kame ebedo tie cako i agege. Atie wandiko ne wun joatino pien wun itekunu, doko kop ka Rubanga tie i cunyu, doko itiekunu lono Ngarac.
62002015	Kur imarunu piny amoto jamini kame tie i piny. Ka imarunu piny udo likame imarunu Papa.
62002016	Pien gi dedede kame tie i piny: mit me kom, mit me wang, ewaka me abar, likame wok kibut Papa, do gin kiwok ki piny kan.
62002017	Piny kede gikame jo mito kiye tie jik, do jo kame timo gikame Rubanga mito bino bedo ikar kede ikar.
62002018	Idwe na, ajikini otieko do tuno. Bala kame itiekunu winyo kede be Ngakwor ka Kirisito tie bino, nan do jokwor ka Kirisito otieko bino. Manoni mio wa ongeunu be kare me ajikini do otieko tuno.
62002019	Jo nogo oyai tenge kibut wan, oudo likame gin kibedo jo wa; pien ka koto oudo gin kibedo jo wa, koto oudo kidong but wa. Do yai gi onyuto kakaler be likame tie ngatamoro kikom gi kame obedo dano wa.
62002020	Do Ngat Kacil otieko wiro wu kede Tipo Kacil, omio wun dedede itienu kede ngec.
62002021	Ango awandiko man butu, likame pien wun ikwianu ateni, do pien wun ingeunu ateni, doko ingeunu be likame tie angalo moro kame wok ki ateni.
62002022	Ngai en kame nga angalo? Mam en ngat kame dagi be Yesu en Kirisito? Manoni en Ngakwor ka Kirisito, ngat kame dagi Papa kede Wode.
62002023	Likame tie ngatamoro kame dagi Wod di en eko mito Papa; jo dedede kame yei Wod mito Papa da.
62002024	Wek gikame ibedunu winyo anakacene dong i cunyu. Ka gikame genere anakacene odong i cunyu, ibinunu bedo di itienu kede kuo i Wod kede i Papa.
62002025	Gikame en ecikere pi mino wa en kuo kame bedo nakanaka.
62002026	Ango awandiko ne wu kop nogi i kom jo kame mito ngangalo wu. "
62002027	Do wun Tipo kame Kirisito omio wu tie i kuo wu, omio likame bobo emitere ne ngatamoro pi pwonyo wu. Pien Tipo mere pwonyo wun i kom gi dedede, gikame tie me ateni do weko me abe. Bala kame en etieko pwonyo wu kede, bedunu i Kirisito.
62002028	Aso nataman, idwe na, bedunu i en, tetekeny kame en eneeno, wan obedunu kede nwangcuny di likame lewic ko bino mako wa i nyime i Ceng me dwogo mere.
62002029	Ka ingeunu be Kirisito opoore, udo ingeunu da be jo dedede kame timo gikame opoore obedo idwe ka Rubanga. "
62003001	Nenunu ber epone kame Papa maro wa kede, manoni en komio kolwongo wa be idwe ka Rubanga; doko da ateteni wan idwe mege. Piny likame ngeo wa pien ekwie.
62003002	Jo na kame amaro, wan nan otienu idwe ka Rubanga, do likame pwodi ngere epone kame wan oyarunu bedo cal kede. Gikame wan ongeo kenekene en ine be, kame Kirisito oneeno, wan obinunu nene i ekite kame en etie kede kikokome.
62003003	Jo dedede kame tie kede gen noni i kom Kirisito lonyere ken gi, bala kame en ecil kede.
62003004	Jo dedede kame dubo udo tie kede raco me turo iswil, pien dub en turo iswil.
62003005	Wun ingeunu be bin en eneeno pi kwanyo dub, do en eli kede dub moro i kome.
62003006	Likame tie ngatamoro kame tie i en kame dubo; likame tie ngatamoro kame dubo kame otieko nene, amoto kame ngeo en.
62003007	Idwe na kur iyeunu ne ngatamoro ngalo wu. Jo dedede kame timo gikame opoore obedo da jo kopoore bala kame en epoore kede.
62003008	Jo dedede kame dubo obedo idwe ka Sitani; pien Sitani obedo timo dub cako ki agege. Kop komio Wot ka dano oneeno en pi dudubo tice ka Sitani.
62003009	Jo kame obedo idwe ka Rubanga likame dubo, pien kitie kede ekite me kuo mere. Likame gin kidubo pien kibedo idwe ka Rubanga.
62003010	Idwe ka Rubanga kede idwe ka Sitani nyutere iepone kacal kaman: jo dedede kalikame timo gikame opoore, amoto kalikame maro imiegu kede amiegu gi, likame obedo idwe ka Rubanga.
62003011	Pien kop kame wun iwinyunu cako ki agege en ine be, opoorenu marere wan kenwa kenwa.
62003012	Miero wan kur obedunu bala Kain ngat kame bin obedo atin me Ngarac, di en eko neko omimere. Pinyo komio bin en eneko omimere? Pien tice mege oudo reco do tice k'omimere oudo opoore.
62003013	Imiegu kede amiegu na, kur ibedunu kede ur be pien piny dagi wu.
62003014	Wan ongeunu be wan otiekunu yai ki to di okounu dokaro i kuo, pien wan omarerenu wan kenwa kenwa. Ngat kalikame tie kede amara udo etie i twer me to.
62003015	Jo dedede kame dagi imiegu kede amiegu gi obedo jonek, doko da wun ingeunu be jonek likame tie kede kuo kame bedo nakanaka i kuo gi.
62003016	Epone kame wan ongeo kede amara en ine: Kirisito ojalo kuo mere pirwa. Pi mano, poore wada ojalunu kuo wa pirwa kenwa kenwa.
62003017	Ka ngatamoro tie kede jame me piny kan di en eko dagi konyo amimere amoto omimere kame tie kede rem me gimoro, benyo benyo kame etwero waco kede be en emaro Rubanga?
62003018	Idwe na, obedunu kede amara, likame i kop amoto i yamo kenekene, do i ateni kede i tic.
62003019	Manoni bino mino wan ongeunu be wan obedunu jo me ateni, di okounu bino jingo cuny wa i nyim Rubanga
62003020	akadi di ngec me cuny wa waco be orecunu; pien Rubanga dwong kalamo ngec me cuny wa, doko engeo gi dedede.
62003021	Jo na kame amaro, ka ngec me cuny wa likame waco be orecunu, emio wan obedunu kede nwangcuny i nyim Rubanga.
62003022	Manoni mio wan oudunu gi dedede kame wan okwaunu kibute, pien wan olubunu cik mege doko otimunu gikame yomo cunye.
62003023	Cik mere en ine be, wan poore oyeunu nying Wode Yesu Kirisito di okounu marere wan kenwa kenwa, bala kame en eciko wa kede.
62003024	Jo dedede kame lubo cik mege bedo i en kede eda etie i kuo gi. Doko pi Tipo kame en emio wa, wan ongeo be en etie i kuo wa.
62004001	Jo na kame amaro, kur iyeunu jo dedede kame waco be kitie kede Tipo ka Rubanga, do tamunu gin dedede pi niang kame tipo kame kitie kede wok kibut Rubanga, pien inabin atot me angalo otieko sarakin i piny.
62004002	Epone kame ibinunu ngeno kede Tipo ka Rubanga en ine: tipo kame waco be Yesu Kirisito obino bala dano, udo Tipo nono owok kibut Rubanga,
62004003	do tipo dedede kalikame tuco nying Kirisito likame owok kibut Rubanga. Manono en tipo ka Ngakwor ka Kirisito, kame oudo wun iwinyunu be tie bino, doko nan etieko tuno i piny da.
62004004	Idwe na, wun ibedunu me ka Rubanga, doko itiekunu bwono inabin me angalo, pien ngat kame tie i kuo wu tie kede twer adwong kalamo ngat kame tie i piny.
62004005	Inabin me angalo nogo owok ki piny kan, pi mano gin kiyamo kope kame mako piny kan, di jo me piny da ko winyo gi.
62004006	Wan owokunu kibut Rubanga. Jo dedede kame ngeo Rubanga winyo kope wa, do jo dedede kalikame owok kibut Rubanga likame winyo kope wa. Manoni en epone kame wan ongeo kede Tipo me ateni kede tipo me angalo.
62004007	Jo na kame amaro, omarerenu kenwa kenwa, pien amara wok kibut Rubanga. Ngat kame nyuto amara udo obedo atin ka Rubanga doko udo engeo Rubanga.
62004008	Ngat kalikame nyuto amara likame obedo atin ka Rubanga, pien Rubanga en amara.
62004009	Rubanga onyuto amara mere but wa iepone kame cal kaman: en ecwao Wode acel kenekene i piny tetekeny wan obedunu kede kuo pi en.
62004010	Amara en ine: likame be wan omarunu Rubanga, do be en emaro wa di eko cwano Wode pi bedo giayala kame kwanyo dub wa.
62004011	Jo na kame amaro, bala kame Rubanga omaro wa kede kitek, wada poore omarerenu kenwa kenwa.
62004012	Likame pwodi tie ngatamoro kotieko neno Rubanga, do ka wan omarerenu kenwa kenwa, Rubanga bedo i kuo wa, doko amara mere ko tuno kakare kibut wa.
62004013	Manoni en epone kame wan ongeunu kede be wan otienu i en doko eda etie i kuo wa, piento en etieko mino wa Tipo mere.
62004014	Wan otiekunu neno, doko omiunu ijura be Papa otieko cwano Wode bala Ngalak me piny.
62004015	Ngat kame tuco be Yesu en Wot ka Rubanga, Rubanga bedo i kuo mere doko eda ekuo i Rubanga.
62004016	Aso wan otiekunu ngeno doko oyeunu amara kame Rubanga tie kede pirwa. Rubanga en amara, doko ngat kame tie kede amara kuo i Rubanga doko Rubanga da tie i kuo mere.
62004017	Kotieko mino amara obedo kakare i kuo wa tetekeny obedunu kede nwangcuny i Ceng me Ngolo kop, pien bala kame kuo mere tie kede, wada kuo wa cal kamanono i piny kan.
62004018	Lworo likame tie i amara, do amara kame tie kakare riamo lworo tenge, pien lworo tie gikame makere kede alolalola, doko ngat kame tie kede lworo udo amara mere likame otuno kakare.
62004019	Wan otienu kede amara pien Rubanga en kogeo maro wa.
62004020	Ngat kame waco be, “Ango amaro Rubanga,” do di edagi omimere amoto amimere udo engalo; pien ngat kalikame maro omimere amoto amimere kame en eneno, likame ekaruno maro Rubanga ngat kalikame pwodi en eneno.
62004021	Cik kame Kirisito omio wa en ine be: jo kame maro Rubanga miero mar imiegu kede amiegu gi da.
62005001	Ngat acelacel kame yei be Yesu en Kirisito udo ebedo atin ka Rubanga, doko ngat acelacel kame maro nganywal moro udo emaro atin me nganywal nono da.
62005002	Epone kame wan ongeunu kede be wan omarunu idwe ka Rubanga en ine be, wan omarunu Rubanga doko olubunu cik mege.
62005003	Pien maro Rubanga en ine be, wan olubunu cik mege. Doko cik mege likame dio wa,
62005004	pien ngat kame obedo anywali ka Rubanga lo piny. Doko yei wa en kame mio wa olounu piny.
62005005	Ngai en kame karuno lono piny? Mam en ngat kame yei be Yesu en Wot ka Rubanga?
62005006	Yesu Kirisito en ngat kame obino kede pii kede remo. Likame ebino kede pii kenekene, do ebino kede pii kede remo.Tipo en kame mio ijura i kom kop noni, pien Tipo en ateni.
62005007	Jamini tie adek kame mio ijura:
62005008	Tipo, pii kede remo; ijurak adek nogi kope gi riamo.
62005009	Wan oyeunu caden kame jo mio, do Rubanga mio caden kame kalamo; pien manoni obedo caden kame Rubanga omio i kom Wode.
62005010	Jo kame yei Wot ka Rubanga tie kede caden nono i cuny gi. Jo kalikame yei Rubanga otieko mine edoko nga angalo, pien likame kiyei caden kame Rubanga otieko mino i kom Wode. "
62005011	Caden nono en ine be, Rubanga otieko mino wa kuo kame bedo nakanaka, doko kuo noni tie i Wode.
62005012	Ngat kame tie kede Wod udo etie kede kuo; do ngat kalikame tie kede Wot ka Rubanga likame tie kede kuo kame bedo nakanaka.
62005013	Ango awandiko ne wu gi nogi, wun jo kame iyeunu nying Wot ka Rubanga, tetekeny ingeunu be wun itienu kede kuo kame bedo nakanaka.
62005014	Nwangcuny kame wan otienu kede i nyime en ine be, ka wan okwaunu gimoro di lubere kede mit mere, en ewinyo kwac wa. "
62005015	Doko ka wan ongeunu be en ewinyo wa i gi dedede kame wan okwae, udo ongeunu da be otiekunu udo gi dedede kame okwaunu kibute.
62005016	Ka ineno omini amoto amini moro di tie timo dub kalikame tere i to, in kwai Rubanga pire di Rubanga ko bino mine kuo. Man tie pi jo kame dub gi likame tero gi i to. Tie dub kame tero dano i to, ango likame awaco be ilegunu pi manono.
62005017	Tim areco dedede obedo dub, do tie dub kalikame tero dano i to.
62005018	Wan ongeunu be jo kame obedo idwe ka Rubanga likame dubo, pien Wot ka Rubanga gwoko gi, di likame Ngarac ko karuno mulo gi.
62005019	Wan ongeunu be wan obedunu idwe ka Rubanga, kede be, piny lung tie i twer me Ngarac.
62005020	Wan ongeunu be Wot ka Rubanga otieko bino, doko etieko mino wa niang, tetekeny ongeunu en ngat kame etie me ateni; doko wan otienu i en ngat kame tie me ateni, en Wode Yesu Kirisito. En ebedo Rubanga me ateni, doko en ebedo kuo kame bedo nakanaka.
62005021	Idwe na, gwokerenu kikom caljwogi.
63001001	Baluwa kowok kibut Adwong. But dako kame koyero, kede idwe mege, jo kame amaro ateteni, do likame ango kenekene do paka jo dedede kame ngeo ateni,
63001002	pien wan otie kede ateni i cuny wa, doko da ebino bedo kede wa nakanaka.
63001003	Akwao kisa, mwolo kede mulem kame wok ki but Rubanga Papa kede ki but Yesu Kirisito Wot ka Papa, bed but wa, i ateni kede i amara.
63001004	Ango ako bedo kede kilel kame kalamo pi udo be idwe nin mogo tie lubo kuo me ateni, bala kame Papa otieko ciko ne wa kede.
63001005	In dako kame koyero, ango nan atie kwani, likame etie bala ango atie wandiko ni cik anyen, do en etie cik kame wan oudo obedunu tie kede cako i agege, en ine be, omarerenu kenwa kenwa.
63001006	Amara nono en ine be, wan poore olubunu cik ka Rubanga. Cik nono, bala kame ibedunu winyo kede cako i agege, en ine be, miero ibedunu kede amara.
63001007	Joangalo atot otieko sarakin i piny, jo kalikame yei be Yesu Kirisito obino bala dano. Dano moro kame cal kamanono obedo nga angalo, doko en Ngakwor ka Kirisito.
63001008	Gwokerenu tetekeny kur ikeunu gikame itiekunu timo tic pire, do me wek ibin iudunu giamia me pwoc wu lung.
63001009	Ngatamoro kalikame dong i pwony ka Kirisito, do en etarasar kede mere kalamo, udo likame etie kede Rubanga i cunye. Do ngat kame dong i pwony nono udo Papa kede Wod tie i cunye.
63001010	Ka ngatamoro obino butu abongo pwony nono, kur igamenu i miere wu akadi mote da.
63001011	Pien ngat kame mote udo nywako kede en timo tice mege areco nogo.
63001012	Bed bala ango atie kede kope atot kame apoore wandiko ne wu, do aparo be miero kur doko awandiko gi awandik, do ango atie kede gen me bino neno wu wang i wang di ako yamo kede wu, tetekeny opongunu kede kilel.
63001013	Idwe ka amini kame koyero cwao ni amot.
64001001	Baluwa kowok kibut Adwong. But ngawota Gayo kame amaro i ateni.
64001002	Ngawota kame amaro, ango alego be gi dedede bed ni kiber, kede be, ibed kede yotkom, bala kame kuo me cunyi tie kede kiber.
64001003	Oudo abedo kede yomcuny adwong kakame imiegu mogo obino kede di kiko mino ijura i kom epone kame in igenere kede i kop me ateni, manono en epone kame in ilubo kede kop me ateni.
64001004	Likame tie yomcuny moro kame ango akaruno bedo kede kame kalamo man, en yomcuny me winyo be idwe na tie lubo ateni.
64001005	Ngawota kame amaro, in igenere i tic dedede kame i timo ne imiegu kede amiegu, bed bala gin kibedo jokumbor kibuti.
64001006	Gin kitieko mino ijura i kom amara ni but ekodet me jokirisito kame tie kan. Ebino bedo ber ka in ikonyo gi pi gin meede kede ot gi bala kame poore i tic ka Rubanga.
64001007	Pien gin oudo kicako yai ot sapali gi pi tic ka Kirisito, di likame kiyei gamo kony moro kibut jo kalikame oyei.
64001008	Pi mano, wan opoorenu konyo jo kame cal kamanono, tetekeny odokunu jo kame nywako tic me pwonyo kop me ateni.
64001009	Ango atieko wandiko baluwa moro but ekodet me jokirisito; do Dioterepe ngat kame mito be en etel jo apat odagi winyo kop na.
64001010	Aso ka ango abino, abino nyuto gi dedede kame en etie timo pi sarakino kope me abe i koma. Likame mago kenekene, do en edagi da gamo imiegu kede amiegu, doko egengo jo kame mito gamo gi di eriamo gi tenge ki ekodet me jokirisito.
64001011	Ngawota kame amaro, kur ilub timo gikarac do lub timo gikaber. Ngat kame timo gikaber obedo dano ka Rubanga, do ngat kame timo gikarac likame pwodi oneno Rubanga.
64001012	Jo dedede waco kop aber i kom Demeterio, akadi gi me ateni kame en etimo da mio ijura i kome. Wada ojurao en, doko wun ingeunu be ijura kame wan omio tie me ateni.
64001013	Ango atie kede kope atot kame amito waco ni, do likame amito wandiko gi awandik.
64001014	Do akaka manono, ango atie kede gen me bino neni awakawaka, di oko bino yamo karacel wang i wang.
64001015	Mulem bed buti. Jowoti omoti. Mot awotino wa kame tie kuno, ngat acelacel kede nyinge.
65001001	Baluwa kowok kibut Yuda ngatic ka Yesu Kirisito, kame obedo omime Yakobo da. But jo kame kolwongo, jo kame tie i amara ka Rubanga Papa, jo kame kotie gwoko di kodaro kede Yesu Kirisito.
65001002	Okwao cuny me kisa, mulem, kede amara nyai ne wu.
65001003	Jo na kame amaro, bala kame atie kede mit adwong me wandiko ne wu kop i kom alako kame wan onywakunu, omio aneno be emitere pi ango wandiko ne wu baluwa kame supo cunyu pi yi pi yei kame Rubanga omio jo mege tien acel atwal.
65001004	Pien jo mogo otieko lwidar odonyo i diere wu, jo kame bin kotieko iiko sek pi ngolo ne gi kop noni bala jo kame dagi woro Rubanga, gin jo kame dwadwanyo kop me kisa ka Rubanga pi gin timo tim me caro. Gin kidagi Ngadwong wa acel kenekene kame obedo Rwot wa, en Yesu Kirisito.
65001005	Nan amito medo niango wu, bed bala oudo kotieko niango wu iye kiber, be, Rwot ngat kame bin olako jo ki piny me Misiri tien acel atwal, bin i cen mere eko neko jo kalikame oyei.
65001006	Doko imalaikan kame bin okalamo wang loc gi, di kiko weko kabedo gi, Rubanga otweo gi kede irikoi pi ikar kede ikar kakacol cucucuc, pi kuro Ceng adwong kame kobino ngolo iye kop.
65001007	Iepone nono da, bala bin imalaikan nogo, Sodoma kede Gomora karacel kede bomban koluko gi, kame bin odonyo gida i tim me caro kede i mit kalikame upere kede anywali ka dano, oko udo alolalola me mac kalikame to di kiko doko anyut me anena.
65001008	Doko iepone acel nono da, jo nogi udo lek mogo kame mio gi kitimo tim me emuna i kom gi ken gi, kede dagi akarinikin ka Rubanga, kede waco kope areco i kom wegi deyo kame tie i malo.
65001009	Do kakame Emikairi malaika adwong opiemo kede Sitani pi kom Musa, Emikairi likame oko mito ngolo ne Sitani kop di eyamo ne kope areco, do en ewaco ne be, “Rwot bunano in!”
65001010	Do jogi tie kede anywar i gi dedede kalikame gin kiniang, di gikame gin kitimo pi ekite me cwec gi, bala leini gi kalikame tamo, ko kelo ne gi to.
65001011	Kitie i can tin benyo! Pien kilubo ekite me kuo ka Kain, doko gin kidonyo i tim me angalo bala Balaam pi mito bedo kede ud, di kiko to bala bin Kora pi tim me jemo.
65001012	Gin kitie bala kakocukukao i ibagai wu me amara, di kicamo kede wu ibagai abongo lworo, kede di kilelemo abongo lewic. Gin kiparo pirgi kenekene; kical bala idoun kame yamo tero do di likame kicwei; kical bala yen kame li kede anyakini i atiekini me kare me oro, yen kame koputo aliasin gi; pi mano gin kitieko to tien are.
65001013	Kical bala ebuka ager me nam, kinyuto lewic gi kakaler bala buo. Gin kical bala acer kame rimo, kame Rubanga otieko iiko ne gi kabedo me nakanaka kakacol cucucuc.
65001014	Enoka, ngat kame obedo akwar me kanyaare cako kibut Adamu, oko mino ikwenyar di ewaco be, “Nenunu, Rwot tie bino kede imalaikan mege kacil tutumian kede tutumian,
65001015	pi ngolo kop ne jo dedede, kede pi ngolo rac i wi jo dedede pi tim dedede me dagi woro Rubanga, kame gin kitimo iepone nono kalikame nyuto wor but Rubanga, kede pi kop dedede me gero kame jodubo kalikame woro Rubanga oyamo i kome.”
65001016	Gin kibedo joingungur kame mito turo raco i wi jo apat; gin jo kame paro pi mit gi kenekene; jo kame bwoto kop kede ewaka, jo kame waco ne jo kope me abe kame winyo mit pi mito udo bero moro kibut gi.
65001017	Do wun jo na kame amaro, miero iyutununu gikame bin joor ka Rwot wa Yesu Kirisito oudo ogeo waco sek.
65001018	Gin bin kiwaco ne wu be, “I kare me ajikini jo acae bino bino, di kilubo mit gi kalikame nyuto wor but Rubanga.”
65001019	Jo nogi kame lubo mit me kom, jo kalikame Tipo telo, en kame tie kelo apokapoka.
65001020	Do wun, jo na kame amaro, meedenu kede dongo di icungunu i yei wu kacil. Legunu kede twer me Tipo Kacil.
65001021	Meedenu maro Rubanga; bedunu di idarunu cuny me kisa ka Rwot wa Yesu Kirisito kame mio wu i udunu kuo kame bedo nakanaka.
65001022	Bedunu kede kisa but jo kame cuny gi gung;
65001023	warasonu jo icegun tenge ki mac di ikounu lako gi; bedunu kede cuny me kisa but jo apat do di itimunu kamanono kede lworo, di idagunu kiton igoen kame kom gi opwoko.
65001024	But Rubanga ngat kame karuno gwoki kur ipoti ki yei ni, doko etwero mini icungo abongo raco moro di itie kede kilel i nyim kom me deyo mere,
65001025	but Rubanga acel kenekene, ngat kobedo Ngalak wa, deyo bed bute, kede dwongo, kede twer, kede akarinikin pi Yesu Kirisito Rwot wa, bala lem sek, nataman kede ikar kede ikar! Amen.
66001001	Man en gikame Yesu Kirisito onyuto, kame Rubanga omie pi nyuto ne jotic mege, en gikame miero timere i kare kiyapiyapi. Kirisito oko cwano malaika mere but ngatic mere Yokana pi mine ngeno gi noni.
66001002	Yokana bin oko mino ijura i kom kop ka Rubanga kede i kom ijura kame bin Yesu Kirisito omio, kiton i kom gi dedede kame en eneno.
66001003	Etie kede winyo ngat kame somo kop me imurai noni kede dwan amalo, kede kitie kede winyo jo kame winye kede kame lubo gikame kowandiko iye; pien kare odoko iyapiyapi.
66001004	Kop kowok kibut Yokana, but ikodeta kanyaare me jokirisito kame tie Esia. Kisa kede mulem bed butu, kame wok kibut ngat kame nan tie, kame oudo tie sek, kede kame bino bino, kede kibut tipere kanyaare kame tie i nyim kom mere me ajakanut,
66001005	kede kibut Yesu Kirisito mujura kame genere, atin kao me iyarun kikom jo oto, doko ngat kame pugo abakai me lobo kan. En emaro wa, doko remo mere otieko gonyo wa kidub wa
66001006	di eko loko wa odoko jo me ajakanut, josaseredoti pi tic ne Rubanga mere doko Papa mere. Deyo kede loc bed bute ikar kede ikar! Amen.
66001007	Nenunu, en etie bino kede idoun! Wang jo dedede bino nene, kiton jo kame bin ocobe; jo dedede me wi lobo bino koko pire. Ebino bedo kamanoni! Amen.
66001008	Rwot Rubanga owaco be, “Ango en Alpa kede Omega,” ngat kame tie nan, kame oudo tie sek kede kame bino bino, en Won Twer.
66001009	Ango Yokana omin wu, kame pi yei Yesu, anywako kede wu itidil, Ajakanut kede ikanyakin di otienu kede dire. Ango oudo atie i cula kame kolwongo be Patimos, pi kop ka Rubanga kede pi ijura kame Yesu omio.
66001010	I ceng ka Rwot, twer me Tipo oko uma, di ako winyo ki cen ngea dwan amalo bala me agwara.
66001011	En ewaco be, “Wandiko i itabu gikame ineno di iko cwano ne ikodeta kanyaare me jokirisito kame tie Epeso, Simuna, Peregamu, Tuatira, Saradis, Piladelpia kede Laodikia.”
66001012	Di do ango ako lokere pi neno ngat kame oudo tie yamo keda, di ako neno gi me cibo italan, kame kotimo kede saabu, gin kanyaare.
66001013	Ako neno ngatamoro kame cal bala Wot ka dano i diere me gi cibo italan nogo, di engapo ekanso abor, kede di erwao ausi i kore kame kotimo kede saabu.
66001014	Wie kede yer me wie oudo tar bala epamba arabo bala akako, di wange oudo cal bala leb mac.
66001015	Tiene oudo meny bala nyonyo burons kame kocalaro oko jililo, di oko rudo, kede dwane oudo mor winyere bala mor me pii atot kame mol di ony.
66001016	Oudo emako acerin kanyaare i cinge tetu cam, kede epima kame bit tuni tuni oudo opelao ooko ki doge, kede nyime oudo cal bala ceng kame tie rieny kitek.
66001017	Kakame ango anene kede, ako poto piny i tiene di ako dong bala ngat kotieko to. Do en eko keto cinge tetu cam i koma, di ewaco be, “Kur ibed lwor; ango en agege kede ajikini.
66001018	Ango ngat kame kuo. Oudo ato, do neni, nataman atie akuo ikar kede ikar. Ango atie kede twer i kom to kede i kom kabedo me jo oto.
66001019	Aso wandiko gikame ineno, gikame nataman tie timere kede gikame bino timere i cen mere.
66001020	Dwong me mung me acerin kanyaare kame in ineno i cinga tetu cam, kede jame kanyaare kame kotimo kede saabu, me cibo italan en ine: acerin kanyaare obedo imalaikan me ikodeta kanyaare me jokirisito, kede jamini kanyaare me cibo italan obedo ikodeta kanyaare me jokirisito.
66002001	”Wandiko but malaika me ekodet me jokirisito kame tie Epeso be: “Magi en kop me ngat kame mako acerin kanyaare i cinge tetu cam, en ngat kame eoto ki diere me jamini kanyaare me cibo italan, kame kotimo kede saabu.
66002002	Ango angeo tice wu, cane wu, kite kame idiunu kede cunyu, ikanyakin kede epone kalikame wun ikarununu kanyo kede tim me jo areco, do wun itiekunu tamo jo kame lwongere ken gi be joor do di li, di ikounu udo be gin kingalo.
66002003	Ango bobo angeo da be wun itienu dino cunyu, itienu kanyo can pi nyinga, doko likame pwodi iolunu.
66002004	Do ango atie kede kop i komu be, wun itiekunu weko amara kame oudo itienu kede i agege.
66002005	Pi mano, yutununu kong kite kame oudo itienu kede di pwodi likame ipotunu. Swilaronu ki dub wu di ikounu timo gikame oudo itimunu i agege. Aso ka li, ango ayaro bino di ako kwanyo gi me cibo etala wu ki kabedo mere, kwanyo ka iswilaronu.
66002006	Do gikaber kibutu en ine be, wun idagunu tice me jo ka Nikolau, bala ada.
66002007	”Ngat kame tie kede yite, wek ewinyi gikame Tipo tie waco ne ikodeta me jokirisito. “Ngat kame bino lono, abino mine ecamo anyakini me yat me kuo, kame tie i paradis ka Rubanga.
66002008	”Wandiko but malaika me ekodet me jokirisito kame tie Simuna be: “Magi en kop me ngat kobedo me agege kede me ajikini, ngat kame oudo oto di eko kuo bobo.
66002009	Ango angeo peko wu, doko angeo be wun ibedunu jocan (do ateteni wun ibarunu). Ango angeo kope areco kame jo kame waco be gin Iyudayan, do di li, yamo i komu; gin kitie jo me sinagoga ka Sitani.
66002010	Kur ilworunu can kame iyapununu beo iye. Nenunu, Sitani oyapuno mino korwako jo mogo kikom wu i otkol, tetekeny kotamu di ikounu bedo kede peko pi ceng tomon. Bedunu jo kame genere tuno i to, di ango ako bino mino wu kuo bala giamia pi lono.
66002011	”Ngat kame tie kede yite, wek ewinyi gikame Tipo tie waco ne ikodeta me jokirisito. “Ngat kame lo, bino bwot ki to me are.
66002012	”Wandiko but malaika me ekodet me jokirisito kame tie Peregamu be: “Magi en kop me ngat kame tie kede epima kame bit tuni tuni.
66002013	Ango angeo kakame wun itienu bedo iye, en kakame kom me ajakanut ka Sitani tie iye. Wun imokunu i nyinga, doko likame iwekunu yei ango akadi i kare ka Antipa mujura na, dano na kame genere, kame bin koneko i diere wu, kakame Sitani bedo iye.
66002014	Do ango atie kede kope mogo anonok i komu: wun itienu kede jo mogo kuno kame lubo pwony ka Balaam, ngat kame bin opwonyo Balak keto gikame getaro jo me Isirael, me wek kicam cam kame koyalo ne caljwogi, kede kitim caro.
66002015	Iepone acel nono da uda itienu kede jo mogo kame lubo pwony me jo ka Nikolau.
66002016	Pi mano, swilaronu. Aso ka li, ango ayaro bino butu i kare kiyapiyapi di ako yi kede gin kede epima kame tie i doga.
66002017	”Ngat kame tie kede yite, wek ewinyi gikame Tipo tie waco ne ikodeta me jokirisito. “Ngat kame bino lono, ango abino mine emana mogo kame kokano. Abino mine kidi atar, kame kowandiko iye nying kanyen kalikame tie ngatamoro kame ngeo, kwanyo kenekene ngat kame tie game.
66002018	”Wandiko but malaika me ekodet me jokirisito kame tie Tuatira be: “Magi en kop kowok kibut Wot ka Rubanga, ngat kame wange cal bala leb mac, kede kame tiene cal bala nyonyo burons kame korudo.
66002019	Ango angeo tice wu, amara wu, yei wu, gikame itimunu pi konyo jo, kede epone kame idiunu kede cunyu kanyakino. Ango angeo be tice wu kame itimunu i cen beco kalamo kame igeunu timo.
66002020	Do ango atie kede kop i komu: wun kom iwekunu aweka dako kame nyinge Jesebel no, ngat kame lwongere kene be enabi, doko etie pwonyo kede ngangalo jotic na pi timo caro, kede camo cam kame koyalo ne caljwogi.
66002021	Ango oudo amie kare me swilaro, do en edagi swilaro ki tim mege me caro.
66002022	Nenunu, ango ayaro mino aramo rete i apien, di ako mino jo kame timo kede en adote can alit, kwanyo ka kiswilaro ki tim mege.
66002023	Ango abino neko idwe mege, gin en jo kame lube, di ikodeta dedede me jokirisito ko bino ngeno be ango en ngat kame angeo tam me jo kede gikame tie i cuny jo, doko abino mino ngat acelacel gikame poore kede tice mege.
66002024	”Do wun jo apat kame itienu Tuatira, jo kalikame lubo pwony noni, wun jo kalikame ipwonyerenu i kom gikame jo mogo lwongo be mung atut ka Sitani, ango awaco ne wu be, ango likame amio wu gimoro ace kame dio wu;
66002025	kenekene makunu kitek gikame itienu kede, tuno ango bino.
66002026	-
66002027	Ngat kame bino lono kede kame meede timo tic na tuno i ajikini, ango abino mine akarinikin i kom atekerin, bala kame ada agamo kede akarinikin kibut Papa na. Di en eko bino pugo gi kede ebela me lilim, di eko ngingido gi bala agulu kame ongingidun.
66002028	Doko ango abino mine acer me odiko.
66002029	”Ngat kame tie kede yite, wek ewinyi gikame Tipo tie waco ne ikodeta me jokirisito.
66003001	”Wandiko but malaika me ekodet me jokirisito kame tie Saradis be: “Magi en kop me ngat kame tie kede loc i kom tipere kanyaare ka Rubanga, kede kame tie kede acerin kanyaare. Ango angeo tice wu; wun itienu kede nying kame nyuto bala ikuounu, bed bala itounu.
66003002	Ceunu, di ikounu medo teko i gikame pwodi odong, kame nan do iyapiyapi to, pien ango likame audo tice wu tie kakare i nyim Rubanga na.
66003003	Yutununu gikame oudo kopwonyo wu, kede kame iwinyunu; lubunu gi, kede ikounu swilaro. Aso ka likame iceunu, ango ayaro bino bala ngakuwo, likame ibinunu ngeno esawa kame ango ayaro bino kede butu.
66003004	Do pwodi tie jo mogo anonok Saradis, jo kalikame opwoko igoen gi; gin kibedo jo kame poore ot karacel kede ango di kingapo igoen atar.
66003005	Ngat kame lo, kobino ngapo ne igoen atar kamanono da, doko ango likame abino weno nyinge tenge kiye itabu me kuo. Ango abino tuco nyinge i nyim Papa na kede i nyim imalaikan mege, be en mera.
66003006	”Ngat kame tie kede yite, wek ewinyi gikame Tipo tie waco ne ikodeta me jokirisito.
66003007	”Wandiko but malaika me ekodet me jokirisito kame tie Piladelpia be: “Magi kop me ngat kacil, ngat kame tie kede ateni, kame tie kede sumilito ka Daudi. Ka en eyabo ekeko, likame tie ngatamoro kame karuno cego; doko ka en ecego, likame tie ngatamoro kame karuno yabo.
66003008	Ango angeo tice wu. Nenunu, ango atieko yabo ne wu ekeko tie twolo, kalikame tie ngatamoro kame karuno cego. Ango angeo be akadi bed bala itienu kede teko anonok, do wun ibedunu lubo kop na, doko likame ikounu daga.
66003009	Nenunu, ango ayaro mino jo kame obedo jo me sinagoga ka Sitani, jo kame ngalo be gin Iyudayan do di li, ango abino mino gi kibino di kiko riondiko piny i tienu, di kiko bino ngeno be ango amaro wu.
66003010	Pi kite kame ilubunu kede kop na me dire kanyakino, ango abino gwoko wu i kare me atama kame oyaro bino i piny lung, pi tamo jo kame bedo i wi lobo.
66003011	Ango atie bino i kare kiyapiyapi; makunu kitek gikame itienu kede, tetekeny kur ngatamoro mai giamia me pwoc kame komio wu pien ilounu.
66003012	Ngat kame bino lono, ango abino mine ebedo epir i tempulo ka Rubanga na, doko likame ebino yai kiye. Ango abino wandiko nying Rubanga na i kome, kede da nying bomba ka Rubanga na, en Yerusalem kanyen kame bino bino piny yai ki malo kibut Rubanga na. Doko abino da wandiko nyinga anyen i kome.
66003013	”Ngat kame tie kede yite, wek ewinyi gikame Tipo tie waco ne ikodeta me jokirisito.
66003014	”Wandiko but malaika me ekodet me jokirisito kame tie Laodikia be: “Magi en kop kowok kibut Amen, mujura me ateni kame genere, ngat kame gi dedede kame Rubanga ocweo ocakere kibute.
66003015	Ango angeo tice wu; wun likame ibedunu jo angic amoto aliet. Oudo cunya mito be koto ibedunu jo angic amoto aliet!
66003016	Do pien wun ibedunu jo kame momor, jo kalikame ngic amoto liet, abino ngulo wu tenge ki doga.
66003017	Pien wun iyamunu be, ango abaro, atieko lony, doko likame tie gimoro kame ango pwodi amito. Do likame ingeunu be wun iliunu kede yomcuny. Itienu jo kame jo poore bedo kede kisa i kom gi, ibedunu jocan, itienu imuduka, doko itienu nono abongo giangapa.
66003018	Pi mano, ango atie mino wu tam me wilo kibuta saabu kame kojililo kede mac, tetekeny ibarunu. Doko da iwilunu igoen atar me angapa, me wek iumunu komu ikounu bedo abongo lewic me ot nono. Wilunu da yat me wang pi keto i wangu, tetekeny inenunu piny.
66003019	Ango abunano jo kame amaro, doko abitaro gi; pi mano, miero iketunu cunyu di ikounu swilaro.
66003020	Nenunu, ango atie cungo i dog ekeko di akukungo; ka ngatamoro owinyo dwana di eko yabo ekeko, ango abino donyo i ode di ako cam kede en, di eda eko cam keda.
66003021	Ngat kame bino lono, ango abino mine ebedo keda i kom na me ajakanut, bala kame ango da alo kede di ako bedo kede Papa na i kom me ajakanut mere.
66003022	”Ngat kame tie kede yite, wek ewinyi gikame Tipo tie waco ne ikodeta me jokirisito.”
66004001	Di man otieko timere, ako neno ekeko koyabere i malo. Di dwan me agege kame oudo ageo winyo di yamo keda bala koko me agwara oko waco na be, “Bia malo kan di ako bino nyuto ni gikame miero timere ingei man.”
66004002	Cucuto nono di twer me Tipo oko uma, di ako neno kom me ajakanut i malo di ngatamoro tie bedo iye.
66004003	Ngat kame oudo bedo iye nono oudo meny bala kidere kame kolwongo be jesipa kede karenelia, doko etauloka kame oudo erangi mere cal bala kidi kame kolwongo be emeradi oudo oluko kom me ajakanut nono.
66004004	Komini ot are kiwie ongwon me ajakanuto oudo oluko kom me ajakanut nono, di joadongo ot are kiwie ongwon, kame ongapo igoen atar, kede di kingapo i wi gi icoron me angosibib kame kotimo kede saabu, oudo tie bedo i komini nogo.
66004005	Meny acal bala me kot, icelakin kede amwocumwocun kame winyere bala me kot oudo wok ki kom me ajakanut nono. Mace kanyaare kame liel di mio asara, kame obedo tipere kanyaare ka Rubanga oudo tie i nyim kom me ajakanut nono.
66004006	I nyim kom nono da oudo tie iye gikame cal bala nam adwong me gilasi, kame milimili bala akako. Giacwea ongwon kame kuo, kame wang gi tot atota i nyim gi kede ingei gi oudo oluko kom me ajakanut nono, ki bad dedede.
66004007	Giacwea akuo me agege oudo cal bala engu, me are oudo cal bala twon, me adek oudo nyime cal bala me dano, kede me ongwon mere oudo cal bala ekokom kame tie por.
66004008	Giacwea ongwon kame kuo nogo, acelacel kikom gi oudo tie kede bwome kanyape, di wang gi opong rimaro kom gi lung, i ooko kede i ie. Iceng kede iwor gin likame kiweko wer be, “En cil, en cil, en cil Rwot Rubanga Won Twer, en kame oudo etie sek, nataman etie, doko ebino bino.”
66004009	I kare dedede kame giacwea ongwon akuo nogo mio kede deyo, wor kede pwoc but ngat kame bedo i kom me ajakanut nono, en ngat kame ebedo ikar kede ikar,
66004010	joadongo ot are kiwie ongwon nogo riebere i nyim ngat kame bedo i kom me ajakanut nono, di kiko mine wor, en ngat kame bedo ikar kede ikar. Gin kiko donyo uco icoron gi me angosibib i nyim kom me ajakanut nono di kiwero be,
66004011	”Rwot Rubanga wa, epoore pi in udo deyo, wor kede twer, pien in en kame icweo jame dedede, doko pi mit nin en komio gin kitie, doko en komio kocweo gi.”
66005001	Di ako neno itabu adola, kame kowandiko ie kiton ngee di tie i cing tetu cam me ngat kame oudo bedo i kom me ajakanut nono; oudo kododoko mwone tien kanyaare.
66005002	Di ako neno malaika kame tie kede twer adwong di epenyere kede dwan amalo be, “Ngai en kame opoore pi tako gikame kododoko mwono kede itabu di eko yabo ie?”
66005003	Likame tie ngatamoro i malo arabo i wi lobo amoto piny i dud lobo, kame oko karuno yabo itabu nono arabo neno ie.
66005004	Ango di ako kok kitek pien likame tie ngatamoro kame oko udere kame oudo opoore pi yabo itabu nono arabo neno ie.
66005005	Di ngat acel kikom joadongo oko waco na be, “Kur ikoki; neningo, Engu me ateker ka Yuda, Alias ka Daudi, otieko lono, omio en ekaruno tako gikame kododoko tien kanyaare mwono kede itabu adola nono, di eko yabo ie.”
66005006	Di ako neno i dierediere me kom me ajakanut kede giacwea akuo ongwon, kede i dier joadongo di cungo iye Katin Romo kame ineno bala koneko. Oudo etie kede tunge kanyaare kede wange kanyaare, kame obedo tipere kanyaare ka Rubanga kame ecwao i wi lobo lung.
66005007	Katin Romo nono oko ot di en eko gamo itabu adola nono ki cing tetu cam me ngat kame oudo obedo i kom me ajakanut.
66005008	Kakame en etieko gamo kede itabu adola nono, giacwea akuo ongwon kede joadongo ot are kiwie ongwon nogo oko riebere i nyim Katin Romo, ngat acelacel kikom gi oudo tie kede adungu kede bakulin kame kotimo kede saabu di oketo ii gi bubani pong, kame obedo ilega me jokacil.
66005009	Gin kiko wero wer anyen di kiwaco be, “In en ngat kame opoore pi gamo itabu adola kede tako gikame kododoko mwone kede. Pien in oudo koneki, doko ilako ne Rubanga jo kede remo ni, jo me abilere dedede, leb dedede, jo me erangi dedede kede atekerin dedede.
66005010	In imio gi kidoko jo me ajakanut, josaseredoti pi tic ne Rubanga wa, doko gin kibino pugo lobo.”
66005011	Di ango bobo ako neno, doko ako winyo dwan imalaikan atot kame romo tutumian kede tutumian, kame oudo oluko kom me ajakanut nono, kede dwan giacwea akuo ongwon kede me joadongo,
66005012	di kiwero kede dwan amalo be, “Katin Romo kame oudo koneko en kame opoore pi udo twer, abar, rieko, teko, wor, deyo, kede pak!”
66005013	Di ako winyo giacwea dedede kame tie i malo kede i wi lobo kede piny i dud lobo kede i nam, giacwea dedede kame tie i piny, di kiwero be, “Pak, wor, deyo kede twer bed nakanaka but ngat kame bedo i kom me ajakanut kede but Katin Romo ikar kede ikar!”
66005014	Giacwea ongwon kame kuo nogo oko gamo be, “Amen!” Di joadongo nogo oko riebere piny di kiko mino wor.
66006001	Di ako neno Katin Romo di yabo acel i kom amwon kame kododoko tien kanyaare nogo. Ako winyo acel kikom giacwea akuo ongwon di waco kede dwan kame mor bala mwoc me kot be, “Bia!”
66006002	Di ako neno asigira atar, ngat kame wanano en oudo mako emal; di oko mine ocoro me angosibib. En eko ot di elo yi, doko me wek edony lono yi.
66006003	Kakame eyabo kede amwon me are mere, ako winyo di giacwea akuo me are mere waco be, “Bia!”
66006004	Di asigira ace kame kwar oko wok. Di oko yei ne ngat kame wanano en kwanyo mulem ki wi lobo, tetekeny jo nekere ken gi ken gi; di oko mine twon epima.
66006005	Kakame eyabo kede amwon me adek, ako winyo giacwea akuo me adek mere di waco be, “Bia!” Ango di ako neno asigira kame col, di ngat kame wanano en oudo tie kede misani i cinge.
66006006	Ako winyo dwan kame cal bala me dano, di wok ki diere me giacwea akuo ongwon di waco be, “Kilo acel me engano pi denari acel, kede kilo adek me mawele pi denari acel. Do kur idudubo mo me olibeti kede bwini.”
66006007	Kakame en eko yabo kede amwon me ongwon mere, ako winyo dwan giacwea akuo me ongwon mere di waco be, “Bia!”
66006008	Ango di ako neno asigira kame kome oudo odubere; ngat kame wanano en oudo nyinge To, di kabedo me jo oto oudo tie lube. Oudo komio gi twer i wi acel i kom ongwon me wel me jo me wi lobo, pi neko gi kede epima, kec, aumpuli, kede leini ager me obar.
66006009	Kakame eyabo kede amwon me kany mere, ako neno tipere me jo kame oudo koneko pi kop ka Rubanga, kede pi ijura kame oudo gin kimio, di kitie i dud alutari.
66006010	Gin kiko redo kede dwan amalo be, “Rwot won Twer, in ngat kacil kede me ateni, ibino tero kare kame rom amene di likame pwodi ingolo kop ne jo me wi lobo, di iko culo kwor me remo wa?”
66006011	Di do oko mino ngat acelacel kikom gi ekanso atar, di oko yamo ne gi pi wei pi kare moro acecek, tuno di wel oromo, wel me jotic jowot gi, kede me imiegu kede amiegu gi kame kobino neko bala gin.
66006012	Kakame eyabo kede amwon me kanyape mere, ango ako neno yangere atek me piny, wang ceng oko doko col bala giangapa me iturur, di duwe oko doko kwar bala remo.
66006013	Acerin oko popoto piny bala anyakini me yat epigi kame ony piny i kare me ngico me piny kame yamo atek oyayango gi.
66006014	Edou da oko rwenyo bala itabu adola kame kodolo, di oko kwanyo mori kede cula dedede ki kabedere gi.
66006015	Di abakai me wi lobo, jo kame pirgi tek, jodongo me isirikalen, joabar, joatek kede jo dedede, ipasoi kede jo kalikame ipasoi, di oko pwono i abo kede i kide me mori.
66006016	Gin udo kitie lwongo mori kede kide be, “Potunu i kom wa di ikounu kano wa me wek kur ngat kame bedo i kom me ajakanut nen wa, kede da ikounu kano wa ki lilo me Katin Romo.
66006017	Pien ceng me lieto me lilo gin otieko tuno, ngai kame karuno kanyakino en?”
66007001	Ingei man ako neno imalaikan ongwon di kitie cungo i bad ongwon me lobo, di kigengo yamere ongwon me lobo buko, tetekeny kur yamo moro buki i lobo arabo i nam amoto i kom yat moro.
66007002	Di ako neno malaika ace di tie ot malo ki tetu wok ceng, di etie kede alama ka Rubanga, di en eko lwongo kede dwan amalo imalaikan ongwon kame oudo komio twer me dudubo lobo kede nam.
66007003	En ewaco be, “Kur idudubunu lobo arabo nam amoto yen, tuno di wan otieko keto alama i tur nyim jotic ka Rubanga wa.”
66007004	Di ako winyo wel me jo kame koketo alama i tur nyim gi, oudo kitie tutumia tol acel kede ot ongwon kiwie ongwon, gin jo kame owok kiye atekerin dedede me Isirael.
66007005	Koketo alama i tur nyim jo tutumia tomon kiwie are me ateker ka Yuda, jo tutumia tomon kiwie are me ateker ka Ruben, jo tutumia tomon kiwie are me ateker ka Gad.
66007006	Doko koketo alama i tur nyim jo tutumia tomon kiwie are me ateker ka Aser, jo tutumia tomon kiwie are me ateker ka Naputali, jo tutumia tomon kiwie are me ateker ka Manase.
66007007	Doko koketo alama i tur nyim jo tutumia tomon kiwie are me ateker ka Esimioni, jo tutumia tomon kiwie are me ateker ka Lebi, jo tutumia tomon kiwie are me ateker ka Isakari.
66007008	Doko koketo alama i tur nyim jo tutumia tomon kiwie are me ateker ka Sebulon, jo tutumia tomon kiwie are me ateker ka Yosepu, kede jo tutumia tomon kiwie are me ateker ka Benjamin.
66007009	Ingei man, ango ako neno twon ekodet me jo kalikame ngatamoro karuno maro wel gi. Jo kame owok kiye atekerin dedede, abilere dedede, jo me erangi dedede kede leb dedede, di kitie cungo i nyim kom me ajakanut kede i nyim Katin Romo, di kingapo ikanson atar kede di kimako jange me otit i cing gi.
66007010	Oudo gin kitie lelemo be, “Alako wok kibut Rubanga wa, ngat kame bedo i kom me ajakanut, kede kibut Katin Romo!”
66007011	Imalaikan dedede kame oudo tie cungo luko kom me ajakanut, joadongo kede giacwea akuo ongwon, oko riebere piny i nyim kom me ajakanut di kiko woro Rubanga,
66007012	di kiwaco be, “Amen! Pak, deyo, rieko, pwoc, wor, twer, kede teko bed but Rubanga wa ikar kede ikar! Amen.”
66007013	Di ngat adwong acel oko penya be, “Alu ige kame ongapo ikanson atar, doko kiwok kituai?”
66007014	Ango ako dwoko ne be, “Adwong, in en kame ingeo.” Di en eko waco na be, “Magi en jo kame owok ki can alit. Gin kilwoko ikanson gi kede remo me Katin Romo oko doko tar.
66007015	Pi mano, gin do kitie i nyim kom me ajakanut ka Rubanga, di kiwore iceng kede iwor i tempulo mere; doko ngat kame bedo i kom me ajakanut bino gwoko gi.
66007016	Kec likame bobo bino neko gi, akadi orio me pii da likame bino neko gi; ceng likame bino wango gi akadi lieto moroni.
66007017	Pien Katin Romo kame tie i nyim kom me ajakanut bino bedo ngakwat gi, en ebino telo gi etero gi i atan me pii me kuo di Rubanga ko bino weno pige wang gi dedede.”
66008001	Kakame Katin Romo oyabo kede amwon me kanyaare, ling oko bedo tie malo pi kare kame romo bala dul esawa.
66008002	Di ako neno imalaikan kanyaare, kame cungo i nyim Rubanga, di kotie mino gi agwara kanyaare.
66008003	Di malaika ace oko bino di eko cungo i nyim alutari di emako gi me dunyo bubani. Di oko mine bubani atot pi yalo karacel kede ilega me jokacil i alutari kame kotimo kede saabu, kame cungo i nyim kom me ajakanut.
66008004	Yiro me bubani di oko duny malo karacel kede ilega me jokacil ki cing malaika kame tie i nyim Rubanga.
66008005	Di malaika nono oko kwanyo gi me dunyo bubani, eko pongo iye mac kame kokwanyo ki alutari, di eko lwomo gi nono piny i lobo. Di amwocumwocun kame cal bala me kot, icelakin, meny atot acal bala me kot, kede yangere me piny oko timere.
66008006	Di imalaikan kanyaare kame oudo mako agwara kanyaare di oko iikere pi kuto gi.
66008007	Malaika me agege oko kuto agwara mere, di akako kede mac konyale kede remo oko cwei i lobo. Acel i kom adek me wi lobo oko wang, acel i kom adek me yen dedede da oko wang, kede lum dedede oko wang.
66008008	Malaika me are oko kuto agwara mere, di eko lwomo i nam adwong gimoro kame cal bala moru ati kame oudo tie liel mac.
66008009	Di acel i kom adek me nam oko lokere odoko remo, acel i kom adek me giakuo kame bedo i nam oko to, kede acel i kom adek me imerin oko dudubun.
66008010	Malaika me adek oko kuto agwara mere, di acer ati oko poto ki malo di eliel bala toc, en epoto eko umo acel i kom adek me icileta kede ataneko me pii.
66008011	Nying acer nono en “Ekec.” Acel i kom adek me pii oko doko kec, di jo atot kame omato pii nono oko to, pien oudo edoko kec.
66008012	Malaika me ongwon oko kuto agwara mere, di gimoro oko dipo dul acel i kom adek me wang ceng, acel i kom adek me wang duwe, kede acel i kom adek me acerin, omio acel i kom adek me lero kame gin kimio oko doko colo, acel i kom adek me iceng oko bedo abongo lero kede acel i kom adek me iwor da oko bedo kamanono.
66008013	Di ango ako tingo wanga, ako winyo ekokom kame oudo tie por i malo okwidu di ekok kede dwan amalo be, “Otukwi can, otukwi can, otukwi can kame jo abedo i wi lobo bino neno ka kokuto agwara kame imalaikan adek oyapuno kuto!”
66009001	Di malaika me kany oko kuto agwara mere, di ako neno acer kame oudo opoto ki malo, di oko mine sumilito me dog bur atut wiriwir.
66009002	Acer nono oko yabo dog bur atut wiriwir nono, di yiro kame cal bala yiro kame wok kiye epipa adwong me calaro mwola oko duny kiye, kame oko umo wang ceng kede malo dedede.
66009003	Di obonyo oko wok ki yiro nono bino i lobo, di oko mino gi twer acal bala me ekiliton.
66009004	Oudo koyamo ne gi be kur kidudubo lum me lobo arabo gikame tui amoto yen, do kenekene kimi jo kalikame tie kede alama ka Rubanga i tur nyim gi lito.
66009005	Oudo likame koyei ne gi neko jo, do oudo koyei ne gi mino gi lito pi dwete kany. Lito kame kimio jo oudo cal bala lito kame ekiliton mio kame ekao dano.
66009006	I kare nono jo bino mono to, do likame kibino ude; kibino mito be koto kitoi, do to bino ringo tenge kibut gi.
66009007	Obonyo nogo oudo cal bala asigiran kame kotieko iiko pi ot yi. Gikame cal bala ocoro me angosibib kame otimo kede saabu oudo tie i wi gi, kede nyim gi oudo cal bala nyim jo.
66009008	Yer me wi gi oudo cal bala yer me wi mon, kede lak gi oudo cal bala lak engu.
66009009	Abokoya me kom gi oudo cal bala ebuku me nyonyo kame jo ngapo i kor gi, kede mor me bwom gi oudo winyere bala mor me cabalan atot me yi, kame asigiran tie wano ringo kede i yi.
66009010	Oudo gin kitie kede yib gi kame lak gi me kakao jo tie iye bala ekiliton. Twer gi me kakao jo pi dwete kany oudo tie i yib gi.
66009011	Malaika kame lo bur atut wiriwir en kame oudo obedo abaka gi. Nyinge i leb Eburania en Abadon, do i leb Gurik kolwonge be Apoliyon.
66009012	Can me agege otieko kato, do nenunu, can are pwodi odong tie bino.
66009013	Di malaika me kanyape oko kuto agwara mere, di ako winyo dwan moro wok ki isondana ongwon kame cal bala tung le, isondana me alutari kame kotimo kede saabu, alutari kame tie i nyim Rubanga.
66009014	Dwan nono oudo waco ne malaika me kanyape kame oudo tie kede agwara be, “Gony imalaikan ongwon kame kotweo i ecilet adwong me Eupurate.”
66009015	Aso, di oko gonyo imalaikan ongwon nogo, gin oudo kotieko iiko gi cuto kitie daro esawa nono, ceng nono, duwe nono kede mwaka nono, pi neko acel i kom adek me jo dedede.
66009016	Ango ako winyo wel me isirikalen kame oudo wanano asigiran oudo tie milion tol are.
66009017	Epone kame ango oudo aneno kede asigiran nogo i gianyuta en ine: jo kame wanano gi oudo ongapo i kor gi ibukui kame kwar bala mac, kame tie ebululu ebululu bala sapir, kede kame tie bisali bisali bala salupa. Wi asigiran nogo oudo cal bala wi inguon, di mac kede yiro kede salupa wok ki dog gi.
66009018	Can adek nogi me mac, yiro kede salupa kame oudo wok ki dog gi oko neko acel i kom adek me jo dedede.
66009019	Pien twer me asigiran nogo tie i dog gi kede i yib gi. Yib gi cal bala twole, di kitie kede wi gi kame kimio kede jo awanon.
66009020	Jo icegun dedede kame can nogi likame oneko, likame oko swilaro ki gikame cing gi otimo, amoto weko woro jwogi, caljwogi kame kotimo kede saabu, siliba, nyonyo burons, kidi kede yat kame kopao, gikalikame neno piny amoto winyo kop arabo twero ot.
66009021	Doko da likame gin kiko swilaro ki nek, ki tim gi me jwok, ki caro kede ki tim gi me kuwo.
66010001	Di bobo ako neno malaika ace kame tek twatwal di ewok ki malo ebino piny. Oudo eumere kede edou, di etauloka tie i wie, nyime oudo cal bala ceng, kede tiene oudo cal bala mac kosipere.
66010002	En oudo emako i cinge itabu adola atitidi kame koyabo. Oudo enyono nam adwong kede tiene tetu cam, do tiene tetu ngodal oudo onyono lobo kakatek,
66010003	di en eko lwongere kede dwan amalo bala dorano me engu. Kakame elwongere kede, mor oko timere tien kanyaare kame cal bala me kot.
66010004	Kakame mor otieko timere kede tien kanyaare kame cal bala me kot, oudo ango amito do cako iwandik, do ako winyo dwan kame wok ki malo di waco be, “Mung gikame mor kanyaare kame cal bala me kot owaco, kur iwandiko en.”
66010005	Di malaika kame oudo ango aneno di tie cungo i nam adwong kede i lobo kakatek oko tingo cinge tetu cam malo,
66010006	di en eko lairo i nying ngat kame bedo ikar kede ikar, ngat kocweo malo kede gikame tie iye, kocweo lobo kede gikame tie iye, kede kocweo nam kede gikame tie iye. En ewaco be, “Likame doko gal bino bedo tie.
66010007	Do i ceng kame malaika me kanyaare bino kuto kede agwara mere, iik komungere ka Rubanga bino cobere, bala kame en ewaco ne kede inabin jotic mege.”
66010008	Di ako winyo dwan kame oudo ageo winyo di wok ki malo nono bobo di waco na be, “Oti igam itabu adola koyabere nono ki cing malaika kame tie cungo i nam kede i lobo kakatek.”
66010009	Ango ako ot but malaika nono ako waco ne pi mina itabu adola atitidi nono. En eko waco na be, “Tere di iko came; ebino bedo kec i ii, do emit bala mokic i dogi.”
66010010	Ango ako gamo itabu adola atitidi nono ki cing malaika di ako came; oudo emit i doga bala mokic, do kakame atieko came kede, en eko mino ia odoko kec.
66010011	Di oko yamo na be, “Miero bobo imurao kop ka Rubanga i kom jo atot, i kom atekerin, i kom leb apapat kede i kom abakai.”
66011001	Di oko mina magada kame cal bala gikame opimo kede boro, di oko waco na be, “Ot ipim rom me tempulo ka Rubanga, alutari, kede imar wel me jo kame woro Rubanga iye.
66011002	Do kur ipim diakal kame tie ooko me tempulo, weke, pien kotieko mine i cing jo kalikame woro Rubanga, doko gin kibino nyonyono Bomba Kacil pi dwete ot ongwon kiwie are.
66011003	Doko ango abino mino ijurak na are akarinikin me imurai pi ceng tutumia acel kede tol are kede ot kanyape, di kingapo giangapa me iturur.”
66011004	Magi en olibeti are kede jamini are me cibo italan, kame cungo i nyim Rwot me lobo.
66011005	Ka ngatamoro mito timo ne gin raco, mac bwote ki dog gi di ko wango jokwor gi; ngatamoro kame mito timo ne gi raco, miero neke iepone noni.
66011006	Gin kitie kede twer me cego malo, tetekeny kot likame cwei i kare kame gin kimurao kede. Doko gin kitie da kede akarinikin i kom pii, me loke doko remo, kede akarinikin me kelo peko apapat i wi lobo, di kiruruco bala kame cuny gi mito.
66011007	Kame gin kitieko mino ijura gi me kop ka Rubanga, le nono kame wok ki bur atut wiriwir bino yi kede gi eko bwono gi, di eko neko gi.
66011008	Liele gi bino buto i dier gudo me bomba adwong, kakame koguro kiye Rwot gi. Kame oporo apora, bomba nono kolwongo be Sodoma kede Misiri.
66011009	Jo dedede, abilere dedede, leb dedede kede atekerin dedede bino neno liele gi pi ceng adek kede dul, di kidagi be yik gi i ates.
66011010	Jo kame bedo i wi lobo bino bedo kede kilel di kitedo ibagai kede di kimio giamia but jowot gi ken gi ken gi pi to me inabin are nogi, pien gin oudo kikelo can adwong ne jo kame bedo i wi lobo.
66011011	Do ingei ceng adek kede dul, wei me kuo kame wok kibut Rubanga oko donyo i kom gi, di kiko yai malo kicungo, di lworo adwong oko mako jo koneno gi.
66011012	Di jo are nogo oko winyo dwan amalo kowok ki malo di waco ne gi be, “Bianu malo kan!” Gin kiko ot malo kede edou di jokwor gi neno.
66011013	Iesawa nono piny oko yangere kitek, di acel i kom tomon me bomba nono oko popoto piny; jo tutumia kanyaare oko to pi yangere me piny nono. Lworo adwong oko mako jo icegun dedede kame oudo odong, di kiko mino deyo but Rubanga me malo.
66011014	Can me are otieko kato, do nenunu, can me adek oyapuno tuno.
66011015	Malaika me kanyaare di oko kuto agwara mere, di dwan atot amalo oko winyere di yamo i malo be, “Ajakanut me piny otieko doko me ka Rwot wa kede me ka Kirisito mere, doko en ebino pug ikar kede ikar.”
66011016	Di joadongo ot are kiwie ongwon kame oudo tie bedo i komini gi me ajakanut i nyim Rubanga oko riebere piny di kiko woro Rubanga,
66011017	di kiwaco be, “Wan opwoi, Rwot Rubanga won Twer, in en kame nan itie doko oudo itie sek, pien in inyuto twer ni adwong di iko cako pug.
66011018	Atekerin bin oko doko ger, di lilo ni oko bino, kede kare me ngolo kop ne jo oto da oko tuno. Kare otuno me mino giamia me pwoc but jotic ni, inabin, kede jo ni, kede but jo kame woro nyingi, jo kame obedo jo me ruom apiny kede me ruom amalo, kede kare otuno me dudubo jo kame dudubo wi lobo!”
66011019	Di oko yabo tempulo ka Rubanga i malo, sanduku me isikan mere oko neeno di tie iye. Di asara kame cal bala meny me kot, dwan atot, amwocumwocun bala me kot, yangere me piny, kede cwei atek me akako oko timere.
66012001	Twon gianena me aura oko neeno i malo. Dako moro oko neeno kame ongapo ceng, di duwe tie i dud tiene, kede di engapo i wie ocoro me angosibib kame tie kede acerin tomon kiwie are.
66012002	En oudo eyac eyapuno nywal; di eko kok pi aramo kede acanitoi me nywal.
66012003	Di bobo gianena me aura ace oko neeno i malo. Twon twol kiyiliyili akwar oko neeno, kame tie kede wie kanyaare kede tunge tomon, di icoron kanyaare me angosibib oudo tie i wie nogo.
66012004	En eko wano acel i kom adek me acerin dedede ki malo kede yibe, di eko uco gi piny i lobo. Di twol kiyiliyili nono oko cungo i nyim dako kame oudo oyapuno nywal nono, me wek ka enywal ecamaro atin mere cucuto.
66012005	En eko nywalo atin awobi, kame bino pugo atekerin dedede kede ebela me lilim. Do oko waraso atin nono di oko tere but Rubanga i kom meren me ajakanut.
66012006	Dako nono oko ringo i tim, kabedo kame Rubanga oudo oiko ne, kakame kobino pite kiye pi ceng tutumia acel kede tol are kede ot kanyape.
66012007	Kikano yi oko cakere i malo. Emikairi kede imalaikan mege oko yi kede twol kiyiliyili nono, di twol kiyiliyili nono kede imalaikan mege oko yi kede gi,
66012008	do oko bwono gi di kiko doko li kede kabedo i malo.
66012009	Di oko uco twon twol kiyiliyili nono piny, twol me anakacia nono, kame kolwongo be Sitani, ngat kame ngalo jo dedede me piny. Bin oko uce piny i lobo, en karacel kede imalaikan mege.
66012010	Di ango ako winyo dwan amalo di yamo i malo be, “Nan do alako, twer kede Ajakanut ka Rubanga wa, kede akarinikin ka Kirisito mere otieko bino. Pien kotieko uco ngat kame pido imiegu kede amiegu wa piny, ngat kame pido gi i nyim Rubanga wa iwor kede iceng.
66012011	Gin kibwone pi remo me Katin Romo kede pi kop me ijura kame gin kimio, pien gin oudo likame kiparo pi kuo gi akadi paka tuno i to.
66012012	Pi mano, lel do, in malo kede wun dedede kame ibedunu iye! Do itienu i can, wun lobo kede nam, pien Sitani otieko bino butu kede twon lilo, piento en engeo be kare mere cecek!”
66012013	Kakame twol kiyiliyili nono oneno kede be kotieko uce piny i lobo, en eko cako diebere kede dako kame oudo onywalo atin awobi nono.
66012014	Do oko mino dako nono bwome are me ekokom adwong, me wek epor tenge kibut twol nono di eko ot i tim, kakame kobino pite kiye pi mwakini adek kede dul.
66012015	Twol nono oko nyeto pii ki doge, kame ineno bala ecilet, pi koto molo dako nono.
66012016	Do lobo oko konyo dako nono; lobo ongamo doge di eko mwonyo ecilet me pii kame twol kiyiliyili nono oudo onyeto ki doge.
66012017	Di cuny twol kiyiliyili nono oko wang i kom dako nono di eko ot yi kede ikwae mege, gin jo kame lubo cik ka Rubanga kede kame mio ijura i kom Yesu.
66012018	Di twol nono oko ot cungo i asinge me dog nam.
66013001	Di ango ako neno le moro di wok ki nam adwong. Oudo etie kede tunge tomon, kede wie kanyaare. Oudo etie kede icoron tomon me angosibib i tunge nogo, kede i wie acelacel oudo tie iye nying kame nyuto acae i kom Rubanga.
66013002	Le kame ango aneno nono oudo cal bala erisa, tiene oudo cal bala me edubu, di doge cal bala me engu. Twol kiyiliyili oko mine twer mere, kom mere me ajakanut, kede akarinikin adwong.
66013003	Wi le nono acel oudo tie kede apore kame koto oudo romo neke, do apore nono oko cango, di jo dedede me wi lobo oko lubo le nono di kiuro.
66013004	Jo oko woro twol kiyiliyili nono piento en oudo emio akarinikin mere but le nono. Di gin kiko woro le nono di kiwaco be, “Ngai kame cal bala le noni, doko ngai kame karuno yi kede?”
66013005	Di oko mino le nono twer me yamo kope me ewaka kame cao Rubanga, doko oko yei ne bedo kede akarinikin pi dwete ot ongwon kiwie are.
66013006	En eko cako yamo kope areco me acae i kom Rubanga, ecao nyinge, kabedo mere, kede jo dedede kame tie i malo.
66013007	Oudo da koyei ne pi yi kede jokacil di eko bwono gi. Doko da oko mine akarinikin i kom abilere dedede, jo dedede, leb dedede kede atekerin dedede.
66013008	Jo dedede kame bedo i wi lobo bino wore, gin en jo dedede kame cako di likame pwodi kocweo piny likame kowandiko nying gi i itabu me kuo me Katin Romo kame oudo koneko.
66013009	”Ka ngatamoro tie kede yite, wek ewinyi.
66013010	Ka oudo koiko ne ngatamoro be kobino make kotere, kobino make kotere da; ka oudo koiko ne ngatamoro to me epima, kobino neke kede epima da. Manoni tie lwongo but jokacil pi bedo kede ikanyakin kede yei.”
66013011	Di bobo ako neno le ace kame owok ki wi lobo. En oudo etie kede tunge are kame cal bala me atin romo, oudo eyamo bala twol kiyiliyili.
66013012	En eko tic kede akarinikin dedede me le me agege nono di le nono da tie kanono, di eko mino lobo kede jo kame bedo iye woro le me agege nono, kame oudo apore mere kame romo neke otieko cango.
66013013	En etimo gianena adongodongo, kiton mino mac wok ki malo bino piny i wi lobo di jo dedede neno.
66013014	Di en eko ngalo jo kame bedo i wi lobo kede gianena kame oudo koyei ne timo i nyim le me agege nono; en ewaco ne gi timo cal kame nyuto wor but le nono, le kame oudo kowano kede epima do en eko dong di ekuo.
66013015	Doko oko yei ne mino cal me le nono wei kame mie kuo, tetekeny cal nono karuno kiton yamo di eko mino koneko jo kame dagi wore.
66013016	Le nono oko mino koketo ne jo dedede alama i cing gi tetu cam arabo i tur nyim gi, jo kalikame pirgi tek kede jo kame pirgi tek, jo kobaro kede jocan, jo kalikame ipasoi kede ipasoi.
66013017	Oudo likame tie ngatamoro kame karuno wilo arabo cato gimoro kwanyo di etie kede alama noni, manono en nying le nono arabo namba me nyinge.
66013018	Manoni mito rieko. Ngat kame tie kede niang emar namba me le nono, pien ecungo pi nying dano. Namba mere tie 666.
66014001	Di ango ako neno Katin Romo di etie cungo i wi moru me Sion. Oudo etie karacel kede jo tutumia tol acel kede ot ongwon kiwie ongwon, jo kame kowandiko nyinge kede nying Papa mere i tur nyim gi.
66014002	Ango di ako winyo dwan moro kame wok ki malo, kame mor bala pii atot kame mol di ony, kede bala mwoc atek me kot. Dwan kame ango awinyo nono oudo cal bala me adungu kame jogoc tie gono.
66014003	Jo nogo oudo tie wero wer anyen i nyim kom me ajakanut, i nyim giacwea akuo ongwon kede i nyim joadongo. Oudo likame tie ngatamoro kame karuno mako wer nono kwanyo kenekene jo tutumia tol acel kede ot ongwon kiwie ongwon, kame oudo kotieko lako ki lobo.
66014004	Gin en cuo kalikame omunaun kede mito mon, pien gin kigwokere likame kibilo timo mit. Gin nakanaka kilubo Katin Romo kabedere dedede kame en eoto iye. Jo nogi en kame kolako kikom jo dedede, pi bedo bala dul me agege me kac kame komio but Rubanga kede but Katin Romo.
66014005	Likame tie kop moro me abe kame owok ki dog gi, pien gin kili kede raco moro.
66014006	Di ako neno malaika ace di tie por i malo i dier yamo, di etie kede ejiri kame bedo nakanaka, pi tuco ne jo kame bedo i wi lobo, ne jo me atekerin dedede, abilere dedede, leb dedede kede jo me erangi dedede.
66014007	Di en eko waco kede dwan amalo be, “Lworunu Rubanga di ikounu mine deyo, pien esawa mere me ngolo kop otieko tuno. Worenu, en ngat kame ecweo malo kede lobo, nam kede ataneko me pii.”
66014008	Malaika ace, me are mere, di oko lubo di ewaco be, “Epoto, Babilon adwong otieko poto! En emio atekerin dedede omato bwini mere, en tim mere me caro kame kelo lilo ka Rubanga.”
66014009	Malaika ace me adek mere oko lubo di ewaco kede dwan amalo be, “Ka ngatamoro oworo le kede cal mere, di oko keto ne alama i tur nyime arabo i cinge,
66014010	eda ebino mato bwini ka Rubanga, en lilo mere, kame eonyo di kec i ikopo me gero mere. Doko kobino mine acana kede mac kede salupa i nyim imalaikan kacil kede Katin Romo.
66014011	Yiro me mac kame kocano gi kede duny eoto malo ikar kede ikar. Jo kame woro le nono kede cal mere, kede jo kame koketo ne gi alama me nyinge, gin kibino neno can iwor kede iceng abongo wei.”
66014012	Man tie lwongo but jokacil pi kanyakino, jo kame gwoko cik ka Rubanga kede kame moko i yei gi i kom Yesu.
66014013	Di ako winyo dwan moro kame wok ki malo di waco be, “Wandiko kop ni: cako nan, kitie kede winyo jo kame to di kitie i Rwot.” Tipo oko dwoko be, “Ateteni kitie kede winyo. Gin kibino wei ki lole gi, pien tice gi upere kede gi.”
66014014	Di ako neno edou atar, di ngat kame tie bedo i wie cal bala Wot ka dano. Oudo engapo ocoro me ajakanut i wie kame kotimo kede saabu, di pala abit me kac tie i cinge.
66014015	Di malaika ace oko wok ki tempulo di elwongo ngat kame oudo tie bedo i wi edou atar nono kede dwan amalo be, “Cak do tic kede pala ni, pien esawa me kac do otieko romo; gikame poore kai i wi lobo otieko cek kiber.”
66014016	Aso, ngat kame oudo bedo i wi edou oko kiarao pala mere me kac i wi lobo, di en eko kano kac kame tie i wi lobo.
66014017	Di malaika ace bobo oko wok ki tempulo kame tie malo, eda oudo emako pala abit me kac.
66014018	Di malaika ace, kame tie kede twer i kom mac, oko wok ki alutari. En eko lwongo ngat kame oudo mako pala abit me kac kede dwan amalo be, “Cak do tic kede pala ni, di iko coko abungeta me olok me wi lobo, pien anyakini mege otieko cek.”
66014019	Di malaika nono oko kiarao pala mere me kac i wi lobo, di eko nyaro anyakini me olok me wi lobo di eko uco gi i bur me bino bwini, kame obedo gero ka Rubanga.
66014020	Di oko nyonyono olok pi bine i ooko me bomba, di remo oko mol ki bur me bino olok nono kame rom mere ibamurur puti kany, kede kame alele mere bor romo mairo tol are.
66015001	Di ako neno twon gianena me aura ace i malo. Aneno imalaikan kanyaare kame tie kede alolalola kanyaare, kame obedo alolalola me ajikini, pien gin en kame kibedo ajikini me lilo ka Rubanga.
66015002	Di ako neno gikame oudo cal bala nam me gilasi kame onyalere kede mac. Aneno da jo kame bin obwono le nono karacel kede cal mere kede namba me nyinge, di kitie cungo i nget nam me gilasi, di kimako adungu ka Rubanga i cing gi.
66015003	Oudo gin kitie wero wer ka Musa ngatic ka Rubanga, kede wer me Katin Romo be, “In Rwot Rubanga Won Twer, tice ni dongodongo doko kibedo me aura. In Abaka me atekerin dedede, in itimo gi dedede i yore kopoore kede me ateni.
66015004	Rwot, ngai kalikame bino lworo nyingi kede mine deyo? Pien in keni en ngat kacil. Atekerin dedede bino bino di kiko wori, pien tice ni me ateni otieko nyutere.”
66015005	Ingei man, di ako neno tempulo kame tie i malo di oyabere, kame kima me eema me isikan tie iye.
66015006	Imalaikan kanyaare kame oudo tie kede alolalola kanyaare di oko wok ki tempulo. Oudo kingapo igoen acil kame meny, di kitweo ausin me saabu i kor gi.
66015007	Di acel kikom giacwea akuo ongwon oko mino imalaikan kanyaare nogo bakulin kanyaare kame kotimo kede saabu, kame opongo i ii gi lilo ka Rubanga, ngat kame bedo ikar kede ikar.
66015008	Yiro kame wok ki deyo ka Rubanga kede ki twer mere oko pong i ii tempulo, doko oudo likame tie ngatamoro kame karuno donyo iye tuno kede di alolalola kanyaare kame imalaikan kanyaare ka oudo okelo otiek.
66016001	Di ango ako winyo dwan amalo kame owok ki tempulo di waco ne imalaikan kanyaare nogo be, “Otunu ionyunu lilo ka Rubanga kame tie i bakulin kanyaare go i wi lobo.”
66016002	Malaika me agege oko ot di eko onyo gikame oudo tie i bakuli mere i wi lobo, di tuo arac me buge alit oko mako jo kame oudo tie kede alama me le, kede jo kame oudo oworo cal mere.
66016003	Malaika me are oko onyo gikame oudo tie i bakuli mere i nam adwong, di pii me nam oko lokere odoko cal bala remo me dano oto, di gi dedede kame kuo i nam oko to.
66016004	Malaika me adek oko onyo gikame oudo tie i bakuli mere i icileta kede i ataneko me pii, di gin dedede kiko doko cal bala remo.
66016005	Di ako winyo malaika kame lo pii di waco be, “In itimo gikame poore pi cwano alolalola nogi, in Ngat Kacil, ngat kame tie nataman kede kame oudo tie sek.
66016006	Pien jo oonyo remo me jokacil kede me inabin, di in nan iko mino gi remo pi mato. Manono poore kede gi!”
66016007	Di ako winyo alutari di waco be, “Ebo, Rwot Rubanga Won Twer, ngolo kop kame in imio tie me ateni doko etie kakare!”
66016008	Malaika me ongwon oko onyo gikame oudo tie i bakuli mere i kom ceng, di oko yei ne ceng wango jo kede lieto mere kame rom kede me mac.
66016009	Lieto kodop me ceng oko wango jo, di gin kiko bedo kede acae i nying Rubanga ngat kame oudo tie kede twer i kom alolalola nogi, doko likame kiko swilaro ki dub gi, akadi mine deyo.
66016010	Malaika me kany oko onyo gikame oudo tie i bakuli mere i wi kom me ajakanut me le nono, di piny kame en oudo epugo oko doko col. Jo oko kakao leb gi pi lito,
66016011	di kicao Rubanga me malo pi aramo kede buge gi, do likame kiko swilaro ki tice gi areco.
66016012	Malaika me kanyape oko onyo gikame oudo tie i bakuli mere i ecilet adwong me Eupurate. Ecilet nono oko tuo pi iiko yongayo ne abakai kame wok ki tetu kide.
66016013	Di ako neno tipere areco adek, kame cal bala igwalogwalon, di kitie wok ki dog twol kiyiliyili, ki dog le noca, kede ki dog enabi me angalo.
66016014	Gin tipere kame obedo jwogi, kame timo gianena; gin kioto but abakai dedede me piny lung pi coko gi karacel pi yi i Ceng adwong ka Rubanga Won Twer.
66016015	”Nenunu, ango atie bino bala ngakuwo! Etie kede winyo ngat kame bedo di eneeno, ngat kame ongapo igoen mege tetekeny kur eot nono di lewic ko make.”
66016016	Di tipere nogo oko coko abakai karacel i kabedo kame kolwongo i leb Eburania be Amagedon.
66016017	Malaika me kanyaare oko do onyo gikame oudo tie i bakuli mere i wi yamo, di dwan amalo oko wok ki kom me ajakanut kame tie i tempulo di waco be, “Kotieko time!”
66016018	Di asara me meny kame cal bala me kot, icelakin, amwocumwocun kede yangere atek me piny, kame lem pwodi likame otimere cako jo bedo i wi lobo oko timere. Yangere me piny nono oudo rac adikinicel.
66016019	Bomba kame dwong nono oko barere kidek, di bomban me pinye dedede oko popoto piny. Di Rubanga oko yutuno Babilon adwong, di eko mine mato bwini ki ikopo mere, bwini kame obedo lilo mere.
66016020	Cula dedede oko rwenyo, doko likame tie moru moro kame oko dong.
66016021	Akako adongodongo, kame peko gi romo kilo ot kany oko popoto ki malo i kom jo, di jo oko bedo kede acae i kom Rubanga pi alolalola me akako noni, pien oudo ebedo alolalola kame rac adikinicel.
66017001	Di malaika acel kikom imalaikan kanyaare kame oudo mako bakulin kanyaare ka oko bino di eko waco na be, “Bia anyut ni alolalola kame koyaro mino twon malaya no, kame obedo bomba kame tie i nget icileta atot.
66017002	Abakai me wi lobo otieko timo kede en tim me caro, doko jo kame bedo i wi lobo otieko mer kede bwini mere, en tim mere me caro.”
66017003	Twer me Tipo oko uma di malaika nono oko tinga etera i tim, di ako neno dako moro di etie bedo ingei le akwar kame oudo owandiko i kome lung nying kame nyuto acae i kom Rubanga. Le nono oudo tie kede wie kanyaare kede tunge tomon.
66017004	Dako nono oudo ngapo igoen akwakwar kede kame kwar bubu, di etubuso kome kede saabu, mwolere kede bira me wel. Oudo emako ikopo kame otimo kede saabu i cinge, di gikame neno rac kede gi me emuna kame nyuto caro mere opong iye.
66017005	Oudo kowandiko i tur nyime nying kame obedo gi komungere be, “Babilon adwong, toto me imalayan kede me jo me wi lobo kame timo tim me emuna.”
66017006	Di ako neno dako nono di emer kede remo me jokacil kede remo me ijurak ka Yesu. Kakame anene kede, ako uro twatwal.
66017007	Do malaika oko penya be, “Pinyo komio iuro? Ango ayaro yamo ni dwong me gi komungere kame mako dako no, kede kame mako le kame biele, le kame tie kede wie kanyaare kede tunge tomon.
66017008	Le kame oudo ineno nono oudo kuo, do nataman likame ekuo, do eyapuno wok ki bur kame tut wiriwir pi ot di oko dudubo en. Jo kame bedo i wi lobo, jo kalikame kowandiko nying gi i itabu me kuo cako di pwodi likame kocweo piny bino bedo kede ur ka kineno le nono, pien bin oudo ekuo, do nataman likame ekuo, doko ebino bino.
66017009	”Manoni mito tam atek kede rieko. Wic kanyaare obedo mori kanyaare kame dako nono tie bedo i wi gi, gin nogo da kibedo abakai kanyaare.
66017010	Kany kikom gi otieko doko li, acel pwodi tie, do ocelu mere likame pwodi obino; kame en ebino, miero ebed pi kare moro acecek.
66017011	Do le kame oudo bin kuo do nataman likame ekuo, obedo abaka me kanyauni mere, do en ngat acel kikom abakai kanyaare nogo, en etie ot di oko bino dudubo en.
66017012	”Tung le tomon kame oudo in ineno, obedo abakai tomon kalikame pwodi komio twer me pug, do kobino mino gi akarinikin bala abakai pi esawa acel, karacel kede le nono.
66017013	Abakai tomon nogi dedede oribo tam acel me mino twer kede akarinikin gi but le.
66017014	Gin kibino yi kede Katin Romo. Do Katin Romo karacel kede jo mege kame elwongo, jo kame en eyero, kame genere, bino bwono gi, piento en ebedo Rwot me rwode kede Abaka me abakai.”
66017015	Malaika nono oko waco na be, “Pii kame oudo ineno, kakame malaya nono tie bedo iye, obedo jo apapat, jo me erangi apapat, atekerin kede leb apapat dedede.
66017016	Tung le tomon kame in oudo ineno, gin karacel kede le kibino dagi malaya nono; gin kibino tero jame dedede kame en etie kede di kiko weke nono abongo gimoro; kibino camo ringokome di kiko wange kede mac.
66017017	Pien Rubanga otieko keto i cuny gi mit me cobo iik mere, en emio gi kibedo kede tam acel me mino le twer gi me pug, tuno di kop ka Rubanga ocobere.
66017018	”Dako kame in oudo ineno nono en bomba adwong kame pugo abakai me wi lobo lung.”
66018001	Ingei man ango ako neno malaika ace di tie wok ki malo ebino piny di etie kede akarinikin adwong, deyo mere oko caro lobo lung.
66018002	En di eko redo kede dwan amalo be, “Epoto, Babilon adwong otieko poto! Etieko lokere edoko kabedo me jwogi kede kapwono me tipere areco dedede; kapwono me winy dedede areco kame jo dagi.
66018003	Atekerin dedede omato bwini mere me caro mere. Abakai me wi lobo otieko timo kede tim me caro, doko jocat me wi lobo otieko baro i wi caro mere kalikame dire.”
66018004	Di ako winyo dwan moro ace kame wok ki malo di waco be, “Jo na, yaunu tenge kibute, me wek kur idonyunu i dub mege, kede me wek kur inywakunu alolalola mege.
66018005	Pien dub mege ocokere ikumemei tuno i malo, doko Rubanga otieko yutuno tim mege areco.
66018006	Terenu iepone kame eda etero wu kede, doko culenu tien are pi gikame etimo. Nyalunu ne giamata i ikopo kame en oudo enyalo ne jo iye, kame kec kalamo meren tien are.
66018007	Bala kame en oudo emio kede kome deyo di etie kede kuo ajabajaba, aso uda mienu can kede iturur kame rom kede magonogo. Bala kame en ewaco kede i cunye kene be, ‘Ango abedo abaka adako! Ango likame apuserut, likame abino bilo iturur,’
66018008	pi mano, alolalola nogi bino bino ne i ceng acel: tuo, iturur kede kec. Doko kobino wange kede mac, pien Rwot Rubanga ngat kame ngolo ne kop tie kede twer adwong.”
66018009	Abakai me wi lobo, kame bin otimo kede tim me caro, kede kame olubo mit mege, bino kok di kibebelo pire ka kineno yiro me wang mere di duny.
66018010	Gin kibino cungo tenge kakabor pi lworo can kame komie, di kiwaco be, “Otukwi can! Otukwi can! In bomba adwong! In Babilon bomba atek! Kop kame ongolo ni opoto i komi iesawa acel kenekene!”
66018011	Jocat me wi lobo ko bino kok di kitururo pire, pien likame bobo tie ngatamoro kame bino wilo jame gi,
66018012	jame kame obedo saabu, siliba, mwolere, bira me wel, igoen ameny, igoen akwakwar, silik kede igoen akwar bubu, egere dedede me yen angwe kur kame kotimo ebao, jame dedede kame kotimo kede lak lyec, kede yen me wel amalo me timo ibaon, nyonyo burons, nyonyo ayon kede kidi mabol,
66018013	sinamon, gikame ngwe kur, bubani, mura, odok me adunya angwe kur, bwini, mo, alos kame konungo kede engano, doke kede romini, asigiran kede cabalan, kede ipasoi, gin en kuo me jo.
66018014	Gin kibino waco ne be, “Gi dedede kame oudo cunyi paro otieko yai kibuti, doko abar kede deyo nin dedede otieko yai, likame bobo ibino udo gi!”
66018015	Jo kame cato jame nogi, jo kame oudo abar gi ki bomba noni, bino cungo tenge kakabor pi lworo can kame komie. Gin kibino kok kitek di kitururo,
66018016	di kiwaco be, “Otukwi can, otukwi can! Bomba adwong, kame oudo ngapo egoe ameny, egoe akwakwar kede egoe akwar bubu, di etubuso kome kede saabu, mwolere kede bira me wel!
66018017	Komio lonyo noni kony mere odoko li iesawa acel kenekene.” Jodongo dedede me jokwang emeri kede jo dedede kame emeri tero, jokwang karacel kede jo dedede kame udo sente ki tice kame makere kede ngolo nam, oko cungo tenge kakabor.
66018018	Kakame kineno kede yiro me wang mere di tie duny, kiko kok di kiwaco be, “Bomba mene en kame oudo cal bala bomba adwong noni?”
66018019	Di kiko donyo kiro asinge i wi gi di kikok kede di kitururo, di kiwaco be, “Otukwi can, otukwi can me bomba adwong! Jo dedede kame oudo tie kede imerin i nam oudo abar pi lonyo mere! Iesawa acel kenekene kotieko mino kony mere odoko li.”
66018020	Leli i wie in malo, lelunu wun jokacil, kede joor kede inabin, pien Rubanga otieko ngolo ne kop piru.
66018021	Di malaika kame tek oko tingo kidi moro kame rom kede kidi me riego, di eko lwome i nam adwong di ewaco be, “Kobino reto Babilon bomba adwong piny iepone noni kede twon teko, di likame oko bobo bino nene atwal.
66018022	Koko me adungu kede dwan jo kame tie kede diru me wer, kede koko me bilo, kede koko me agwara, likame bobo kobino winyo ii in. Likame bobo tie ngadiru me tic moro kame kobino udo ii in, doko mor me kidi me riego bobo likame bino winyere ii in.
66018023	Likame bobo kobino neno liel me etala moro ii in, akadi dwan ateran kede eteran likame bobo kobino winyo ii in. Pien jocat ni oudo obedo jo kame pirgi tek i wi lobo, doko in oudo ingalo atekerin dedede kede tim ni me jwok.
66018024	Remo me inabin kede me jokacil, kede remo me jo dedede kame oudo koneko i wi lobo, bin koudo ii in.”
66019001	Ingei man, ango di ako winyo gikame oudo winyere bala woo me dwan ekodet me jo i malo, di kiwaco be, “Aleluya! Alako, deyo kede twer obedo me ka Rubanga wa.
66019002	Piento en engolo kop i ateni kede kakare. En etieko ngolo kop ne twon malaya kame oudo odubo lobo kede tim mege me caro. Rubanga otieko culo kwor i kome pi remo me jotic mege.”
66019003	Gin bobo kiko medo waco be, “Aleluya! Yiro me wang mere duny malo ikar kede ikar.”
66019004	Di joadongo ot are kiwie ongwon kede giacwea ongwon kame kuo, oko riebere piny di kiko woro Rubanga ngat kame oudo tie bedo i kom me ajakanut, di kiwaco be, “Amen. Aleluya!”
66019005	Di dwan oko wok ki kom me ajakanut di waco be, “Pakunu Rubanga wa, wun jotic mege dedede, wun jo kame itienu kede wor bute, jo me ruom apiny kede me ruom amalo.”
66019006	Di ako winyo gikame oudo winyere bala dwan jo atot, bala mor me pii atot kame mol di ony, kede bala mor me kot, di waco be, “Aleluya! Pien Rwot Rubanga wa Won Twer tie i loc.
66019007	Mito obedunu kede kilel kede yomcuny di okounu mine deyo, pien kare me nyom me Katin Romo otieko tuno. Doko ateran mere otieko iikere,
66019008	kotieko mine egoe acil kame meny pi ngapo.” (Egoe ameny nono en tim kopoore me jokacil.)
66019009	Di malaika nono oko waco na be, “Wandiko kop ni be: kitie kede winyo gin jo kame kolwongo gi i ebaga me nyom me Katin Romo.” Doko en eko waco na be, “Magi obedo kope me ateni kame owok kibut Rubanga.”
66019010	Di ango ako riebere piny i tiene pi wore, do en eko waco na be, “Kur itim kamano! Ango atie ngatic bala in karacel kede imiegu kede amiegu kame lubo ijura kame Yesu omio. Wor Rubanga.” Pien ijura kame Yesu omio en mio inabin murao.
66019011	Di ako neno malo oyabere, ako neno asigira atar di tie iye. Ngat kame oudo tie wanano asigira nono oudo kolwongo be Egenere, kede Ateni; en engolo kop doko eyi i yore kopoore.
66019012	Wange cal bala leb mac, di etie kede icoron atot me angosibib i wie. Doko oudo etie kede nying kame kowandiko i kome, kalikame ngatamoro ngeo do kwanyo en kenekene.
66019013	Oudo engapo ekanso kame korwako i remo, kede nying kame kolwonge kede en “Kop ka Rubanga”.
66019014	Di isirikalen me malo, kame oudo ngapo igoen ameny, atar di cil, oudo lube di kiwanano asigiran atar.
66019015	Epima abit oudo opelao ooko ki doge, kame en ebino bwono kede atekerin. En ebino pugo gi kede ebela me lilim, doko ebino nyonyono olok kame tie ibur kame obio kede bwini me lilo ka Rubanga Won Twer.
66019016	I ekanso mere kede i amuro mere oudo kowandiko iye nying be, “Abaka me abakai kede Rwot me Rwode.”
66019017	Di ako neno malaika moro di tie cungo i wi ceng, di eko lwongo winy dedede kame por i wi yamo malo kede dwan amalo be, “Bianu, cokerenu pi ebaga adwong ka Rubanga,
66019018	pi camo ringokom abakai, me kom jodongo me isirikalen, me kom joatek yi, me kom asigiran kede me jo kame wanano gi, ringokom jo dedede, jo kalikame ipasoi kede ipasoi, jo me ruom apiny kede me ruom amalo.”
66019019	Di ako neno le kede abakai me wi lobo karacel kede isirikalen gi, di kicokere pi yi kede ngat kame oudo bedo i wi asigira kede isirikalen mege.
66019020	Di oko mako le nono di oko tere bala mabus, karacel kede enabi me angalo kame oudo otimo gianena i nyime, kame engalo kede jo kame oudo tie kede alama me le nono, kede jo kame oudo oworo cal mere. Di oko uco gin are nogi di kikuo i nam me salupa kame liel.
66019021	Di oko neko jo apat kede epima me ngat kame bedo ingei asigira, epima kame oudo opelao ki doge. Di winy dedede oko pece kede ringokom gi.
66020001	Di ako neno malaika moro di tie wok ki malo bino piny, di emako i cinge sumilito me bur atut wiriwir kede twon eriko.
66020002	En eko mako twol kiyiliyili, twol me anakacia, en Sitani, di eko twene pi mwakini tutumia acel.
66020003	Malaika oko uce i bur atut wiriwir nono, eko cego doge, di eko mwone iye, tetekeny kur bobo engal atekerin, paka tuno di mwakini tutumia acel otiek. Ingei mano miero gonye pi kare acecek.
66020004	Di ako neno komini me ajakanuto; jo kame bedo i wi gi oudo komio gi twer me ngolo kop. Di ako neno tipere me jo kame oudo kongolo ngut gi pi mino ijura i kom Yesu kede pi kop ka Rubanga. Oudo gin likame kiworo le akadi cal mere, doko da oudo gin likame kiyei keto alama i tur nyim gi amoto i cing gi. Gin kiko dwogo i kuo di kiko pug karacel kede Kirisito pi mwakini tutumia acel.
66020005	Jo oto apat likame oko dwogo i kuo tuno di mwakini tutumia acel otiek. Manoni en iyarun me agege.
66020006	Kitie kede winyo doko kicil, gin jo kame kibino nywako iyarun me agege. To me are likame tie kede twer i kom akodi jo nogo, do gin kiyaro bedo josaseredoti ka Rubanga kede me ka Kirisito, di gin kiko bino pug karacel kede en pi mwakini tutumia acel.
66020007	Di mwakini tutumia acel otiek, kobino gonyo Sitani ki otkol mere,
66020008	di en eko wok ot ngalo jo me atekerin kame tie i bad ongwon me lobo, en Gog kede Magog, pi coko gi ot yi. Gin kitot bala asinge me dog nam.
66020009	Gin kiko jwiao kioto i wi lobo lung, kiko luko kabedo me jokacil, bomba kame Rubanga maro. Do mac oko cwei ki malo oko neko gin dedede.
66020010	Di oko uco Sitani kame oudo ongalo gi i nam me mac kede me salupa, kakame le kede enabi me angalo oudo tie iye. Gin kibino neno can iwor kede iceng ikar kede ikar.
66020011	Di ako neno twon kom moro atar me ajakanut kede ngat kame oudo bedo iye. Lobo kede malo oko rwenyo wir ki nyime, di kargi oko doko li.
66020012	Di ako neno jo oto, me ruom amalo kede me ruom apiny, di kitie cungo i nyim kom me ajakanut nono. Oko yabo itabun, doko di oko yabo itabu moro ace, kame obedo itabu me kuo. Di oko ngolo ne jo oto kop di lubere kede gikame oudo kitimo, kame oudo kowandiko i itabun nogo.
66020013	Di nam adwong oko cwano jo oto kame oudo tie iye. To kede kabedo me jo oto da oko cwano jo oto kame oudo tie ii gi, di oko ngolo ne gin dedede kop di lubere kede gikame oudo kitimo.
66020014	Di oko uco to kede kabedo me jo oto i nam me mac. Nam me mac noni en to me are.
66020015	Ngatamoro kalikame bin koudo be kowandiko nyinge i itabu me kuo, oudo kouce i nam me mac.
66021001	Di ako neno malo anyen kede lobo anyen; malo me agege kede lobo me agege oudo otieko rwenyo, doko nam da do oudo li.
66021002	Ako neno bomba kacil, Yerusalem anyen, di tie wok ki malo but Rubanga bino piny, di kotubuso en bala ateran kame kotubuso pi riamo kede cware.
66021003	Di ako winyo dwan amalo di eyamo ki kom me ajakanut be, “Neningo, paco ka Rubanga tie i diere me jo. En ebino bedo kede gi di gin kiko bino bedo jo mege. Rubanga kikome bino bedo kede gi.
66021004	En ebino weno pige wang gi dedede. To bino bedo li, akadi iturur, akadi koko, akadi aramo, pien udo gi me agege otieko kato.”
66021005	Di ngat kame oudo bedo i kom me ajakanut oko waco be, “Neningo, ango atie mino jame dedede doko nyen.” Doko da ewaco be, “Wandiko man, pien kope nogi genere doko kitie me ateni.”
66021006	Di en eko waco na be, “Kotieko timo gi! Ango en Alpa kede Omega, agege kede ajikini. Ngat kame orio oneko abino mine emato pi me atan me kuo abongo cul moro.
66021007	Jo kame bino lono bino udo gi nogi, di ango ako bino bedo Rubanga gi kede gida kiko bino bedo idwe na.
66021008	Do jo kame lwor, jo kame yei gi opoto, jo kame omunaun, jonek, jocaro, jojwogi, jo kame woro caljwogi, kede joangalo dedede, kabedo gi bino bedo nam kame liel mac kede salupa, en to me are.”
66021009	Di malaika acel kikom imalaikan kanyaare nogo, kame oudo tie kede bakulin kanyaare me egere me can kanyaare me ajikini, oko bino buta di eko waco na be, “Bia, abino nyuto ni Ateran, dako me Katin Romo.”
66021010	Twer me Tipo oko uma di malaika nono oko tera i wi moru abor. En eko nyuto na Yerusalem bomba kacil di tie bino piny wok ki malo but Rubanga,
66021011	di erieny kede deyo ka Rubanga. Rieny mere oudo cal bala kidi me wel kalikame neeno atatai, bala kidi kame kolwongo be jesipa, di emilimili bala akako.
66021012	Oudo etie kede twon apama kame bor malo, kame oudo tie kede irutei tomon kiwie are, kame imalaikan tomon kiwie are lo. Oudo kowandiko nying atekerin tomon kiwie are me jo me Isirael i wi irutei nogo;
66021013	tetu kide oudo tie iye irutei adek, tetu malo oudo tie iye irutei adek, tetu piny oudo tie iye irutei adek, kede tetu tim oudo tie iye irutei adek.
66021014	Apama me bomba nono oudo kogero i wi ingaroi tomon kiwie are me acakini me gedo, kame oudo kowandiko i kom gi nying joor tomon kiwie are me Katin Romo.
66021015	Malaika kame oyamo keda oudo tie kede lilim kame kotimo kede saabu me pimo boro, pi pimo kede bomba kede irutei mege, kede apamai mege.
66021016	Bad ongwon dedede me bomba nono oudo rorom; nyime oudo rom kede ngete. Malaika nono oko pimo bomba kede lilim mere me pim, en eko udo boro mere tie mairo tutumia acel kede tol kany; laco kede boro mere malo da rom kamanono.
66021017	En eko da pimo apama mere, di eko udo boro mere malo tie puti tol are kede tomon kiwie kanyape, manono oudo upere kede epone kame jo pimo kede.
66021018	Oudo kogero apama mere kede kidi kame kolwongo be jesipa, do bomba oudo kogero kede saabu kame milimili bala gilasi.
66021019	Kotubuso acakini me apama me bomba nono kede kide me wel amalo; me agege oudo obedo kidi kame kolwongo be jesipa, me are sapir, me adek agate, me ongwon emeradi,
66021020	me kany mere onik, me kanyape karenelia, me kanyaare kirisolit, me kanyauni beril, me kanyangon topas, me tomon kirisopures, me tomon kiwie acel jasinti, me tomon kiwie are ametisit.
66021021	Irutei tomon kiwie are nogo oudo obedo kide tomon kiwie are me wel amalo. Erute acelacel kikom gi oudo kotimo kede kidi me wel amalo. Gudo me bomba nono oudo kotimo kede saabu kicararai bala gilasi.
66021022	Likame aneno tempulo moro i bomba nono, pien tempulo mere en Rwot Rubanga Won Twer kede Katin Romo.
66021023	Doko rieny me ceng amoto duwe likame mitere i bomba nono, pien deyo ka Rubanga en obedo lero mere, kede etala mere en Katin Romo.
66021024	Atekerin dedede bino bedo i lero mere, kede abakai me wi lobo bino tero deyo gi iye.
66021025	Likame kobino cego irutei mege iceng, doko iwor likame bino bedo tie kuno.
66021026	Jo bino tero iye deyo kede abar me atekerin.
66021027	Do likame tie gi kalikame cil kame bino donyo iye, akadi ngatamoro kame timo tim me emuna arabo kame yamo kop me abe, do kenekene jo kame kowandiko nying gi i itabu me kuo, itabu me Katin Romo, en kame bino donyo iye.
66022001	Di malaika nono oko nyuto na ecilet me pi me kuo, kame milimili bala akako, di etie mol wok ki kom me Ajakanut ka Rubanga, kede ki me Katin Romo,
66022002	di elubo cuny gudo me bomba. Tuni kede tuni me ecilet nono oudo tie iye yat me kuo, kame nyak tien tomon kiwie are i mwaka acel; kicel buli duwe. Pote me yat nono tie pi cango me atekerin.
66022003	Likame tie gimoro kame kolamo kame doko bino udere kuno. Kom me Ajakanut ka Rubanga kede me Katin Romo bino bedo tie i bomba nono; jotic mege bino wore.
66022004	Gin kibino neno wange, doko kobino wandiko nyinge i tur nyim gi.
66022005	Iwor likame bobo bino bedo tie, doko likame kibino mito lero me etala amoto ceng, pien Rwot Rubanga bino bedo lero gi, di gin kiko bino pug ikar kede ikar.
66022006	Di en eko waco na be, “Kope nogi genere doko kitie me ateni, pien Rwot Rubanga ngat kame mio inabin Tipo mere, otieko cwano malaika mere pi nyuto ne jotic mege gikame miero timere i kare kiyapiyapi.”
66022007	”Neningo, ango atie bino awakawaka! Etie kede winyo ngat kame lubo imurai kame tie i itabu noni.”
66022008	Ango Yokana en kame awinyo doko aneno gi nogi. Kakame awinyo gi kede doko di ako neno gi, ako riebere piny i tien malaika pi wore.
66022009	Do en eko waco na be, “Miero kur itim kamano! Ango da abedo ngatic bala in, karacel kede imiegu ni inabin, kede jo dedede kame lubo kop me itabu noni. Wor Rubanga!”
66022010	Di en eko waco na be, “Kur imung kop me imurai me itabu noni, pien kare otieko doko iyapiyapi.
66022011	Ngat kame timo gikarac poore emeede timo gikarac, ngat kame tam mere omunaun wek emeede bedo kede tam komunaun, kede ngat kopoore wek emeede timo gi kopoore, kede ngat kacil meede bedo ngat kacil.”
66022012	Yesu owaco be, “Neningo, ango atie bino awakawaka, atie kelo giamia na me pwoc, pi culo ngat acelacel pi gikame etimo.
66022013	Ango en Alpa kede Omega, me agege kede me ajikini, acakini kede atiekini.”
66022014	Kitie kede winyo jo kame lwoko ikanson gi di cil tetekeny kibed kede twero me camo anyakini me yat me kuo, kede me donyo i bomba di kibeo kiye irutei.
66022015	Ooko me bomba tie iye jo kame cal bala igwogin kede jojwogi, jocaro, jonek kede jo kame woro caljwogi, kede jo dedede kame maro kede kame timo tim me angalo.
66022016	”Ango Yesu, acwao malaika na buti kede kope nogi pi mino but ikodeta me jokirisito. Ango en alias ka Daudi kede akware, acer arieny me odiko.”
66022017	Tipo kede Ateran waco be, “Bia.” Jo dedede kame winyo kop noni miero wac be, “Bia.” Ngat kame orio oneko, ebin; wek ngat kame cunye mito, egam pii me kuo abongo cul.
66022018	Ango akwenyaro jo dedede kame winyo kop me imurai me itabu noni be: ka ngatamoro omedo kop moro iye, Rubanga bino medo ne can kame kotatamo i itabu noni.
66022019	Doko ka ngatamoro okwanyo gimoro ki kop kame komurao i itabu noni, Rubanga bino kwanyo iner ka ngat nono ki yat me kuo kede ki Bomba Kacil, kame kotatamo i itabu noni.
66022020	Ngat kame omio caden me gi nogi waco be, “Ateteni ango atie bino awakawaka.” Amen. Bia, Rwot Yesu!
66022021	Kisa ka Rwot Yesu bed kede jo ka Rubanga dedede. Amen.
