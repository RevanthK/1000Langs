40001001	Je̱ Jesucristo je̱ jyu̱jpit jayu, je̱'e̱ tse'e je̱ Abraham, je̱'e̱ tse'e je̱ David. Jidu̱'u̱m tse'e ñaske̱'xidi:
40001002	je̱ Abraham tse'e je̱ myajntk je̱ Isaac; je̱ Isaac tse'e je̱ myajntk je̱ Jacob; je̱ Jacob tse'e je̱ myajntk je̱ Judá je̱ts je̱ y'uts je̱ y'ajch;
40001003	je̱ Judá je̱ts je̱ ta̱'a̱xta̱jk Tamar, je̱'e̱ tse'e je̱ myajntkta je̱ Fares je̱ts je̱ Zara; je̱ Fares tse'e je̱ myajntk je̱ Esrom; je̱ Esrom tse'e je̱ myajntk je̱ Aram;
40001004	je̱ Aram tse'e je̱ myajntk je̱ Aminadab; je̱ Aminadab tse'e je̱ myajntk je̱ Naasón; je̱ Naasón tse'e je̱ myajntk je̱ Salmón;
40001005	je̱ Salmón je̱ts je̱ ta̱'a̱xta̱jk Rahab, je̱'e̱ tse'e je̱ myajntk je̱ Booz; je̱ Booz tse'e je̱ myajntk je̱ Obed; je̱ Obed tse'e je̱ myajntk je̱ Isaí;
40001006	je̱ Isaí tse'e je̱ myajntk je̱ yakkutojkpa David; je̱ yakkutojkpa David je̱ts je̱ ta̱'a̱xta̱jk juu' ve'e ijt je̱ jamya'aju Urías je̱ ñu̱da̱'a̱x, je̱'e̱ tse'e je̱ myajntk je̱ Salomón.
40001007	Je̱ Salomón tse'e je̱ myajntk je̱ Roboam; je̱ Roboam tse'e je̱ myajntk je̱ Abías; je̱ Abías tse'e je̱ myajntk je̱ Asa;
40001008	je̱ Asa tse'e je̱ myajntk je̱ Josafat; je̱ Josafat tse'e je̱ myajntk je̱ Joram; je̱ Joram tse'e je̱ myajntk je̱ Uzías;
40001009	je̱ Uzías tse'e je̱ myajntk je̱ Jotam; je̱ Jotam tse'e je̱ myajntk je̱ Acaz; je̱ Acaz tse'e je̱ myajntk je̱ Ezequías;
40001010	je̱ Ezequías tse'e je̱ myajntk je̱ Manasés; je̱ Manasés tse'e je̱ myajntk je̱ Amón; je̱ Amón tse'e je̱ myajntk je̱ Josías;
40001011	je̱ Josías tse'e je̱ myajntk je̱ Jeconías je̱ts je̱ y'utsa̱ta̱jk, van'it ku ve'e je̱ israeejlit jayu ake̱e̱'y yakvo̱o̱vdi je̱m babilóniait y'it jo̱o̱tm.
40001012	Tá̱vani tse'e je̱ israeejlit jayu ake̱e̱'y yakvo̱vda vye'na, je̱tse'e jyaa'knañaske̱'xijidi: je̱ Jeconías tse'e je̱ myajntk je̱ Salatiel; je̱ Salatiel tse'e je̱ myajntk je̱ Zorobabel;
40001013	je̱ Zorobabel tse'e je̱ myajntk je̱ Abiud; je̱ Abiud tse'e je̱ myajntk je̱ Eliaquim; je̱ Eliaquim tse'e je̱ myajntk je̱ Azor;
40001014	je̱ Azor tse'e je̱ myajntk je̱ Sadoc; je̱ Sadoc tse'e je̱ myajntk je̱ Aquim; je̱ Aquim tse'e je̱ myajntk je̱ Eliud;
40001015	je̱ Eliud tse'e je̱ myajntk je̱ Eleazar; je̱ Eleazar tse'e je̱ myajntk je̱ Matán; je̱ Matán tse'e je̱ myajntk je̱ Jacob;
40001016	je̱ Jacob tse'e je̱ myajntk je̱ José, je̱ María je̱ ñu̱yaa'y. Je̱ María tse'e je̱ Jesús je̱ tyaak. Je̱ Jesús tse'e je̱ Cristo, juu' ve'e je̱ Nte'yam vyinko̱o̱n je̱tse'e yakkutojknit.
40001017	Ax makmajkts naske̱'e̱xats je̱'e̱ ve'e vye'na ku ve'e je̱ Abraham ku̱jx yakmacho̱va̱tsa̱a̱'n je̱ts je̱ David ku̱jx paat; makmajkts naske̱'e̱xavats je̱'e̱ ve'e ku ve'e je̱ David ku̱jx yakmacho̱va̱tsa̱a̱'n je̱ts van'it ku̱jx paat ku ve'e je̱ israeejlit jayu ake̱e̱'y yakvo̱o̱vdi je̱m Babilonia; makmajkts naske̱'e̱xavats je̱'e̱ ve'e ku ve'e van'it ku̱jx yakmacho̱va̱tsa̱a̱'n je̱ts van'it ku̱jx paat ku ve'e je̱ Cristo kye'x.
40001018	Jidu̱'u̱m tse'e je̱ Jesucristo kye'x. To'k xa ve'e je̱ jayu y'ijt juu' ve'e José du̱xa̱a̱j. Pú̱kani tse'e du̱jayep vye'na to'k je̱ kiixa̱ta̱'a̱x juu' ve'e María du̱xa̱a̱j, je̱'e̱ juu' ve'e u̱x'o̱o̱k je̱ Jesucristo tyaaki. Ka̱k'apu̱kna ve'e cha̱a̱nada vye'na, van'it tse'e je̱ Espíritu Santo je̱ Nte'yam je̱ mya̱kkin ka̱jx du̱yaktaajñ je̱ María ónu̱k ma̱a̱t.
40001019	Ax je̱ José, tu̱vts je̱'e̱ ve'e je̱ jyáyuvin je̱ jyoojntykin y'ijt. Ku ve'e du̱'ix je̱ts ónu̱k ma̱a̱tani ve'e je̱ María, ax ka'a tse'e du̱'uktso̱jkni je̱tse'e du̱ma̱a̱ttsa̱a̱nat, ni ka'a tse'e du̱tso̱jkpa je̱tse'e ku̱du̱yaktso̱'o̱tyuujn, je̱'e̱ ka̱jx tse'e du̱'ukvinmaajy je̱ts ayu'utsji ve'e ku̱du̱maso̱o̱kni.
40001020	Namvaate'e je̱ José ve'em du̱vinmay, van'it tse'e to'k je̱ Ma̱ja̱ Vintsá̱n je̱ y'aangeles yak'ixji je̱ kuma'aj ka̱jx juu' ve'e jidu̱'u̱m na̱'mu̱xju: ―José, je̱ David je̱ chaan je̱ kyo̱o̱j, kadi mtsa̱'a̱ga je̱tse'e je̱ María xma̱a̱ttsa̱a̱nat, ku̱x je̱ Nte'yam je̱ kyutojku̱n ka̱jxe'e je̱ Espíritu Santo yaktaajnji ónu̱k ma̱a̱t.
40001021	Yakke̱'e̱xupe'e to'k je̱ pi'k mix ónu̱k, Jesuusts je̱'e̱ ve'e mtukxa̱a̱jap ku̱x je̱'e̱ ve'e du̱tuknu̱vaatsnup je̱ jyayu je̱ tyó̱kinda.
40001022	Je̱'e̱ ka̱jx tse'e ve'em jyajty je̱tse'e tyoojnji je̱ Ma̱ja̱ Vintsá̱n je̱ y'ayook, ve'em ax jo'n vyaajñ to'k juu' ve'e ijt je̱ Nte'yam je̱ y'ayook ko̱jtsnajxpa. Jidu̱'u̱m tse'e vyaajñ:
40001023	Onu̱k ma̱a̱t tse'e tyánu̱t to'k je̱ kiixa̱ta̱'a̱x, je̱'e̱ tse'e to'k je̱ pi'k mix ónu̱k du̱yakke̱'e̱xup. Emanuel tse'e yaktukxa̱a̱jap. (Jidu̱'u̱mts je̱'e̱ ve'e je̱ Emanuel kya̱tsa̱pítsum, u̱u̱'m ma̱a̱tta ve'e je̱ Nte'yam.)
40001024	Ku ve'e je̱ José jyo̱tvij, ve'em tse'e du̱tuujn ax jo'n je̱ Ma̱ja̱ Vintsá̱n je̱ y'aangeles ña̱'mu̱xji, mya̱a̱ttsu̱u̱ni'ukvaan tse'e je̱ María;
40001025	ax ka'a tse'e ti ka̱ts du̱tukma̱a̱tjayejp van'it paat ku ve'e je̱ pi'k mix ónu̱k du̱yakke'x, Jesuusts je̱'e̱ ve'e tyukxa̱a̱jidu.
40002001	Je̱me'e Belén je̱ Jesús kye'x, to'k je̱ kajpu̱n juu' ve'e je̱m judéait y'it jo̱o̱tm, van'it ku ve'e je̱ Herodes yakkutojkp vye'na. Van'it tse'e jye̱'ydi je̱m jerusaleenit kyajpu̱n ka̱jxm je̱ yaa'tya̱jkta juu' ve'e je̱ maatsa du̱nu̱'ixpa̱jkidup,
40002002	je̱m je̱'e̱ ve'e cho̱o̱'nda joma ve'e je̱ xa̱a̱j pyítsum, je̱tse'e du̱'amo̱tutú̱vidi: ―¿Jómase'e y'it je̱ israeejlit jayu yakkutojkpa juu' ve'e ke̱'x? Joma ve'e je̱ xa̱a̱j pyítsum, je̱mts a̱a̱tse'e n'ix je̱ maatsa juu' ve'e du̱yaknu̱ke̱'xnata̱jkip je̱ts ta̱ ve'e kye'ex, je̱'e̱ ka̱jxts a̱a̱tse'e yaja tu̱nmín je̱ts a̱a̱ts je̱'e̱ ve'e nvinjávat nvintsa̱'a̱gat.
40002003	Ku ve'e je̱ yakkutojkpa Herodes du̱mo̱tu, van'it tse'e ñavyinma'yu̱nmo̱o̱jyji, nay ve'empa tse'e nu̱jom je̱ jerusaleenit jayu.
40002004	Van'it tse'e je̱ yakkutojkpa du̱vatsa̱a̱jv nu̱jom je̱ tee'ta̱jk je̱ vyintsa̱nda je̱ts je̱ tsaptu̱jkpit yak'ixpa̱jkpata̱jkta, je̱tse'e du̱'amo̱tutú̱vidi pa̱n joma ve'e kye̱'e̱xu̱t je̱ Cristo, juu' ve'e je̱ Nte'yam vyinko̱o̱n je̱tse'e yakkutóku̱t.
40002005	Van'it tse'e y'atso̱o̱jvjidi: ―Je̱m Belén, yaja judéait y'it ja̱a̱t, ku̱x jidu̱'u̱me'e du̱jatyaajñ je̱p Kunuu'kx Jatyán ku̱jxp to'k juu' ve'e ijt je̱ Nte'yam je̱ y'ayook ko̱jtsnajxpa:
40002006	Je̱ts miitsta, beleenit jáyuda juu' ve'e tsu̱u̱nidup yaja judéait y'it ja̱a̱t, mnu̱má̱jidup xa miitse'e nu̱yojk je̱ts ka'a ve'e je̱ viijnk jáyuda juu' ve'e tsu̱u̱nidup yaja Judea, ku̱x je̱me'e mkajpu̱n ka̱jxmda jyé̱jat to'k je̱ yakkutojkpa juu' ve'e du̱'ix'ijtnup a̱ts je̱ njáyuda, je̱ israeejlitta. Jidu̱'u̱m tse'e du̱jatyaajñ.
40002007	Van'it tse'e je̱ Herodes ayu'uts du̱vatsa̱a̱jv je̱'e̱da juu' ve'e je̱ maatsa du̱nu̱'ixpa̱jkidup je̱tse'e du̱'amo̱tutu̱vi pa̱n vin'ite'e du̱'ix'ukvaandi je̱ maatsa.
40002008	Van'it tse'e du̱pake̱jxti je̱m Belén. Jidu̱'u̱m tse'e du̱nu̱u̱jmidi: ―Na̱jkxu̱ x'íxtada o̱y je̱ pi'k mix ónu̱k. Ku tse'e xpaa'ttat, m'avánadap tse'e je̱ts a̱tse'e na̱jkx nvinja'viva nvintsa̱'kiva.
40002009	Ku ve'e ve'em yaknu̱u̱jmidi je̱ yaa'tya̱jkta, van'it tse'e cho̱o̱'ndini. Van'it tse'e vyintoo'va̱jkijidi je̱ maatsa juu' ve'e y'ixtu ku ve'e vye̱'nada je̱m joma ve'e je̱ xa̱a̱j pyítsum, je̱tse'e yo̱'y'atú̱vi je̱ maatsa joma ve'e je̱ pi'k mix ónu̱k.
40002010	Ku ve'e je̱ yaa'tya̱jk du̱'íxtinuva je̱ maatsa, o̱o̱y tse'e tyunxo̱o̱jntkti.
40002011	Ku ve'e tya̱jkidi je̱p tu̱jkp, y'ixtu tse'e je̱ pi'k mix ma̱a̱t je̱ tyaak María, van'it tse'e du̱vinko̱xkténidi je̱ pi'k mix ónu̱k je̱tse'e du̱vinja'vidi du̱vintsa̱'kidi. Van'it tse'e du̱yak'avaatsti je̱ y'apa̱jkinda je̱tse'e du̱mo̱o̱ydi je̱ vyintsa̱'kin: je̱ oro, je̱ts je̱ incienso ax jo'n je̱ po̱o̱m, je̱ts je̱ pa'ajk xoo'kpa juu' ve'e mirra du̱xa̱a̱j.
40002012	Van'it tse'e je̱ Nte'yam tyuknu̱ja'vijidi je̱ kuma'aj ka̱jx je̱ts ka'a ve'e y'ukvimpijttinit joma ve'e je̱ Herodes. Je̱ viijnk too' tse'e pya̱jktinu je̱tse'e ña̱jkxtini joma ve'e je̱ y'itta je̱ ñaaxta.
40002013	Ku ve'e ña̱jkxtini je̱ yaa'tya̱jkta juu' ve'e je̱ maatsa du̱nu̱'ixpa̱jkidup, van'it tse'e je̱ José je̱ kuma'aj ka̱jx yak'ixji to'k je̱ Ma̱ja̱ Vintsá̱n je̱ y'aangeles juu' ve'e jidu̱'u̱m na̱'mu̱xju: ―Pojtu̱ku̱, yaktso̱o̱'nu̱ ya̱ pi'k mix ma̱a̱t ya̱ tyaak je̱ts ma̱a̱tke̱'e̱ku̱n. Na̱jkxta je̱m Egipto, je̱m tse'e mtándat van'it paat ku a̱ts mitse'e nvaajnjat, ku̱x je̱ Herodes yakjay'íxtajape'e ya̱ pi'k mix ónu̱k je̱tse'e du̱yakjay'o̱o̱'kju̱t.
40002014	Van'it tse'e je̱ José pyojtu̱k je̱tse'e ko̱o̱'ts du̱ma̱a̱ttsa̱a̱'n je̱ pi'k mix ónu̱k ma̱a̱t je̱ tyaak, je̱tse'e je̱m Egipto ña̱jkxti.
40002015	Je̱m tse'e tyaandi van'it paat ku ve'e je̱ Herodes y'o̱o̱'kni. Ku tse'e ve'em jyajty, van'it tse'e tyoojnji je̱ Ma̱ja̱ Vintsá̱n je̱ y'ayook, ve'em ax jo'n vyaajñ to'k juu' ve'e ijt je̱ Nte'yam je̱ y'ayook ko̱jtsnajxpa. Jidu̱'u̱m tse'e vyaajñ: “Nvatso̱o̱v a̱tse'e je̱ n'Onu̱k je̱tse'e je̱m Egipto pyítsumnit.” Jidu̱'u̱m tse'e vyaajñ.
40002016	Ku ve'e je̱ yakkutojkpa Herodes du̱'ix je̱ts vin'a̱a̱'nju̱du ve'e je̱ yaa'tya̱jkta juu' ve'e je̱ maatsa du̱nu̱'ixpa̱jkidup, o̱o̱y tse'e tyunnaajkjo̱tma'tji, yakjay'o̱o̱'kka̱jxju ve'e nu̱jom je̱ pi'k mix ónu̱kta juu' ve'e du̱kata̱jkipna toojk joojnt je̱tse'e je̱m jyoojntykada vye'na beleenit kyajpu̱n ka̱jxm je̱ts ta̱ma̱naat; ve'eme'e du̱payo̱'y pa̱n vinxu̱p joojntani ve'e je̱ pi'k mix Jesús, ve'em ax jo'n ña̱'mu̱xjidi je̱ yaa'tya̱jkta juu' ve'e je̱ maatsa du̱nu̱'ixpa̱jkidup.
40002017	Ax ku tse'e ve'em jyajty, van'it tse'e tyoojnji je̱ Jeremíasje̱ y'ayook, to'k juu' ve'e ijt je̱ Nte'yam je̱ y'ayook ko̱jtsnajxpa. Jidu̱'u̱m tse'e vyaajñ:
40002018	Yakmo̱tu xa ve'e je̱m ramaajit kyajpu̱n ka̱jxm je̱tse'e je̱ jayu je̱ yaaxu̱n je̱ tsaachvinma'yu̱n du̱yaknajxti, je̱ Raquel je̱ chaan je̱ kyo̱o̱j, je̱'e̱ tse'e je̱ y'ónu̱k du̱nu̱yaaxtu, ka'a tse'e du̱'uktso̱jktini je̱tse'e pa̱n kyo̱jtsjo̱t'amá̱jajadat, ku̱x tá̱vani ve'e je̱ y'ónu̱kta y'o̱o̱'kni vye'na.
40002019	A̱a̱'kani tse'e je̱ Herodes vye'na, van'it tse'e je̱m Egipto je̱ José to'k je̱ Ma̱ja̱ Vintsá̱n je̱ y'aangeles yak'ixji je̱ kuma'aj ka̱jx, je̱tse'e ña̱'mu̱xji:
40002020	―Pojtu̱ku̱, vo̱vu̱ ya̱ pi'k mix ma̱a̱t ya̱ tyaak, na̱jkxtinuva je̱m israeejlit y'it jo̱o̱tm, ku̱x tá̱vani je̱'e̱ ve'e y'o̱o̱'ktini juu' ve'e du̱'ukyak'o̱o̱'kuvaandu ya̱ pi'k mix.
40002021	Van'it tse'e je̱ José pyojtu̱k je̱tse'e du̱va̱a̱jv je̱ pi'k mix ma̱a̱t je̱ tyaak, je̱tse'e je̱m ña̱jkxtini israeejlit y'it jo̱o̱tm.
40002022	Ax ku tse'e je̱ José du̱mo̱tu je̱ts je̱ Arquelao ve'e yakkutojkp je̱m Judea, je̱'e̱ juu' ve'e je̱ tyee' Herodes du̱vintikts, tsa̱'ki tse'e je̱ José ku ve'e je̱m ña̱jkxu̱t. Ku ve'e yakvaajnji je̱ kuma'aj ka̱jx, je̱m tse'e galiléait y'it jo̱o̱tm ñu̱jkx.
40002023	Ku ve'e je̱m jye̱'y, je̱m tse'e nazarétit kyajpu̱n ka̱jxm ñu̱jkx tsu̱u̱niva. Ku tse'e ve'em jyajty, van'it tse'e tyoojnji juu' ve'e kyo̱jtstu je̱ Nte'yam je̱ y'ayook ko̱jtsnajxpata̱jkta, je̱'e̱ts je̱'e̱ ve'e ku ve'e vyaandi je̱ts nazarétit jayu je̱'e̱ ve'e je̱ Jesús.
40003001	Ku ve'e je̱ Jesús chu̱u̱ni je̱m Nazaret, van'it tse'e je̱ Yakna̱pe̱jtpa Juan ñu̱jkx joma ve'e kyapa̱ntsu̱u̱na je̱m judéait y'it jo̱o̱tm.
40003002	Je̱m tse'e du̱tuk'ix'ukvaajñ je̱ jáyuda juu' ve'e nu̱na̱jkxju̱du. Jidu̱'u̱m tse'e du̱nu̱u̱jmidi: ―Vinmayu̱mpijttini, maso̱o̱ktini je̱ mko̱'o̱y joojntykinda. Napya̱a̱jmjidini je̱m je̱ Nte'yam y'am kya̱'m, ku̱x myaaxu̱xju̱dupe'e je̱tse'e je̱m m'ijttinit.
40003003	Ya̱ Juaants je̱'e̱ ve'e juu' ve'e y'ava'ni je̱ Nte'yam je̱ y'ayook ko̱jtsnajxpa Isaías. Jidu̱'u̱m tse'e du̱jatyaajñ: Yakmó̱tup xa ve'e ku ve'e to'k je̱ jayu jidu̱'u̱m ma̱kk kya̱ts joma ve'e kyapa̱ntsu̱u̱na: “Yak'o̱'yijada, yakta̱a̱jvjada je̱ too' joma ve'e je̱ Ma̱ja̱ Vintsá̱n ñáxu̱t.” Jidu̱'u̱m tse'e je̱ Isaías du̱jatyaajñ.
40003004	Juu' ve'e je̱ Juan vyítip, je̱ camello pa̱jk pu̱mts je̱'e̱ ve'e; je̱ ak tse'e tyiintsoojmjup. Je̱ paach tse'e jyu̱'kxp je̱ts je̱ ma̱ja̱ pa'ajk.
40003005	Je̱ jerusaleenit jayu tse'e na̱jkxtu amo̱tunajxpa; na̱jkxtuva tse'e nu̱jom je̱ jáyuda juu' ve'e tsu̱u̱nidup je̱m judéait y'it jo̱o̱tm, nay ve'empa tse'e pa̱n pa̱n jatye'e du̱mutá̱midup je̱ jordaanit ma̱ja̱ na̱a̱j.
40003006	Vintso̱ts je̱'e̱ ve'e je̱ tyo̱kin du̱mavyatsta, ve'em tse'e je̱ Juan yakna̱pé̱tjada je̱m Jordán ma̱ja̱ na̱jo̱o̱tm.
40003007	Ax ku tse'e je̱ Juan du̱'ix je̱ts nu̱maye'e je̱ fariseota̱jk je̱ts je̱ saduceota̱jk ñu̱na̱jkxjada je̱tse'e du̱yakna̱pé̱ttat, van'it tse'e du̱nu̱u̱jmidi: ―Miitsta, je̱ tsaa'n je̱ chaanda je̱ kyo̱o̱jta, je̱ ka̱ts xa ve'e tu̱xmó̱tuda je̱ts tá̱minup je̱'e̱ ve'e je̱ tsaachto'nu̱n, je̱'e̱ ka̱jx tse'e xkuke̱'e̱kta.
40003008	Je̱'e̱ tse'e mtoondinup juu' ve'e o̱y je̱tse'e ñu̱ke̱'xnatá̱kat je̱ts mmaso̱o̱ktinu ve'e je̱ mko̱'o̱y joojntykinda.
40003009	Ka'a ve'e xnu̱tú̱vadat je̱tse'e mva'andat: “Ka'a tse'e je̱ Nte'yam xyaktsaachpaatumdat, ku̱x je̱ Abraham je̱ chaan je̱ kyo̱o̱j xa u̱u̱'me'eda”, ku̱x nvaajnjidup a̱ts miitse'e je̱ts o̱'yixjupe'e je̱ Nte'yam je̱tse'e ya̱ tsaaj du̱yakvimpítu̱t je̱ Abraham je̱ chaan je̱ kyo̱o̱j.
40003010	Ve'em xa miitse'eda ax jo'n je̱ ku̱p juu' ve'e je̱ o̱o̱jyit ju̱'kx du̱kayakta̱'mip. Ax ta̱ tse'e je̱ tiempo jye'ya juu' ve'e ve'em ax jo'n je̱ jayu je̱ pojxu̱n du̱mach je̱tse'e je̱ ku̱p du̱pojxu̱ku̱t. Ax nu̱jom tse'e je̱ ku̱p juu' ve'e je̱ o̱o̱jyit ju̱'kx du̱kayakta̱'mip, yakpojxu̱knupts je̱'e̱ ve'e je̱tse'e yakja̱nvíppinit.
40003011	Je̱ tsoxk na̱a̱j a̱ts miitse'e ntukyakna̱pe̱jttup, je̱'e̱ nu̱ja'vints je̱'e̱ ve'e je̱ts mmaso̱o̱ktinu ve'e je̱ mko̱'o̱y joojntykinda; ax je̱'e̱ pa̱n a̱tse'e xpa'u̱x'o̱o̱kip, je̱'e̱ tse'e je̱m mja'vin ka̱jxmda mtukyakna̱pé̱tjadap je̱ Espíritu Santo je̱tse'e je̱ jayu du̱to̱kimpayo̱'o̱yu̱t. Ñu̱má̱jipts je̱'e̱ ve'e nu̱yojk je̱ts ka'a ve'e a̱ts, ni ka'ats a̱tse'e nvinmachju̱ je̱ts a̱tse'e je̱ kya̱'a̱jk nyakke̱e̱kjat.
40003012	Ku ve'e je̱ jayu du̱to̱kimpayo̱'o̱y, ve'em tse'e du̱tónu̱t ax jo'n to'k je̱ yaa'tya̱jk juu' ve'e je̱m kya̱'m je̱ tukje̱e̱'pu̱n du̱mats'ijtp je̱tse'e du̱vimpó̱ju̱t je̱ trigo. Pya̱kmókup tse'e je̱ trigo ta̱a̱jm; ax je̱ po'ox juu' ve'e pya̱jkjap, je̱'e̱ tse'e je̱m ja̱njo̱o̱tm pya̱a̱mnup juu' ve'e ni vin'ita kapi'tsp.
40003013	Ku ve'e je̱ Juan je̱ jayu du̱yakna̱pejt, van'it tse'e je̱ Jesús cha̱a̱'n je̱m galiléait y'it jo̱o̱tm je̱tse'e jye̱'y joma ve'e je̱ jordaanit ma̱ja̱ na̱a̱j, je̱m joma ve'e je̱ Juan vye'na. Je̱'e̱ tse'e ñu̱na̱jkx je̱tse'e je̱ Juan yakna̱pé̱tju̱t.
40003014	Ka'a tse'e je̱ Juan du̱'uktsa̱jk, jidu̱'u̱me'e je̱ Jesús du̱nu̱u̱jmi: ―¿Mits a̱tse'e xnu̱miimp? Ñojk'ó̱y xa a̱ts mitse'e xyakna̱pé̱tu̱t.
40003015	Van'it tse'e je̱ Jesús y'atso̱o̱jvji: ―Kuvu̱k xa ve'e du̱tsa̱k, ku̱x pyaatyp y'ake̱e̱guip je̱'e̱ ve'e je̱tse'e nto'numu̱t nu̱jom juu' ve'e je̱ Nte'yam cha̱jkp. Van'it tse'e je̱ Juan du̱kuvu̱jk.
40003016	Ku tse'e je̱ Jesús ña̱pe̱jtku̱jx, van'it tse'e pyítsumni je̱m na̱jo̱o̱tm. Tun to'mayji tse'e o̱jts je̱ tsapjo̱o̱tmit it y'ava'ach je̱tse'e je̱ Jesús du̱'ix je̱ts je̱me'e ñu̱ka̱da'akyju̱ je̱ Espíritu Santo, juu' ve'e ijtp je̱m je̱ Nte'yam jya'vin ka̱jxm, ve'eme'e ñu̱ka̱da'akyju̱ ax jo'n to'k je̱ pak.
40003017	Van'it tse'e to'k je̱ ayook yakmo̱tu juu' ve'e je̱m tsapjo̱o̱tm ka̱daak. Jidu̱'u̱m tse'e vyaajñ: ―Ya̱'a̱ xa ve'e a̱ts je̱ n'Onu̱k, juu' a̱tse'e o̱o̱y ntuntsa̱jkp, o̱o̱yts a̱ts ya̱'a̱ ve'e ntuntukxo̱o̱ndu̱k.
40004001	Van'it tse'e je̱ Espíritu Santo je̱ Jesús du̱yaknu̱jkx je̱m vinva'ajts it ka̱jxm je̱tse'e je̱m je̱ ko̱'o̱yjáyuvap juu' ve'e du̱nu̱vintsa̱nika̱jxp je̱ ko̱'o̱yjayuvapta̱jkta, je̱tse'e du̱'íxu̱t vintso̱ ve'e je̱ Jesús ku̱du̱yakto̱kimpu̱jk.
40004002	Vu̱jxtkupx xa̱a̱j vu̱jxtkupx tsooj ve'e je̱ Jesús kyakay vye'na, van'it tse'e je̱ yooj pyaatji.
40004003	Van'it tse'e je̱ ko̱'o̱yjáyuvap vyinkutá̱miji je̱tse'e ña̱'mu̱xji, ukvin'a̱a̱'nuvaajnju tse'e: ―Pa̱n tyú̱vam xa ve'e je̱ts je̱ Nte'yam je̱ y'Onu̱k mitse'e, mukó̱tsu̱ts n'it ya̱ tsaaj je̱tse'e vyimpítu̱t tsapkaaky.
40004004	Van'it tse'e je̱ Jesús y'atsa̱a̱jv: ―Jidu̱'u̱m xa ve'e je̱ Kunuu'kx Jatyán vya'añ: “Ka tun je̱'e̱ ka̱jxjyap xa ve'e je̱ jayu jyoojntyka ku ve'e juu' du̱kay du̱ju̱'kx, je̱ ayook ka̱jxe'e juu' ve'e je̱ Nte'yam kya̱jtsp.”
40004005	Van'it tse'e je̱ ko̱'o̱yjáyuvap yakna̱jkxji je̱m kunuu'kx kajpu̱n ka̱jxm, je̱m Jerusalén. Van'it tse'e je̱ Jesús je̱m ma̱ja̱ tsapta̱kko̱jm du̱yakpejt
40004006	je̱tse'e jidu̱'u̱m du̱nu̱u̱jmi: ―Pa̱n tyú̱vam xa ve'e je̱ts je̱ Nte'yam je̱ y'Onu̱k mitse'e, naajkku̱stá̱kajats n'it, ku̱x jidu̱'u̱me'e je̱ Kunuu'kx Jatyán vya'añ: Je̱ Nte'yam xa ve'e du̱pava'anup je̱ y'aangelesta̱jk je̱tse'e m'íxju̱t mjayé̱pju̱t, je̱tse'e je̱ kya̱'a̱j mtuk'amátsajat je̱tse'e je̱ mtek je̱ tsaaj kyayaktsaachajat.
40004007	Van'it tse'e je̱ Jesús y'atsa̱a̱jv: ―Vaampap tse'e jidu̱'u̱m je̱ Kunuu'kx Jatyán: “Ka'a tse'e x'íxtat joma vaate'e juu' du̱kuvu̱k je̱ Ma̱ja̱ Vintsá̱n, u̱u̱'m je̱ nNte'yamamda.”
40004008	Van'it tse'e je̱ ko̱'o̱yjáyuvap yakna̱jkxjuva joma ve'e to'k je̱ ko̱pk juu' ve'e ka̱jxm a̱a̱'k. Je̱m tse'e je̱ Jesús du̱tuk'ix nu̱jom je̱ jayu juu' ve'e yakkutujkja ijttup yaja naxviijn je̱ts vinxu̱pe'e je̱ ma̱jin je̱ jayu du̱jayep.
40004009	Van'it tse'e du̱nu̱u̱jmi: ―Nu̱jom xa a̱ts mits ya̱'a̱ ve'e nmo̱kya̱jxnit pa̱n xvinko̱xkténip a̱ts mitse'e je̱ts a̱tse'e xvinjávat xvintsa̱'a̱gat.
40004010	Van'it tse'e je̱ Jesús ña̱'mu̱xji: ―Na̱jkxni, Satanás, ku̱x jidu̱'u̱me'e je̱ Kunuu'kx Jatyán vya'añ: “Vinjávada vintsa̱'a̱gada je̱ Ma̱ja̱ Vintsá̱n, u̱u̱'m je̱ nNte'yamamda, je̱'e̱jyji ve'e to'k mvinjávadap mvintsa̱'a̱gadap.”
40004011	Van'it tse'e je̱ ko̱'o̱yjáyuvap myaso̱o̱kji je̱tse'e je̱ aangelesta̱jk je̱ Jesús du̱nu̱na̱jkxti je̱tse'e du̱patto'nidi.
40004012	Ku ve'e je̱ Jesús je̱ ka̱ts du̱mo̱tu je̱ts je̱pe'e poxu̱ntu̱jkp je̱ Yakna̱pe̱jtpa Juan, van'it tse'e ñu̱jkx je̱m Galilea;
40004013	ax ka'a tse'e tyaajñ je̱m nazarétit kyajpu̱n ka̱jxm, je̱me'e Capernaum ñu̱jkx tsu̱u̱niva. Je̱ kajpu̱n, myutá̱mipe'e je̱ ma̱ja̱ na̱'aka̱ya je̱m zabuloonit je̱ts neftaliijit y'it jo̱o̱tmda.
40004014	Je̱'e̱ ka̱jx tse'e ve'em jyajty je̱tse'e tyoojnji juu' ve'e je̱ Isaías jyatyaan, to'k juu' ve'e ijt je̱ Nte'yam je̱ y'ayook ko̱jtsnajxpa. Jidu̱'u̱m tse'e du̱jatyaajñ:
40004015	Je̱ it je̱ naax juu' ve'e Zabulón je̱ts Neftalí du̱xa̱a̱j, je̱ too' juu' ve'e je̱'yp je̱m maaxy na̱pa'am je̱tse'e ñaxy je̱m jado'k ado'om Jordán ma̱ja̱ na̱pa'am, je̱m galiléait y'it jo̱o̱tm joma ve'e jyoojntykada pa̱n pa̱n jatye'e ka je̱ israeejlit jáyuvap,
40004016	je̱ jayu pa̱n pa̱n jatye'e kupi'ijts kuko̱o̱'ts tsu̱u̱nidu, y'íxtuts je̱'e̱ ve'e to'k je̱ ma̱ja̱ kujajpa je̱ ma̱ja̱ kuta̱'kxpa; pa̱n pa̱n jatye'e maaydup tajtup ku̱x cha̱'kidupe'e je̱tse'e y'o̱o̱'ktat, kujajju̱du kuta̱'kxju̱du tse'e. Jidu̱'u̱m tse'e je̱ Isaías du̱jatyaajñ.
40004017	Van'it tse'e je̱ Jesús kya'amay'ukvaajñ. Jidu̱'u̱m tse'e vyaajñ: ―Vinmayu̱mpijttini, maso̱o̱ktini je̱ mko̱'o̱y joojntykinda. Napya̱a̱jmjidini je̱m je̱ Nte'yam y'am kya̱'m ku̱x myaaxu̱xju̱dupe'e je̱tse'e je̱m m'ijttinit.
40004018	Je̱ja tse'e galiléait mya̱ja̱̱ na̱'aka̱ya pa'ayi je̱ Jesús ñaxy vye'na, je̱tse'e du̱'ix nu̱me̱jtsk je̱ yaa'tya̱jk, to'k uts to'k ajch: to'k juu' ve'e du̱xa̱a̱j Simón juu' ve'e yaktukxa̱a̱ji Pedro, je̱ts jado'k juu' ve'e du̱xa̱a̱j Andrés. Ajkx maakpats je̱'e̱ ve'e y'ijtti; je̱m je̱'e̱ ve'e du̱'avá̱jada vye'na je̱ tyuk'ajkx'amaakin xuum ma̱ja̱ na̱'aka̱ya jo̱o̱tm.
40004019	Van'it tse'e je̱ Jesús ña̱'mu̱xjidi: ―Pamiindini a̱ts. Ajkx maakk xa ve'e mtoondup; ax u̱xyamts a̱ts miitse'e je̱ toonk nmo̱'o̱dat je̱ts a̱tse'e je̱ jayu xtuknu̱míndat.
40004020	Tun jatyji tse'e du̱maso̱o̱ktini je̱ tyuk'ajkx'amaakin xuum je̱tse'e du̱pana̱jkxtini.
40004021	Ve̱e̱'n tse'e yo̱'o̱yda vye'na, van'it tse'e je̱ Jesús du̱'ixpa janu̱me̱jtsk je̱ yaa'tya̱jk, je̱ Santiago je̱ts je̱ Juan, nay to'k uts to'k ajchpats je̱'e̱ ve'eda, je̱ Zebedeo je̱ myajntkta̱jk. Je̱m je̱'e̱ ve'e barco jo̱o̱tm je̱ tyee' du̱ma̱a̱dada vye'na je̱tse'e je̱ tyuk'ajkx'amaakin xuum du̱'ataagada. Van'it tse'e je̱ Zebedeo je̱ myajntkta̱jk yakvo̱o̱vduva.
40004022	Tun jatyji tse'e du̱maso̱o̱ktini je̱ barco ma̱a̱t je̱ tyee'da, je̱tse'e du̱pana̱jkxtini.
40004023	Je̱m tse'e nu̱jom galiléait y'it jo̱o̱tm je̱ Jesús du̱'ayo̱'o̱y du̱'anaxy y'ijt joma jaty tsapta̱jk je̱tse'e je̱ jayu du̱tukyak'ixpu̱k je̱ o̱y ka̱ts je̱ o̱y ayook, je̱'e̱ ve'e ku ve'e je̱ jayu yakvaajñja je̱ts cha̱jkpe'e je̱ Nte'yam je̱tse'e je̱ jayu ñapya̱a̱jmjidinit je̱m je̱ Nte'yam y'am kya̱'m. Pa̱n nu̱vinxu̱pe'e to'k jado'k je̱ pa'am du̱jayep, ve'em tse'e du̱yakjo̱tka̱daakni.
40004024	Yaknu̱ja'vip tse'e je̱ Jesús je̱m nu̱jom ma̱ja̱ it jo̱o̱tm juu' ve'e Siria du̱xa̱a̱j; tyuknu̱na̱jkxtu tse'e je̱ Jesús nu̱jom pa̱n pa̱n jatye'e je̱ pa̱jkpa je̱ aampa du̱jaye̱jptup, pa̱n pa̱n jatye'e je̱m jya'vin ka̱jxmda je̱ ko̱'o̱yjáyuvap, pa̱n pa̱n jatye'e ko̱'o̱pya'ampa̱jkju̱dup, je̱ts pa̱n pa̱n jatye'e mojktup; yakjo̱tka̱dakka̱jxnuts je̱'e̱ ve'e to'k ka̱'a̱jyjida.
40004025	Nu̱may tse'e je̱ jayu pyana̱jkxjidi. Je̱m tse'e je̱ galiléait jayu, je̱m tse'e juu' ve'e tso̱o̱'ndu je̱m decápolisit y'it jo̱o̱tm je̱ts je̱m jerusaleenit kyajpu̱n ka̱jxm, je̱mpa tse'e juu' ve'e viijnk tso̱ tso̱o̱'ndu je̱m judéait y'it jo̱o̱tm, nay je̱mpa tse'e juu' ve'e tso̱o̱'nduva je̱ it je̱ naax juu' ve'e jado'k ado'om je̱ jordaanit ma̱ja̱ na̱naxy je̱m joma ve'e je̱ xa̱a̱j pyítsum.
40005001	Ku ve'e je̱ Jesús du̱'ix je̱ nu̱may jayu, van'it tse'e pyejt joma ve'e to'k je̱ tonu̱n je̱tse'e je̱m y'a̱jxtk. Van'it tse'e je̱ y'ixpa̱jkpata̱jk ñu̱je̱'yjidi,
40005002	je̱tse'e je̱ Jesús yak'ixpa̱jkjidi jidu̱'u̱m:
40005003	―Xo̱o̱n xa je̱'e̱ ve'eda pa̱n pa̱n jatye'e je̱ tyo̱kin du̱'ixkajptup, íttapts je̱'e̱ ve'e je̱m je̱ Nte'yam y'am kya̱'m.
40005004	’Xo̱o̱n xa je̱'e̱ ve'eda pa̱n pa̱n jatye'e tsaachvinmaaydup, yakjo̱t'amá̱jajadapts je̱'e̱ ve'e je̱ Nte'yam.
40005005	’Xo̱o̱n xa je̱'e̱ ve'eda pa̱n pa̱n jatye'e je̱ nu̱u̱'k aaj je̱ nu̱u̱'k jo̱o̱t du̱jaye̱jptup, je̱'e̱ tse'e yakmo̱'o̱dap je̱ naxviijnit it.
40005006	’Xo̱o̱n xa je̱'e̱ ve'eda pa̱n pa̱n jatye'e du̱yoojidup du̱ta̱a̱tsidup juu' ve'e je̱ Nte'yam cha̱jkp, ku'ux jo̱tka̱da'aky tse'e y'íttat.
40005007	’Xo̱o̱n xa je̱'e̱ ve'eda pa̱n pa̱n jatye'e je̱ jayu du̱tukmo̱'ttup, tukmo̱'tju̱duvapts je̱'e̱ ve'e je̱ Nte'yam.
40005008	’Xo̱o̱n xa je̱'e̱ ve'eda pa̱n pa̱n jatye'e je̱ va'ajts aaj je̱ va'ajts jo̱o̱t du̱jaye̱jptup, y'íxtapts je̱'e̱ ve'e je̱ Nte'yam.
40005009	’Xo̱o̱n xa je̱'e̱ ve'eda pa̱n pa̱n jatye'e du̱yaknamyujo̱t'o̱'yijidup juu' ve'e namyu'e̱jkju̱dup, va'anupts je̱'e̱ ve'e je̱ Nte'yam: “A̱tsts ya̱'a̱ ve'e je̱ n'ónu̱kta.”
40005010	’Xo̱o̱n xa je̱'e̱ ve'eda pa̱n pa̱n jatye'e je̱ jayu jomtoojnju̱dup titoojnju̱dup ku̱xe'e du̱tonda juu' ve'e je̱ Nte'yam cha̱jkp, íttapts je̱'e̱ ve'e je̱m je̱ Nte'yam y'am kya̱'m.
40005011	’Xo̱o̱n xa miitse'eda ku ve'e je̱ jayu mvinko̱jtspé̱tjada, mjomtónjada mtitónjada, je̱tse'e mnu̱vampé̱tjada a̱ts ka̱jx.
40005012	Tukxo̱o̱ndu̱kta tse'e o̱o̱y ku ve'e ve'em myaktonda, ku̱x myakmo̱o̱ydinupe'e je̱ ma̱ja̱ o̱'yin je̱m tsapjo̱o̱tm, ku̱x ve'eme'e du̱jomtoondi du̱titoondi je̱ Nte'yam je̱ y'ayook ko̱jtsnajxpata̱jkta juu' ve'e joojntykidu too'va̱jkp je̱ts ka'a ve'e miitsta.
40005013	’Miitsta xa ve'e je̱ kaan jo'n yaja naxviijn. Ax pa̱n tó̱kinup tse'e je̱ kaan je̱ tya'mu̱tsin, ¿vintso̱se'e jado'k nax tya'mu̱tsinuvat? Ka'ats je̱'e̱ ve'e y'uktoonnit, yak'u̱xko̱'o̱nupe'e je̱ja too' aajy je̱tse'e je̱ jayu ñu̱te̱e̱'nju̱t tyukte̱e̱'nju̱t.
40005014	’Miits xa ve'e je̱ ta̱'kxpa jo'n yaja naxviijn. To'k je̱ kajpu̱n juu' ve'e je̱m ko̱pk ka̱jxm, ka'a tse'e y'o̱ya je̱tse'e yakyo'otsu̱t.
40005015	Ka'a xa ve'e je̱ ta̱'kxpa yakna̱'a̱k je̱tse'e ti yaktuknaxjópu̱t; ka̱jxm je̱'e̱ ve'e yakpu̱m je̱tse'e du̱kuta̱'kxu̱t anañu̱joma je̱ jáyuda juu' ve'e je̱p tu̱jkp.
40005016	Nay ve'empats miitse'eda, ve'em ax jo'n je̱ ta̱'kxpa je̱ nu̱may jayu du̱kutu̱'kx, yaknu̱ke̱'xnatá̱kada je̱ y'o̱y je̱'e̱ je̱ja je̱ jayu vyinkujk; ku je̱'e̱ ve'e du̱'íxtat je̱ y'o̱y je̱'e̱ juu' ve'e mtoondup, yakmá̱jadap yakjaanchadapts je̱'e̱ ve'e je̱ nTee'amda, juu' ve'e je̱m tsapjo̱o̱tm.
40005017	’Ka'a xa miitse'e mvinmáydat je̱ts je̱'e̱ a̱tse'e nnu̱miin je̱ts a̱tse'e nyakkutó̱kiyu̱t je̱ Moisés je̱ pyava'nu̱n je̱ts juu' ve'e jyavye̱jttu je̱ Nte'yam je̱ y'ayook ko̱jtsnajxpata̱jkta. Ka je̱'e̱ ka̱jxapts a̱tse'e nmiijn je̱ts a̱ts je̱'e̱ ve'e nyakkutó̱kiyu̱t; je̱'e̱ ka̱jxe'e je̱ts a̱ts je̱'e̱ ve'e nkutyónu̱t je̱ts a̱tse'e nko̱jtsva'atsu̱t ti ve'e tyijp.
40005018	Tyú̱vam xa a̱ts miitse'e nna̱a̱jmada, namvaate'e y'it ya̱ tsajmit it je̱ts ya̱ naxviijnit it, tonká̱xjup tse'e nu̱jom je̱ pava'nu̱n; du̱ma̱ja du̱mootska je̱'e̱ ve'e je̱ pava'nu̱n, tonká̱xjupts je̱'e̱ ve'e.
40005019	Je̱'e̱ ka̱jx tse'e, pa̱n pa̱n xa ve'e du̱kakutyoomp je̱ pava'nu̱n, du̱kanu̱ma̱ja je̱'e̱ ve'e je̱ pava'nu̱n, je̱tse'e ve'em je̱ jayu du̱tuk'ix, je̱'e̱ tse'e du̱nu̱pi'kiká̱xup je̱ jayu juu' ve'e ijttup je̱m je̱ Nte'yam y'am kya̱'m; ax pa̱n pa̱n tse'e du̱kutyoomp je̱ pava'nu̱n je̱tse'e ve'em je̱ jayu du̱tuk'ix, ñu̱má̱japts je̱'e̱ ve'e je̱m je̱ Nte'yam y'am kya̱'m.
40005020	Ku̱x ve'em a̱ts miitse'e nna̱a̱jmada, ve'em xa ve'e du̱tsa̱k je̱tse'e nu̱yojk o̱y xtóndat juu' ve'e je̱ Nte'yam cha̱jkp je̱ts ka'a ve'e juu' ve'e tyoondup je̱ tsaptu̱jkpit yak'ixpa̱jkpata̱jk je̱ts je̱ fariseota̱jk. Pa̱n ka'a tse'e ve'em xtonda, ka'a tse'e mtá̱kadat je̱m je̱ Nte'yam y'am kya̱'m.
40005021	’Ta̱ ve'e x'amo̱tunaxta ku ve'e jidu̱'u̱m je̱ ju̱jpit jayu yaknu̱u̱jmidi: “Ka'a tse'e myakjayu'o̱o̱'ktat, ku̱x jyapa̱na pa̱n pa̱ne'e yakjayu'o̱o̱'kp, yakmo̱'o̱pts je̱'e̱ ve'e je̱ tsaachpaatu̱n.”
40005022	Ax nmu̱u̱jmidupts a̱ts miitse'e je̱ts jyapa̱na pa̱n pa̱ne'e je̱ y'uts je̱ y'ajch ukpu̱ je̱ y'uts je̱ cha̱'a̱ du̱mu'e̱jkjup, yakto̱kimpayo̱'o̱yupts je̱'e̱ ve'e. Pa̱n pa̱ne'e je̱ y'uts je̱ y'ajch ukpu̱ je̱ y'uts je̱ cha̱'a̱ du̱vinko̱jtspe̱jtp, to̱kimpayo̱'o̱yjadapts je̱'e̱ ve'e pa̱n pa̱n jatye'e du̱nu̱má̱jidup je̱p tsaptu̱jkp. Pa̱n pa̱n tse'e ka víjap du̱tijp je̱ y'uts je̱ y'ajch ukpu̱ je̱ y'uts je̱ cha̱'a̱, kutsa̱'a̱ga tse'e je̱tse'e je̱m ja̱njo̱o̱tm yakpa̱a̱mnit.
40005023	’Ax ve'em tse'e, pa̱n myakna̱jkxtup xa ve'e je̱ mya̱xta joma ve'e je̱ Nte'yam xvinjávada xvintsa̱'a̱gada, je̱tse'e je̱m xjaa'myé̱tstat je̱ts mmu'e̱jkju̱dupe'e nu̱to'k je̱ m'utsta je̱ m'ajchta ukpu̱ nu̱to'k je̱ m'utsta je̱ mtsa̱'a̱da,
40005024	maso̱'o̱ktanumts je̱ja je̱ mya̱xta je̱tse'e na̱jkx too'va̱jkp je̱'e̱ xma̱a̱tnamyujo̱t'ó̱yajada, van'it tse'e mvimpijttinuvat je̱tse'e je̱ mya̱xta je̱ Nte'yam xtukka̱tá̱kadat.
40005025	’Pa̱n je̱m xa ve'e pa̱ne'e mnu̱xa̱'a̱ijidup je̱tse'e xma̱a̱tna̱jkxta je̱ja je̱ yakkutojkpa vyinkujk, tukma̱a̱tko̱jts'ó̱yada tse'e je̱ja too' aajy, ve'em tse'e je̱m je̱ to̱kin payo̱'yva kya̱'m mkayakpá̱mdat. Ku̱x pa̱n mpa̱a̱jmju̱dup xa ve'e je̱m je̱ to̱kin payo̱'yva kya̱'m, je̱ to̱kin payo̱'yva tse'e je̱m je̱ tojpa kya̱'m mpá̱mjadap je̱tse'e mpoxu̱nta̱kpá̱mjadat.
40005026	Tyú̱vam xa a̱tse'e nva'añ je̱ts ka'ajame'e mpítsumdat je̱p poxu̱ntu̱jkp vi'name'e xkakuve̱tta nu̱jom juu' ve'e myó̱jidup.
40005027	’Ta̱ ve'e x'amo̱tunaxta ku ve'e jidu̱'u̱m yakka̱ts: “Ka'a tse'e xyakvintsa̱'kintó̱kidat je̱ navya̱jku̱n.”
40005028	Ax a̱tsts miitse'e nnu̱u̱jmidup je̱ts o̱pya̱na pa̱n pa̱ne'e du̱nu̱'ixp to'k je̱ ta̱'a̱xta̱jk je̱tse'e du̱tsa̱k je̱tse'e du̱ma̱a̱tnayjayé̱pju̱t, ta̱ tse'e je̱m jya'vin ka̱jxm je̱ ta̱'a̱xta̱jk du̱tukma̱a̱tyakvintsa̱'kintó̱ki je̱ navya̱jku̱n.
40005029	’Pa̱n myakto̱kintoojnju̱dup xa ve'e je̱ m'aka'yu̱n viijnda, tunyakpítsumda tse'e je̱tse'e x'u̱xkojtat, ku̱x nu̱yojk o̱y je̱'e̱ ve'e je̱tse'e to'k viijn je̱ mni'kxta je̱ mko̱pkta xyakkutó̱kidat je̱ts ka'a ve'e ku ve'e nu̱jom je̱ mni'kxta je̱ mko̱pkta yakpa̱a̱mnit je̱m ja̱njo̱o̱tm.
40005030	Pa̱n myakto̱kintoojnju̱dup xa ve'e je̱ m'aka'yu̱n ka̱'a̱jta, tunku̱spoxta tse'e je̱tse'e x'u̱xvívuptat, ku̱x nu̱yojk o̱y je̱'e̱ ve'e je̱tse'e to'k viijn je̱ mni'kxta je̱ mko̱pkta xyakkutó̱kidat je̱ts ka'a ve'e ku ve'e nu̱jom je̱ mni'kxta je̱ mko̱pkta yakpa̱a̱mnit je̱m ja̱njo̱o̱tm.
40005031	’Ko̱jtstuva tse'e je̱ jayu jidu̱'u̱m: “e̱pya̱na xa ve'e pa̱n pa̱ne'e je̱ ñu̱da̱'a̱x du̱maso̱'o̱kuvaannup, tun vinko̱pkts je̱'e̱ ve'e je̱tse'e too'va̱jkp du̱mo̱'o̱t je̱ ña̱k joma ve'e yak'íxu̱t je̱ts ka'a je̱'e̱ ve'e du̱'uknu̱da̱'a̱xini.”
40005032	Ax a̱tsts miitse'e nnu̱u̱jmidup je̱ts pa̱n pa̱n yaa'tya̱jke'e du̱maso̱o̱knup je̱ ñu̱da̱'a̱x, pa̱n ka je̱'e̱ ka̱jxap ku ve'e je̱ ñu̱da̱'a̱x du̱yakvintsa̱'kintó̱ki je̱ navya̱jku̱n, je̱ yaa'tya̱jk ka̱jx tse'e je̱ ta̱'a̱xta̱jk du̱yakvintsa̱'kintó̱ki je̱ navya̱jku̱n ku ve'e je̱ viijnk yaa'tya̱jk du̱pu̱k. Ax je̱'e̱ tse'e juu' ve'e u̱x'o̱o̱k du̱pa̱jkp je̱ ta̱'a̱xta̱jk juu' ve'e je̱ ñu̱yaa'y tu̱myaso̱o̱kjini, nay yakvintsa̱'kintó̱kivapts je̱'e̱ ve'e je̱ navya̱jku̱n.
40005033	’Ta̱ ve'e x'amo̱tunajxtuva ku ve'e jidu̱'u̱m je̱ ju̱jpit jayu yaknu̱u̱jmidi: “Kutyonu̱ je̱ vaandu̱k juu' ve'e tu̱xpu̱m pa̱n je̱ Nte'yame'e tu̱xyaknaxy.”
40005034	Ax a̱tsts miitse'e nnu̱u̱jmidup je̱ts ka'a ve'e je̱ Nte'yam xyaknáxtat ku ve'e je̱ vaandu̱k xpa̱mda. Ni ka'a tse'e je̱ tsapjo̱o̱tmit it xyaknáxtat. Pa̱n ve'em xa ve'e xtonda, ve'emts je̱'e̱ ve'e ax jo'n je̱ Nte'yam ku̱xyaknajxti, ku̱x je̱me'e je̱ Nte'yam je̱ kyutojku̱n tsu̱u̱jntku̱n.
40005035	Ka'a tse'e ya̱ naxviijnit it xyaknajxtuvat. Pa̱n ve'em xa ve'e xtonda, ve'emts je̱'e̱ ve'e ax jo'n je̱ Nte'yam ku̱xyaknajxti, ku̱x ve'em ya̱'a̱ ve'e ya̱ naxviijnit it ax jo'n je̱ va'kpe̱jtu̱n joma ve'e je̱ Nte'yam je̱ tyek ku̱du̱yukká̱n. Ka'a tse'e je̱ Jerusalén xyaknajxtuvat. Pa̱n ve'em xa ve'e xtonda, ve'emts je̱'e̱ ve'e ax jo'n je̱ Nte'yam ku̱xyaknajxtuva, ku̱x je̱ Ma̱ja̱ Yakkutojkpa je̱'e̱ ve'e je̱ kyajpu̱n.
40005036	Ni je̱ mkuvajka tse'e xkayaknajxtuvat, ku̱x ka'a ve'e m'o̱'yixjada je̱tse'e xyakvimpíttat o̱tyo'ka je̱ mvaajyta ya̱k uk po̱o̱'p.
40005037	Jidu̱'u̱me'e mva'andat “ve'em” ukpu̱ “ka'a”; ku̱x juu' ve'e nu̱yojk jaa'kyakko̱jtsp, je̱ ko̱'o̱yjáyuvapts je̱'e̱ ve'e du̱yakjé̱jip.
40005038	’Ta̱ ve'e x'amo̱tunajxtuva ku ve'e jidu̱'u̱m yakka̱ts: “Pa̱n pa̱ne'e je̱ jayu je̱ vyiijn du̱yakma'tp, je̱ tya̱a̱ts du̱yakvajntkp, nay vanxú̱pjyam tse'e yaktoonnuvat.”
40005039	Ax a̱tsts miitse'e nnu̱u̱jmidup je̱ts ka'a ve'e xtonu̱mpijtjadat juu' ve'e ka ó̱yap pa̱n pa̱ne'e mmuto̱kintoojnju̱dup; ñojk'ó̱y xa ve'e, pa̱n pa̱ne'e m'akupa̱'kxijidup to'k ado'om aaj, mo̱o̱yduva tse'e jado'k ado'om je̱tse'e mjaa'k'akupa̱'kxajadat.
40005040	Pa̱n pa̱n tse'e mnu̱xa̱'a̱avaajnju̱dup je̱tse'e je̱ mvitu̱pa'tk mpa̱jku̱xjada, maso̱o̱ktuva tse'e je̱tse'e je̱ mvitu̱ni'kx mpa̱jku̱xjadat.
40005041	Pa̱n myaktuk'ake̱e̱'yidup xa ve'e je̱tse'e juu' xpatsá̱mdat kojkm legua, ax mpatsá̱mdap tse'e jakojkm legua.
40005042	e̱pya̱na pa̱n pa̱ne'e juu' m'amó̱tuju̱dup, mmo̱'o̱dap tse'e; pa̱n pa̱n tse'e juu' anuu'kx m'amó̱tuju̱dup, ka'a tse'e xtso'oxpá̱ktat.
40005043	’Ta̱ ve'e x'amo̱tunajxtuva ku ve'e jidu̱'u̱m yakka̱ts: “Tso̱kta pa̱n pa̱ne'e mtso̱jkju̱dup; ka'a tse'e xtsó̱ktat pa̱n pa̱ne'e mtso'oxpa̱jkju̱dup.”
40005044	Ax a̱tsts miitse'e nnu̱u̱jmidup: Tso̱kta pa̱n pa̱ne'e mtso'oxpa̱jkju̱dup, amó̱tuda je̱ Nte'yam je̱tse'e du̱kunoo'kxu̱t pa̱n pa̱ne'e mko̱'o̱ñu̱ko̱jtsijidup, o̱tyoojnjada pa̱n pa̱ne'e mko̱'o̱tyoojnju̱dup, nu̱tsapko̱tsta je̱tse'e je̱ Nte'yam o̱y tyo'nu̱xjadat pa̱n pa̱ne'e mvinko̱jtspe̱jtju̱dup je̱ts pa̱n pa̱ne'e mjomtoojnju̱dup mtitoojnju̱dup,
40005045	ax ve'em tse'e mnu̱ke̱'xnatá̱kadat je̱ts nTee'imdupe'e je̱ Nte'yam, juu' ve'e je̱m tsapjo̱o̱tm. Ku̱x ku xa ve'e je̱ aampa xa̱a̱j du̱yakpítsum, tyuknu̱'aampyts je̱'e̱ ve'e juu' ve'e o̱y jayu je̱ts juu' ve'e ko̱'o̱y jayu, yakjé̱jipts je̱'e̱ ve'e je̱ tooj je̱tse'e du̱yaknu̱tu'uj pa̱n pa̱n jatye'e tu̱v jáyuvidup joojntykidup, nay ve'empa tse'e pa̱n pa̱n jatye'e jomjáyuvidup tijáyuvidup je̱tse'e jyomjoojntykada tyijoojntykada.
40005046	Pa̱n je̱'e̱jyji xa miitse'e mtso̱jktup pa̱n pa̱ne'e mtso̱jkju̱dup, ¿ti o̱'yin tse'e mpá̱ktap je̱'e̱ ka̱jx? Je̱ kupa̱'mu̱n pa̱kmojkpa paat xa ve'e ve'em jyátu̱kada.
40005047	’Pa̱n je̱'e̱jyji ve'e mko̱jtspo̱o̱'kxtup juu' ve'e mma̱a̱tnayja'vijidup, ¿ti o̱'yints miitse'e mtoondup je̱ts ka'a ve'e je̱ viijnk jáyuda?, ku̱x nay vanxú̱pjyame'e du̱toonduva pa̱n pa̱n jatye'e je̱ Nte'yam du̱ka'íxada.
40005048	Va'ajts tse'e mnaajk'ijtjidinit, ve'em ax jo'n ñaajk'ítju̱ va'ajts je̱ nTee'amda, juu' ve'e je̱m tsapjo̱o̱tm.
40006001	’Ku xa ve'e xtonda je̱ y'o̱y je̱'e̱, ka je̱'e̱ ka̱jxap tse'e xtóndat je̱tse'e je̱ jayu du̱'íxtat juu' ve'e mtoondup. Pa̱n je̱'e̱ ka̱jx xa ve'e ve'em xtonda je̱tse'e je̱ jayu m'íxjadat, ka'a tse'e o̱y mtonu̱mpijtu̱xjadat je̱ nTee'amda, juu' ve'e je̱m tsapjo̱o̱tm.
40006002	Je̱'e̱ ka̱jx tse'e, ku tse'e xputá̱kadat je̱'e̱ pa̱n pa̱n jatye'e katih'ijtu̱xju̱dup, ka'a tse'e anañu̱joma je̱ jayu xtuknu̱jávadat, ku̱x ve'eme'e jyátu̱kada je̱p tsaptu̱jkp je̱ts je̱ja too' aajy pa̱n pa̱n jatye'e me̱jts'aajta me̱jtsjo̱o̱tta. Je̱'e̱ ka̱jxts je̱'e̱ ve'e ve'em du̱tonda je̱tse'e je̱ jayu y'o̱ñu̱kó̱tsajadat. Tyú̱vam xa a̱ts miitse'e nna̱a̱jmada je̱ts ka'a ve'e o̱y je̱ Nte'yam tyonu̱mpijtu̱xjadat, nvaatani je̱'e̱ ve'e ku ve'e yak'o̱ñu̱ko̱jtsidi.
40006003	Ax kuts miitse'e je̱ jayu xmo̱'o̱dat juu' ve'e katih'ijtu̱xju̱dup, ve'em tse'e xtóndat je̱tse'e ni pa̱na du̱kanu̱jávat.
40006004	Pa̱n ve'em tse'e xtonda, o̱y tse'e mtonu̱mpijtu̱xjadat je̱ nTee'amda, juu' ve'e du̱'ixp nu̱jom juu' ve'e kanu̱ke̱'xnata̱jkip je̱ja je̱ jayu vyinkujk.
40006005	’Ku miitse'e mtsapkó̱tstat, ka'a tse'e ve'em mtsapkó̱tstat ax jo'n je̱'e̱da juu' ve'e me̱jts'aajta me̱jtsjo̱o̱tta, ténip tse'e chapko̱tsta je̱p tsaptu̱jkp je̱ts joma ve'e je̱ too' ñavyinnaxyju̱, je̱'e̱ ka̱jxts je̱'e̱ ve'e ve'em du̱tonda je̱tse'e je̱ jayu y'íxjadat ku ve'e chapko̱tsta. Tyú̱vam xa a̱ts miitse'e nna̱a̱jmada je̱ts ka'a ve'e o̱y je̱ Nte'yam tyonu̱mpijtu̱xjadat, nvaatani je̱'e̱ ve'e ku ve'e je̱ jayu ve'em y'íxjada.
40006006	Ax kuts miitse'e mtsapkó̱tstat, tá̱kadats je̱p mtu̱jkp, aka̱'a̱da je̱ mta̱jk, van'it tse'e xmukó̱tstat je̱ nTee'amda, juu' ve'e je̱m tsapjo̱o̱tm. Pa̱n ve'em tse'e xtonda, o̱y tse'e mtonu̱mpijtu̱xjadat je̱ nTee'amda, juu' ve'e du̱'ixp nu̱jom juu' ve'e kanu̱ke̱'xnata̱jkip je̱ja je̱ jayu vyinkujk.
40006007	’Ku ve'e mtsapkó̱tstat, ka'a tse'e xko̱jtsu̱mpíttat xko̱jts'ata̱jtat, ve'em ax jo'n jyátu̱kada pa̱n pa̱n jatye'e je̱ Nte'yam du̱ka'íxada, ve'eme'e vyinmayda je̱ts amo̱tunáxjadap je̱'e̱ ve'e je̱ Nte'yam ku ve'e o̱o̱y tyunko̱tsta.
40006008	Ka'ats miitse'e ve'em mjátu̱kadat, ku̱x namka'ana miitse'e je̱ Nte'yam juu' x'amó̱tuda, ñu̱ja'vipts je̱'e̱ ve'e juu' ve'e mka'ijtu̱xju̱dup.
40006009	Jidu̱'u̱m tse'e mtsapkó̱tstat: A̱a̱ts je̱ nTee', tsapjo̱o̱tm xa mits je̱me'e, va'ajts aaj va'ajts jo̱o̱tts mitse'e, je̱tse'e myakvinjávat myakvintsa̱'a̱gat.
40006010	Yakmiinni to'k aaj je̱ mkutojku̱n. Ve'em ax jo'n je̱m tsapjo̱o̱tm tyunju̱ juu' mitse'e mtsa̱jkp, ve'em tse'e tyoojnjuvat yaja naxviijn.
40006011	Mo̱o̱yk a̱a̱ts u̱xyam je̱ kaaky je̱ na̱a̱j juu' a̱a̱tse'e jó̱vum xa̱a̱j ntukjoojntykip.
40006012	Me̱e̱'kxjik a̱a̱ts je̱ nto̱kin, ve'em ax jo'n a̱a̱tse'e nto̱kinme̱e̱'kxpa pa̱n pa̱n jaty a̱a̱tse'e xmuto̱kintoomp.
40006013	Kadi a̱a̱ts to'k aaj xmasa̱'a̱k je̱ts a̱a̱tse'e nka'at je̱m je̱ ko̱'o̱yjáyuvap y'am kya̱'m; mitsts a̱a̱tse'e x'íxup xjayé̱pup, x'axajtókup, ve'emts a̱a̱tse'e xkah'ama̱a̱daagat je̱ kyo̱'o̱y je̱'e̱. Ku̱x xa̱'ma ka̱jx mitse'e xka̱'ma je̱ kutojku̱n, je̱ ma̱kkin, je̱ts je̱ ma̱jin. Amén.
40006014	’Pa̱n mto̱kinme̱e̱'kxtup xa miitse'e pa̱n pa̱ne'e mmuto̱kintoojnju̱dup, mto̱kinme̱e̱'kxjadap tse'e je̱ nTee'amda, juu' ve'e je̱m tsapjo̱o̱tm;
40006015	ax pa̱n ka'a tse'e xto̱kinme̱e̱'kxta je̱ jayu juu' ve'e mmuto̱kintoojnju̱dup, nay ka'ava tse'e je̱ nTee'amda mto̱kinme̱e̱'kxju̱duvat.
40006016	’Ku xa miitse'e m'ayoojadat, ka'a tse'e je̱ mviijnda je̱ m'aajta xyakma'attat, ve'em ax jo'n jyátu̱kada je̱'e̱da juu' ve'e ijttup me̱jts'aajta me̱jtsjo̱o̱tta, ku̱x ve'em je̱'e̱ ve'e jyátu̱kada je̱tse'e je̱ jayu du̱nu̱jávadat je̱ts ayoojidup je̱'e̱ ve'e. Tyú̱vam xa a̱ts miitse'e nna̱a̱jmada je̱ts ka'a ve'e o̱y je̱ Nte'yam tyonu̱mpijtu̱xjadat, nvaatani je̱'e̱ ve'e ku ve'e je̱ jayu y'íxjada je̱ts ayoojidupe'e.
40006017	Ax miits, ku tse'e m'ayoojadat, navyimpojjada nay'apojjada je̱tse'e o̱y mnavyo̱o̱'kjadat,
40006018	ve'em tse'e je̱ jayu du̱kanu̱jávadat je̱ts m'ayoojidupe'e. Pa̱n ve'em tse'e xtonda, o̱y tse'e mtonu̱mpijtu̱xjadat je̱ nTee'amda, juu' ve'e du̱'ixp nu̱jom juu' ve'e kanu̱ke̱'xnata̱jkip je̱ja je̱ jayu vyinkujk.
40006019	’Ka'a tse'e xnu̱pa̱jkpé̱ttat je̱ o̱'yin juu' ve'e yaja naxviijn, joma ve'e je̱ tó̱tu̱k juu' jaty du̱tukka'yini, joma ve'e juu' jaty vyinto̱ki, je̱ts joma ve'e je̱ me̱e̱'tspa tyá̱kada;
40006020	ñojk'ó̱ye'e xnu̱pa̱jkpé̱ttat je̱ o̱'yin juu' ve'e je̱m tsapjo̱o̱tm, joma ve'e je̱ tó̱tu̱k juu' jaty du̱katukkaya, joma ve'e juu' jaty kyavinto̱ki, je̱ts joma ve'e je̱ me̱e̱'tspa kyatá̱kada.
40006021	Ku̱x pa̱n joma xa ve'e y'it juu' ve'e m'íxtup mjaye̱jptup, nay je̱e̱jyam tse'e y'ijtpa je̱ mjo̱o̱tta je̱ mja'vinda.
40006022	-
40006023	’Ve'em xa ve'e je̱ jayu je̱ vyiijn ax jo'n je̱ jayu je̱ jyo̱o̱t je̱ jya'vin. Pa̱n o̱y xa ve'e je̱ mviijnda, m'íxtup tse'e o̱y. Ax pa̱n ma'at tse'e je̱ mviijnda, ko̱o̱'ts tse'e je̱ mni'kxta je̱ mko̱pkta tyañ. Nay ve'empats je̱'e̱ ve'e ma̱a̱t je̱ mjo̱o̱tta je̱ mja'vinda. Pa̱n va'ajts tse'e je̱ mjo̱o̱tta je̱ mja'vinda, je̱ y'o̱y je̱'e̱ tse'e mtoondup; ax pa̱n m'ajo̱o̱tidup tse'e je̱ kyo̱'o̱y je̱'e̱ je̱tse'e vintok m'itta, je̱ kyo̱'o̱y je̱'e̱ tse'e mtoondup, ve'emts miitse'eda ax jo'n je̱ jayu juu' ve'e ijtp je̱ja ako̱o̱'ts it ja̱a̱t je̱tse'e nu̱yojk kuko̱o̱'ts tyañ je̱ts ka'a ve'e je̱ viints jayu.
40006024	’Ni pa̱na xa ve'e kya'o̱'yixju̱ je̱tse'e me̱jtsk je̱ vyintsá̱n du̱jayé̱pu̱t, ku̱x to'ke'e du̱tsó̱ku̱t, jado'k tse'e du̱tso'oxpá̱ku̱t, to'ke'e du̱mutónu̱t du̱mupá̱ku̱t, jado'k tse'e du̱viijnk'íxu̱t. Nay ve'empa tse'e je̱ jayu juu' ve'e je̱m je̱ meen kya̱'m naajk'ijtjup, ka'ats je̱'e̱ ve'e y'o̱'yixju̱ je̱tse'e je̱ Nte'yam du̱pana̱jkxu̱t.
40006025	’Je̱'e̱ ka̱jxts a̱ts miitse'e nna̱a̱jmada, ka'a tse'e xvinmáydat je̱ mkaakyta je̱ mna̱a̱jta ti ve'e mtukjoojntykadap, ni ka'a tse'e xvinmaayduvat je̱ mvitta je̱ mxo̱xta juu' ve'e mjayé̱ptap. Ñu̱má̱jip je̱'e̱ ve'e nu̱yojk ku ve'e je̱ jayu jyoojntyka je̱ts ka'a ve'e je̱ kaaky je̱ na̱a̱j juu' ve'e jyayejpp; ñu̱má̱jip je̱'e̱ ve'e nu̱yojk je̱ jayu je̱ ñi'kx je̱ kyo̱pk je̱ts ka'a ve'e je̱ vit je̱ xo̱x juu' ve'e jyayejpp.
40006026	Ixta vintso̱ ve'e je̱ je̱yyva tá̱nu̱k kyani'ipta, ka'a tse'e je̱ ta̱a̱jm du̱pa̱kmokta, ka'a tse'e tii joma ve'e du̱yak'íttat je̱ tyukjoojntykinda; ó̱yam tse'e vye'ema, yakjoojntykijidup tse'e je̱ nTee'amda, juu' ve'e je̱m tsapjo̱o̱tm. Kadi xvinmayda, nu̱yojk xa miitse'e o̱o̱y xtunjaa'knu̱má̱jada je̱ts ka'a ve'e je̱ je̱yyva tá̱nu̱k.
40006027	Jyatunvinmay je̱'e̱ ve'e, ¿pa̱nts miitse'eda juu' ve'e o̱'yixjup je̱tse'e ñaajkyó̱nju̱t jado'k noox?
40006028	’¿Ax tya̱jx tse'e xvinmayda je̱ mvitta je̱ mxo̱xta? Ixta vintso̱ ve'e je̱ ojts ja̱a̱tit pu̱j ye̱e̱'kta, ka'a tse'e tyonda, ka'a tse'e pyii'tta kyo̱jta;
40006029	ax ve'emts a̱tse'e nva'añ je̱ts ó̱yame'e je̱ yakkutojkpa Salomón va'ajts tsoj tyunnaxya̱xju̱ y'ijt, ka'a tse'e du̱muvaa'ty ax jo'n je̱ pu̱j.
40006030	Pa̱n ve'em tse'e je̱ Nte'yam du̱yaktsoju̱pu̱k je̱ aajy je̱ ojts juu' ve'e u̱xyam ye̱e̱'kp je̱tse'e kep je̱ ja̱a̱jn pyaatjinit, ¿vintso̱ts je̱'e̱ ve'e je̱ Nte'yam mkamo̱'o̱jadat pa̱n ti ve'e mnatyukxó̱xjadap? ¡Ve̱e̱'nji xa ve'e je̱ Nte'yam xjaanchjávada!
40006031	Je̱'e̱ ka̱jx tse'e, ka'a tse'e mnaajkvinmáyjadat je̱tse'e mva'andat: “¿Tis vine'e nka'yumdap n'ookumdap?”, ukpu̱ “¿Tis vine'e nnatyukxo̱jxumjadap?”
40006032	Ku̱x nu̱jom je̱'e̱ ve'e, yakvinkó̱pkidupts je̱'e̱ ve'e je̱ jayu pa̱n pa̱n jatye'e je̱ Nte'yam du̱ka'íxada; ax je̱ nTee'amda, juu' ve'e je̱m tsapjo̱o̱tm, ñu̱ja'vipts je̱'e̱ ve'e pa̱n ti u̱u̱'me'e xka'ijtjimdup.
40006033	Ax ve'em tse'e, yakvinkó̱pkada o̱o̱y je̱tse'e m'ijttinit je̱m je̱ Nte'yam y'am kya̱'m je̱tse'e xtoondinit juu' je̱'e̱ ve'e cha̱jkp, ve'em tse'e myakmo̱o̱yduvat juu' ve'e mkáydap m'oo'ktap je̱ts juu' ve'e mnatyukxó̱xjadap.
40006034	Kádits xvinmayda juu' ve'e kep mínup, ku̱x jé̱jape'e kep juu' ve'e mvinmáydap. To'k to'k je̱ xa̱a̱j, ve'em tse'e je̱ vinma'yu̱n du̱yakje̱ja.
40007001	’Ka'ats miitse'e je̱ jayu xto̱kimpayo̱'o̱ydat, ve'em tse'e je̱ Nte'yam mkato̱kimpayo̱'yju̱duvat.
40007002	Ku̱x ve'em pa̱n vintso̱ ve'e je̱ jayu xto̱kimpayo̱'o̱yda, nay vanxú̱pjyam tse'e je̱ Nte'yam mto̱kimpayo̱'yju̱duvat; uk pa̱n vintso̱ ve'e je̱ mjáyuvinda, nay je̱ mjáyuvinda tse'e vimpítup.
40007003	¿Vintso̱se'e y'o̱'yixju̱t je̱'e̱ juu' ve'e je̱ ma̱ja̱ to̱kin du̱ma̱a̱t, je̱tse'e du̱putá̱kat je̱ y'uts je̱ y'ajch ukpu̱ je̱ y'uts je̱ cha̱'a̱ juu' ve'e ve̱e̱'nji je̱ to̱kin du̱ma̱a̱t? Ve'em xa je̱'e̱ ve'e ax jo'n je̱ jayu juu' ve'e je̱p vyiimp to'k je̱ ku̱p juu' ve'e va'ajts ma̱j je̱tse'e du̱tsa̱k je̱tse'e du̱putá̱kat je̱ y'uts juu' ve'e je̱ pi'k po'ox tu̱vyintá̱kaja.
40007004	Van'it tse'e je̱ y'uts du̱nu̱u̱jma: “Va'an a̱ts du̱yakpítsumu̱ je̱ pi'k po'ox juu' ve'e je̱p mviimp.”
40007005	¡Me̱jts'aaj me̱jtsjo̱o̱t xa je̱'e̱ ve'e juu' ve'e je̱ ma̱ja̱ to̱kin du̱ma̱a̱t! Yaknu̱va'ache'e too'va̱jkp du̱tsa̱k je̱ ma̱ja̱ to̱kin juu' ve'e jyayejpp, van'ítnum tse'e y'o̱'yixju̱t je̱tse'e du̱putá̱kat je̱ y'uts je̱ y'ajch ukpu̱ je̱ y'uts je̱ cha̱'a̱ juu' ve'e ve̱e̱'nji je̱ to̱kin du̱ma̱a̱t.
40007006	’Ka'a tse'e je̱ ok xmo̱'o̱dat je̱ Nte'yam jye̱'e̱, ka'a tse'e je̱ mpeerlas xva̱jjadat je̱ ke̱e̱m. Pa̱n mmo̱o̱ydup xa ve'e, tyukte̱e̱'ndapts je̱'e̱ ve'e je̱tse'e mnu̱pojtu̱kjadat je̱tse'e myakvintó̱kijadat.
40007007	’Amó̱tuda juu' je̱ Nte'yam, je̱tse'e myakmo̱'o̱dat; íxtada, je̱tse'e xpaa'ttat; ko̱jtspo̱o̱'kxta je̱ja ta̱k'aagui, je̱tse'e je̱ Nte'yam myak'avaatsu̱xjadat.
40007008	Ku̱x pa̱n pa̱n xa ve'e je̱ Nte'yam juu' du̱'amó̱tup, yakmo̱'o̱p tse'e; pa̱n pa̱n tse'e juu' du̱'íxtip, pyaatyp tse'e; pa̱n pa̱n tse'e ko̱jtspo̱o̱'kxp je̱ja ta̱k'aagui, yak'avaatsu̱xjup tse'e je̱ Nte'yam.
40007009	’Onu̱k tee'da ónu̱k taakta, ku xa ve'e je̱ m'ónu̱kta m'amó̱tujadat je̱ tsapkaaky, ¿je̱ tsaaj tse'e mmo̱'o̱dap?
40007010	Ku tse'e m'amó̱tujadat je̱ ajkx, ¿je̱ tsaa'n tse'e mmo̱'o̱dap?
40007011	Mjako̱'o̱yjáyuvada xa miitse'eda, mnu̱ja'vidup tse'e je̱tse'e xmo̱'o̱dat je̱ y'o̱y je̱'e̱ je̱ m'ónu̱kta; ax je̱ nTee'amda, juu' ve'e je̱m tsapjo̱o̱tm, nu̱yojkts je̱'e̱ ve'e du̱mo̱'o̱t je̱ y'o̱o̱jyit je̱'e̱ pa̱n pa̱n jatye'e amó̱tuju̱dup.
40007012	’Ax ve'em tse'e, pa̱n vintso̱ xa ve'e xtso̱kta je̱tse'e je̱ jayu mto'nu̱xjadat, ve'emts miits je̱'e̱ ve'e xtoojnjiduvat, ku̱x je̱ Moisés je̱ pyava'nu̱n je̱ts juu' ve'e jyavye̱jttu je̱ Nte'yam je̱ y'ayook ko̱jtsnajxpata̱jkta, je̱'e̱ tse'e je̱ jayu du̱tuk'íxtup je̱ts ti ve'e yaktónup ku ve'e je̱ jayu ñachó̱kjada vimpit atu̱j.
40007013	’Tá̱kada joma ve'e je̱ aka̱'a̱ juu' ve'e mootskji vyiijn. Ku̱xe'e je̱ aka̱'a̱ je̱ts je̱ too' juu' ve'e je̱ jayu du̱yakna̱jkxp joma ve'e vyintó̱kidinit, ma̱ja̱ viijnts je̱'e̱ ve'e, nu̱mayts je̱'e̱ ve'e juu' ve'e je̱ tso̱ ta̱jkidup.
40007014	Ax je̱ aka̱'a̱ je̱ts je̱ too' juu' ve'e je̱ jayu du̱yakna̱jkxp joma ve'e xa̱'ma ka̱jx jyoojntykidinit, pi'kji je̱ts mootskjits je̱'e̱ ve'e vyiijn, nu̱'eejyjits je̱'e̱ ve'e juu' ve'e je̱ tso̱ ta̱jkidup.
40007015	’Myakkó̱pkadap tse'e o̱o̱y je̱'e̱ ka̱jxta pa̱n pa̱n jatye'e natyijju̱dup je̱ Nte'yam je̱ y'ayook ko̱jtsnajxpada. Ve'em xa je̱'e̱ ve'eda ax jo'n je̱ mu'uk lobo juu' ve'e napya̱a̱jmjup je̱ pi'k carnero jo'n je̱tse'e je̱ja nu̱may carnero akujk tya̱ka.
40007016	Mnu̱jávadap tse'e je̱ts pa̱n je̱'e̱ ve'eda ku ve'e x'íxtat vintso̱ ve'e juu' du̱tonda, ku̱x ka'a xa ve'e je̱ tsaaydum ta̱a̱jm ukpu̱ je̱ higo ta̱a̱jm yaktuk je̱m ápit ka̱jxm.
40007017	Nu̱jom je̱ o̱y ju̱'kx ku̱p, je̱ o̱o̱jyit ju̱'kx tse'e yakta̱'mip; je̱ts nu̱jom je̱ ko̱'o̱y ju̱'kx ku̱p, je̱ ko̱'o̱y ju̱'kx tse'e yakta̱'mip.
40007018	Ka'a tse'e je̱ o̱y ju̱'kx ku̱p du̱yakta̱'ma je̱ ko̱'o̱y ju̱'kx; ni ka'a tse'e je̱ ko̱'o̱y ju̱'kx ku̱p du̱yakta̱'ma je̱ o̱y ju̱'kx.
40007019	Nu̱jom tse'e je̱ ju̱'kx ku̱p juu' ve'e du̱kayakta̱'mip je̱ o̱o̱jyit ju̱'kx, yakpojxu̱kpts je̱'e̱ ve'e je̱tse'e je̱m ja̱njo̱o̱tm yakpa̱a̱mnit.
40007020	Ve'emts miitse'e xnu̱jávadat pa̱n pa̱n jatye'e o̱y jayu pa̱n pa̱n jatye'e ko̱'o̱y jayu ku ve'e x'íxtat pa̱n vintso̱ ve'e juu' du̱tonda.
40007021	’Ka nu̱jómap xa ve'e tyá̱kadat je̱m je̱ Nte'yam y'am kya̱'m pa̱n pa̱n jaty a̱tse'e xtijtup “Vintsá̱n, Vintsá̱n”; je̱'e̱jyjida ve'e pa̱n pa̱n jatye'e du̱toondup juu' ve'e cha̱jkp a̱ts je̱ nTee', juu' ve'e je̱m tsapjo̱o̱tm.
40007022	Nu̱may xa a̱tse'e xna̱a̱jmadat je̱ xa̱a̱j: “Vintsá̱n, Vintsá̱n, mits je̱ mkutojku̱n ka̱jxts a̱a̱tse'e je̱ Nte'yam je̱ y'ayook nko̱jtsnáxy y'ijt je̱ts mits je̱ mkutojku̱n ka̱jxts a̱a̱tse'e je̱ ko̱'o̱yjáyuvap nyakpítsum y'ijt je̱m je̱ jayu jya'vin ka̱jxm, mits je̱ mkutojku̱n ka̱jxts a̱a̱tse'e je̱ mú̱jit atu̱va ntun y'ijt.”
40007023	Ax van'itts a̱tse'e nna̱a̱jmadat: “Ni vin'ita xa miitse'e mka'itta a̱ts je̱ njáyuda; vinva'kva'atsta a̱ts miitsta pa̱n pa̱n jatye'e du̱toondup juu' ve'e ka ó̱yap.”
40007024	’Pa̱n pa̱n xa ve'e du̱'amo̱tunajxp juu' a̱tse'e nka̱jtsp je̱tse'e ve'em du̱tún, ve'emts je̱'e̱ ve'e ax jo'n to'k je̱ vij jayu juu' ve'e je̱ tya̱jk du̱pa̱a̱m je̱ja tsaku̱jx.
40007025	Ku tse'e je̱ it tyuuj, je̱tse'e je̱ na̱a̱j kyo̱mpejt y'ojtspejt, je̱tse'e je̱ ma̱kk po̱j tyunnajxni je̱tse'e du̱pati'ts je̱ ta̱jk, ax ka'a tse'e kyitu, ku̱x je̱ja ve'e tsaku̱jx cho̱o̱'ntk.
40007026	Ax je̱'e̱ tse'e juu' ve'e du̱'amo̱tunajxp juu' a̱tse'e nka̱jtsp je̱tse'e ve'em du̱katún, ve'emts je̱'e̱ ve'e ax jo'n to'k je̱ jayu juu' ve'e ka víjap, juu' ve'e je̱ tya̱jk du̱pa̱a̱m je̱m po'o ni'kxm.
40007027	Ku tse'e je̱ it tyuuj, je̱tse'e je̱ na̱a̱j kyo̱mpejt y'ojtspejt, je̱tse'e je̱ ma̱kk po̱j tyunnajxni je̱tse'e du̱pati'ts je̱ ta̱jk, van'it tse'e je̱ ta̱jk kyítuni. ¡O̱o̱yam tse'e tyunvinto̱ki!
40007028	Ku ve'e je̱ Jesús kyo̱jtsku̱jx, atu̱va ato̱ki tse'e je̱ nu̱may jayu je̱ y'ixpa̱jku̱n du̱tuktaandi
40007029	ku̱x je̱ kutojku̱n ma̱a̱te'e kya̱jts, ka ve'emap ax jo'n je̱ tsaptu̱jkpit yak'ixpa̱jkpata̱jk.
40008001	Ku ve'e je̱ Jesús vyajntyk je̱m tonu̱n viinm, van'it tse'e nu̱may je̱ jayu pyana̱jkxjidi.
40008002	Van'it tse'e vyinkutá̱miji to'k je̱ jayu juu' ve'e leprapa̱jkjup, je̱tse'e je̱ Jesús du̱vinko̱xkteni, je̱tse'e du̱nu̱u̱jmi: ―Vintsá̱n, pa̱n mtsa̱jkp xa mitse'e, m'o̱'yixjup tse'e je̱ts a̱tse'e xtuknu̱va'atsu̱t ya̱ lepra pa'am.
40008003	Van'it tse'e je̱ Jesús je̱ kya̱'a̱j tyuknu̱ko̱o̱jnji je̱tse'e je̱ pa'am jayu du̱nu̱u̱jmi: ―Ntsa̱jkp xa a̱tse'e. Va'ajts tse'e mtaanni. Ku ve'e ve'em vyaajñ, tun jatyji tse'e je̱ lepra pa'am ñu̱vaatsjini.
40008004	Van'it tse'e je̱ Jesús ña̱'mu̱xji: ―Ni pa̱na xa ve'e xkavaajnjat pa̱ne'e tu̱myakjo̱tka̱da'akyju̱. Na̱jkxu̱ joma ve'e je̱ tee' je̱tse'e du̱'íxu̱t je̱ts ta̱ ve'e mjo̱tka̱da'aky, van'it tse'e xyó̱xu̱t juu' ve'e je̱ Moisés pyavaan ku ve'e je̱ jayu kyo̱o̱'kpa̱jkjini je̱ lepra pa'am, ve'em tse'e anañu̱joma du̱nu̱jávadat je̱ts tá̱vani ve'e je̱ pa'am mnu̱va'achju̱.
40008005	Ku ve'e je̱ Jesús tya̱jki je̱m capernaaumit kyajpu̱n jo̱o̱tm, van'it tse'e vyinkutá̱miji to'k je̱ tojpa juu' ve'e du̱nu̱vintsá̱nip nu̱mó̱kupx je̱ tojpata̱jk. Van'it tse'e je̱ Jesús du̱munoo'kxtk.
40008006	Jidu̱'u̱m tse'e vyaajñ: ―Vintsá̱n, je̱me'e ta̱k'am a̱ts je̱ ntoompa pya'amma'aj, mojkp je̱'e̱ ve'e je̱tse'e o̱o̱y tyuntsaachpaa'ty.
40008007	Van'it tse'e je̱ Jesús y'atso̱o̱jvji: ―Na̱jkxu̱ts a̱ts je̱'e̱ du̱yakjo̱tka̱da'akyu̱.
40008008	Van'it tse'e je̱ tojpata̱jk je̱ vyintsá̱n y'atsa̱a̱jv: ―Vintsá̱n, ka'a xa a̱tse'e nvinmachju̱ je̱tse'e je̱p a̱ts ntu̱jkp mtá̱kat; ko̱o̱jyji ve'e va'anu̱ je̱tse'e jyo̱tka̱da'aku̱t, ax jo̱tka̱da'akupts je̱'e̱ ve'e.
40008009	Ku̱x je̱m xa ve'e pa̱n a̱tse'e xyakkutojkjip, je̱mpa tse'e a̱ts je̱ ntojpa juu' a̱tse'e nyakkutojkjivap. Ku a̱tse'e to'k nmu̱u̱jma je̱tse'e ña̱jkxu̱t, na̱jkxpts je̱'e̱ ve'e; ku a̱tse'e jado'k nmu̱u̱jma je̱tse'e myínu̱t, miimpts je̱'e̱ ve'e; ku a̱tse'e je̱ ntoompa juu' ntukpava'añ, tyuumpts je̱'e̱ ve'e.
40008010	Ku ve'e je̱ Jesús du̱'amo̱tunajxy, atu̱va ato̱ki tse'e tyaajñ je̱tse'e jidu̱'u̱m du̱nu̱u̱jmi je̱ jayu juu' ve'e pana̱jkxju̱dup: ―Tyú̱vam xa a̱ts miitse'e nna̱a̱jmada je̱ts yaja ve'e nu̱jom israeejlit y'it ja̱a̱tta, ni to'kats a̱tse'e nkapaa'ty juu' a̱tse'e xjaanchja'vip ax jo'n ya̱ jayu.
40008011	A̱tsts miitse'e nnu̱u̱jmidup je̱ts je̱'yadape'e nu̱may juu' ve'e tso̱o̱'ndap je̱m joma ve'e je̱ xa̱a̱j pyítsum je̱ts je̱m joma ve'e je̱ xa̱a̱j tya̱ka, mya̱a̱t'a̱jxtu̱ktapts je̱'e̱ ve'e kaayva je̱ Abraham, je̱ Isaac, ma̱a̱t je̱ Jacob je̱m je̱ Nte'yam kyutojku̱n jo̱o̱tm;
40008012	ax je̱'e̱da pa̱n pa̱n jatye'e uktukka̱daakju̱dup je̱tse'e je̱m ku̱y'itta, yakpá̱mdapts je̱'e̱ ve'e je̱m ako̱o̱'ts ítum. Je̱m tse'e nu̱may yaaxtinit je̱m tse'e nu̱may ñatya̱tskaa'tjidinit.
40008013	Van'it tse'e je̱ Jesús du̱nu̱u̱jmi je̱ tojpata̱jk je̱ vyintsá̱n: ―Na̱jkxni je̱m mta̱k'am, va'an ve'em du̱tunju̱ ax jo'n tu̱xjaanchjáva. Tun je̱'yji tse'e je̱ tyoompa jyo̱tka̱daakni.
40008014	Van'it tse'e je̱ Jesús ñu̱jkx je̱m je̱ Pedro tya̱k'am. Je̱m tse'e du̱'ix je̱ Pedro je̱ mya̱'vu̱t taak pya'amma'aj, ja̱mpa̱jkjup.
40008015	Van'it tse'e je̱ pa'am jayu je̱m kya̱'m du̱majch je̱tse'e je̱ ja̱a̱jn ñu̱vaatsjini. Van'it tse'e je̱ ta̱'a̱xta̱jk pyojtu̱kni je̱tse'e je̱ Jesús du̱patto'ni.
40008016	Ku ve'e je̱ xa̱a̱j tya̱jkini, van'it tse'e je̱ Jesús du̱tuknu̱na̱jkxti nu̱may je̱ jayu juu' ve'e je̱m jya'vin ka̱jxmda je̱ ko̱'o̱yjáyuvap. To'k naxji tse'e je̱ Jesús je̱ ko̱'o̱yjáyuvap du̱muka̱jts je̱tse'e du̱yakpítsumni; jo̱tka̱daaktinu tse'e je̱ pa'am jayu nu̱vinxu̱pe'e y'ijtti.
40008017	Je̱'e̱ ka̱jx tse'e ve'em jyajty je̱tse'e tyoojnji juu' ve'e kyo̱jts je̱ Nte'yam je̱ y'ayook ko̱jtsnajxpa Isaías. Jidu̱'u̱m tse'e vyaajñ: “Je̱'e̱ xa ve'e xtuknu̱vaatsumdu je̱ mpa̱jkpamda je̱ n'aampamda.”
40008018	Ku ve'e je̱ Jesús du̱'ix je̱ts nu̱maye'e je̱ jayu tyunnaa'ténijini, van'it tse'e je̱ y'ixpa̱jkpata̱jk du̱pavaajñ je̱tse'e ñáxtat je̱m jado'k ado'om ma̱ja̱ na̱'aka̱ya pa'am.
40008019	Van'it tse'e to'k je̱ tsaptu̱jkpit yak'ixpa̱jkpa je̱ Jesús du̱vinkuta̱mi je̱tse'e du̱nu̱u̱jmi: ―Yak'ixpa̱jkpa, mpana̱jkxuvaampy xa a̱ts mitse'e pa̱n joma ve'e mnu̱jkx.
40008020	Je̱tse'e je̱ Jesús y'atso̱o̱jvji: ―Je̱p xa ve'e je̱ vaax je̱ y'aajntk joma ve'e chu̱u̱na, je̱ppa tse'e je̱ je̱yyva tá̱nu̱k je̱ pye̱'e̱n; ax a̱ts, je̱ Jayu Juu' ve'e Nu̱pa̱a̱mdu̱ka Ijtp, ni je̱'e̱ts a̱tse'e xka'ijtja joma a̱tse'e ya̱ nkuvajk nko̱'o̱ku̱t.
40008021	Van'it tse'e jado'k je̱ y'ixpa̱jkpa ña̱'mu̱xji: ―Vintsá̱n, yakjajtjik a̱ts to'k aaj je̱ts a̱tse'e je̱ ntee' nyaknaxtá̱kat, van'itts a̱ts mitse'e mpana̱jkxnit.
40008022	Je̱tse'e je̱ Jesús y'atso̱o̱jvji: ―Pamiinni a̱ts. Je̱'e̱da pa̱n pa̱n jatye'e du̱kajaye̱jptup je̱ joojntykin juu' ve'e xa̱'ma ka̱jx ijtp, va'an tse'e du̱yaknaxtá̱kada je̱ y'o̱o̱'kpada.
40008023	Van'it tse'e je̱ Jesús tya̱jki je̱m barco jo̱o̱tm ma̱a̱t je̱ y'ixpa̱jkpata̱jk.
40008024	Van'it tse'e je̱ ma̱kk po̱j myiijn joma ve'e je̱ na̱a̱j, je̱tse'e je̱ barco o̱o̱y du̱tuntukkoo'ya, maap tse'e je̱ Jesús vye'na.
40008025	Van'it tse'e je̱ y'ixpa̱jkpata̱jk yojxjidi, je̱tse'e je̱ Jesús du̱nu̱u̱jmidi: ―¡Vintsá̱n, yaktso̱o̱kk a̱a̱ts to'k aaj! ¡Kunajxumdinuptam xa ve'e je̱p na̱'a̱a̱kp!
40008026	Van'it tse'e y'atso̱o̱jvjidi: ―¿Tya̱jx tse'e mtsa̱'a̱gada? ¡Tun ve̱e̱'nji ve'e je̱ jaanchja'vin xjaye̱pta! Van'it tse'e pyojtu̱k je̱tse'e du̱tuknu̱u̱jmi je̱ po̱j je̱ts je̱ na̱a̱j. Van'it tse'e je̱ po̱j y'atu̱vi je̱tse'e je̱ na̱a̱j tyu'ujkjajty.
40008027	Atu̱va ato̱ki tse'e tyaandi je̱ y'ixpa̱jkpata̱jk je̱tse'e ñavyaajnjidi: ―¿Vintso̱s ya̱'a̱ vine'e ya̱ jayu je̱ ma̱kkin o̱o̱y du̱tunjayep? ¡Ka̱tsu̱pa̱jkjup xa ve'e je̱ po̱j paat je̱ts je̱ ma̱ja̱ na̱'aka̱ya paat!
40008028	Ku ve'e je̱ Jesús jye̱'y je̱m jado'k ado'om ma̱ja̱ na̱'aka̱ya pa'am, je̱m gadaarait y'it jo̱o̱tm, van'it tse'e nu̱me̱jtsk je̱ yaa'tya̱jk vyinkutá̱mijidi juu' ve'e pítsumdu je̱p o̱o̱'kpa aajntkup. Va'ajts mu'ukts je̱'e̱ ve'e y'ijtti, ni pa̱na ve'e kyo̱o̱'k'o̱'yixjini je̱tse'e je̱m tso̱ ñáxu̱t. Nu̱me̱jtsk je̱ yaa'tya̱jk, je̱m tse'e jya'vin ka̱jxmda je̱ ko̱'o̱yjáyuvap.
40008029	Van'it tse'e ma̱kk vyaandi: ―¿Ti ka̱tsts u̱u̱'me'e njaye̱jpumdup?, Jesús, je̱ Nte'yam je̱ y'Onu̱k. ¿Je̱'e̱ ve'e tu̱xnu̱mín je̱ts a̱a̱tse'e xyaktsaachpaa'tu̱t ó̱yame'e je̱ xa̱a̱j du̱kapaa'tyna?
40008030	Jékum jaty tse'e nu̱may je̱ ke̱e̱m jya̱'kxta vye'na,
40008031	van'it tse'e je̱ ko̱'o̱yjáyuvap du̱munoo'kxtkti je̱ Jesús: ―Pa̱n xyakpítsump xa a̱a̱tse'e, maso̱o̱kk a̱a̱ts to'k aaj je̱ts a̱a̱tse'e ntuktá̱kat xi ke̱e̱mda.
40008032	Van'it tse'e je̱ Jesús ña̱'mu̱xjidi: ―It. Tá̱kada. Van'it tse'e je̱ ko̱'o̱yjáyuvap du̱tukvaatstini je̱ yaa'tya̱jkta je̱tse'e je̱ ke̱e̱m du̱tukta̱jkidi. Van'it tse'e nu̱jom je̱ ke̱e̱m kyu̱snoomdi je̱m tonu̱n viinm je̱tse'e y'ano'midi je̱m ma̱ja̱ na̱'aka̱ya jo̱o̱tm. Je̱p tse'e ñax'o̱o̱'kka̱jxtini.
40008033	Van'it tse'e kye̱e̱kti je̱ ke̱e̱m íxpada. Ku tse'e jye̱'ydi je̱m kajpu̱n ka̱jxm, van'it tse'e je̱ jayu du̱tukmumaajntykti juu' ve'e tu̱tyunju̱ tu̱kya̱tsju̱ joma ve'e je̱ ke̱e̱m tu̱jya̱'kxta je̱ts je̱ yaa'tya̱jkta juu' ve'e je̱m jya'vin ka̱jxmda tu̱y'it je̱ ko̱'o̱yjáyuvap.
40008034	Van'it tse'e je̱ kukajpu̱n du̱nu̱na̱jkxti je̱ Jesús. Ku tse'e du̱'ixti, van'it tse'e du̱munoo'kxtkti je̱tse'e je̱m je̱'e̱ y'it jo̱o̱tmda pyítsumnit.
40009001	Van'it tse'e je̱ Jesús tya̱jki je̱m barco jo̱o̱tm je̱tse'e jye̱'y je̱m jado'k ado'om ma̱ja̱ na̱'aka̱ya pa'am, je̱m joma ve'e o̱jts chu̱u̱na.
40009002	Je̱m tse'e tyuknu̱na̱jkxjidi to'k je̱ mojkpa jayu juu' ve'e je̱m myaajntku̱n ka̱jxm. Ku ve'e je̱ Jesús du̱'ix je̱ts jaanchja'vijidupe'e, van'it tse'e je̱ mojkpa jayu du̱nu̱u̱jmi: ―Jo̱t'ama̱ja, mee'kx tse'e je̱ mto̱kin tyañ.
40009003	Je̱m tse'e vye̱'nada je̱ tsaptu̱jkpit yak'ixpa̱jkpa juu' ve'e vinmaaydu: Vyinko̱jtspejtp xa ya̱'a̱ ve'e je̱ Nte'yam ku ve'e ve'em vya'añ.
40009004	Ax ñu̱ja'vip tse'e je̱ Jesús vintso̱ ve'e vyinmayda, je̱'e̱ ka̱jx tse'e du̱'amo̱tutu̱vi: ―¿Tya̱jxts miitse'e mko̱'o̱yvinmáyda?
40009005	¿Tis vine'e ka tso'oxap, ku a̱tse'e je̱ jayu nnu̱u̱jma: “Mee'kx tse'e je̱ mto̱kin tyañ”, ukpu̱ ku a̱tse'e nna̱a̱jmat: “Pojtu̱kni je̱ts jaamni”?
40009006	Je̱tse'e xnu̱jávadat je̱ts njayejpp a̱tse'e je̱ kutojku̱n yaja naxviijn je̱ts a̱tse'e je̱ jayu nto̱kinme̱e̱'kxu̱t, a̱ts, je̱ Jayu Juu' ve'e Nu̱pa̱a̱mdu̱ka Ijtp. Van'it tse'e je̱ mojkpa jayu du̱nu̱u̱jmi: ―Pojtu̱kni, pa̱kmojknits xi mmaajntku̱n je̱ts na̱jkxni je̱m mta̱k'am.
40009007	Van'it tse'e pyojtu̱kni, jo̱tka̱da'akyani tse'e vye'na, je̱tse'e ña̱jkxni je̱m tya̱k'am.
40009008	Ku ve'e je̱ nu̱may jayu du̱'ix, van'it tse'e cha̱'kidi je̱tse'e je̱ Nte'yam du̱yakmá̱jidi du̱yakjaanchidi je̱'e̱ ka̱jx ku ve'e je̱ jayu du̱mo̱o̱jy ya̱ kutojku̱n.
40009009	Ku ve'e je̱ Jesús ñu̱jkx, van'it tse'e du̱'ix to'k je̱ yaa'tya̱jk juu' ve'e Mateo du̱xa̱a̱j, je̱ja je̱'e̱ ve'e chu̱u̱na vye'na joma ve'e je̱ kupa̱'mu̱n du̱pa̱kmuk. Van'it tse'e je̱ Jesús ña̱'mu̱xji: ―Pamiinni a̱ts. Van'it tse'e je̱ Mateo tyeni je̱tse'e je̱ Jesús du̱pana̱jkxni.
40009010	Je̱m tse'e je̱ Mateo tya̱k'am je̱ Jesús kyay y'uu'k vye'na, van'it tse'e jye̱'ydi nu̱may je̱ kupa̱'mu̱n pa̱kmojkpata̱jkta je̱ts je̱ viijnk jáyuda juu' ve'e je̱ jayu tijju̱dup tó̱kinax jayu. Je̱'e̱ tse'e je̱ Jesús ma̱a̱t je̱ y'ixpa̱jkpata̱jk kaayva du̱ma̱a̱tnajxtu.
40009011	Ax ku tse'e je̱ fariseota̱jk du̱'ixti, van'it tse'e du̱'amo̱tutú̱vidi je̱ Jesús je̱ y'ixpa̱jkpata̱jk: ―¿Tya̱jx tse'e ya̱ myak'ixpa̱jkpada du̱ma̱a̱tkáy du̱ma̱a̱t'uu'k je̱ kupa̱'mu̱n pa̱kmojkpada je̱ts je̱ viijnk tó̱kinax jáyuda?
40009012	Y'amo̱tunajx tse'e je̱ Jesús, van'it tse'e vyaajñ: ―Ka'a xa je̱'e̱ ve'e du̱tso̱kta je̱ tso̱'yiva pa̱n pa̱n jatye'e ma̱kka̱tso̱ts, je̱'e̱da ve'e pa̱n pa̱n jatye'e pa̱jkju̱dup.
40009013	Je̱'e̱ xa ve'e vinko̱pk je̱tse'e xvinmó̱tudat juu' ve'e tyijp ya̱ ka̱ts ya̱ ayook juu' ve'e je̱p Kunuu'kx Jatyán ku̱jxp jidu̱'u̱m vaamp: “Je̱'e̱ xa a̱tse'e nu̱yojk ntsa̱jkp je̱tse'e je̱ jayu je̱ tukmo̱'tu̱n du̱jayé̱ptat, ka je̱'e̱pe'e je̱tse'e je̱ tá̱nu̱k du̱yó̱xtat.” Jidu̱'u̱m tse'e vya'añ. Ka je̱'e̱p xa a̱tse'e nnu̱miimp je̱ts a̱tse'e nyaaxjat je̱ jayu juu' ve'e tu̱v jáyuvidup joojntykidup; je̱'e̱ a̱tse'e nnu̱miimp juu' ve'e tó̱kinax jayu, ve'em tse'e vyinmayu̱mpijttinit je̱tse'e du̱maso̱o̱ktinit je̱ kyo̱'o̱y joojntykinda.
40009014	Van'it tse'e je̱ Yakna̱pe̱jtpa Juan je̱ y'ixpa̱jkpada je̱ Jesús du̱vinkutá̱midi je̱tse'e du̱'amo̱tutú̱vidi: ―¿Tya̱jxts a̱a̱tse'e ntun'ayooja je̱tse'e je̱ fariseota̱jk o̱o̱y tyun'ayoojiduva?, ka'a tse'e mits ya̱ m'ixpa̱jkpata̱jk y'ayoojada.
40009015	Van'it tse'e je̱ Jesús y'atso̱o̱jvjidi: ―Ka'a xa ve'e chaachvinmáyda pa̱n pa̱n jatye'e miindup joma ve'e je̱ jayu ñavyu̱kju̱ namvaate'e je̱ ta̱'a̱xpa̱jkpa du̱ma̱a̱dada, je̱'e̱ ka̱jx tse'e kyah'ayoojada. Nay ka'ava tse'e chaachvinmáyda a̱ts ya̱ n'ixpa̱jkpata̱jk namvaat a̱tse'e n'it ya̱'a̱ ma̱a̱tta. Ax pyaa'tupts je̱'e̱ ve'e je̱ xa̱a̱j ku a̱tse'e nko̱o̱'k'ijtnit ya̱'a̱ ma̱a̱tta, van'it tse'e tu̱u̱v y'ayoojadat.
40009016	Van'it tse'e je̱ Jesús du̱jaa'ktukmu'a'ixmojki. Jidu̱'u̱m tse'e vyaajñ: ―Ni pa̱na xa ve'e je̱ nam vit du̱katuk'aka̱ya je̱ pak vit. Pa̱n ve'em xa je̱'e̱ ve'e ku̱du̱tún, van'it tse'e je̱ nam aka̱'yu̱n du̱va̱a̱'nmóku̱t je̱ pak vit je̱tse'e du̱tunjaa'kka̱a̱'tsnit.
40009017	Ni pa̱na xa ve'e du̱kah'ate̱'miva je̱ nam tsaaydum pa'ajk na̱a̱j je̱m pak ak apa̱jkin jo̱o̱tm. Pa̱n ve'em xa je̱'e̱ ve'e ku̱du̱tún, mupá̱jinupts je̱'e̱ ve'e je̱ ak, ax ko̱o̱jyji tse'e vyintó̱kiyu̱t je̱ tsaaydum pa'ajk na̱a̱j je̱ts je̱ ak apa̱jkin. Je̱'e̱ ka̱jx tse'e je̱ nam tsaaydum pa'ajk na̱a̱j yakpu̱m je̱m nam ak apa̱jkin jo̱o̱tm, ax ve'em tse'e ni juu'a kyavintó̱kiyu̱t.
40009018	Namvaate'e je̱ Jesús ve'em vya'añ vye'na, van'it tse'e to'k je̱ israeejlit jayu je̱ ñu̱vintsá̱n jye̱'y je̱tse'e je̱ Jesús du̱vinko̱xkteni, je̱tse'e du̱nu̱u̱jmi: ―Tun o̱o̱'kuvaannupe'e a̱ts je̱ mpi'k na̱a̱x. Ja'mu̱ to'k aaj je̱tse'e je̱ mka̱'a̱j xtuknu̱kó̱nu̱t, ve'em tse'e jyaa'kjoojntykat.
40009019	Van'it tse'e je̱ Jesús tyeni je̱tse'e du̱ma̱a̱di, nay ve'empa je̱ y'ixpa̱jkpata̱jk.
40009020	Van'it tse'e je̱p je̱ Jesús ñaadup myutá̱miji to'k je̱ ta̱'a̱xta̱jk juu' ve'e makme̱jtsk joojntani du̱jaye̱jpp je̱ vinnu̱jkxju̱ pa'am, je̱tse'e je̱ vyit paa'v du̱to̱o̱jnji.
40009021	Ve'em tse'e du̱tuujn ku̱xe'e ñaña̱'mu̱xji: Tun ko̱o̱jyji xa ijk a̱tse'e ku̱ntá̱n xi vyit, jo̱tka̱da'akupts a̱tse'e.
40009022	Ax van'it tse'e je̱ Jesús y'ixu̱mpijt, je̱tse'e du̱'ix je̱ ta̱'a̱xta̱jk, je̱tse'e du̱nu̱u̱jmi: ―Jo̱t'ama̱ja, ta̱ xa ve'e mjo̱tka̱daakni je̱'e̱ ka̱jx ku a̱tse'e tu̱xjaanchjáva. Ax je̱'yji tse'e je̱ ta̱'a̱xta̱jk jyo̱tka̱daakni.
40009023	Ku ve'e je̱ Jesús jye̱'y je̱m je̱ israeejlit jayu je̱ ñu̱vintsá̱n tya̱k'am, van'it tse'e je̱ xooxpata̱jk du̱'ix je̱ts nu̱maye'e je̱ jayu tyunya'axta tyuntsaachvinmáyda.
40009024	Van'it tse'e je̱ Jesús ña̱'mu̱xjidi: ―Na̱jkxta, pítsumda; ka'a xa ya̱'a̱ ve'e ya̱ kiix ónu̱k y'a̱a̱'ka, maapji ya̱'a̱ ve'e. Van'it tse'e je̱ jayu tyukxiikji.
40009025	Ku ve'e je̱ Jesús je̱ jayu du̱yakpitsumku̱jx, je̱tse'e tya̱jki joma ve'e je̱ kiix ónu̱k mya'aj, van'it tse'e je̱ pi'k kiix ónu̱k je̱ kya̱'a̱j du̱ko̱o̱jnu̱k, je̱tse'e je̱ kiix pyojtu̱k.
40009026	Ax nu̱jom tse'e je̱m je̱ it je̱ naax ya̱ ayook vya'kxtk juu' ve'e toojnju ko̱jtsju.
40009027	Ku ve'e je̱ Jesús cha̱a̱'n, van'it tse'e nu̱me̱jtsk je̱ viints jayu pyana̱jkxjidi, ma̱kk tse'e kyo̱jtsti, je̱tse'e vyaandi: ―¡Tukmo̱'tk a̱a̱ts to'k aaj, je̱ David je̱ chaan je̱ kyo̱o̱j juu' ve'e yakkutojknup!
40009028	Ku ve'e je̱ Jesús tya̱jki je̱p tu̱jkp, van'it tse'e je̱ viints jayu vyinkutá̱mijidi je̱tse'e je̱ Jesús y'amo̱tutú̱vijidi: ―¿Mjaanchja'vidupe'e je̱ts x'o̱'yixjup a̱tse'e je̱ts a̱ts ya̱'a̱ ve'e ntónu̱t? Van'it tse'e y'atso̱o̱vdi: ―Ve'em, Vintsá̱n.
40009029	Van'it tse'e je̱ Jesús je̱ viints jáyuda du̱vinkuto̱'ni je̱tse'e du̱nu̱u̱jmi: ―Va'an ve'em du̱tunju̱ ax jo'n xjaanchjávada.
40009030	Ax vin'ixpa̱jktinu tse'e. Van'it tse'e je̱ Jesús je̱ jayu du̱tukpavaandi o̱o̱y je̱tse'e jidu̱'u̱m du̱nu̱u̱jmidi: ―Ni pa̱na ve'e xkatuknu̱jávadat.
40009031	Ax ka'a tse'e ve'em du̱toondi; tun ko̱o̱jyji ve'e pyítsumdi je̱tse'e o̱jts je̱m nu̱jom it jo̱o̱tm je̱ jayu du̱tukmumaaydu̱kta juu' ve'e je̱ Jesús tyoon kyo̱jts.
40009032	Tso̱o̱'ndup tse'e vye̱'nada je̱ Jesús ma̱a̱t je̱ y'ixpa̱jkpata̱jk, van'it tse'e to'k je̱ jayu yaktuknu̱na̱jkxti juu' ve'e je̱m jya'vin ka̱jxm je̱ ko̱'o̱yjáyuvap juu' ve'e oom yaktaajnju.
40009033	Ku tse'e je̱ Jesús du̱yakpítsumni je̱ ko̱'o̱yjáyuvap, van'it tse'e je̱ jayu kyo̱jtspa̱jkni. Atu̱va ato̱ki tse'e je̱ nu̱may jayu tyanka̱jxti je̱tse'e ñavyaajnjidi: ―Ni vin'ita xa ve'e kyayak'ixna je̱tse'e ve'em juu' tyunju̱ yaja israeejlit y'it ja̱a̱t.
40009034	Ax jidu̱'u̱m tse'e je̱ fariseota̱jk vyaandi: ―Je̱ ko̱'o̱yjáyuvap juu' ve'e du̱nu̱vintsa̱nika̱jxp je̱ ko̱'o̱yjáyuvapta̱jkta, je̱'e̱ts ya̱'a̱ ve'e mo̱o̱jyjup je̱ kutojku̱n je̱tse'e je̱ ko̱'o̱yjáyuvap du̱yakpítsum je̱m je̱ jayu jya'vin ka̱jxm.
40009035	Y'ayo̱'yp y'anajxyp tse'e je̱ Jesús vye'na nu̱jom je̱ kajpu̱n, je̱ mú̱jit je̱ muutskit, je̱tse'e je̱ jayu je̱p tsaptu̱jkp du̱tuk'ix je̱ o̱y ka̱ts je̱ o̱y ayook, je̱'e̱ ve'e je̱ jayu du̱vaajnjip je̱ts cha̱jkpe'e je̱ Nte'yam je̱tse'e je̱ jayu ñapya̱a̱jmjidinit je̱m je̱ Nte'yam y'am kya̱'m, je̱tse'e du̱tuknu̱vaatsni je̱ jayu o̱yjuu' pa'ama.
40009036	Ku ve'e je̱ Jesús je̱ nu̱may jayu du̱'ix, tyukmo̱'t tse'e ku̱xe'e jyomjatta tyijatta je̱tse'e myayda tyajta ve'em ax jo'n je̱ carnero juu' ve'e je̱ vyinténiva ka'ijttup.
40009037	Van'it tse'e je̱ y'ixpa̱jkpata̱jk du̱nu̱u̱jmi: ―O̱o̱y xa ve'e je̱ jayu juu' ve'e du̱kah'amo̱tunajxtupnum je̱ o̱y ka̱ts je̱ o̱y ayook. Ve'em xa je̱'e̱ ve'eda ax jo'n je̱ trigo ta̱a̱jm juu' ve'e pa̱kmojkip je̱m kam jo̱o̱tm; ax nu̱'eejyji tse'e je̱ toompa.
40009038	Je̱'e̱ ka̱jx tse'e, amó̱tuda je̱ Kam je̱ Ñu̱vintsá̱n je̱tse'e je̱ toompa du̱jaa'kké̱xu̱t je̱tse'e je̱ jayu du̱tuknu̱jávadat je̱ o̱y ka̱ts je̱ o̱y ayook.
40010001	Van'it tse'e je̱ Jesús du̱yaxmujk je̱ ñu̱makme̱jtsk ixpa̱jkpada je̱tse'e du̱mo̱o̱jy je̱ kutojku̱n je̱tse'e du̱yakpítsumdat je̱ ko̱'o̱yjáyuvap je̱m je̱ jayu jya'vin ka̱jxmda je̱tse'e du̱yakjo̱tka̱da'aktat je̱ jayu juu' ve'e du̱jaye̱jptup o̱yjuu' pa'ama.
40010002	Ya̱'a̱ tse'e je̱ xya̱a̱jta je̱ ñu̱makme̱jtsk kuká̱tsivada: Simón juu' ve'e yaktukxa̱a̱ji Pedro, je̱ts je̱ y'uts Andrés, Santiago je̱ts je̱ y'uts Juan, juu' ve'e je̱ Zebedeo je̱ myajntkta̱jkta,
40010003	Felipe je̱ts Bartolomé, Tomás je̱ts Mateo, je̱ kupa̱'mu̱n pa̱kmojkpa, Santiago juu' ve'e je̱ Alfeo je̱ myajntk, Lebeo juu' ve'e yaktukxa̱a̱ji Tadeo,
40010004	Simón juu' ve'e je̱ cananista partido du̱ma̱a̱t y'ijt, je̱ts Judas Iscariote, juu' ve'e je̱ Jesús du̱pa̱a̱mnup je̱m je̱ jayu kya̱'m juu' ve'e tso'oxpa̱jkju̱dup.
40010005	Pyake̱jx tse'e je̱ Jesús je̱ ñu̱makme̱jtsk ixpa̱jkpada. Jidu̱'u̱m tse'e du̱pavaajñ: ―Ka'a tse'e mna̱jkxtat joma ve'e cha̱a̱nada pa̱n pa̱n jatye'e ka je̱ israeejlit jáyuvap, ka'a tse'e mtá̱kadat je̱m samaariait y'it jo̱o̱tm;
40010006	ñojk'ó̱ye'e xnu̱na̱jkxtat je̱ israeejlit jáyuda, juu' ve'e je̱ carnero jo'n to̱kih'ijttup.
40010007	Na̱jkxu̱ xtukka'amáyda je̱tse'e ñapya̱a̱jmjidinit je̱m je̱ Nte'yam y'am kya̱'m, ku̱x yaaxu̱xju̱dupe'e je̱ Nte'yam je̱tse'e je̱m y'ijttinit.
40010008	Yakjo̱tka̱da'akta je̱ pa'am jayu, yakjoojntykpá̱kta je̱ o̱o̱'kpa, tuknu̱va'atsta je̱ pya'am pa̱n pa̱n jatye'e leprapa̱jkju̱dup, je̱ts yakpítsumda je̱ ko̱'o̱yjáyuvap je̱m je̱ jayu jya'vin ka̱jxmda. Nu̱nve'emji a̱ts miitse'e ya̱ kutojku̱n nmo̱'o̱da, nay nu̱nve'emji tse'e xtoojnjiduvat je̱ maa'yu̱n je̱ jáyuda ya̱ kutojku̱n ka̱jx.
40010009	’Ka'a tse'e ti xmutso̱o̱'ndat juu' ve'e m'ajo̱o̱tadap je̱ja too' aajy, ka'a tse'e xmutso̱o̱'ndat je̱ oro meen, ka'a tse'e je̱ plata meen, ni ka'ava tse'e je̱ cobre meen
40010010	ukpu̱ je̱ apa̱jkin. To'k ni'kxji ve'e je̱ mvit xmuna̱jkxtat. Ka'a tse'e xmutso̱o̱'nduvat je̱ ka̱'a̱jk ukpu̱ je̱ tajk. Ku xa ve'e mna̱jkxtat ka'amaayva, tukka̱daakju̱dupts je̱'e̱ ve'e je̱ jayu juu' ve'e m'amo̱tunáxjadap je̱tse'e mmo̱'o̱jadat je̱ mtukjoojntykinda, ku̱x je̱ toompa, vyinmajtsjup je̱'e̱ ve'e je̱tse'e yakmujóyu̱t.
40010011	’Ku̱jyajomakajpu̱nku̱jxa tse'e mtá̱kadat, íxtada je̱ jayu juu' ve'e m'amo̱tunáxjadap je̱tse'e mkuvá̱kjadat, je̱m tse'e je̱'e̱ tya̱k'am mnamyáyjadat pa̱n vinxu̱p xa̱a̱j ve'e mtanava'anda.
40010012	Ku ve'e je̱p tu̱jkp mtá̱kadat, ko̱jtspo̱o̱'kxta tse'e jidu̱'u̱m: “M'ijttinup tse'e je̱ Nte'yam je̱ y'o̱y jo̱o̱t ma̱a̱t.”
40010013	Pa̱n mkuva̱jkju̱dup xa ve'e, mo̱'o̱jadapts je̱'e̱ ve'e je̱ Nte'yam je̱ y'o̱y jo̱o̱t. Ax pa̱n ka'a tse'e mkuvá̱kjada, vaajnjada tse'e je̱ jayu je̱ts ka'a ve'e je̱ Nte'yam myo̱'o̱jadat je̱ y'o̱y jo̱o̱t.
40010014	Ax pa̱n pa̱n tse'e mkakuva̱jkju̱dup, ni du̱kah'amo̱tunaxta je̱ m'ayookta, mpítsumdinup tse'e je̱p tyu̱jkp ukpu̱ je̱m kyajpu̱n jo̱o̱tm je̱tse'e xvinxíttat je̱ mtekta je̱tse'e vyánu̱ku̱t je̱ naxvay juu' ve'e tu̱xpava'akta je̱m, ve'em tse'e je̱ nu̱ja'vin du̱jayé̱ptat je̱ts ka ó̱yap je̱'e̱ ve'e juu' ve'e tyoondup.
40010015	Tyú̱vam xa a̱ts miitse'e nna̱a̱jmada, ku ve'e du̱paa'tu̱t je̱ xa̱a̱j je̱tse'e je̱ jayu yakto̱kimpayo̱'ynit, nu̱yojk tse'e je̱ tsaachpaatu̱n yakmo̱o̱ydinit je̱ jayu juu' ve'e je̱m kajpu̱n ka̱jxm tsu̱u̱nidup je̱ts ni ka'a ve'e je̱ sodómait je̱ts je̱ gomoorrait jáyuda.
40010016	’¡Amo̱tunaxta! Mpake̱jxtup xa a̱ts miitse'e je̱tse'e ve'em m'íttat ax jo'n je̱ carnero juu' ve'e najxtup je̱ja nu̱may lobo akujk. Napyá̱mjadats vij, ve'em ax jo'n je̱ tsaa'n, je̱ts yuj, ve'em ax jo'n je̱ pak.
40010017	Nay'íxjada, ku̱x myakpá̱mdape'e je̱ja je̱ jayu vyinkujk juu' ve'e du̱nu̱má̱jidup je̱p tsaptu̱jkp, je̱tse'e je̱p myakvó̱ptat.
40010018	Myakna̱jkxjadap tse'e je̱ja je̱ yakkutojkpa vyinkujkta ku̱xe'e a̱ts xjaanchjávada, ve'em tse'e je̱ tu̱va̱ko̱jtsu̱n xpá̱mdat je̱ja je̱'e̱ vyinkujkta je̱ts je̱ja je̱'e̱ vyinkujktava pa̱n pa̱n jatye'e ka je̱ israeejlit jáyuvap.
40010019	Ku ve'e myakpá̱mdat je̱m je̱'e̱ kya̱'m, ka'ats miitse'e xvinmáydat pa̱n ti ve'e mkó̱tstap, je̱'e̱ts miitse'e mkó̱tstap juu' ve'e myakmo̱'o̱dap van'it,
40010020	ku̱x ka'a ve'e xko̱tsta vye̱'nat je̱ m'avintso̱ vinma'yu̱nda, je̱ Espíritu Santo, juu' ve'e ijtp je̱m je̱ Nte'yam jya'vin ka̱jxm, je̱'e̱ ve'e kó̱tsup miits ka̱jxta.
40010021	’Ñu̱xa̱'a̱inup tse'e je̱ jayu je̱ y'uts je̱tse'e y'o̱o̱'ku̱t ku̱xe'e a̱ts xjaanchjáva; je̱ ónu̱k tee', ñu̱xa̱'a̱inupts je̱'e̱ ve'e je̱ y'ónu̱k je̱tse'e y'o̱o̱'ku̱t ku̱xe'e a̱ts xjaanchjáva; je̱ts je̱ tee' je̱ taak je̱ y'ónu̱k, nu̱xa̱'a̱ijidinupts je̱'e̱ ve'e je̱ tyee' je̱ tyaak je̱tse'e y'o̱o̱'ktat ku̱xe'e a̱ts xjaanchjávada.
40010022	Nu̱jom tse'e je̱ jayu mmu'e̱jkjidinit mmujo̱t'aajnjidinit ku̱xe'e a̱ts xjaanchjávada. Ax pa̱n pa̱nts a̱tse'e ijtp xjaanchja'vip, pyaatnupts je̱'e̱ ve'e je̱ joojntykin juu' ve'e xa̱'ma ka̱jx ijtp.
40010023	Ku ve'e myakjomtóndat myaktitóndat joma ve'e to'k je̱ kajpu̱n, kuke̱'e̱ktats je̱ts na̱jkxta joma ve'e viijnk kajpu̱n, ku̱x tyú̱vam xa a̱ts miitse'e nna̱a̱jmada je̱ts miinnuvap a̱tse'e ka'anume'e x'ayo̱'kyá̱xta vye̱'nat je̱ israeejlit jayu je̱ kyajpu̱nda, a̱ts, je̱ Jayu Juu' ve'e Nu̱pa̱a̱mdu̱ka Ijtp.
40010024	’Ni to'ka xa ve'e je̱ ixpa̱jkpa du̱kanu̱ma̱ja ax jo'n je̱ jayu juu' ve'e yak'ixpa̱jkjup; ni to'ka tse'e je̱ toompa du̱kanu̱ma̱ja ax jo'n je̱ vyintsá̱n.
40010025	Je̱ ixpa̱jkpa, nvaatts je̱'e̱ ve'e y'ítu̱t ax jo'n je̱ jayu juu' ve'e yak'ixpa̱jkjup; je̱ts je̱ toompa, nvaatts je̱'e̱ ve'e y'ítu̱t ax jo'n je̱ vyintsá̱n. Pa̱n a̱ts xa ve'e yaktijp Beelzebú, je̱ ko̱'o̱yjáyuvap juu' ve'e du̱nu̱vintsa̱nika̱jxp je̱ ko̱'o̱yjayuvapta̱jkta, ¿vintso̱se'e a̱ts je̱ njayu kyayaktíju̱t ko̱'o̱yjáyuvap?
40010026	’Je̱'e̱ ka̱jx tse'e, ka'a tse'e je̱ jayu xtsa̱'a̱gadat; ku̱x ka'a xa ve'e tii ni tía juu' ve'e u̱xyam kayaknu̱ja'vip je̱tse'e kyanu̱ke̱'xnatá̱kat, ka'a xa ve'e tii ni tía juu' ve'e u̱xyam yu'uts ijtp je̱tse'e kyayaknu̱jávat.
40010027	Juu' xa a̱ts miitse'e nvaajnjidup ka je̱ nu̱may jayu ma̱a̱tap, avánada tse'e je̱ja anañu̱joma je̱ jayu vyinkujk; juu' tse'e m'amo̱tunajxtup apu̱k, tukka'amáyda tse'e je̱ja je̱ nu̱may jayu vyinkujk.
40010028	Ka'a tse'e xtsa̱'a̱gadat pa̱n pa̱n jatye'e ka'o̱'yixju̱dup je̱tse'e je̱ jayu je̱ jyo̱o̱t je̱ jya'vin du̱yakvintó̱kidat. Ku̱x ku xa ve'e je̱ jayu myak'o̱o̱'kjadat, ka'a tse'e tii vintso̱ ve'e mjaa'kjatónjadat. Ñojk'ó̱y xa ve'e xtsa̱'a̱gadat juu' ve'e je̱ Nte'yam o̱'yixjup je̱tse'e du̱tónu̱t, je̱'e̱ tse'e je̱ kutojku̱n du̱jaye̱jpp je̱tse'e je̱ jayu je̱ jyo̱o̱t je̱ jya'vin du̱pa̱jkjinit je̱tse'e je̱ jayu je̱ jyo̱o̱t je̱ jya'vin je̱ts je̱ ñi'kx je̱ kyo̱pk du̱pa̱a̱mnit je̱m ja̱njo̱o̱tm.
40010029	’Yakto̱o̱'kp xa ve'e nu̱me̱jtsk je̱ pi'k je̱yyva tá̱nu̱k to'k je̱ pi'k meen ónu̱k, ¿ve'em xaja? Ax ni to'ka tse'e je̱ pi'k je̱yyva tá̱nu̱k kyaku̱skuj pa̱n ka'a ve'e du̱yakjaty je̱ nTee'amda.
40010030	Macha̱ve'e je̱ Nte'yam du̱jayep to'k to'k je̱ mvaajyta juu' ve'e je̱m mkuvajkmda.
40010031	Kádits miitse'e mtsa̱'a̱gada, mnu̱má̱jidup xa miitse'e nu̱yojk je̱ts ka'a ve'e nu̱may je̱ pi'k je̱yyva tá̱nu̱kta.
40010032	’Pa̱n pa̱n xa ve'e napya̱a̱jmjup a̱ts ma̱a̱t je̱ja je̱ jayu vyinkujk, je̱'e̱ ma̱a̱tts a̱tse'e nnapya̱a̱jmjuvat je̱m a̱ts je̱ nTee' vyinkojkm, juu' ve'e je̱m tsapjo̱o̱tm;
40010033	ax pa̱n pa̱n tse'e vaamp je̱ja je̱ jayu vyinkujk je̱ts ka'a a̱tse'e xjaanchjáva, va'anupts a̱tse'e je̱m je̱ nTee' vyinkojkm, juu' ve'e je̱m tsapjo̱o̱tm, je̱ts ka á̱tsap je̱'e̱ ve'e je̱ njayu.
40010034	’Ka'ats miitse'e mvinmáydat je̱ts je̱'e̱ a̱tse'e nnu̱miin je̱tse'e je̱ jayu kijpx je̱ vinma'yu̱n du̱jayé̱ptat yaja naxviijn; je̱'e̱ xa a̱tse'e nnu̱miin je̱tse'e je̱ jayu yaktso'oxpá̱ku̱t.
40010035	Je̱'e̱ ka̱jxts a̱tse'e nmiijn je̱tse'e je̱ yaa'tya̱jk du̱tso'oxpá̱ku̱t je̱ tyee', je̱ ónu̱k taak, cho'oxpá̱kupts je̱'e̱ ve'e je̱ ña̱a̱x, je̱ xákix taak, cho'oxpá̱kupts je̱'e̱ ve'e je̱ xyákix na̱a̱x.
40010036	Ax ve'em tse'e, je̱ jayu juu' ve'e tsu̱u̱nidup to'k ja̱a̱jn to'k ta̱jk, nay jé̱mjyam tse'e jyé̱mivat pa̱ne'e ma̱kk du̱tso'oxpá̱kup pa̱n a̱tse'e xjaanchja'vip.
40010037	’Pa̱n pa̱n tse'e nu̱yojk du̱tso̱jkp je̱ tyee' ukpu̱ je̱ tyaak je̱ts ka'a ve'e a̱ts, ka'a tse'e du̱vinmachju̱ je̱tse'e y'ítu̱t a̱ts ma̱a̱t. Pa̱n pa̱nts nu̱yojk du̱tso̱jkp je̱ ña̱a̱x ukpu̱ je̱ myajntk je̱ts ka'a ve'e a̱ts, ka'a tse'e du̱vinmachju̱ je̱tse'e y'ítu̱t a̱ts ma̱a̱t.
40010038	Pa̱n pa̱n xa a̱tse'e xkapamiimp je̱tse'e kyanayjávaja je̱tse'e y'o̱o̱'ku̱t a̱ts ka̱jx, ve'em ax jo'n y'o̱o̱'ku̱t je̱ jayu juu' ve'e je̱ cryuuz du̱paka̱a̱yp je̱tse'e je̱ y'o̱o̱'ku̱n du̱'ana̱jkxa, ka'a tse'e du̱vinmachju̱ je̱tse'e y'ítu̱t a̱ts ma̱a̱t.
40010039	Pa̱n pa̱n xa ve'e jaa'kjoojntykip ku̱x a̱tse'e xkanatyukpa̱jkjup, vintó̱kiyupts je̱'e̱ ve'e; ax pa̱n pa̱n tse'e je̱ ñaxviijnit joojntykin du̱maso̱o̱knup a̱ts ka̱jx, pyaatnupts je̱'e̱ ve'e je̱ joojntykin juu' ve'e xa̱'ma ka̱jx ijtp.
40010040	’Pa̱n pa̱n xa ve'e o̱y jayu napya̱a̱jmjup miits ma̱a̱tta, ve'emts je̱'e̱ ve'e ax jo'n o̱y jayu ku̱ñapya̱a̱jmji a̱ts ma̱a̱t. Ax pa̱n pa̱n tse'e o̱y jayu napya̱a̱jmjup a̱ts ma̱a̱t, ve'emts je̱'e̱ ve'e ax jo'n o̱y jayu ku̱ñapya̱a̱jmji je̱'e̱ ma̱a̱t pa̱n a̱tse'e xke̱jxp.
40010041	Pa̱n pa̱n xa ve'e o̱y jayu napya̱a̱jmjup ma̱a̱t je̱ Nte'yam je̱ y'ayook ko̱jtsnajxpa, je̱ o̱'yinjyam tse'e yakmo̱o̱yvap juu' ve'e yakmo̱o̱yp je̱ Nte'yam je̱ y'ayook ko̱jtsnajxpa. Pa̱n pa̱n tse'e o̱y jayu napya̱a̱jmjup ma̱a̱t to'k je̱ jayu juu' ve'e tu̱v jáyuvip joojntykip, je̱ o̱'yinjyam tse'e yakmo̱o̱yvap juu' ve'e yakmo̱o̱yp je̱ jayu juu' ve'e tu̱v jáyuvip joojntykip.
40010042	Je̱ts o̱pya̱na pa̱n pa̱ne'e o̱tyo'k vaasova je̱ tsoxk na̱a̱j du̱mo̱o̱yp to'k je̱ jayu juu' a̱tse'e xjaanchja'vip, yaktonu̱mpijtjinuvapts je̱'e̱ ve'e juu' ve'e o̱y.
40011001	Ku ve'e je̱ Jesús du̱yak'ixpa̱jkku̱jx je̱ ñu̱makme̱jtsk ixpa̱jkpata̱jk, van'it tse'e ñu̱jkx yak'ixpa̱jkpa je̱ts ka'amaayva je̱m kajpu̱n ka̱jxmda juu' ve'e je̱m galiléait y'it jo̱o̱tm.
40011002	Ku ve'e je̱ Yakna̱pe̱jtpa Juan je̱p poxu̱ntu̱jkp je̱ ka̱ts du̱mo̱tu juu' jatye'e je̱ Jesús tyuump kya̱jtsp, van'it tse'e du̱kejx je̱ y'ixpa̱jkpada je̱tse'e o̱jts je̱ Jesús du̱'ixta.
40011003	Jidu̱'u̱m tse'e du̱'amo̱tutú̱vidi: ―¿Mits je̱'e̱ ve'e je̱ Cristo, juu' ve'e je̱ Nte'yam vyinko̱o̱n je̱tse'e yakkutojknit, ukpu̱ n'a'íxupnum a̱a̱ts je̱'e̱ vine'e?
40011004	Van'it tse'e je̱ Jesús y'atso̱o̱jvjidi: ―Na̱jkxu̱ xtukmumaaydu̱kta je̱ Juan juu' ve'e m'íxtup mmó̱tudup.
40011005	Tukmumaaydu̱kta vintso̱ ve'e je̱ viints jayu vyin'ixpa̱kta, vintso̱ ve'e je̱ u̱xke̱t jayu o̱y yo̱'pyá̱kta, vintso̱ ve'e ñu̱va'atsjada je̱ pa'am pa̱n pa̱n jatye'e leprapa̱jkju̱dup, myo̱tupa̱kta je̱ nat jayu, jyoojntykpa̱jktinuva pa̱n pa̱n jatye'e a̱a̱'kani, je̱ts vintso̱ ve'e yaktuknu̱java je̱ ayo̱o̱va jáyuda je̱ o̱y ka̱ts je̱ o̱y ayook.
40011006	Xo̱o̱n xa je̱'e̱ ve'eda pa̱n pa̱n jaty a̱tse'e ijtp xjaanchja'vidup.
40011007	Ku ve'e ña̱jkxtini je̱ Yakna̱pe̱jtpa Juan je̱ y'ixpa̱jkpata̱jk, van'it tse'e je̱ Jesús je̱ nu̱may jayu du̱vaajnji je̱ Yakna̱pe̱jtpa Juan ka̱jx. Jidu̱'u̱m tse'e vyaajñ: ―Ku miitse'e mna̱jkxti joma ve'e kyapa̱ntsu̱u̱na, ¿tits miitse'e o̱jts x'ixta? ¿To'k vine'e je̱ jayu juu' ve'e me̱jtsvinmaayp, juu' ve'e ijtp ax jo'n to'k je̱ kapy juu' ve'e o̱yvintso̱va po̱j yo̱'yp?
40011008	Pa̱n ka je̱'e̱ ka̱jxap tse'e mna̱jkxti, ¿tits miitse'e o̱jts x'ixta? ¿To'k vine'e je̱ jayu juu' ve'e va'ajts o̱y xa̱x? Mnu̱ja'vidupts miitse'e je̱ts je̱me'e je̱ yakkutojkpa tya̱k'am je̱'e̱da juu' ve'e va'ajts o̱y naxyo̱jxju̱dup.
40011009	Pa̱n ka je̱'e̱ ka̱jxap tse'e mna̱jkxti, ¿tits miitse'e o̱jts x'ixta? ¿To'k vine'e je̱ jayu juu' ve'e ijtp je̱ Nte'yam je̱ y'ayook ko̱jtsnajxpa? Ax je̱'e̱ tse'e. Ve'emts a̱ts miitse'e nna̱a̱jmada je̱ts jyaa'knu̱má̱jip je̱'e̱ ve'e nu̱yojk je̱ Yakna̱pe̱jtpa Juan je̱ts ka'a ve'e pa̱n viijnk je̱ Nte'yam je̱ y'ayook ko̱jtsnajxpa.
40011010	Je̱ Juan xa je̱'e̱ ve'e juu' ve'e jidu̱'u̱m je̱ Kunuu'kx Jatyán y'ava'nip: Nkejxp xa a̱tse'e je̱ nyakka̱tsu̱yo̱'yva juu' mitse'e mvintoo'vá̱kajap, je̱'e̱ tse'e myak'o̱'yixjup je̱ too' joma ve'e mnáxu̱t.
40011011	Van'it tse'e je̱ Jesús jyaa'kvaajñ: ―Tyú̱vam xa a̱ts miitse'e nna̱a̱jmada je̱ts nu̱jome'e je̱ jayu juu' ve'e joojntykidu je̱ts juu' ve'e u̱xyam paat joojntykidup, ni pa̱na tse'e du̱kanu̱ma̱ja ax jo'n je̱ Yakna̱pe̱jtpa Juan; ax jyaa'knu̱má̱jip tse'e ni ka'a ve'e je̱ Juan je̱'e̱ juu' ve'e du̱nu̱pi'kika̱jxp juu' ve'e ijttup je̱m je̱ Nte'yam y'am kya̱'m.
40011012	’Van'ítani ku ve'e myiijn je̱ Yakna̱pe̱jtpa Juan je̱ts u̱xyam paat, je̱m tse'e je̱ jayu juu' ve'e o̱o̱y du̱tuntso̱jktup je̱tse'e y'ijttinit je̱m je̱ Nte'yam y'am kya̱'m. Ve'emts je̱'e̱ ve'eda ax jo'n je̱ nu̱may jayu to'k naxji tya̱kava'anda nu̱jom joma ve'e to'k je̱ mootsk ta̱k'aka̱'a̱.
40011013	Van'it paat ku ve'e je̱ Yakna̱pe̱jtpa Juan myiijn, je̱ Moisés je̱ pyava'nu̱n je̱ts je̱'e̱ juu' ve'e jyatyaandu je̱ Nte'yam je̱ y'ayook ko̱jtsnajxpata̱jkta, je̱'e̱ tse'e du̱'ava'nidu je̱tse'e je̱ jayu y'ijttinit je̱m je̱ Nte'yam y'am kya̱'m.
40011014	Ax pa̱n mnu̱javavaandup tse'e pa̱ne'e je̱ Yakna̱pe̱jtpa Juan, je̱'e̱ts je̱'e̱ ve'e juu' ve'e ká̱tsani je̱tse'e y'ítu̱t ax jo'n je̱ Elías.
40011015	Pa̱n pa̱n jaty xa ve'e je̱m je̱ tyaatsk, va'an tse'e du̱'amo̱tunaxta.
40011016	’Ya̱'a̱ts a̱tse'e ntukmu'a'ixmojkidup je̱ jáyuda juu' ve'e u̱xyam joojntykidup. Ve'em xa je̱'e̱ ve'eda ax jo'n je̱ pi'k ónu̱k juu' ve'e a̱jxtktup koo'yiva je̱p maa'y ja̱a̱tp je̱tse'e du̱na̱a̱jmada je̱ myujatyoo'da:
40011017	“Njavinxooxtu xa ve'e ta̱a̱v je̱tse'e m'é̱tstat, ka'a tse'e tu̱m'e̱tsta; njatukvin'a̱a̱vdu tse'e ta̱a̱v je̱ tsaachvinma'yu̱n u̱v je̱tse'e mya'axtat, ka'a tse'e tu̱mya'axta.” Jidu̱'u̱m tse'e du̱na̱a̱jmada.
40011018	Me̱jts xa ve'e je̱ Yakna̱pe̱jtpa Juan, ka'ats je̱'e̱ ve'e kyay y'uu'k ax jo'n je̱ jayu du̱tsa̱k, ax ve'emts miitse'e mva'anda je̱ts je̱ ko̱'o̱yjáyuvape'e je̱m jya'vin ka̱jxm.
40011019	Van'itts a̱tse'e nmiimpa, a̱ts, je̱ Jayu Juu' ve'e Nu̱pa̱a̱mdu̱ka Ijtp, kaayp ookpts a̱tse'e ax jo'n je̱ jayu du̱tsa̱k, je̱ts miitse'e mva'anda je̱ts munu̱yojk a̱tse'e nkay n'uu'k je̱ts nma̱a̱tnayja'vijup a̱tse'e je̱ kupa̱'mu̱n pa̱kmojkpa je̱ts je̱ viijnk tó̱kinax jayu. Ax je̱'e̱da pa̱n pa̱n jatye'e je̱ Nte'yam mo̱o̱jyju̱dup je̱ vijin je̱ ke̱ju̱n, ñu̱ja'vidupts je̱'e̱ ve'e o̱y je̱ts pyaatyp y'ake̱e̱guip je̱'e̱ ve'e juu' ve'e je̱ Nte'yam tyuump kya̱jtsp.
40011020	Van'it tse'e je̱ Jesús du̱tuknu̱u̱jmi je̱ jáyuda juu' ve'e tsu̱u̱nidup je̱m kajpu̱n ka̱jxmda joma ve'e nu̱yojk je̱ ma̱jin du̱tuujn, ku̱x ka'a ve'e vyinmayu̱mpijtti, jaa'kto̱kintoondu ve'e. Jidu̱'u̱m tse'e du̱nu̱u̱jmidi:
40011021	―¡Ayo̱o̱v xa ve'e miits je̱ mjo̱o̱tta pa̱n pa̱n jatye'e tsu̱u̱nidup je̱m coraziinit kyajpu̱n ka̱jxm! ¡Ayo̱o̱v xa ve'e miits je̱ mjo̱o̱ttava pa̱n pa̱n jatye'e tsu̱u̱nidup je̱m betsáidait kyajpu̱n ka̱jxm! Pa̱n ku̱yaktuujn xa ve'e je̱m tiirovit je̱ts sidoonit kyajpu̱n ka̱jxmda je̱ ma̱jin juu' a̱tse'e yaja ntuump u̱xyam paat miits ma̱a̱tta, ku̱vyinmayu̱mpijttits je̱'e̱ ve'e, ku̱du̱maso̱o̱kti tse'e je̱ kyo̱'o̱y joojntykinda, je̱tse'e ku̱du̱yaknu̱ke̱'xnata̱jkidi je̱ts ñu̱tsaachvinmaaydupe'e je̱ tyó̱kinda ku ve'e je̱ koompa yo̱'tspa vit ku̱ñatyukxo̱jxjidi je̱tse'e ku̱ñapya̱'mu̱xjidi je̱ jaajm je̱m ñi'kxmda kyo̱jmda.
40011022	Ax ve'emts a̱ts miitse'e nna̱a̱jmada je̱ts ku ve'e du̱paa'tu̱t je̱ xa̱a̱j ku ve'e je̱ jayu yakto̱kimpayo̱'ynit, nu̱yojk tse'e je̱ tsaachpaatu̱n myakmo̱o̱ydinit je̱ts ni ka'a ve'e je̱ jayu juu' ve'e tsu̱u̱nidu je̱m tiirovit je̱ts sidoonit kyajpu̱n ka̱jxmda.
40011023	Je̱ts miitsta juu' ve'e tsu̱u̱nidup je̱m capernaaumit kyajpu̱n ka̱jxm, ¿ve'eme'e mvinmayda je̱ts mtsajpé̱ttape'e? Ax ka'a tse'e, myakpake̱jxtinupe'e je̱m joma ve'e je̱ it juu' ve'e du̱nu̱'ava'tika̱jxp. Ku̱x pa̱n je̱m xa ve'e sodómait kyajpu̱n ka̱jxm ku̱yaktuujn je̱ ma̱jin juu' a̱tse'e yaja ntuump u̱xyam paat miits ma̱a̱tta, je̱e̱na tse'e je̱ xyu̱p je̱ kajpu̱n u̱xyam paat.
40011024	Ax vaampts a̱tse'e je̱ts ku ve'e du̱paa'tu̱t je̱ xa̱a̱j ku ve'e je̱ jayu yakto̱kimpayo̱'ynit, nu̱yojk tse'e je̱ mto̱kin myaktukkuvé̱ttat je̱ts ni ka'a ve'e je̱ jayu juu' ve'e je̱m sodómait kyajpu̱n ka̱jxm tsu̱u̱nidu.
40011025	Je̱tse'e je̱ Jesús vyaajñ van'it: ―Tata, mitse'e mka̱'miku̱jxp je̱ tsapjo̱o̱tmit it je̱ts ya̱ naxviijnit it; nkuko̱jtsjipts a̱ts mitse'e ku̱xe'e je̱ jayu juu' ve'e pi'k ónu̱k jo'n ijttup, je̱'e̱ts mitse'e tu̱xtuknu̱jávada juu' ve'e myo'tsji je̱'e̱da pa̱n pa̱n jatye'e natyijju̱dup kuvij jáyuda je̱ts juu' ve'e o̱o̱y juu' jaty du̱tunnu̱ja'vidup.
40011026	Ve'em tse'e, Tata, ku̱x ve'em xa mitse'e xtsa̱k.
40011027	’Nu̱jom xa a̱tse'e je̱ nTee' xtukka̱ta̱jkiku̱jx. Ni pa̱na xa a̱tse'e xka'ixa, a̱ts je̱ nTee'ji a̱tse'e x'ixa. Ax ni pa̱na tse'e du̱ka'íxaiva a̱ts je̱ nTee', a̱tsji ve'e n'ixa, a̱ts, je̱'e̱ je̱ y'Onu̱k, je̱ts je̱'e̱da pa̱n pa̱n jaty a̱tse'e ntsa̱jkp je̱ts a̱tse'e je̱ nTee' ntuk'íxu̱t.
40011028	Nu̱miindini a̱ts anañu̱joma pa̱n pa̱n jatye'e du̱toonkidup je̱tse'e du̱kutyóndat juu' jatye'e je̱ jayu mtuk'íxju̱dup, a̱ts tse'e nyakpo̱o̱'kxtap je̱ mjo̱o̱tta je̱ mja'vinda.
40011029	Kuva̱kta juu' a̱ts miitse'e ntuknu̱jojktup, mjáttapts miits je̱'e̱ ve'e a̱ts ka̱jx, ku̱x je̱ nu̱u̱'k aaj je̱ nu̱u̱'k jo̱o̱t a̱tse'e njayejpp, ve'em tse'e xyakpo̱o̱'kxtat je̱ mjo̱o̱tta je̱ mja'vinda.
40011030	Juu' a̱ts miitse'e ntuknu̱jojktup, ka'ats je̱'e̱ ve'e cho'oxa, ve'emts je̱'e̱ ve'e ax jo'n je̱ tsu̱m juu' ve'e ta̱a̱'tk.
40012001	Ax ve'em tse'e van'it jyajty, je̱tse'e je̱ Jesús du̱tuknajxy je̱ trigo kam. Po̱o̱'kxtku̱n xa̱a̱j tse'e vye'na. Ku ve'e je̱ y'ixpa̱jkpata̱jk je̱ yooj myajtsjidi, van'it tse'e du̱yukta̱jti je̱ trigo je̱tse'e du̱ja̱'kxti je̱ trigo pajk.
40012002	Ku ve'e je̱ fariseota̱jk du̱'ixti, van'it tse'e je̱ Jesús du̱nu̱u̱jmidi: ―¿Tya̱jx tse'e po̱o̱'kxtku̱n xa̱a̱j ya̱ m'ixpa̱jkpata̱jk du̱tonda juu' ve'e je̱ pava'nu̱n kyayakjajtyp?
40012003	Van'it tse'e y'atso̱o̱jvjidi: ―¿Ka'ana miitse'e xko̱tsta je̱p Kunuu'kx Jatyán ku̱jxp juu' ve'e to'k nax tyoondu je̱ David ma̱a̱t je̱ myujatyoo'da ku ve'e yu'o̱o̱'kjup vye̱'nada?
40012004	Ta̱jki xa ve'e je̱ David je̱p je̱ Nte'yam chaptu̱jkp je̱tse'e je̱ myujatyoo' du̱mo̱o̱yva je̱ kunuu'kx tsapkaaky, je̱tse'e du̱kaaydi. Ax ka'a tse'e je̱ pava'nu̱n du̱yakjaty je̱ts je̱'e̱ ve'e ve'em du̱tóndat, je̱ tee'ta̱jkji ve'e tuknu̱vánada. Ta̱ miits ya̱'a̱ ve'e xko̱tsta, ¿ve'em xaja?
40012005	¿Ti ka'ana miitse'e xko̱tsta je̱p je̱ Moisés pyava'nu̱n ku̱jxp je̱ts ka'a ve'e je̱ po̱o̱'kxtku̱n xa̱a̱j du̱tukpo̱o̱'kxada je̱ tee'ta̱jk juu' ve'e toondup je̱p ma̱ja̱ tsaptu̱jkp? Jyatonda xa ve'e po̱o̱'kxtku̱n xa̱a̱j, ka'a tse'e tyó̱kina.
40012006	A̱ts tse'e vaamp je̱ts je̱ja ve'e yaja to'k juu' ve'e nu̱yojk du̱nu̱má̱jip je̱ts ni ka'a ve'e je̱ ma̱ja̱ tsapta̱jk.
40012007	Jidu̱'u̱m xa ve'e je̱ Kunuu'kx Jatyán vya'añ: “Je̱'e̱ xa a̱tse'e nu̱yojk ntsa̱jkp je̱tse'e je̱ jayu je̱ tukmo̱'tu̱n du̱jayé̱ptat, ka je̱'e̱pe'e je̱tse'e je̱ tá̱nu̱k du̱yó̱xtat.” Pa̱n ku̱xvinmó̱tuda xa ve'e juu' ya̱'a̱ ve'e tyijp, ka'a tse'e ku̱xto̱kimpa̱mda je̱ jayu juu' ve'e kato̱kintoondu.
40012008	Ax njayejppts a̱tse'e je̱ kutojku̱n pa̱n ti ve'e po̱o̱'kxtku̱n xa̱a̱j yaktónup ukpu̱ kayaktónup, a̱ts, je̱ Jayu Juu' ve'e Nu̱pa̱a̱mdu̱ka Ijtp.
40012009	Van'it tse'e je̱ Jesús je̱m cha̱a̱'n je̱tse'e ñu̱jkx je̱p tsaptu̱jkp.
40012010	Je̱p tse'e vye'na to'k je̱ yaa'tya̱jk juu' ve'e xux je̱ kya̱'a̱j to'k ado'om. Je̱ jayu juu' ve'e ve'nidup je̱p tsaptu̱jkp, jya'íxtidupts je̱'e̱ ve'e pa̱n ti ve'e tyuknu̱xa̱'a̱adap je̱ Jesús ku̱xe'e du̱kakutyún je̱'e̱ je̱ pyava'nu̱nda. Je̱'e̱ ka̱jx tse'e du̱'amo̱tutú̱vidi: ―¿Yakjajtype'e je̱ pava'nu̱n je̱tse'e po̱o̱'kxtku̱n xa̱a̱j je̱ jayu je̱ pa'am jayu du̱yakjo̱tka̱da'aku̱t?
40012011	Van'it tse'e je̱ Jesús y'atsa̱a̱jv: ―¿Pa̱nts n'ite'e miitsta, je̱tse'e po̱o̱'kxtku̱n xa̱a̱j je̱ kyarneero kyu̱sta̱ka je̱p vo̱k jótup, ka'ats n'ite'e na̱jkx du̱yakpítsum?
40012012	Ax nu̱yojk tse'e je̱ jayu du̱nu̱ma̱ja je̱ts ka'a ve'e je̱ carnero. Ax ve'em tse'e, yakjajtype'e je̱ pava'nu̱n je̱tse'e je̱ jayu du̱tónu̱t juu' ve'e o̱y ku̱jyapo̱o̱'kxtku̱nxa̱a̱ja je̱'e̱ ve'e.
40012013	Van'it tse'e du̱nu̱u̱jmi je̱ pa'am jayu: ―Yakyajkxu̱ je̱ mka̱'a̱j. Van'it tse'e du̱yakyajkxy, je̱tse'e je̱ kya̱'a̱j jyo̱tka̱daakni. Van'it tse'e tyaanni akijpxa je̱ kya̱'a̱j tum o̱y.
40012014	Van'it tse'e pyítsumdi je̱ fariseota̱jk je̱tse'e du̱'ukko̱jtsmojkti pa̱n vintso̱ ve'e je̱ Jesús ku̱du̱yak'o̱o̱'kti.
40012015	Ku ve'e je̱ Jesús du̱nu̱ja'vi, tso̱o̱'nnu tse'e je̱m; nu̱may tse'e je̱ jayu pyana̱jkxjidi. Yakjo̱tka̱daaknu tse'e anañu̱joma pa̱n pa̱n jatye'e pa̱jkju̱dup,
40012016	je̱tse'e du̱tukpavaandi je̱ts ni pa̱na ve'e du̱kavaajnjadat je̱ts pa̱n je̱'e̱ ve'e.
40012017	Je̱'e̱ ka̱jx tse'e ve'em jyajty je̱tse'e tyoojnji kyo̱jtsji juu' ve'e je̱ Nte'yam tyukko̱jtsnajx je̱ Isaías jidu̱'u̱m:
40012018	Ya̱'a̱ xa je̱'e̱ ve'e juu' a̱tse'e nvinko̱o̱n, je̱'e̱ juu' a̱tse'e ntsa̱jkp je̱tse'e ntukxo̱o̱ndu̱k. Nmo̱o̱ynupts a̱ts je̱'e̱ ve'e je̱ Espíritu Santo, je̱tse'e je̱ jayu pa̱n nu̱vinxu̱pe'e cha̱a̱nada to'k it to'k naxviijn, je̱'e̱ tse'e du̱tuknu̱jávadap je̱ts vintso̱ a̱tse'e nto̱kimpayo̱'o̱y.
40012019	Ka'a ve'e pa̱n du̱ko̱jtsvintsó̱vu̱t, ka'ava ve'e ma̱kk kyó̱tsu̱t, ni pa̱na ve'e je̱ kya̱ts je̱ y'ayook du̱kamó̱tuvu̱t je̱ja too' aajy.
40012020	Ve'em xa je̱'e̱ ve'e ax jo'n to'k je̱ jayu juu' ve'e du̱kata̱jp je̱ kapy juu' ve'e ta̱juvaannup, ve'em ax jo'n to'k je̱ jayu juu' ve'e du̱kayakpi'tsp je̱ mecha juu' ve'e pi'itsuvaannup, van'ítnume'e ku ve'e je̱ y'o̱y kutojku̱n du̱pa̱a̱mnit.
40012021	Je̱ jayu juu' ve'e tsu̱u̱nidup joma ve'e may viijn je̱ it je̱ naax, je̱m tse'e du̱jaanchjávadat je̱ts je̱'e̱ ve'e yaktso̱'o̱kjadap. Jidu̱'u̱m tse'e je̱ Nte'yam je̱ Isaías du̱tukko̱jtsnajxy.
40012022	Van'it tse'e je̱ Jesús yaktuknu̱nu̱jkx to'k je̱ yaa'tya̱jk juu' ve'e viints, oom, je̱ts juu' ve'e je̱m jya'vin ka̱jxm je̱ ko̱'o̱yjáyuvap. Yakjo̱tka̱daakjinu tse'e je̱ Jesús, ve'em tse'e je̱ yaa'tya̱jk y'ixni je̱tse'e kyo̱jtsni.
40012023	Nu̱jom tse'e je̱ jayu atu̱va ato̱ki tyaandi je̱tse'e vyaandi: ―¡Ya̱'a̱ xa vine'e je̱ David je̱ chaan je̱ kyo̱o̱j juu' ve'e yakkutojknup!
40012024	Ax ku tse'e je̱ fariseota̱jk du̱'amo̱tunajxti, van'it tse'e vyaandi: ―Je̱ Beelzebú, je̱ ko̱'o̱yjáyuvap juu' ve'e du̱nu̱vintsa̱nika̱jxp je̱ ko̱'o̱yjáyuvapta̱jkta, je̱'e̱ xa ya̱'a̱ ve'e mo̱o̱jyjup je̱ kutojku̱n je̱tse'e je̱ ko̱'o̱yjáyuvap du̱yakpítsumu̱t je̱m je̱ jayu jya'vin ka̱jxmda.
40012025	Ñu̱ja'vi tse'e je̱ Jesús pa̱n ti je̱'e̱ ve'e vyinmaaydup, je̱'e̱ ka̱jx tse'e du̱nu̱u̱jmidi: ―Nu̱jom tse'e je̱ kutojku̱n juu' ve'e je̱ jyayu nacho'oxpa̱jkju̱dup, vintó̱kiyupts je̱'e̱ ve'eda. Nay ve'empa tse'e to'k naax to'k kajpu̱n ukpu̱ nu̱jom tse'e je̱ ja̱a̱jn je̱ ta̱jk juu' ve'e je̱ jyayu nacho'oxpa̱jkju̱dup, ka'ats je̱'e̱ ve'e jyé̱ktat.
40012026	Ax pa̱n je̱ Satanás tse'e du̱yakpítsump je̱ kyo̱'o̱yjáyuvap je̱m je̱ jayu jya'vin ka̱jxmda, nacho'oxpa̱jkju̱duvapts je̱'e̱ ve'eda pa̱n pa̱n jatye'e ijttup je̱m je̱'e̱ kyutojku̱n jo̱o̱tm. Ka'a tse'e je̱ kyutojku̱n jye̱jkpat.
40012027	Ax pa̱n ve'emts a̱tse'e ku̱xma̱'a̱ je̱ kutojku̱n je̱ ko̱'o̱yjáyuvap juu' ve'e du̱nu̱vintsa̱nika̱jxp je̱ ko̱'o̱yjayuvapta̱jkta je̱ts a̱tse'e nyakpítsumdat je̱ ko̱'o̱yjáyuvapta je̱m je̱ jayu jya'vin ka̱jxmda, ¿pa̱nts vine'e du̱mo̱o̱yp je̱ kutojku̱n je̱ mjáyuda je̱tse'e du̱yakpítsumdat je̱ ko̱'o̱yjáyuvap je̱m je̱ jayu jya'vin ka̱jxmda? Je̱'e̱ ka̱jx tse'e je̱ mjayu du̱yaknu̱ke̱'xnatá̱kada je̱ts ka'a ve'e o̱y juu' xpayo̱'o̱yda.
40012028	Ax je̱ Espíritu Santo, juu' ve'e ijtp je̱m je̱ Nte'yam jya'vin ka̱jxm, je̱'e̱ts a̱tse'e je̱ kutojku̱n xmo̱o̱yp je̱ts a̱tse'e nyakpítsumda je̱ ko̱'o̱yjáyuvap je̱m je̱ jayu jya'vin ka̱jxmda; je̱'e̱ tse'e va'ajts du̱yaknu̱ke̱'xnata̱jkip yaja miits mvinkujkta je̱ts a̱ts ka̱jxe'e je̱ jayu y'itta je̱m je̱ Nte'yam y'am kya̱'m.
40012029	’¿Vintso̱ tse'e je̱ jayu tyá̱kat je̱p to'k je̱ tso̱ts yaa'tya̱jk tyu̱jkp je̱tse'e je̱ pya̱a̱mdu̱k du̱pa̱jkjat pa̱n ka'a ve'e too'va̱jkp du̱tsum? Ax ku tse'e too'va̱jkp du̱tsómu̱t, van'ítnum tse'e y'o̱'yixju̱t je̱tse'e je̱ pya̱a̱mdu̱k du̱pa̱jkjat.
40012030	’Pa̱n pa̱n xa ve'e a̱ts ma̱a̱t ka'ijtp, xtso'oxpa̱jkpts a̱ts je̱'e̱ ve'e; pa̱n pa̱nts a̱tse'e nkama̱a̱ttuump, xmuto̱kintoompts a̱ts je̱'e̱ ve'e.
40012031	’Je̱'e̱ ka̱jxts a̱ts miitse'e nna̱a̱jmada: Pa̱n pa̱n xa ve'e je̱ Nte'yam du̱vinko̱jtspe̱jtp, ukpu̱ je̱ viijnk to̱kin du̱tún, o̱'yipts je̱'e̱ ve'e je̱tse'e yakto̱kinme̱e̱'kxu̱t. Ax pa̱n pa̱n tse'e je̱ Espíritu Santo du̱vinko̱jtspe̱jtp, ka'ats je̱'e̱ ve'e y'uk'o̱'yini je̱tse'e yakto̱kinme̱e̱'kxu̱t.
40012032	e̱pya̱na tse'e pa̱n pa̱n a̱tse'e xko̱'o̱ñu̱ko̱jtsip, a̱ts, je̱ Jayu Juu' ve'e Nu̱pa̱a̱mdu̱ka Ijtp, o̱'yipts je̱'e̱ ve'e je̱tse'e yakme̱e̱'kxjat je̱ tyo̱kin. Ax mko̱'o̱ñu̱ko̱jtsidupts miits je̱'e̱ ve'e je̱ Espíritu Santo, je̱'e̱ ve'e ku ve'e mva'anda je̱ts je̱ ko̱'o̱yjáyuvap a̱tse'e je̱ kutojku̱n xmo̱o̱yp. Ku ve'e je̱ jayu ve'em du̱tún, ni je̱ vin'ítats je̱'e̱ ve'e kya'ó̱yat je̱tse'e yakme̱e̱'kxjat je̱ tyo̱kin, ni u̱xyama, je̱ts ni van'ita ku ve'e je̱ nam it cho̱o̱'ndu̱ku̱t.
40012033	’Pa̱n je̱ o̱y ku̱p xa je̱'e̱ ve'e, o̱y tse'e je̱ tya̱a̱jm; pa̱n je̱ ko̱'o̱y ku̱pts je̱'e̱ ve'e, ka ó̱yapts je̱'e̱ ve'e je̱ tya̱a̱jm. Je̱ tya̱a̱jm ka̱jxe'e yaknu̱java pa̱n vintso̱ ve'e je̱ ku̱p.
40012034	Miitsta, je̱ tsaa'n je̱ chaanda je̱ kyo̱o̱jta, ¿vintso̱ ve'e m'o̱'yixjadat je̱tse'e je̱ y'o̱y je̱'e̱ xkó̱tstat pa̱n ko̱'o̱y jayu miitse'eda? Je̱'e̱ xa ve'e je̱ aaj kya̱jtsp juu' ve'e ijtp je̱m ja'vin ka̱jxm.
40012035	Je̱ o̱y jayu, o̱yts je̱'e̱ ve'e juu' du̱ka̱ts ku̱x ijtpe'e je̱m jya'vin ka̱jxm je̱ y'o̱y je̱'e̱; ax je̱ ko̱'o̱y jayu, ka ó̱yapts je̱'e̱ ve'e juu' du̱ka̱ts ku̱x ijtpe'e je̱m jya'vin ka̱jxm je̱ kyo̱'o̱y je̱'e̱.
40012036	A̱tsts miitse'e nnu̱u̱jmidup je̱ts ku ve'e du̱paa'tu̱t je̱ xa̱a̱j ku ve'e je̱ jayu yakto̱kimpayo̱'ynit, anañu̱joma tse'e je̱ jayu du̱nu̱'atsó̱vadat pa̱n ti ve'e kavinmaayp tu̱du̱ka̱ts.
40012037	Ku̱x ve'eme'e myakto̱kimpayo̱'ynit pa̱n vintso̱ ve'e juu' xka̱ts, van'it tse'e myakto̱kimpá̱mu̱t, uk mkayakto̱kimpá̱mu̱t.
40012038	Van'it tse'e je̱ fariseota̱jk je̱ts je̱ tsaptu̱jkpit yak'ixpa̱jkpata̱jk du̱nu̱u̱jmidi je̱ Jesús: ―Yak'ixpa̱jkpa, n'ixuvaampy xa a̱a̱tse'e je̱tse'e je̱ ma̱ja̱ nu̱ja'vin xyakjay'íxju̱t, ve'emts a̱a̱tse'e nnu̱jávat je̱ts je̱ Nte'yam mitse'e mke̱jxjup.
40012039	Je̱tse'e je̱ Jesús y'atso̱o̱jvjidi: ―Y'amó̱tudup xa ve'e je̱ ko̱'o̱y jáyuda je̱ts pa̱n pa̱n jatye'e je̱ Nte'yam du̱maso̱o̱ktup je̱tse'e yaktuk'íxtat je̱ ma̱ja̱ nu̱ja'vin je̱tse'e ve'em juu' du̱jaanchjávadat. Ax ka'a tse'e je̱ nu̱ja'vin yakmo̱'o̱dat, je̱ nu̱ja'vinji ve'e yakmo̱'o̱dap juu' ve'e ijtp ax jo'n je̱ nu̱ja'vin juu' ve'e yaktaan je̱ Nte'yam je̱ y'ayook ko̱jtsnajxpa Jonás.
40012040	Ku̱x ve'em ax jo'n je̱ Jonás y'ijt toojk xa̱a̱j toojk tsooj je̱m je̱ ma̱ja̱ ajkx jyo̱o̱tm, nay ve'empats a̱tse'e n'ítu̱t toojk xa̱a̱j toojk tsooj je̱p naxja̱a̱tp, a̱ts, je̱ Jayu Juu' ve'e Nu̱pa̱a̱mdu̱ka Ijtp.
40012041	Ku ve'e je̱ jayu yakto̱kimpayo̱'ynit, yaknu̱ke̱'xnatá̱kadapts je̱'e̱ ve'e je̱ jayu juu' ve'e tsu̱u̱nidu je̱m níniveit kyajpu̱n ka̱jxm je̱ts vyinmajtsju̱dupe'e je̱ tsaachpaatu̱n je̱ jáyuda juu' ve'e u̱xyam joojntykidup, ku̱x myaso̱o̱ktu ve'e je̱ níniveit jayu je̱ kyo̱'o̱y joojntykinda ku ve'e je̱ Jonás tyukka'amaajyjidi je̱ Nte'yam je̱ kya̱ts je̱ y'ayook. Ax je̱ja tse'e to'k yaja juu' ve'e nu̱yojk du̱nu̱má̱jip je̱ts ni ka'a ve'e je̱ Jonás.
40012042	Ku ve'e je̱ jayu yakto̱kimpayo̱'ynit, yaknu̱ke̱'xnatá̱kapts je̱'e̱ ve'e je̱ yakkutojkpa ta̱'a̱xta̱jk juu' ve'e tso̱o̱'n je̱m joma ve'e je̱ po̱j ñu̱jkx je̱ts vyinmajtsju̱dupe'e je̱ tsaachpaatu̱n je̱ jáyuda juu' ve'e u̱xyam joojntykidup, ku̱x va'ajts jékum je̱'e̱ ve'e cha̱a̱'n je̱tse'e o̱jts du̱'amo̱tunaxy je̱ Salomón je̱ vyijin je̱ kye̱ju̱n. Ax je̱ja tse'e to'k yaja juu' ve'e nu̱yojk du̱nu̱má̱jip je̱ts ni ka'a ve'e je̱ Salomón.
40012043	’Ku xa ve'e to'k je̱ ko̱'o̱yjáyuvap pyítsum je̱m je̱ jayu jya'vin ka̱jxm, ve'em tse'e vyimpavídu̱t je̱m ta̱'a̱jts it jo̱o̱tm, y'íxtip tse'e joma ve'e pyo̱o̱'kxu̱t. Ka'a tse'e du̱paa'ty. Van'it tse'e ñaña̱'mu̱xju̱:
40012044	“Va'an a̱ts du̱'avimpijtinuva joma a̱tse'e n'ukpítsum.” Ku tse'e vyimpijtnuva, ve'em tse'e je̱ jayu je̱ jya'vin du̱paa'ty ax jo'n to'k je̱ ta̱jk juu' ve'e tukva'ajts, pe'eta̱pú̱k je̱ts avaatsuva.
40012045	Van'it tse'e ña̱jkxnuva je̱tse'e du̱yaktsa̱a̱'n janu̱vuxtojtu̱k je̱ myuko̱'o̱yjáyuvap juu' ve'e nu̱yojk ka ó̱yap je̱ts ka'a ve'e je̱'e̱. Van'it tse'e tya̱jkiká̱xta tsu̱u̱niva je̱m je̱ jayu jya'vin ka̱jxm. Nu̱yojk ka ó̱yapts je̱'e̱ ve'e je̱ jayu tyaannuva je̱ts ka'a ve'e ku ve'e to'k du̱ma̱a̱da y'ijt. Nay ve'em tse'e jyajttuva je̱ jayu juu' ve'e u̱xyam joojntykidup, ko̱'o̱y jáyuts je̱'e̱ ve'eda.
40012046	Je̱mna tse'e je̱ Jesús je̱ nu̱may jayu du̱muka̱ts vye'na ku ve'e jye̱'ydi je̱ tyaak je̱ts je̱ y'utsa̱ta̱jk, je̱pe'e ta̱k'aagup tyaandi, je̱ Jesuusts je̱'e̱ ve'e myuko̱tsuvaandup.
40012047	Van'it tse'e to'k je̱ jayu je̱ Jesús du̱nu̱u̱jmi: ―U̱xe̱p xa ve'e ta̱k'aagup je̱ mtaak je̱ts je̱ m'utsa̱ta̱jk, mitse'e myakko̱tsuvaajnju̱dup.
40012048	Van'it tse'e je̱ Jesús y'atso̱o̱jvji: ―¿Pa̱nts a̱tse'e ntaakip, je̱ts pa̱nts a̱tse'e n'útsidup?
40012049	Van'it tse'e du̱nu̱kijpxi pa̱n pa̱n jatye'e pana̱jkxju̱du je̱tse'e jyaa'kvaajñ: ―Ya̱'a̱ xa je̱'e̱ ve'eda juu' a̱tse'e ntaakja'vip je̱ts juu' a̱tse'e nja'vidup ax jo'n ku̱y'ijtti a̱ts je̱ n'uts je̱ n'ajch je̱ts a̱ts je̱ n'uts je̱ ntsa̱'a̱.
40012050	Ku̱x je̱'e̱ juu' ve'e du̱toondup juu' ve'e cha̱jkp a̱ts je̱ nTee', juu' ve'e je̱m tsapjo̱o̱tm, je̱'e̱ts a̱tse'e nja'vidup ax jo'n a̱ts je̱ n'uts je̱ n'ajch ku̱y'ijtti je̱ts a̱ts je̱ n'uts je̱ ntsa̱'a̱, je̱ts a̱ts je̱ ntaak.
40013001	Je̱ xa̱a̱jjyam tse'e je̱ Jesús je̱p tu̱jkp pyítsum je̱tse'e o̱jts y'a̱jxtu̱k je̱ja ma̱ja̱ na̱'aka̱ya pa'ayi.
40013002	Nu̱may tse'e je̱ jayu ñay'amojkijidi joma je̱'e̱ ve'e vye'na, je̱'e̱ ka̱jx tse'e tya̱jki je̱m barco jo̱o̱tm je̱tse'e je̱m y'a̱jxtk, je̱tse'e nu̱jom je̱ nu̱may jayu tyenika̱jxti je̱ja na̱pa'ayi.
40013003	Van'it tse'e je̱ Jesús may viijn juu' jaty tyukyak'ixpa̱jkjidi je̱ tukmu'a'ixmojkin ma̱a̱t. Jidu̱'u̱m tse'e vyaajñ: ―To'k xa ve'e je̱ jayu ta̱a̱mt va̱jpa cha̱a̱'n.
40013004	Ku tse'e du̱vu̱j je̱ ta̱a̱mt, je̱m tse'e juu' ve'e naxka̱daak je̱ja too' kujk, van'it tse'e je̱ je̱yyva tá̱nu̱k jye̱'ydi je̱tse'e du̱piivdini.
40013005	Je̱mpa tse'e juu' ve'e naxka̱daak je̱ja tsaku̱jx joma ve'e peji je̱ naax. Jatyji tse'e yee'k ku̱x peji ve'e je̱ naax.
40013006	Ax ku tse'e je̱ xa̱a̱j ñu̱'aajnji, ta̱a̱tsnu tse'e; ku̱x ka'a ve'e je̱ y'aa'ts kya̱a̱kta̱jki, je̱'e̱ ka̱jx tse'e tya̱a̱tsni.
40013007	Je̱mpa tse'e juu' ve'e naxka̱daak je̱ja ápit akujk. Van'it tse'e je̱ ápit yee'k je̱tse'e du̱ko̱o̱'k'íta̱mo̱o̱yni je̱ o̱y ojts je̱tse'e ye̱e̱'ku̱t.
40013008	Nay je̱mpa tse'e juu' ve'e naxka̱daak je̱ja o̱y naxku̱jx, je̱'e̱ tse'e ta̱'mi. Je̱m tse'e je̱ ta̱a̱mt juu' ve'e naajkma'yiju mó̱kupx ta̱a̱jm, je̱mpa tse'e juu' ve'e naajkma'yiju toogupx ta̱a̱jm, nay je̱mpa tse'e juu' ve'e naajkma'yiju ii'px majk ta̱a̱jm.
40013009	Pa̱n pa̱n jaty xa ve'e je̱m je̱ tyaatsk, va'an tse'e du̱'amo̱tunaxta.
40013010	Van'it tse'e je̱ Jesús je̱ y'ixpa̱jkpata̱jk vyinkutá̱mijidi je̱tse'e je̱ Jesús du̱'amo̱tutú̱vidi: ―¿Tya̱jxse'e je̱ jayu xtukmuka̱ts je̱ tukmu'a'ixmojkin ma̱a̱t?
40013011	Van'it tse'e je̱ Jesús y'atso̱o̱jvjidi: ―Je̱ Nte'yam xa ve'e mtuknu̱ja'vijidup je̱ts vintso̱ je̱'e̱ ve'e ku ve'e je̱ jayu y'itta je̱m je̱'e̱ y'am kya̱'m; ax ka'a tse'e je̱ Nte'yam tyuknu̱jávajada je̱'e̱da juu' ve'e u̱u̱'m ma̱a̱t ka'ijttup.
40013012	Ax ve'em tse'e, je̱ jayu juu' ve'e du̱vinmó̱tudup je̱ Nte'yam je̱ y'ayook, nu̱yojk o̱y tse'e du̱vinmó̱tudat; ax je̱'e̱da juu' ve'e du̱kavinmó̱tudup je̱ Nte'yam je̱ y'ayook, jyaa'tyó̱kidinup tse'e juu' ve'e yakvaajnjidup.
40013013	Je̱'e̱ ka̱jxts a̱ts je̱'e̱ ve'e ntukmuko̱tsta je̱ tukmu'a'ixmojkin ma̱a̱t, ku̱x jya'íxtup xa je̱'e̱ ve'e juu' a̱tse'e ntuump, ka'a tse'e du̱vinjávada; jyah'amo̱tunajxtupts je̱'e̱ ve'e juu' a̱tse'e nka̱jtsp, ka'a tse'e du̱vinmó̱tuda.
40013014	Je̱'e̱ ka̱jx tse'e tyunju̱ juu' ve'e je̱ Nte'yam je̱ Isaías tyukko̱jtsnajx jidu̱'u̱m: Mjah'amo̱tunáxtap xa miitse'eda, ka'a tse'e xvinmó̱tudat; mja'íxtapts miitse'eda, ka'a tse'e xvinjávadat.
40013015	Je̱'e̱ ka̱jx ku ve'e ma̱kk je̱ vyinma'yu̱nda tu̱vyimpijtni, ka'a tse'e du̱mo̱tuvuva'anda je̱tse'e je̱ vyiijn du̱yakpi'itsta. Ve'em tse'e du̱tonda je̱tse'e du̱ka'íxtat, je̱tse'e je̱ tyaatsk du̱katuk'amo̱tunáxtat je̱tse'e je̱m jya'vin ka̱jxm du̱kavinmó̱tudat. Je̱'e̱ ka̱jx tse'e ve'em du̱tonda ku̱xe'e a̱ts xkah'aminava'anda je̱ts a̱tse'e nyaktso̱'o̱ktat. Jidu̱'u̱m tse'e je̱ Nte'yam je̱ Isaías du̱tukko̱jtsnajxy.
40013016	’Ax miitsta, xo̱o̱nts miitse'eda ku̱xe'e je̱ mviijn xtuk'ixta je̱tse'e je̱ mtaatsk xtuk'amo̱tunaxta.
40013017	Tyú̱vam xa a̱tse'e nva'añ je̱ts nu̱maye'e je̱ Nte'yam je̱ y'ayook ko̱jtsnajxpata̱jkta je̱ts nu̱maye'e je̱ jayu juu' ve'e tu̱v jáyuvidu joojntykidu, je̱'e̱ tse'e du̱ja'ixuvaandu juu' miitse'e u̱xyam m'íxtup, ax ka'ats je̱'e̱ ve'e du̱'ixti, je̱'e̱ tse'e du̱jah'amo̱tunaxuvaandu juu' miitse'e u̱xyam m'amo̱tunajxtup, ax ka'ats je̱'e̱ ve'e du̱'amo̱tunajxti.
40013018	’Amo̱tunaxta n'it vintso̱ ve'e yakko̱jtsva'ach je̱ ta̱a̱mt va̱jpa tukmu'a'ixmojkin.
40013019	Je̱ja tse'e too' kujk joma ve'e je̱ ta̱a̱mt yakvu̱j, ve'emts je̱'e̱ ve'e ax jo'n je̱ jayu juu' ve'e du̱'amo̱tunajxtup je̱ ayook pa̱n vintso̱ je̱'e̱ ve'e ku ve'e je̱ jayu y'itta je̱m je̱ Nte'yam y'am kya̱'m, ax ka'a tse'e du̱vinmó̱tuda. Ku ve'e je̱ jayu du̱mó̱tuda je̱ ka̱ts je̱ ayook, van'it tse'e je̱ ko̱'o̱yjáyuvap jye'ya je̱tse'e pya̱jku̱xjada je̱ ka̱ts je̱ ayook juu' ve'e yakvaajnjidu.
40013020	Je̱ja tse'e tsah'akujk joma ve'e je̱ ta̱a̱mt yakvu̱j, ve'emts je̱'e̱ ve'e ax jo'n je̱ jayu juu' ve'e du̱'amo̱tunajxtup je̱ ka̱ts je̱ ayook je̱tse'e jatyji du̱kuva̱kta je̱ xo̱o̱jntku̱n ma̱a̱t.
40013021	Ku̱x ve'eme'e y'itta ax jo'n je̱ja tsaku̱jx joma ve'e peji je̱ naax, ka'a tse'e jye̱kta. Ku ve'e chaachpaa'tta ukpu̱ yakjomtonda yaktitonda je̱ Nte'yam je̱ kya̱ts je̱ y'ayook ka̱jx, tun jatyji tse'e je̱ ka̱ts je̱ ayook du̱ko̱o̱'kjaanchja'vidini.
40013022	Je̱ja tse'e ápit akujk joma ve'e je̱ ta̱a̱mt yakvu̱j, ve'emts je̱'e̱ ve'e ax jo'n je̱ jayu juu' ve'e du̱'amo̱tunajxtup je̱ ka̱ts je̱ ayook, je̱'e̱ tse'e o̱o̱y tyunvinmaaydup je̱ naxviijnit je̱'e̱ je̱ts vintso̱ ve'e ñaajkkumeenajadat. Je̱ ka̱ts je̱ ayook juu' ve'e y'amo̱tunajxtu, ve'emts je̱'e̱ ve'e jyatta ax jo'n je̱ ta̱a̱mt juu' ve'e je̱ja ápit ja̱a̱t yakva̱j je̱tse'e kyata̱'mi.
40013023	Ax je̱ja tse'e o̱y naxku̱jx joma ve'e je̱ ta̱a̱mt yakvu̱j, ve'emts je̱'e̱ ve'e ax jo'n je̱ jayu juu' ve'e du̱'amo̱tunajxtup je̱ ka̱ts je̱ ayook je̱tse'e du̱vinmó̱tuda, vimpijtnupts je̱'e̱ ve'e je̱ jyáyuvinda je̱ jyoojntykinda ax jo'n je̱ Nte'yam tyukmutsó̱kjada, je̱'e̱ ka̱jx tse'e y'itta ax jo'n je̱ o̱y naax joma ve'e je̱ ta̱a̱mt juu' ve'e naajkma'yiju mó̱kupx ta̱a̱jm, je̱ts juu' ve'e naajkma'yiju toogupx ta̱a̱jm, je̱ts juu' ve'e naajkma'yiju ii'px majk ta̱a̱jm.
40013024	Va'nu̱xju̱duva tse'e je̱ Jesús jado'k je̱ tukmu'a'ixmojkin. Jidu̱'u̱m tse'e vyaajñ: ―Ve'em xa ve'e je̱ Nte'yam je̱ kyutojku̱n ax jo'n to'k je̱ yaa'tya̱jk je̱ o̱y ta̱a̱mt du̱vu̱j je̱ja kyam ja̱a̱t.
40013025	Ko̱o̱'ts tse'e vye'na, van'it tse'e tya̱jki to'k je̱ kukam je̱ cho'oxpa̱jkpa je̱tse'e je̱ja trigo akujk du̱vu̱j je̱ ojts ta̱a̱mt juu' ve'e trigo jo'n ke̱'xp, je̱tse'e ña̱jkxni.
40013026	Ku tse'e je̱ trigo yee'k je̱tse'e je̱ kyupi'pst pyítsum, van'it tse'e yak'ix je̱ts je̱me'e du̱ma̱a̱tyee'k je̱ ko̱'o̱y'ojtsap.
40013027	Van'it tse'e je̱ toompata̱jk du̱nu̱u̱jmidi je̱ kukam: “Vintsá̱n, ¿ka je̱ o̱y ta̱a̱mtape'e mva̱j je̱ja mkam ja̱a̱t? ¿Joma tse'e cha̱a̱'n je̱ ko̱'o̱y'ojtsap?”
40013028	Van'it tse'e je̱ kukam y'atso̱o̱jvjidi: “To'k xa ve'e je̱ tso'oxpa̱jkpa juu' ve'e ve'em du̱toon.” Van'it tse'e je̱ toompata̱jk y'amo̱tutú̱vijidi: “¿Mtsa̱jkpe'e je̱ts a̱a̱tse'e na̱jkx nvix je̱ ko̱'o̱y'ojtsap?”
40013029	Van'it tse'e y'atsa̱a̱jv: “Ka'a. Ku̱x ku xa ve'e xvíxtat je̱ ko̱'o̱y'ojtsap, to'mayji tse'e xtukmuvíxidinit je̱ trigo;
40013030	ñojk'ó̱ye'e xmaso̱'o̱ktat je̱tse'e akijpxa ye̱e̱'ktat van'it paat ku ve'e je̱ trigo yakpa̱kmojknit. Van'itts a̱tse'e nké̱xtat je̱ ntoompata̱jk je̱tse'e too'va̱jkp je̱ ko̱'o̱y'ojtsap du̱pa̱kmóktat, du̱'atsómdat, je̱tse'e du̱pá̱mdat je̱m ja̱njo̱o̱tm, ax van'it tse'e du̱pa̱kmóktat je̱ trigo je̱tse'e du̱pa̱jku̱ktat.”
40013031	Va'nu̱xju̱duva tse'e je̱ Jesús ya̱ tukmu'a'ixmojkin: ―Ve'em xa ve'e je̱ Nte'yam je̱ kyutojku̱n ax jo'n to'k je̱ yaa'tya̱jk du̱vu̱j je̱ mostaza ta̱a̱mt je̱ja kyam ja̱a̱t.
40013032	Je̱ ta̱a̱mt xa ve'e du̱nu̱tsayika̱jxp; ax ku tse'e yee'k, ñu̱ma̱jiku̱jxpts je̱'e̱ ve'e je̱ts ka'a ve'e je̱ viijnk aajy ojts, je̱ ku̱p jo'nam je̱'e̱ ve'e yee'k, je̱'ydup tse'e je̱m je̱ je̱yyva tá̱nu̱k je̱tse'e je̱ pye̱'e̱n du̱pa̱mda je̱m y'axén ka̱jxm.
40013033	Va'nu̱xju̱duva tse'e ya̱ tukmu'a'ixmojkin: ―Ve'em xa ve'e je̱ Nte'yam je̱ kyutojku̱n ax jo'n to'k je̱ ta̱'a̱xta̱jk je̱ levadura du̱tukmupa̱ma toojk arroba je̱ tsapkaaky ju̱ts, van'it tse'e je̱ levadura du̱tukta̱ka nu̱jom je̱ tsapkaaky ju̱ts je̱tse'e o̱o̱y tyun'o̱o̱'ku̱k. Mú̱jit tse'e o̱o̱y tyumpítsum.
40013034	Nu̱jom ya̱'a̱ ve'e je̱ Jesús je̱ nu̱may jayu du̱tukmuka̱jts je̱ tukmu'a'ixmojkin ma̱a̱t, ni tía ve'e du̱kaka̱jts juu' ve'e ka'ijt je̱ tukmu'a'ixmojkin ma̱a̱t.
40013035	Ax ve'em tse'e tyoojnji juu' ve'e kyo̱jts to'k juu' ve'e ijt je̱ Nte'yam je̱ y'ayook ko̱jtsnajxpa. Jidu̱'u̱m tse'e vyaajñ: Kó̱tsup a̱tse'e je̱ tukmu'a'ixmojkin ma̱a̱t, n'avánapts a̱tse'e juu' jatye'e kayaknu̱ja'vip y'ijt van'ítani ku ve'e ya̱ naxviijnit it yakpu̱u̱jm.
40013036	Van'it tse'e je̱ Jesús je̱ nu̱may jayu du̱pake̱jxni je̱tse'e je̱p tu̱jkp tya̱jki. Je̱p tse'e je̱ y'ixpa̱jkpata̱jk vyinkutá̱mijidi je̱tse'e je̱ Jesús du̱nu̱u̱jmidi: ―Tukvinja'vik a̱a̱ts to'k aaj je̱ ko̱'o̱y'ojtsap juu' ve'e je̱m kam jo̱o̱tm tukmu'a'ixmojkin.
40013037	Van'it tse'e je̱ Jesús ña̱'mu̱xjidi: ―Je̱'e̱ juu' ve'e du̱va̱jp je̱ o̱y ta̱a̱mt, ve'emts je̱'e̱ ve'e ax jo'n a̱ts, je̱ Jayu Juu' ve'e Nu̱pa̱a̱mdu̱ka Ijtp.
40013038	Je̱ kam, ve'emts je̱'e̱ ve'e ax jo'n ya̱ naxviijnit it. Je̱ o̱y ta̱a̱mt, ve'emts je̱'e̱ ve'e ax jo'n je̱ jayu juu' ve'e ijttup je̱m je̱ Nte'yam y'am kya̱'m; ax je̱ ko̱'o̱y'ojtsap, ve'emts je̱'e̱ ve'e ax jo'n je̱ jayu juu' ve'e ijttup je̱m je̱ ko̱'o̱yjáyuvap y'am kya̱'m.
40013039	Je̱ tso'oxpa̱jkpa juu' ve'e du̱va̱j je̱ ko̱'o̱y ojts ta̱a̱mt, ve'emts je̱'e̱ ve'e ax jo'n je̱ ko̱'o̱yjáyuvap. Ku ve'e je̱ ko̱'o̱y'ojtsap je̱ts je̱ trigo yakpa̱kmuk, ve'emts je̱'e̱ ve'e ax jo'n je̱ jayu yakto̱kimpayo̱'ynit; je̱ aangelesta̱jktats je̱'e̱ ve'e ax jo'n je̱'e̱da juu' ve'e du̱pa̱kmojktup.
40013040	Ve'em ax jo'n je̱ ko̱'o̱y'ojtsap yakpa̱kmuk je̱tse'e yakpu̱m je̱m ja̱njo̱o̱tm, nay ve'em tse'e jyajtpat je̱ xa̱a̱j ku ve'e je̱ jayu yakto̱kimpayo̱'ynit.
40013041	Nké̱xupts a̱tse'e je̱ n'aangelesta̱jk je̱tse'e du̱pa̱jkjidinit je̱m a̱ts n'am nka̱'m nu̱jom pa̱n pa̱n jatye'e je̱ jayu du̱yakto̱kintoondup je̱ts pa̱n pa̱n jatye'e du̱toondup juu' ve'e ka ó̱yap,
40013042	je̱tse'e je̱m ja̱njo̱o̱tm du̱pa̱a̱mdinit. Je̱m tse'e nu̱may yaaxtinit je̱m tse'e nu̱may ñatya̱tskaa'tjidinit.
40013043	Van'it tse'e je̱ jayu juu' ve'e tu̱v jáyuvidup joojntykidup, je̱'e̱ tse'e ajajtinup ata̱'kxtinup ve'em ax jo'n je̱ aampa xa̱a̱j je̱m je̱ Tyee'da kyutojku̱n jo̱o̱tm.
40013044	’Ve'em xa ve'e je̱ jayu juu' ve'e ijttup je̱m je̱ Nte'yam y'am kya̱'m ax jo'n to'k je̱ jayu juu' ve'e tu̱du̱paa'ty je̱ chó̱vax je̱'e̱ juu' ve'e yu'uts ijtp joma ve'e to'k je̱ kam. Ku ve'e je̱ jayu du̱paa'ty je̱ chó̱vax je̱'e̱, jé̱pjyam tse'e du̱yo'tsnuva, van'it tse'e va'ajts xo̱o̱jntkp na̱jkx du̱to̱o̱'kmojkkú̱x nu̱jom juu' ve'e y'ixp jyayejpp je̱tse'e du̱joy je̱ kam.
40013045	’Ve'empa xa ve'e je̱ jayu juu' ve'e ijttup je̱m je̱ Nte'yam y'am kya̱'m ax jo'n to'k je̱ ajooyva je̱ ato̱o̱'kpa juu' ve'e du̱'íxtip je̱ o̱o̱jyit perlas.
40013046	Ku ve'e du̱paa'ty to'k juu' ve'e o̱o̱y tyun'o̱ya, van'it tse'e du̱to̱o̱'kmojkkú̱x nu̱jom juu' ve'e y'ixp jyayejpp je̱tse'e du̱joy je̱ perlas.
40013047	’Je̱ Nte'yam xa ve'e du̱vinko̱o̱mp je̱ jayu juu' ve'e ijttinup je̱m y'am kya̱'m. Ve'emts je̱'e̱ ve'e ax jo'n je̱ jayu du̱'avá̱jada je̱ tyuk'ajkx'amaakin xuum je̱m ma̱ja̱ na̱'aka̱ya jo̱o̱tm je̱tse'e je̱ ajkx may viijn du̱yaktáñ.
40013048	Ku tse'e je̱ tuk'ajkx'amaakin xuum y'uts, van'it tse'e je̱ ajkx maakpata̱jk du̱va̱a̱'mpítsumda je̱ja na̱pa'ayi. Je̱ja tse'e y'a̱jxtu̱kta je̱tse'e du̱vinko̱nda je̱ ajkx, pya̱jku̱ktup tse'e je̱m tójum je̱ ajkx juu' ve'e o̱o̱jyit je̱tse'e du̱h'u̱xkojta juu' ve'e ka o̱o̱jyitap.
40013049	Ve'em tse'e jyátu̱t je̱ xa̱a̱j ku ve'e je̱ jayu yakto̱kimpayo̱'ynit, je̱'yadape'e je̱ angelesta̱jk je̱tse'e du̱pa̱jkva'kxtinit je̱ o̱y jayu je̱ts je̱ ko̱'o̱y jayu,
40013050	je̱m tse'e ja̱njo̱o̱tm du̱pa̱a̱mdinit je̱ ko̱'o̱y jáyuda. Je̱m tse'e nu̱may yaaxtinit je̱m tse'e nu̱may ñatya̱tskaa'tjidinit.
40013051	Van'it tse'e je̱ Jesús y'amo̱tutú̱vijidi: ―¿Mvinmo̱tuka̱jxtupe'e ti a̱tse'e tu̱nka̱ts? Van'it tse'e y'atso̱o̱vdi: ―Ve'em, Vintsá̱n.
40013052	Van'it tse'e du̱nu̱u̱jmidi: ―Je̱ jáyuda juu' ve'e o̱y du̱nu̱ja'vidup pa̱n vintso̱ ve'e je̱ Kunuu'kx Jatyán vya'añ je̱ts vintso̱ je̱'e̱ ve'e ku ve'e je̱ jayu y'itta je̱m je̱ Nte'yam y'am kya̱'m, je̱'e̱ tse'e je̱ jayu du̱tuk'íxtup juu' ve'e je̱ Nte'yam ju̱jpani yaknu̱ke̱'xnata̱jki je̱ts juu' ve'e námnum yaknu̱ke̱'xnata̱jkivap, ve'em xa je̱'e̱ ve'eda ax jo'n to'k je̱ kuta̱jk juu' ve'e ko̱o̱jnu̱k je̱ o̱o̱jyit je̱'e̱ du̱jaye̱jpp je̱tse'e je̱m du̱yakpítsum juu' ve'e námnum yakjooyp je̱ts juu' ve'e jé̱mani yakjooy.
40013053	Ku ve'e je̱ Jesús du̱ko̱jtsku̱jx ya̱ tukmu'a'ixmojkin, van'it tse'e je̱m cha̱a̱'n
40013054	je̱tse'e jye̱'y joma ve'e je̱ y'it je̱ ñaax. Je̱m tse'e yak'ixpa̱jk'ukvaajñ je̱p tsaptu̱jkp; atu̱va ato̱ki tse'e je̱ jayu tyaandi je̱tse'e ñavyaajnjidi: ―¿Jomas ya̱'a̱ ve'e ya̱ jayu ya̱ nu̱ja'vin du̱pu̱k je̱tse'e ve'em kya̱ts? ¿Vintso̱ ve'e y'o̱'yixju̱ je̱tse'e je̱ ma̱jin du̱tún?
40013055	Ya̱'a̱ xa ve'e je̱ tse̱jtspa je̱ myajntk je̱tse'e je̱ María du̱taaka. Ya̱'a̱ xa ve'e je̱ y'utsta je̱ Santiago, je̱ José, je̱ Simón, je̱ Judas,
40013056	je̱ts je̱mpa tse'e je̱ kyiix útstava. ¿Ax jómats ya̱'a̱ vine'e du̱pu̱k ya̱ nu̱ja'vin?
40013057	Je̱'e̱ ka̱jx tse'e du̱viijnk'íxta je̱ Jesús. Van'it tse'e je̱ Jesús ña̱'mu̱xjidi: ―O̱tyun joma tso̱va xa ve'e yakvintsa̱'a̱ga je̱ Nte'yam je̱ y'ayook ko̱jtsnajxpa, je̱e̱jyji ve'e kyayakvintsa̱'a̱ga joma ve'e je̱ y'it je̱ ñaax je̱ts joma ve'e je̱ jya̱a̱jn je̱ tya̱jk.
40013058	Ax ka'a tse'e je̱m may je̱ ma̱jin du̱tuujn ku̱x ka'a ve'e jyaanchjávajada.
40014001	Ax ve'emts je̱'e̱ ve'e van'it jyajty je̱tse'e je̱ Herodes je̱ ka̱ts du̱mo̱tu je̱ Jesús ka̱jx, je̱ Heródese'e yakkutojkp vye'na je̱m galiléait y'it jo̱o̱tm.
40014002	Ku ve'e je̱ ka̱ts du̱mo̱tu, van'it tse'e je̱ jyayu du̱nu̱u̱jmi: ―Je̱ Yakna̱pe̱jtpa Juan xa je̱'e̱ ve'e, je̱'e̱ tse'e joojntykpa̱jknuva, je̱'e̱ ka̱jx tse'e du̱jayep je̱ kutojku̱n je̱tse'e je̱ ma̱jin du̱tún.
40014003	Ve'em tse'e vyaajñ ku̱x je̱'e̱ ve'e du̱yakjamyajtsju je̱ Juan je̱tse'e du̱yakjapyoxu̱nta̱kpa̱a̱jmji; je̱ Herodías ka̱jxe'e ve'em du̱tuujn, je̱ y'uts Felipe je̱ ñu̱da̱'a̱x je̱'e̱ ve'e y'ijt.
40014004	Yakpoxu̱nta̱kpa̱a̱m tse'e je̱ Juan ku̱xe'e du̱nu̱u̱jmi je̱ Herodes: ―Ka'a xa ve'e je̱ pava'nu̱n du̱yakjaty je̱tse'e xpá̱ku̱t je̱ m'uts je̱ ñu̱da̱'a̱x.
40014005	Jyayakjay'o̱o̱'kuvaajnju tse'e je̱ Herodes je̱ Juan, ax ka'a tse'e jatyji ve'em du̱tuujn ku̱x je̱ jayu ve'e cha̱'kip, ve'eme'e anañu̱joma je̱ jayu du̱jaanchjávada je̱ts je̱ Nte'yam je̱ y'ayooke'e je̱ Juan kyo̱jtsnajxyp.
40014006	Ax ku tse'e je̱ Herodes je̱ kye̱'xtku̱n xa̱a̱j du̱paaty, van'it tse'e je̱ ta̱'a̱xta̱jk je̱ ña̱a̱x y'ejts je̱ja je̱ javya̱a̱'kx vyinkujk. O̱o̱y tse'e du̱tuntsojja'vi je̱ Herodes,
40014007	je̱'e̱ ka̱jx tse'e je̱ Nte'yam du̱yaknajxy je̱tse'e je̱ kiixa̱ta̱'a̱x du̱nu̱u̱jmi je̱ts myo̱'o̱pe'e o̱tyía pa̱n ti ve'e y'amó̱tup.
40014008	Tá̱vani ve'e je̱ tyaak y'akó̱tsaja vye'na je̱ kiixa̱ta̱'a̱x, van'it tse'e je̱ Herodes du̱nu̱u̱jmi: ―Yáku̱ts n'it je̱m plato jo̱o̱tm je̱ Yakna̱pe̱jtpa Juan je̱ kyuvajk.
40014009	Van'it tse'e je̱ yakkutojkpa chaachvinmapyu̱jk. Ku̱x tá̱vani ve'e je̱ Nte'yam du̱yaknaxy vye'na je̱ts tá̱vani ve'e du̱'amo̱tunaxta je̱ javya̱a̱'kx, je̱'e̱ ka̱jx tse'e du̱pavaajñ je̱tse'e yakmo̱'o̱t,
40014010	ve'em tse'e du̱pavaajñ je̱tse'e je̱p poxu̱ntu̱jkp na̱jkx je̱ Juan yakyukpux.
40014011	Ku tse'e ve'em yaktuujn, van'it tse'e je̱ tyoompa du̱yaknu̱jkx je̱m plato jo̱o̱tm je̱ Juan je̱ kyuvajk je̱tse'e du̱mo̱o̱jy je̱ kiixa̱ta̱'a̱x. Van'it tse'e o̱jts je̱ tyaak du̱ma̱'a̱.
40014012	Van'it tse'e jye̱'ydi je̱ Juan je̱ y'ixpa̱jkpata̱jk je̱tse'e o̱jts je̱ ñi'kx je̱ kyo̱pk du̱yaknaxta̱jkidini; u̱x'o̱o̱k tse'e o̱jts je̱ Jesús du̱vaajnjada.
40014013	Ku ve'e je̱ Jesús je̱ ka̱ts du̱mo̱tu, van'it tse'e je̱ nu̱may jayu du̱masa̱a̱k je̱tse'e je̱m barco jo̱o̱tm ñu̱jkx joma ve'e kyapa̱ntsu̱u̱na. Ku ve'e je̱ nu̱may jayu du̱mó̱tudi joma ve'e ñu̱jkx, van'it tse'e je̱m kyajpu̱n jo̱o̱tm cho̱o̱'ndi je̱tse'e tékum du̱pana̱jkxti.
40014014	Ku ve'e je̱ Jesús je̱m barco jo̱o̱tm pyítsum, van'it tse'e du̱'ix je̱ts je̱me'e je̱ nu̱may jayu tu̱jye̱'yada; tyukmo̱'ttuts je̱'e̱ ve'e je̱tse'e du̱yakjo̱tka̱daakni je̱ pa'am jáyuda juu' ve'e yakme̱jtstu.
40014015	Kuta̱ka xa̱a̱jani tse'e vye'na, van'it tse'e je̱ Jesús je̱ y'ixpa̱jkpata̱jk vyinkutá̱mijidi je̱tse'e je̱ Jesús du̱nu̱u̱jmidi: ―Tánani xa ve'e ya̱ it, ni pa̱na tse'e yaja kyatsu̱u̱na. Pake̱jxtini to'k aaj ya̱ jayu je̱tse'e ña̱jkxtat joma ve'e je̱ kajpu̱n je̱tse'e je̱ kyaaky je̱ tyo̱jkx du̱jóydat.
40014016	Van'it tse'e je̱ Jesús ña̱'mu̱xjidi: ―Ka'a ve'e vyinko̱pka je̱tse'e ña̱jkxtat, miitse'e myakkáydap.
40014017	Van'it tse'e y'atso̱o̱vdi: ―Ka'a xa a̱a̱tse'e u̱xyam ntima̱a̱da, mugo̱o̱xkji ve'e je̱ tsapkaaky je̱ts me̱jtsk je̱ ajkx.
40014018	Van'it tse'e je̱ Jesús ña̱'mu̱xjidi: ―Yakminda n'it.
40014019	Van'it tse'e je̱ Jesús du̱pavaajñ je̱tse'e je̱ nu̱may jayu y'a̱jxtu̱ktat je̱m tsoots ka̱jxm. Je̱tse'e je̱ Jesús du̱ko̱o̱jnu̱k mugo̱o̱xk je̱ tsapkaaky je̱ts me̱jtsk je̱ ajkx. Van'it tse'e pyat'ix je̱m tsajm tso̱v je̱tse'e je̱ Nte'yam du̱kuko̱jtsji. Van'it tse'e du̱tojkva'kxy je̱ tsapkaaky je̱tse'e du̱mo̱o̱jy je̱ y'ixpa̱jkpata̱jk, je̱'e̱ tse'e nu̱jom je̱ jayu du̱mo̱o̱ydu. Yakva'kxpa tse'e je̱ Jesús me̱jtsk je̱ ajkx.
40014020	Nu̱jom tse'e je̱ jayu kyaaydi je̱tse'e kyooxjidi. Ku tse'e je̱ jayu kyakya̱jxti, van'it tse'e du̱pa̱kmojktini jamakme̱jtsk kach je̱ tsapkaaky kunax je̱ts je̱ ajkx kunax.
40014021	Pa̱n pa̱n jaty tse'e kaaydu, nu̱mugo̱o̱xk miijl jo'n tse'e y'ijtti je̱ yaa'tya̱jkta, apu̱k je̱ ta̱'a̱xta̱jkta ma̱a̱t je̱ pi'k ónu̱kta.
40014022	Van'it tse'e je̱ Jesús je̱ y'ixpa̱jkpata̱jk du̱nu̱u̱jmidi je̱tse'e tyá̱kadat je̱m barco jo̱o̱tm je̱tse'e ña̱náxtat namvaate'e je̱ Jesús du̱pake̱jxni je̱ nu̱may jayu.
40014023	Tá̱vani ve'e je̱ nu̱may jayu du̱pake̱jxni vye'na, van'it tse'e je̱ Jesús du̱jaa'kvimpejt je̱ tonu̱n je̱tse'e je̱m naaydum chapka̱jts. Ku ve'e je̱ it kyo̱o̱'tsini, je̱m tse'e je̱ Jesús naaydum vye'na
40014024	namvaate'e je̱ barco je̱m ma̱ja̱ na̱'aka̱ya jo̱o̱tm vye'na. o̱o̱y tse'e je̱ barco tyunna̱pe̱'tsni ku̱x vinkupó̱jipe'e.
40014025	Jado'k ma'ajum jo'n tse'e vye'na je̱tse'e je̱ Jesús vyinkutá̱mijidi, je̱me'e na̱ni'kxm yo̱'o̱y.
40014026	Ku ve'e je̱ y'ixpa̱jkpata̱jk du̱'ixti je̱ts je̱me'e na̱ni'kxm yo̱'o̱y, van'it tse'e cha̱'kidi, je̱tse'e ma̱kk vyaandi: ―¡Jado'k ítumit jayu xa ya̱'a̱ ve'e!
40014027	Ax jatyji tse'e je̱ Jesús myuko̱jtsjidi je̱tse'e ña̱'mu̱xjidi: ―¡Jo̱t'amá̱jada, a̱ts xa je̱ja, kadi mtsa̱'a̱gada!
40014028	Van'it tse'e je̱ Pedro je̱ Jesús du̱muka̱jts, je̱tse'e du̱nu̱u̱jmi: ―Vintsá̱n, pa̱n mitsna je̱'e̱ ve'e, yaaxja a̱ts to'k aaj je̱ts a̱ts mitse'e nnu̱na̱jkxu̱t yo̱'yp yam na̱ni'kxm.
40014029	Van'it tse'e je̱ Jesús ña̱'mu̱xji: ―Minu̱ n'it. Van'it tse'e je̱ Pedro je̱m barco jo̱o̱tm pyítsum je̱tse'e je̱m na̱ni'kxm yo̱'yp je̱ Jesús du̱nu̱nu̱jkx.
40014030	Ax ku tse'e je̱ ma̱kk po̱j du̱ja'vi, tsa̱'ki tse'e. Ku ve'e kyunajx'ukvaajñ, van'it tse'e ma̱kk vyaajñ: ―¡Vintsá̱n, yaktso̱o̱kk a̱ts to'k aaj!
40014031	Jatyji tse'e je̱m je̱ Pedro kya̱'m yakmajch je̱tse'e yaknu̱u̱jmi: ―¡Tun ve̱e̱'nji je̱ jaanchja'vin xjayep! ¿Tya̱jxse'e mme̱jtsvinmáy?
40014032	Ku ve'e je̱m barco jo̱o̱tm tya̱jkidi, jatyji tse'e pyo̱j'atú̱vi.
40014033	Van'it tse'e je̱ jayu juu' jatye'e ve'nidup je̱m barco jo̱o̱tm, je̱'e̱ tse'e du̱vinko̱xkténidu je̱ Jesús je̱tse'e vyaandi: ―Tyú̱vamdam xa je̱'e̱ ve'e je̱ts mitse'e je̱ Nte'yam je̱ y'Onu̱k.
40014034	Ku ve'e ña̱najxti, van'it tse'e jye̱'ydi je̱m Genesaret.
40014035	Ku ve'e je̱ jé̱mit jayu du̱nu̱ja'vidi je̱ts je̱me'e je̱ Jesús, van'it tse'e du̱ko̱jtsva'kxti je̱m naxka̱jxm kajpu̱n ka̱jxm juu' ve'e ta̱ma̱naat, je̱tse'e du̱tuknu̱na̱jkxka̱jxti je̱ pya'am jáyuda,
40014036	je̱tse'e du̱munoo'kxtkti je̱tse'e ku̱jyavitu̱paa'vjya du̱tó̱ndat. Nu̱jom tse'e pa̱n pa̱n jatye'e du̱to̱o̱ndu, jo̱tka̱daaktinu tse'e.
40015001	Van'it tse'e je̱ fariseota̱jk ma̱a̱t je̱ tsaptu̱jkpit yak'ixpa̱jkpata̱jk juu' ve'e je̱m Jerusalén tso̱o̱'ndu, je̱'e̱ tse'e du̱vinkutá̱midu je̱ Jesús, je̱tse'e du̱'amo̱tutú̱vidi:
40015002	―¿Tya̱jx tse'e ya̱ m'ixpa̱jkpata̱jk du̱kama̱ja̱ pa̱mda je̱ pava'nu̱n juu' ve'e xyaktaajnjimdu je̱ nju̱jpit jáyuvamda? ¿Tya̱jxe'e kyaka̱pojta ax jo'n je̱'e̱ ve'e du̱pavaandi?
40015003	Van'it tse'e je̱ Jesús y'amo̱tutú̱vijidi: ―¿Tya̱jxts miitse'e xkama̱ja̱ pa̱a̱mduva je̱ Nte'yam je̱ pyava'nu̱n je̱tse'e ve'em xkutyóndat je̱ pava'nu̱n juu' ve'e je̱ ju̱jpit jayu myakta'nu̱xju̱du?
40015004	Ku̱x jidu̱'u̱me'e je̱ Nte'yam je̱ pyava'nu̱n vya'añ: “Vintsa̱'a̱ga je̱ mtee' je̱ mtaak.” Vaampap tse'e jidu̱'u̱m: “Pa̱n pa̱n tse'e je̱ tyee' ukpu̱ je̱ tyaak du̱vinko̱jtspe̱jtp, kutúkanits je̱'e̱ ve'e je̱ y'o̱o̱'ku̱n.”
40015005	Ax miits tse'e mvaandup je̱ts o̱'yip je̱'e̱ ve'e ku ve'e je̱ jayu je̱ tyee' ukpu̱ je̱ tyaak jidu̱'u̱m du̱na̱a̱jmat: “Ka'a xa a̱tse'e x'uk'o̱'yixjini je̱ts a̱ts mitse'e mputá̱kat, ku̱x nu̱jome'e juu' a̱tse'e n'ixp njayejpp, je̱ Nte'yamts a̱ts je̱'e̱ ve'e tu̱ntukmuya̱x.”
40015006	Ve'em tse'e mva'anda je̱ts o̱pya̱na pa̱n pa̱ne'e ve'em vaamp, ka'ats je̱'e̱ ve'e y'ukvinkó̱pkini je̱tse'e je̱ tyee' ukpu̱ je̱ tyaak du̱putá̱kat. Ku xa miitse'e ve'em mjátu̱kada, ve'em tse'e xyaktaandini je̱ Nte'yam je̱ pyava'nu̱n ax jo'n ku̱kyatuujn, je̱'e̱ ka̱jx je̱tse'e xpana̱jkxtat je̱ pava'nu̱n juu' ve'e je̱ ju̱jpit jayu myakta'nu̱xju̱du.
40015007	¡Me̱jts'aajta me̱jtsjo̱o̱tta! Va'ajts tse'e miits ka̱jxta du̱'ava'ni je̱ Nte'yam je̱ y'ayook ko̱jtsnajxpa Isaías. Jidu̱'u̱m tse'e du̱jatyaajñ juu' ve'e je̱ Nte'yam kyo̱jts:
40015008	Y'amji xa ve'e ya̱ jayu a̱ts xvinjávada xvintsa̱'a̱gada, ax xtukmujékumidupts a̱tse'e je̱ jyo̱o̱tta je̱ jya'vinda.
40015009	Tónaji xa je̱'e̱ ve'e ñatyijjada je̱ts xvinja'vidup xvintsa̱'kidup a̱ts je̱'e̱ ve'e, tyuk'íxtupts je̱'e̱ ve'e je̱ jayu je̱ pyava'nu̱nda ax jo'n a̱ts je̱ mpava'nu̱n ku̱y'ijt jo'n. Jidu̱'u̱m tse'e je̱ Isaías du̱jatyaajñ.
40015010	Van'it tse'e je̱ Jesús je̱ nu̱may jayu du̱yaxmujk je̱tse'e jidu̱'u̱m du̱nu̱u̱jmidi: ―Amo̱tunaxta anañu̱joma je̱tse'e xvinmó̱tudat.
40015011	Juu' jatye'e je̱p je̱ jayu y'ávupta̱jkip, ka je̱'e̱ ka̱jxap xa ve'e je̱ jayu y'it je̱p to̱kin ja̱a̱tp; juu' ve'e je̱p je̱ jayu y'ávup pítsump, je̱'e̱ ka̱jx tse'e je̱ jayu y'it je̱p to̱kin ja̱a̱tp.
40015012	Van'it tse'e je̱ y'ixpa̱jkpata̱jk vyinkutá̱mijidi je̱tse'e je̱ Jesús du̱nu̱u̱jmidi: ―¿M'ixe'e ta̱a̱v vintso̱ ve'e je̱ fariseota̱jk tu̱du̱ko̱'o̱yjávada juu' mitse'e tu̱xka̱ts?
40015013	Van'it tse'e je̱ Jesús y'atso̱o̱jvjidi: ―Jyapa̱na tse'e pa̱n pa̱ne'e ka'ijtp je̱ jyayu, a̱ts je̱ nTee', juu' ve'e je̱m tsapjo̱o̱tm, yakpa̱jkjapts je̱'e̱ ve'e a̱ts je̱ nTee'.
40015014	Kadi xma̱ja̱ pa̱mda je̱ fariseota̱jkta, vanxu̱p xa je̱'e̱ ve'eda ax jo'n to'k je̱ viints jayu juu' ve'e je̱ myuviints jayu du̱pavijtsp. Ax pa̱n to'k tse'e je̱ viints jayu je̱ myuviints jayu du̱pavits, va'an nu̱me̱jtsk tse'e na̱jkx tyun'avívupada je̱p jótup.
40015015	Van'it tse'e je̱ Pedro je̱ Jesús du̱nu̱u̱jmi: ―Tukvinja'vik a̱a̱ts to'k aaj je̱ tukmu'a'ixmojkin juu' ve'e tu̱xka̱ts.
40015016	Je̱tse'e je̱ Jesús vyaajñ: ―¿Tis, ka'a miitse'e xvinmó̱tuduva?
40015017	¿Ka'a ve'e xvinmó̱tuda je̱ts nu̱jome'e juu' jatye'e je̱p ávup ta̱jkip, je̱m tse'e jo̱o̱tm ñu̱jkx je̱tse'e u̱x'o̱o̱k je̱ ni'kx je̱ ko̱pk du̱tukvaatsni? Ka je̱'e̱ ka̱jxapts je̱'e̱ ve'e je̱ jayu y'it je̱p to̱kin ja̱a̱tp.
40015018	Ax je̱ ayook juu' ve'e je̱p ávup pítsump, je̱mts je̱'e̱ ve'e ja'vin ka̱jxm cha̱a̱'n, je̱'e̱ ka̱jx tse'e je̱ jayu y'it je̱p to̱kin ja̱a̱tp.
40015019	Ku̱xe'e je̱m jya'vin ka̱jxm cha̱a̱'n je̱ ko̱'o̱y vinma'yu̱n, van'it tse'e je̱ jayu yakjayu'o̱o̱'kta, je̱ navya̱jku̱n du̱yakvintsa̱'kintó̱kida, je̱ ka̱ts du̱tukma̱a̱tjayé̱pta je̱ yaa'y je̱ ta̱'a̱x juu' ve'e ka pú̱kap jyaye̱jptup, mye̱e̱'tsta, ñu̱vampe̱tta, jyayupako̱tsta.
40015020	Je̱'e̱ ka̱jxts je̱'e̱ ve'e je̱ jayu y'it je̱p to̱kin ja̱a̱tp, ka je̱'e̱ ka̱jxape'e ku ve'e kyaka̱puj joma vaate'e je̱ kya̱ta̱jkts ve'em ax jo'n je̱ ju̱jpit jayu du̱pavaandi.
40015021	Van'it tse'e je̱ Jesús je̱m cha̱a̱'n je̱tse'e ñu̱jkx je̱m tiirovit je̱ts sidoonit y'it jo̱o̱tmda.
40015022	Van'it tse'e to'k je̱ canaanit ta̱'a̱xta̱jk juu' ve'e je̱m tso̱ tsu̱u̱nip, je̱'e̱ tse'e je̱ Jesús du̱vinkuta̱mi je̱tse'e ma̱kk du̱muka̱jts. Jidu̱'u̱m tse'e du̱nu̱u̱jmi: ―¡Vintsá̱n, je̱ David je̱ chaan je̱ kyo̱o̱j juu' ve'e yakkutojknup, tukmo̱'o̱tu̱ a̱ts to'k aaj! Je̱ ko̱'o̱yjáyuvap xa ve'e tukkoo'yijup a̱ts je̱ nna̱a̱x. O̱o̱y tse'e tyuntsaachpaa'ty.
40015023	Ax ka'a tse'e je̱ Jesús y'atso̱o̱jvji. Van'it tse'e je̱ Jesús je̱ y'ixpa̱jkpata̱jk vyinkutá̱mijidi je̱tse'e je̱ Jesús du̱munoo'kxtkti: ―Pake̱jxni mits ya̱'a̱ to'k aaj ku̱x yape'e xpame̱jtsumda, je̱tse'e o̱o̱y tyunne'em.
40015024	Van'it tse'e je̱ Jesús vyaajñ: ―Je̱ Nte'yam xa a̱tse'e xtuknu̱ke̱jxp je̱ israeejlit jayu juu' ve'e to̱kih'ijttup.
40015025	Ax vinkutá̱miju tse'e je̱ ta̱'a̱xta̱jk, je̱tse'e je̱ Jesús du̱vinko̱xkteni, je̱tse'e du̱nu̱u̱jmi: ―¡Vintsá̱n, puta̱ka a̱ts to'k aaj!
40015026	Van'it tse'e je̱ Jesús y'atsa̱a̱jv: ―Pa̱n mputa̱jkip a̱ts mitse'e je̱ts ka'a ve'e je̱ israeejlit jáyuda, ve'emts je̱'e̱ ve'e ax jo'n je̱ pi'k ónu̱k je̱ kyaaky yakpu̱jkja je̱tse'e je̱ ok yakma̱'a̱.
40015027	Van'it tse'e je̱ ta̱'a̱xta̱jk vyaajñ: ―Ve'em tse'e. O̱yam tse'e vye'ema, kyamyojktup tse'e je̱ ok je̱p mesa pa'tkup juu' ve'e je̱ pi'k ónu̱k y'u̱xkaaydup.
40015028	Van'it tse'e je̱ Jesús y'atsa̱a̱jv: ―¡O̱o̱ye'e je̱ jaanchja'vin xtunjayep! Va'an ve'em du̱tunju̱ ax jo'n xtsa̱k. Je̱'yji tse'e je̱ ña̱a̱x jyo̱tka̱daakni.
40015029	Van'it tse'e je̱ Jesús je̱m cha̱a̱'n je̱tse'e jye̱'y je̱ja galiléait mya̱ja̱̱ na̱'aka̱ya pa'ayi. Van'it tse'e ñu̱jkx je̱m tonu̱n viinm je̱tse'e je̱m y'a̱jxtk.
40015030	Nu̱may tse'e o̱o̱y je̱ jayu tyunnu̱je̱'yjini. Je̱m tse'e du̱tuknu̱na̱jkxti je̱ u̱xke̱t jayu, je̱ viints jayu, je̱ oom jayu, je̱ts je̱'e̱ juu' ve'e ka ó̱yap je̱ kya̱'a̱j; je̱ jayu ve'e juu' ve'e may viijn je̱ pa'am du̱ma̱a̱t, je̱'e̱ tse'e yakpa̱a̱mdu je̱ja je̱ Jesús vyinkujk. Van'it tse'e je̱ Jesús yakjo̱tka̱dakka̱jxjidini.
40015031	Atu̱va ato̱ki tse'e du̱tuktaandi je̱ jáyuda ku ve'e du̱'ixti je̱ts ko̱jtspa̱jktinupe'e je̱ oom jáyuda, je̱ts o̱'yixjidinupe'e je̱ kya̱'a̱jta je̱ tyekta juu' ve'e ka̱ma'at pakma'at ijttu, je̱ts o̱ye'e yo̱'ydini juu' ve'e u̱xke̱t ijttu, je̱ts vin'ixpa̱jktinupe'e juu' ve'e viints ijttu. Van'it tse'e je̱ jayu du̱yakmá̱jidi du̱yakjaanchidi je̱ israeejlit jayu je̱ Ntye'yamda.
40015032	Van'it tse'e je̱ Jesús du̱yaxmujk je̱ y'ixpa̱jkpata̱jk je̱tse'e du̱nu̱u̱jmidi: ―Ntukma̱'tp xa a̱tse'e ya̱ nu̱may jáyuda ku̱x toojk xa̱a̱jani xa ya̱'a̱ ve'e yaja y'itta a̱ts ma̱a̱t, ka'a tse'e tii ti ve'e kyáydap jya̱'kxtap. Ka'ats a̱tse'e mpake̱xuvaandini ve'emji je̱m tya̱k'amda ku̱x ku ve'e je̱ yooj yaknoo'kxjidinit je̱ja too' aajy.
40015033	Van'it tse'e je̱ y'ixpa̱jkpata̱jk ña̱'mu̱xjidi: ―¿Jómase'e je̱ tsapkaaky cho̱o̱'nu̱t je̱tse'e ya̱ nu̱may jayu nyakka'yumdat?, ku̱x ka'a ve'e yaja pya̱ntsu̱u̱na.
40015034	Van'it tse'e je̱ Jesús y'amo̱tutú̱vijidi: ―¿Vinxu̱p tse'e je̱p je̱ mtsapkaakyta? Je̱tse'e y'atso̱o̱vdi: ―Vuxtojtu̱k je̱ tsapkaaky je̱ts yu̱u̱'n ve̱e̱'n je̱ pi'k ajkx.
40015035	Van'it tse'e je̱ Jesús du̱pavaajñ je̱tse'e je̱ nu̱may jayu y'a̱jxtu̱ktat je̱ja naxku̱jx.
40015036	Ku ve'e y'a̱jxtkti, van'it tse'e du̱ka̱a̱jy vuxtojtu̱k je̱ tsapkaaky je̱ts yu̱u̱'n ve̱e̱'n je̱ pi'k ajkx, je̱tse'e je̱ Nte'yam du̱kuko̱jtsji. Van'it tse'e du̱tojkva'kxy je̱tse'e du̱mo̱o̱jy je̱ y'ixpa̱jkpata̱jk, je̱'e̱da tse'e je̱ jayu du̱mo̱o̱ydup.
40015037	Anañu̱joma tse'e kyaaydi je̱tse'e kyooxjidi; javuxtojtu̱k kach tse'e du̱pa̱kmojktini je̱ tsapkaaky kunax je̱ts je̱ ajkx kunax.
40015038	Nu̱maktaaxk miijl tse'e je̱ yaa'tya̱jk kyaaydi, apu̱k je̱ ta̱'a̱xta̱jkta ma̱a̱t je̱ pi'k ónu̱kta.
40015039	Van'it tse'e je̱ Jesús je̱ nu̱may jayu du̱pake̱jxtini je̱tse'e je̱ y'ixpa̱jkpata̱jk je̱m barco jo̱o̱tm du̱ma̱a̱tta̱jkidi je̱tse'e je̱m magdálait y'it jo̱o̱tm ña̱jkxti.
40016001	To'k nax tse'e je̱ fariseota̱jk je̱ts je̱ saduceota̱jk du̱vinkutá̱midi je̱ Jesús, je̱'e̱ ve'e cho̱jktup je̱tse'e du̱yakko̱jtstó̱kidat. Je̱'e̱ ka̱jx tse'e du̱'amó̱tudi je̱tse'e tyo'nu̱xjadat je̱ tsajmit ma̱ja̱ nu̱ja'vin, ve'em tse'e du̱yaknu̱ke̱'xnatá̱kat je̱ts je̱ Nte'yam ma̱a̱t je̱'e̱ ve'e je̱ Jesús.
40016002	Ax jidu̱'u̱m tse'e je̱ Jesús y'atso̱o̱jvjidi: ―Ku xa ve'e ya̱ it tyánayini, jidu̱'u̱mts miitse'e mva'anda: “Va'ajtstame'e ya̱ it y'ítu̱t ku̱x tsapts xa ve'e xim tsajviinm.”
40016003	Ku ve'e ja̱pyji, jidu̱'u̱m tse'e mva'anda: “Ka'adame'e ya̱ it vya'atsu̱t ku̱x tsapts xa ve'e xim tsajviinm je̱ts vintojknup tse'e ya̱ it.” ¡Me̱jts'aajta me̱jtsjo̱o̱tta! Mnu̱ja'vidup xa miitse'eda juu' ve'e ya̱ tsajmit it ñu̱ka̱jtsp, ax ka'a tse'e xnu̱jávada je̱'e̱ juu' ve'e ñu̱ka̱jtsp pa̱n ti ve'e yam toojnjup ko̱jtsjup.
40016004	Ya̱ ko̱'o̱y jayu juu' ve'e je̱ Nte'yam du̱maso̱o̱ktup, y'amó̱tudupts je̱'e̱ ve'e je̱tse'e je̱ ma̱ja̱ nu̱ja'vin yaktoojnjadat; ax ka'a tse'e yaktoojnjadat je̱ ma̱ja̱ nu̱ja'vin, je̱ nu̱ja'vinji ve'e juu' ve'e pyaatyp y'ake̱e̱guip ma̱a̱t je̱ Jonás jye̱'e̱. Van'it tse'e je̱ Jesús myaso̱o̱kjidi je̱tse'e cha̱a̱'n.
40016005	Ku ve'e je̱ y'ixpa̱jkpata̱jk ña̱najxti je̱m jado'k ado'om ma̱ja̱ na̱'aka̱ya pa'am, jyaa'tyó̱kidu tse'e je̱tse'e ku̱du̱pa̱a̱mdi je̱ tsapkaaky je̱m barco jo̱o̱tm.
40016006	Van'it tse'e je̱ Jesús ña̱'mu̱xjidi: ―Mnay'íxjadap tse'e je̱ts ka'a ve'e mnatyukpaa'tjadat je̱ levadura juu' ve'e je̱ fariseota̱jk jye̱'e̱da je̱ts je̱ saduceota̱jk jye̱'e̱da.
40016007	Van'it tse'e je̱ y'ixpa̱jkpata̱jk ñavyaajnjidi: ―Je̱'e̱ ka̱jx xa ve'e ve'em vya'añ ku̱xe'e je̱ tsapkaaky tu̱nkayakme̱jtsumda.
40016008	Ax ku tse'e je̱ Jesús du̱nu̱ja'vi, van'it tse'e je̱ y'ixpa̱jkpata̱jk du̱nu̱u̱jmidi: ―¿Tya̱jxse'e mva'anda je̱ts ka'a ve'e ti mtsapkaakyta? ¡Tun ve̱e̱'nji ve'e je̱ jaanchja'vin xjaye̱pta!
40016009	¿Ka'ana ve'e xvinmó̱tuda? ¿Ka'a ve'e xjaa'myé̱tsta ku a̱tse'e mugo̱o̱xk je̱ tsapkaaky je̱ jayu nyakva'kxjidi nu̱mugo̱o̱xk miijl naxy, je̱ts vinxu̱p kache'e xpa̱kmojktini?
40016010	¿Ka'a ve'e xjaa'mye̱jtstuva ku a̱tse'e vuxtojtu̱k je̱ tsapkaaky je̱ jayu nyakva'kxjidi nu̱maktaaxk miijl naxy, je̱ts vinxu̱p kache'e xpa̱kmojktini?
40016011	¿Vintso̱se'e tu̱xkavinmó̱tuda je̱ts ka je̱ tsapkaaky levaduurap a̱tse'e ntijp ku a̱tse'e tu̱nva'añ je̱tse'e mnay'íxjadat je̱tse'e ve'em mkapaa'tjadat je̱ fariseota̱jk je̱ lyevaduura je̱ts je̱ saduceota̱jk je̱ lyevaduura?
40016012	Van'it tse'e du̱vinmó̱tudi je̱ts ka je̱ levaduurape'e je̱ Jesús tyijp juu' ve'e je̱ tsapkaaky ju̱ts du̱tukta̱jkika̱jxp, je̱ ixpa̱jku̱ne'e tyijp juu' ve'e je̱ fariseota̱jk jye̱'e̱da je̱ts je̱ saduceota̱jk jye̱'e̱da.
40016013	Ku ve'e je̱ Jesús jye̱'y je̱m joma ve'e je̱ it du̱xa̱a̱ja Cesarea de Filipo, van'it tse'e du̱'amo̱tutu̱vi je̱ y'ixpa̱jkpata̱jk: ―¿Vintso̱se'e je̱ jayu vya'anda, pá̱nu̱k a̱tse'e?, a̱ts, je̱ Jayu Juu' ve'e Nu̱pa̱a̱mdu̱ka Ijtp.
40016014	Van'it tse'e y'atso̱o̱vdi: ―Je̱m xa ve'e pa̱ne'e vaandup je̱ts je̱ Yakna̱pe̱jtpa Juan mitse'e, je̱mpa tse'e pa̱ne'e vaanduvap je̱ts je̱ Elías mitse'e, nay je̱mpa tse'e pa̱ne'e vaandup je̱ts je̱ Jeremías mitse'e, ukpu̱ nu̱to'k je̱ Nte'yam je̱ y'ayook ko̱jtsnajxpa juu' ve'e ju̱jpani o̱o̱'ktinu, ax je̱'e̱k tse'e joojntykpa̱jknuva.
40016015	Van'it tse'e je̱ y'ixpa̱jkpata̱jk du̱nu̱u̱jmidi: ―Je̱ts miitsta, ¿vintso̱ts miitse'e mva'anda je̱ts pa̱n a̱tse'e?
40016016	Van'it tse'e je̱ Simón Pedro y'atso̱o̱jvji: ―Mits xa je̱'e̱ ve'e je̱ Cristo, juu' ve'e je̱ Nte'yam vyinko̱o̱n je̱tse'e yakkutojknit, je̱ joojntyk Nte'yam je̱ y'Onu̱k.
40016017	Van'it tse'e je̱ Jesús y'atso̱o̱jvjinuva: ―Xo̱o̱n xa mitse'e, Simón, je̱ Jonás je̱ myajntk, ku̱x ka je̱ jáyuvap xa mits ya̱'a̱ ve'e tu̱mtuknu̱jávaja, a̱ts je̱ nTee' ve'e, juu' ve'e je̱m tsapjo̱o̱tm.
40016018	A̱tsts mitse'e nnu̱u̱jmip je̱ts je̱ Pedro mitse'e. Pyaatyp y'ake̱e̱guipts je̱'e̱ ve'e je̱tse'e ve'em myaktukxa̱a̱ja ku̱x ve'eme'e yakko̱jtsva'ach je̱ mxa̱a̱j, tsaaj, je̱ ma̱kk aaj je̱ ma̱kk jo̱o̱te'e mjayejpp. Ax ya̱'a̱ juu' ve'e tu̱xka̱ts, ve'emts je̱'e̱ ve'e ax jo'n je̱ ta̱kne'ev cho̱o̱'ndu̱k je̱p naaxyp, nu̱may tse'e je̱ jayu du̱jaanchjávadat; ax ka'a tse'e je̱ ko̱'o̱yjáyuvap du̱'ama̱a̱daaga je̱ jayu juu' a̱tse'e xjaanchja'vidup.
40016019	Nmo̱o̱ynupts a̱ts mitse'e je̱ kutojku̱n je̱tse'e mva'anu̱t juu' ve'e toomp je̱ts juu' ve'e katoomp. Juu'ts mitse'e je̱ jayu myakjajtjip je̱tse'e du̱tóndat yaja naxviijn, ve'em tse'e y'ijtpat je̱m tsapjo̱o̱tm; juu'ts mitse'e je̱ jayu mkayakjajtjip je̱tse'e du̱tóndat yaja naxviijn, nay ve'em tse'e y'ijtpat je̱m tsapjo̱o̱tm.
40016020	Van'it tse'e je̱ Jesús je̱ y'ixpa̱jkpata̱jk du̱tukpavaandi je̱ts ni pa̱na ve'e du̱kavaajnjadat je̱ts je̱'e̱ je̱'e̱ ve'e je̱ Cristo.
40016021	Van'it tse'e je̱ Jesús je̱ y'ixpa̱jkpata̱jk du̱vaajnji'ukvaandi je̱ts tun vinko̱pk je̱'e̱ ve'e je̱tse'e je̱m Jerusalén ña̱jkxu̱t je̱tse'e je̱m o̱o̱y tyunyaktsaachpaa'tjadat je̱ israeejlit je̱ myú̱jit jáyuda, je̱ tee'ta̱jk je̱ vyintsa̱nda, ma̱a̱t je̱ tsaptu̱jkpit yak'ixpa̱jkpata̱jkta. Je̱m tse'e je̱ jayu yak'o̱o̱'kju̱t; ax joojntykpa̱jknuvapts je̱'e̱ ve'e kutoojk xa̱a̱j.
40016022	Van'it tse'e je̱ Pedro je̱ Jesús apu̱k du̱ja̱va̱a̱jv je̱tse'e jidu̱'u̱m du̱tuknu̱u̱jmi: ―¡Ma̱ja̱ Vintsá̱n, je̱ Nte'yame'e mjayé̱pjup m'axajtókjup je̱ts ni je̱ vin'ita ya̱'a̱ ve'e mkajátju̱t mkanáxju̱t!
40016023	Van'it tse'e je̱ Jesús vya'ku̱mpijt je̱tse'e je̱ Pedro du̱nu̱u̱jmi: ―¡Vinva'kva'atsu̱ a̱ts, mma̱a̱tnavya̱a̱'njup xa mitse'e je̱ Satanás ku ve'e ve'em xka̱ts! Xyaktoo'atokuvaampts a̱ts mitse'e. Ka'ats mitse'e ve'em xpayo̱'o̱y ax jo'n je̱ Nte'yam; ve'em xa mitse'e xpayo̱'o̱y ax jo'n je̱ jayu.
40016024	Van'it tse'e je̱ Jesús du̱nu̱u̱jmidi je̱ y'ixpa̱jkpata̱jk: ―Pa̱n pa̱n xa ve'e du̱tso̱jkp je̱tse'e y'ijtnit a̱ts ma̱a̱t, va'an tse'e du̱maso̱kka̱jxni je̱ y'avintso̱ vinma'yu̱n, je̱ jyo̱o̱t je̱ jya'vin du̱ma̱kkpa̱a̱mnit je̱tse'e chaachpaa'tu̱t ax jo'n je̱ jayu juu' ve'e je̱ y'o̱o̱'ku̱n du̱'ana̱jkxip ku ve'e je̱ cryuuz du̱paku̱'u̱, je̱ts a̱tse'e xpamiinnit.
40016025	Pa̱n pa̱n xa a̱tse'e xkajaanchja'vip ku̱xe'e du̱tsa̱'a̱ga je̱tse'e y'o̱o̱'ku̱t, ka'a tse'e du̱jayé̱pu̱t je̱ joojntykin juu' ve'e xa̱'ma ka̱jx ijtp. Ax je̱'e̱ pa̱n pa̱n a̱tse'e ijtp xjaanchja'vip, ó̱yam tse'e y'o̱o̱'ku̱t a̱ts ka̱jx, je̱'e̱ tse'e du̱jaye̱jpnup je̱ joojntykin juu' ve'e xa̱'ma ka̱jx ijtp.
40016026	Ni vinxu̱pa xa je̱'e̱ ve'e je̱ jayu kyato'nu̱xju̱t ku ve'e du̱je̱'e̱iká̱xu̱t nu̱jom ya̱ naxviijnit it je̱tse'e vyintó̱kinit je̱ jayu je̱ jyo̱o̱t je̱ jya'vin. Ax ku tse'e je̱ jayu je̱ jyo̱o̱t je̱ jya'vin vyintó̱kinit, ka'a xa ve'e tii ni tía ti ve'e je̱ jayu ku̱du̱yaky je̱tse'e jyoojntykat xa̱'ma ka̱jx.
40016027	Miinnup a̱tse'e je̱ nTee' je̱ mya̱jin ma̱a̱t ma̱a̱t a̱ts je̱ n'aangelesta̱jk, a̱ts, je̱ Jayu Juu' ve'e Nu̱pa̱a̱mdu̱ka Ijtp, van'itts a̱tse'e to'k jado'k nmo̱o̱ynit juu' ve'e tukka̱daakju̱dup, ve'em ax jo'n du̱paa'ty du̱'ake̱e̱ga juu' ve'e tu̱du̱tonda tu̱du̱ko̱tsta.
40016028	Tyú̱vam xa a̱tse'e nva'añ je̱ts je̱ja ve'e je̱ jayu juu' ve'e yaja ijttup je̱tse'e kya'o̱o̱'ktat pa̱n ka'ana a̱tse'e x'ixta ku a̱tse'e nmiinnit yakkutojkpa, a̱ts, je̱ Jayu Juu' ve'e Nu̱pa̱a̱mdu̱ka Ijtp.
40017001	Kutojtu̱k xa̱a̱j tse'e je̱ Jesús du̱vo̱vu̱tso̱o̱'ndi je̱ Pedro, je̱ Santiago, ma̱a̱t je̱ Juan, je̱ Santiago je̱ y'uts, je̱tse'e apu̱k du̱vo̱o̱vdi, je̱tse'e pye̱jtti joma ve'e to'k je̱ ko̱pk juu' ve'e ka̱jxm.
40017002	Je̱m tse'e je̱ Jesús tyikts je̱ja je̱'e̱ vyinkujkta. Ve'eme'e je̱ vyiijn je̱ y'aaj y'ajaj y'atu̱'kx ax jo'n je̱ aampa xa̱a̱j; ve'eme'e je̱ vyit vyimpijt va'ajts po̱o̱'p, ve'em ax jo'n je̱ kujajpa je̱ kuta̱'kxpa.
40017003	Van'it tse'e vya'kke̱'xti je̱ja je̱'e̱ vyinkujkta je̱ Moisés ma̱a̱t je̱ Elías, je̱tse'e je̱ Jesús du̱ma̱a̱tnakyo̱jtsjidi.
40017004	Van'it tse'e je̱ Pedro du̱nu̱u̱jmi je̱ Jesús: ―Ma̱ja̱ Vintsá̱n, ¡o̱y xa je̱'e̱ ve'e ku a̱a̱tse'e yaja n'it! Pa̱n mtsa̱jkp, va'ants a̱a̱ts du̱pu̱mu̱ toojk je̱ pi'k ojts atya̱jk: to'k mits mje̱'e̱, je̱ts to'k je̱ Moisés jye̱'e̱, je̱ts jado'k je̱ Elías jye̱'e̱.
40017005	Ko̱jtspna tse'e je̱ Pedro vye'na ku ve'e yo'tsjidi to'k pa̱k je̱ vínu̱ts juu' ve'e ajajp ata̱'kxp. Je̱p tse'e vínu̱ts akujkp yakmo̱tu to'k je̱ ayook juu' ve'e vaamp: ―Ya̱'a̱ xa ve'e a̱ts je̱ n'Onu̱k, juu' a̱tse'e o̱o̱y ntuntsa̱jkp, o̱o̱yts a̱ts ya̱'a̱ ve'e ntuntukxo̱o̱ndu̱k. Amo̱tunaxta juu' ve'e kya̱jtsp.
40017006	Ku ve'e je̱ ixpa̱jkpata̱jk du̱'amo̱tunajxti, van'it tse'e je̱ vyiijnda je̱ y'aajta du̱tukpaatti je̱ naax ku̱x tsa̱'kidu ve'e o̱o̱y.
40017007	Van'it tse'e je̱ Jesús vyinkutá̱mijidi, je̱tse'e je̱ kya̱'a̱j tyuknu̱ko̱o̱jnjidi, je̱tse'e je̱ y'ixpa̱jkpata̱jk du̱nu̱u̱jmidi: ―Pojtu̱kta. Kadi mtsa̱'a̱gada.
40017008	Ku ve'e kyo̱o̱jvu̱kti, ka'a tse'e du̱'ukpa̱n'íxtini, je̱ Jesuusji ve'e.
40017009	Vajntktinup tse'e je̱m ko̱pk viinm vye̱'nada, je̱tse'e je̱ Jesús jidu̱'u̱m pyavaajnjidi: ―Ni pa̱na ve'e xkatukmumaaydu̱ktat juu' ve'e tu̱x'ixta, van'ítnume'e ku a̱tse'e n'o̱o̱'ku̱t je̱ts a̱tse'e njoojntykpa̱jknuvat, a̱ts, je̱ Jayu Juu' ve'e Nu̱pa̱a̱mdu̱ka Ijtp.
40017010	Van'it tse'e je̱ Jesús je̱ y'ixpa̱jkpata̱jk y'amo̱tutú̱vijidi: ―¿Tya̱jxse'e je̱ tsaptu̱jkpit yak'ixpa̱jkpata̱jk vya'anda je̱ts tun vinko̱pk je̱'e̱ ve'e je̱tse'e too'va̱jkp je̱ Elías myiinnuvat je̱ts ka'a ve'e je̱ Cristo?
40017011	Van'it tse'e je̱ Jesús y'atso̱o̱jvjidi: ―Tyú̱vam xa je̱'e̱ ve'e je̱ts miimpe'e too'va̱jkp je̱ Elías, je̱'e̱ tse'e nu̱jom du̱yak'o̱'yinuvap.
40017012	Ax a̱tsts miitse'e nnu̱u̱jmidup je̱ts o̱jts je̱'e̱ ve'e, ka'ats je̱'e̱ ve'e je̱ jayu du̱nu̱ja'vidi je̱ts pa̱n je̱'e̱ ve'e, tyoonduts je̱'e̱ ve'e ve'em ax jo'n du̱tso̱jkti. Nay ve'empats a̱tse'e ntsaachpaa'tu̱t je̱m je̱'e̱ kya̱'mda, a̱ts, je̱ Jayu Juu' ve'e Nu̱pa̱a̱mdu̱ka Ijtp.
40017013	Van'it tse'e je̱ ixpa̱jkpata̱jk du̱vinmó̱tudi je̱ts je̱ Yakna̱pe̱jtpa Juaane'e je̱ Jesús tyijp je̱ jayu juu' ve'e ve'em ax jo'n je̱ Elías.
40017014	Ku ve'e jye̱'ydi joma ve'e je̱ nu̱may jayu vye̱'nada, van'it tse'e to'k je̱ yaa'tya̱jk du̱vinkuta̱mi je̱ Jesús, je̱tse'e du̱vinko̱xkteni, je̱tse'e vyaajñ:
40017015	―Vintsá̱n, tukmo̱'o̱tu̱ to'k aaj a̱ts je̱ nmajntk ku̱x je̱ ko̱'o̱pya'amap je̱'e̱ ve'e pa̱jkjup je̱tse'e o̱o̱y tyuntsaachpaa'ty, may náxani tse'e ñaxvívup, to'ma jaty tse'e jya̱nvívupa je̱ts to'ma jaty tse'e ña̱vívupa.
40017016	Ta̱ xa a̱tse'e ya̱ m'ixpa̱jkpata̱jk njatuknu̱minda, ax ka'a tse'e y'o̱'yixjada je̱tse'e du̱yakjo̱tka̱da'aktat.
40017017	Van'it tse'e je̱ Jesús y'atsa̱a̱jv: ―¡Miits xa je̱'e̱ ve'eda juu' ve'e je̱ Nte'yam du̱kajaanchja'vidup je̱ts ka vintú̱vap je̱'e̱ ve'e juu' ve'e mtoondup! ¿Joma vaat a̱tse'e njaa'kja'ítu̱t miits ma̱a̱tta je̱tse'e njaa'kjamuté̱nadat? Yakminda je̱ pa'am jayu.
40017018	Ku ve'e du̱yakna̱jkxti, van'it tse'e je̱ Jesús du̱tuknu̱u̱jmi je̱ ko̱'o̱yjáyuvap juu' ve'e je̱ pa'am jayu je̱m jya'vin ka̱jxm, je̱tse'e je̱ ko̱'o̱yjáyuvap tyukvaatsjini. Tun je̱'yji tse'e jyo̱tka̱daakni.
40017019	U̱x'o̱o̱k tse'e je̱ Jesús je̱ y'ixpa̱jkpata̱jk apu̱k myuko̱jtsjidi, je̱tse'e y'amo̱tutú̱vijidi: ―¿Tya̱jxs a̱a̱tse'e xka'o̱'yixji je̱ts a̱a̱tse'e je̱ ko̱'o̱yjáyuvap nyakpítsumu̱t?
40017020	Je̱tse'e je̱ Jesús y'atso̱o̱jvji: ―Je̱'e̱ ka̱jx ku ve'e je̱ Nte'yam ve̱e̱'nji xjaanchjávada. Tyú̱vam xa a̱tse'e nva'añ, pa̱n mjaye̱jptupts miitse'e je̱ jaanchja'vin je̱m mja'vin ka̱jxmda, o̱yvinxu̱pa ax jo'n to'k je̱ mostaza ta̱a̱mt, ku̱m'o̱'yixjada tse'e je̱tse'e xna̱a̱jmadat ya̱ ko̱pk: “Ke̱'e̱ku̱ yaja je̱ts na̱jkxu̱ viijnk tso̱v”, ke̱'e̱kupts je̱'e̱ ve'e je̱ ko̱pk. Ka'a xa miitse'e ti mka'o̱'yixjadat pa̱n mjaanchja'vidupe'e je̱ Nte'yam.
40017021	Ax je̱ ko̱'o̱yjáyuvap juu' ve'e ve'em, je̱'e̱jyji tse'e o̱'yixjup je̱tse'e du̱yakpítsumu̱t ku ve'e je̱ jayu chapka̱ts je̱ts ku ve'e je̱ jayu y'ayooja.
40017022	Namvaate'e je̱ Jesús je̱ y'ixpa̱jkpata̱jk du̱ma̱a̱tvídu̱tta je̱m galiléait y'it jo̱o̱tm, van'it tse'e je̱ Jesús ña̱'mu̱xjidi: ―Yakpá̱mupts a̱tse'e je̱m je̱ jayu kya̱'m,
40017023	xyak'o̱o̱'ktapts a̱tse'e; ax kutoojk xa̱a̱jts a̱tse'e njoojntykpa̱jknuvat, a̱ts, je̱ Jayu Juu' ve'e Nu̱pa̱a̱mdu̱ka Ijtp. O̱o̱y tse'e je̱ ixpa̱jkpata̱jk du̱tunnu̱tsaachvinmaaydi.
40017024	Ku ve'e jye̱'ydi je̱m capernaaumit kyajpu̱n ka̱jxm, van'it tse'e je̱ tsaptu̱jkpit kupa̱'mu̱n pa̱kmojkpa du̱vinkutá̱midi je̱ Simón Pedro, je̱tse'e du̱nu̱u̱jmidi: ―¿Ka'a ve'e du̱pu̱m je̱ myak'ixpa̱jkpada je̱ tsaptu̱jkpit kupa̱'mu̱n?
40017025	Van'it tse'e je̱ Pedro y'atsa̱a̱jv: ―Ve'em, kyuvejtp xa je̱'e̱ ve'e. Ku ve'e je̱ Pedro tya̱jki je̱p tu̱jkp, van'it tse'e je̱ Jesús ña̱'mu̱xji: ―¿Vintso̱s mitse'e mvaampa, Simón? ¿Pa̱n tse'e y'amó̱tudup je̱ kupa̱'mu̱n je̱ts je̱ puta̱jkin je̱ yakkutojkpada juu' ve'e yaja naxviijn: je̱ jyáyuda, ukpu̱ je̱ viijnk jayu ve'e?
40017026	Van'it tse'e je̱ Pedro y'atsa̱a̱jv: ―Je̱ viijnk jayu ve'e. Je̱tse'e je̱ Jesús ña̱'mu̱xji: ―Pa̱n ve'em xa ve'e, ka'a tse'e je̱ jyayu kyuve̱tta. Nay ka'avats u̱u̱'me'e xtukka̱daakumduva je̱tse'e mpa̱'mumdat je̱ tsaptu̱jkpit kupa̱'mu̱n.
40017027	Ax je̱'e̱ ka̱jx tse'e je̱tse'e du̱kako̱'o̱yjávadat juu' ve'e nto'numdup, na̱jkxu̱ tse'e je̱ja ma̱ja̱ na̱'aka̱ya pa'ayi je̱tse'e x'akójat to'k je̱ tuk'ajkxmajtsu̱n jo̱'ku̱n. Je̱ muto'k ajkx juu' ve'e myakpítsumup, je̱p tse'e y'ávup xpaa'tu̱t to'k je̱ meen juu' ve'e nu̱paadap nu̱me̱jtsk je̱ jayu je̱ tsaptu̱jkpit kupa̱'mu̱n; je̱'e̱ tse'e mmo̱'o̱p je̱ jáyuda a̱ts ka̱jx je̱ts mits ka̱jx.
40018001	Ve'em tse'e jyajty van'it, je̱tse'e je̱ Jesús je̱ y'ixpa̱jkpata̱jk vyinkutá̱mijidi. Van'it tse'e je̱ Jesús du̱'amo̱tutú̱vidi: ―¿Pa̱n tse'e du̱nu̱ma̱jika̱jxp juu' ve'e ijttup je̱m je̱ Nte'yam y'am kya̱'m?
40018002	Van'it tse'e je̱ Jesús du̱yaaxji to'k je̱ pi'k ónu̱k je̱tse'e je̱ja je̱'e̱ y'itu̱kujkta du̱pu̱u̱jm,
40018003	je̱tse'e vyaajñ: ―Tyú̱vam xa a̱tse'e nva'añ je̱ts pa̱n ka'a miitse'e mvimpitta je̱tse'e m'íttat ax jo'n je̱ pi'k ónu̱k, ka'a tse'e mtá̱kadat je̱m je̱ Nte'yam y'am kya̱'m.
40018004	Ax ve'em tse'e, pa̱n pa̱n tse'e napya̱a̱jmjup nu̱u̱'k aaj nu̱u̱'k jo̱o̱t ax jo'n ya̱ pi'k ónu̱k, je̱'e̱ tse'e du̱nu̱ma̱jika̱jxp juu' ve'e ijttup je̱m je̱ Nte'yam y'am kya̱'m.
40018005	’Je̱ jayu pa̱n pa̱ne'e a̱ts ka̱jx o̱y jayu napya̱a̱jmjup ma̱a̱t to'k je̱ pi'k ónu̱k ax jo'n ya̱'a̱, ve'emts je̱'e̱ ve'e ax jo'n o̱y jayu ku̱ñapya̱a̱jmji a̱ts ma̱a̱t.
40018006	Ax o̱pya̱na pa̱n pa̱ne'e du̱tukmaso̱o̱kp je̱ Nte'yam je̱ tyoo' to'k je̱ pi'k ónu̱k juu' a̱tse'e xjaanchja'vip, nu̱yojk o̱y tse'e ku̱y'ijtu̱xju̱ je̱ jayu je̱tse'e to'k je̱ paan taak yaktukyuktsum je̱tse'e yakmaaxyna̱víppini joma ve'e ka̱a̱k.
40018007	’¡Ayo̱o̱v xa je̱'e̱ ve'e je̱ jyo̱o̱tta je̱ jayu juu' ve'e tsu̱u̱nidup yaja naxviijn, ku̱x may viijn je̱'e̱ ve'e juu' ve'e je̱ jayu du̱yakto̱kintoomp! Ka'a xa ve'e yaja ñu̱nka'ítu̱t je̱ yakto̱kintoompa. ¡Ax ayo̱o̱ts je̱'e̱ ve'e je̱ jyo̱o̱t je̱ jayu juu' ve'e je̱ myujayu du̱tukmaso̱o̱kp je̱ Nte'yam je̱ tyoo'!
40018008	’Je̱'e̱ ka̱jx tse'e, pa̱n to'k xa ve'e je̱ mka̱'a̱j ukpu̱ je̱ mtek myakto̱kintónjada, tunku̱spóxtats je̱ts u̱xvívupta, ku̱x nu̱yojk o̱ye'e ka̱no̱o̱n uk pakno̱o̱n m'íttat je̱tse'e xjaye̱jptinit je̱ joojntykin juu' ve'e xa̱'ma ka̱jx ijtp je̱ts ka'a ve'e ku ve'e me̱jtsk ka̱'a̱jax uk me̱jtsk tékax myakja̱nvíppidinit joma ve'e xa̱'ma ka̱jx je̱ ja̱a̱jn tyo̱y.
40018009	Ax pa̱n to'k tse'e je̱ mviijn myakto̱kintónjada, tunyakpítsumdats je̱ts u̱xkojta, ku̱x nu̱yojk o̱ye'e to'k ado'om viijnax m'íttat je̱tse'e xjaye̱jptinit je̱ joojntykin juu' ve'e xa̱'ma ka̱jx ijtp je̱ts ka'a ve'e ku ve'e me̱jtsk ado'om viijnax myakja̱nvíppidinit joma ve'e xa̱'ma ka̱jx je̱ ja̱a̱jn tyo̱y.
40018010	’Yakkó̱pkada o̱o̱y je̱ts ni pa̱na ve'e xkaviijnk'íxtat ya̱ pi'k ónu̱kta, ku̱x vaamp a̱tse'e je̱ts je̱me'e tsapjo̱o̱tm je̱ y'aangeles du̱vin'ixta xa̱'ma ka̱jx a̱ts je̱ nTee', juu' ve'e je̱m tsapjo̱o̱tm.
40018011	Ku̱x je̱'e̱ xa a̱tse'e nnu̱miimp je̱ts a̱tse'e nyaktso̱'o̱ku̱t pa̱n pa̱n jatye'e to̱kih'ijttup, a̱ts, je̱ Jayu Juu' ve'e Nu̱pa̱a̱mdu̱ka Ijtp.
40018012	’¿Vintso̱se'e xnasjávada? Pa̱n je̱m xa ve'e je̱ jayu juu' ve'e nu̱mó̱kupx je̱ carnero du̱jaye̱jpp je̱tse'e to'k yo̱'tyó̱ki, myasa̱a̱kpts je̱'e̱ ve'e je̱ nu̱majktupxu̱k maktaaxtojt carnero je̱tse'e na̱jkx je̱m tonu̱n viinm tonu̱n ka̱jxm du̱'ixta juu' ve'e tu̱yo̱'tyó̱ki, ¿ve'em xaja?
40018013	Pa̱n pyaatyp tse'e, nu̱yojk tse'e du̱tukxo̱o̱ndu̱ku̱t je̱ carnero juu' ve'e tu̱'ukyo̱'tyó̱kini je̱ts ka'a ve'e je̱ nu̱majktupxu̱k maktaaxtojt juu' ve'e kayo̱'tyó̱kidup.
40018014	Nay ve'empa tse'e je̱ nTee'amda, juu' ve'e je̱m tsapjo̱o̱tm, cha̱jkpts je̱'e̱ ve'e je̱tse'e ni to'ka ya̱ pi'k ónu̱k ku̱kyavinto̱ki.
40018015	’Pa̱n mmuto̱kintoojnjup xa ve'e nu̱to'k je̱ m'uts je̱ m'ajch ukpu̱ nu̱to'k je̱ m'uts je̱ mtsa̱'a̱, ma̱a̱tnakyó̱tsju̱ts akume̱jtskji je̱tse'e xtukna̱a̱jmat. Pa̱n mka̱ts'amo̱tunajxjup tse'e, mnayja'vijidinuvap tse'e uts ajch ukpu̱ uts tsa̱'a̱.
40018016	Ax pa̱n ka'a tse'e mka̱ts'amo̱tunaxyju̱, vó̱vu̱ts nu̱to'k ukpu̱ nu̱me̱jtsk je̱ jayu, ve'em tse'e nu̱me̱jtsk ukpu̱ nu̱toojk du̱'amo̱tunáxtat.
40018017	Ax pa̱n ka'ats je̱'e̱ ve'e yak'amo̱tunajxtuva, vaajnjats je̱ jaanchja'vivata̱jk joma ve'e ñay'amókajada. Pa̱n ka'ats je̱'e̱ ve'e yak'amo̱tunajxtuva, ve'em tse'e xjávat ax jo'n to'k juu' ve'e je̱ Nte'yam du̱kajaanchja'vip ve'em tse'e xjávat ax jo'n je̱ kupa̱'mu̱n pa̱kmojkpa.
40018018	’Tyú̱vam xa a̱ts miitse'e nna̱a̱jmada: Juu'ts miitse'e je̱ jayu myakjajtjidup je̱tse'e du̱tóndat, ve'em tse'e y'ijtnit; je̱ts juu' miitse'e je̱ jayu mkayakjajtjidup je̱tse'e du̱tóndat, ve'em tse'e y'ijtpat.
40018019	’Nnu̱u̱jmiduvapts a̱ts miitse'e je̱ts pa̱n nu̱me̱jtsk miitse'eda yaja naxviijn to'k je̱ vinma'yu̱n xjaye̱pta ku ve'e juu' x'amó̱tuda, mmo̱'o̱jadapts miits je̱'e̱ ve'e juu' ve'e m'amó̱tudup a̱ts je̱ nTee', juu' ve'e je̱m tsapjo̱o̱tm.
40018020	Ku̱x pa̱n joma xa ve'e je̱ jayu nu̱me̱jtsk ukpu̱ nu̱toojk ñay'amókajada a̱ts ka̱jx, je̱'e̱ ma̱a̱ttats a̱tse'e n'it.
40018021	Van'it tse'e je̱ Pedro o̱jts je̱ Jesús du̱'amo̱tutu̱va: ―Ma̱ja̱ Vintsá̱n, ¿vinxu̱p naxts a̱tse'e nto̱kinme̱e̱'kxu̱t a̱ts je̱ n'uts ukpu̱ a̱ts je̱ n'ajch ku a̱tse'e xmuto̱kintún? ¿Vuxtojtu̱k nax vine'e?
40018022	Van'it tse'e je̱ Jesús y'atso̱o̱jvji: ―Ka'a xa a̱ts mitse'e nnu̱u̱jma je̱ts vuxtojtu̱k nax, kamacho̱o̱vna ve'e.
40018023	’Tun vinko̱pk je̱'e̱ ve'e je̱tse'e xto̱kinme̱e̱'kxtat je̱ jayu juu' ve'e mmuto̱kintoojnju̱dup. Ku̱x juu' xa ve'e je̱ Nte'yam tyuump, ve'emts je̱'e̱ ve'e ax jo'n to'k je̱ yakkutojkpa juu' ve'e du̱yo̱ju̱va̱a̱'nuvaamp je̱ tyoompata̱jk juu' ve'e muyó̱jijidup.
40018024	Ku ve'e du̱kuve̱jt'ukvaandi, van'it tse'e du̱yakna̱jkxti to'k juu' ve'e tukmuyó̱jijup je̱ meen juu' ve'e yaknu̱mutoomp miijl joojnt am.
40018025	Ax ka'a tse'e je̱ toompa du̱tima̱a̱da pa̱n ti ve'e tyukkuvé̱tup je̱ yo̱j, je̱'e̱ ka̱jx tse'e je̱ vyintsá̱n vyaajñ je̱tse'e yakto̱o̱'ku̱t ma̱a̱t je̱ y'ónu̱k je̱ ñu̱da̱'a̱x, nay ve'empa ve'e nu̱jom yakto̱o̱'kká̱xu̱t juu' ve'e y'ixp jyayejpp, ve'em tse'e ku̱du̱kuvejt je̱ yo̱j.
40018026	Van'it tse'e je̱ toompa du̱vinko̱xkteni je̱ vyintsá̱n je̱tse'e jidu̱'u̱m du̱munoo'kxtk: “Vintsá̱n, tonu̱ je̱ maa'yu̱n, jaa'k'a'íxu̱ jave̱e̱'n je̱ts a̱ts mitse'e nu̱jom nmukuvé̱tu̱t.”
40018027	Van'it tse'e je̱ vyintsá̱n tyukmo̱'tji je̱tse'e je̱ yo̱j du̱me̱e̱'kxji, naspa̱ka tse'e du̱yaktaajñ.
40018028	’Ax ku tse'e je̱ toompa cha̱a̱'n, van'it tse'e du̱ma̱a̱tnavyaatji to'k je̱ myumutoompa juu' ve'e tukmuyó̱jijup je̱ meen juu' ve'e yaknu̱mutoomp mó̱kupx xa̱a̱j. Van'it tse'e du̱majch je̱p yo̱'ktup je̱tse'e du̱yukpeejn, je̱tse'e du̱nu̱u̱jmi: “¡Mukuve̱tu̱ a̱ts juu' a̱tse'e xtukmuyó̱jip!”
40018029	Van'it tse'e je̱ muyo̱j je̱ yo̱ju̱va̱a̱'mpa du̱vinko̱xkteni je̱tse'e du̱munoo'kxtk: “Tonu̱ je̱ maa'yu̱n, jaa'k'a'íxu̱ jave̱e̱'n je̱ts a̱ts mitse'e nu̱jom nmukuvétu̱t.”
40018030	Ax ka'ats je̱'e̱ ve'e du̱kuvu̱jk, yakjapyoxu̱nta̱kpa̱a̱jmju tse'e van'it paat kuunume'e myukuvé̱tju̱t.
40018031	Ku ve'e je̱ vyiijnk mumutoompa du̱'ixti vintso̱ ve'e jyatki, ñu̱tsaachvinmaaydu tse'e jado'k je̱ mutoompa, van'it tse'e o̱jts je̱ vyintsá̱n du̱vaajnjada nu̱jom vintso̱ ve'e jyajty ñajxy.
40018032	Van'it tse'e je̱ vintsá̱n du̱nu̱ke̱jxi je̱ toompa je̱tse'e jidu̱'u̱m du̱nu̱u̱jmi: “¡Mits, ko̱'o̱y toompa! Nme̱e̱'kxji xa a̱ts mitse'e je̱ myo̱j ku a̱tse'e xmunoo'kxtk,
40018033	ve'emts mitse'e ku̱xtukmo̱'tpa je̱ mmujatyoo' ax jo'n a̱ts mitse'e ntukma̱'t.”
40018034	O̱o̱y tse'e tyun'e̱jkji je̱ vintsá̱n, je̱'e̱ ka̱jx tse'e du̱yakjapyoxu̱nta̱kpa̱a̱jmji van'it paat ku ve'e nu̱jom je̱ yo̱j du̱kuvé̱tu̱t.
40018035	’Nay ve'em tse'e a̱ts je̱ nTee', juu' ve'e je̱m tsapjo̱o̱tm, ka'ats je̱'e̱ ve'e mto̱kinme̱e̱'kxju̱duvat pa̱n ka'a ve'e to'k aaj to'k jo̱o̱t xto̱kinme̱e̱'kxta je̱ m'utsta je̱ m'ajchta je̱ts je̱ m'utsta je̱ mtsa̱'a̱da.
40019001	Ku ve'e je̱ Jesús kyo̱jtsku̱jx, van'it tse'e cho̱o̱'nni je̱m Galilea je̱tse'e ñu̱jkx je̱m judéait y'it jo̱o̱tm, je̱me'e jado'k ado'om Jordán ma̱ja̱ na̱pa'am ñajxy.
40019002	Nu̱may tse'e je̱ jayu pyana̱jkxjidi. Je̱m tse'e je̱ Jesús du̱yakjo̱tka̱daakni je̱ pya'am jáyuda.
40019003	Van'it tse'e je̱ fariseota̱jk du̱vinkutá̱midi je̱ Jesús je̱tse'e du̱tukka̱ts'íxtada. Jidu̱'u̱m tse'e du̱nu̱u̱jmidi: ―¿Yakjajtype'e je̱ pava'nu̱n je̱tse'e je̱ yaa'tya̱jk je̱ ñu̱da̱'a̱x du̱maso̱o̱knit je̱ na̱k ma̱a̱t o̱tyi ka̱jxa?
40019004	Van'it tse'e y'atsa̱a̱jv: ―¿Ka'ana miitse'e je̱p Kunuu'kx Jatyán ku̱jxp xko̱tsta je̱ts ku ve'e je̱ Nte'yam je̱ jayu du̱yaktso̱o̱'ntk, to'k je̱ yaa'tya̱jk je̱ts to'k je̱ ta̱'a̱xta̱jk, ve'em tse'e du̱yaktso̱o̱'ntk?
40019005	Vaampa tse'e jidu̱'u̱m: “Je̱'e̱ ka̱jx xa ve'e je̱ yaa'tya̱jk je̱ tyee' je̱ tyaak du̱maso̱o̱knit je̱tse'e du̱ma̱a̱tnamyojkjinit je̱ ñu̱da̱'a̱x, ve'em tse'e nu̱me̱jtsk y'ijttinit ax jo'n to'k jáyuji.”
40019006	Je̱'e̱ ka̱jx tse'e, juu' xa ve'e je̱ Nte'yam tu̱du̱yaknamyukju̱, ni pá̱nats je̱'e̱ ve'e du̱kayaknavya'kxju̱t.
40019007	Van'it tse'e du̱'amo̱tutú̱vidi: ―Pa̱n ve'emam je̱'e̱ ve'e, ¿tya̱jxse'e je̱ Moisés vyaajñ je̱ts ve'eme'e y'o̱ya je̱tse'e je̱ na̱k ma̱a̱t je̱ ta̱'a̱xta̱jk yakmaso̱o̱knit?
40019008	Van'it tse'e je̱ Jesús vyaajñ: ―Je̱'e̱ ka̱jx tse'e je̱ Moisés myakjajtu̱xjidi je̱tse'e je̱ mnu̱da̱'a̱x xmaso̱o̱ktinit je̱ na̱k ma̱a̱t ku̱x ma̱kke'e je̱ mkuvajk xpa̱mda; ax ku tse'e je̱ Nte'yam je̱ jayu du̱yaktso̱o̱'ntk yaja naxviijn, ka'a tse'e ve'em y'ijt.
40019009	A̱ts xa miitse'e nnu̱u̱jmidup je̱ts pa̱n pa̱ne'e je̱ ñu̱da̱'a̱x du̱maso̱o̱kp, pa̱n ka je̱'e̱ ka̱jxap ku ve'e du̱yakvintsa̱'kintó̱ki je̱ navya̱jku̱n, yakvintsa̱'kintó̱kipts je̱'e̱ ve'e je̱ navya̱jku̱n ku ve'e je̱ viijnk ta̱'a̱xta̱jk du̱pu̱k.
40019010	Van'it tse'e je̱ y'ixpa̱jkpata̱jk vyaandi: ―Pa̱n ve'em xa ve'e je̱ yaa'tya̱jk jyaty ku ve'e je̱ ñu̱da̱'a̱x du̱maso̱o̱kni, nu̱yojk o̱yts je̱'e̱ ve'e ku ve'e je̱ jayu kyanavyu̱kju̱.
40019011	Van'it tse'e je̱ Jesús ña̱'mu̱xjidi: ―Ka'a xa ve'e du̱paa'ty du̱'ake̱e̱ga je̱tse'e anañu̱joma je̱ jayu ñavyá̱kjadat, je̱'e̱jyji ve'e pa̱n pa̱n jatye'e je̱ Nte'yam ñu̱pa̱a̱jmtki je̱tse'e ve'em du̱tóndat.
40019012	May viijn xa ve'e pa̱n tya̱jxe'e je̱ yaa'tya̱jk je̱ ta̱'a̱xta̱jk du̱kama̱a̱tnayjayépju̱: je̱m tse'e pa̱n pa̱n jatye'e ve'em du̱muke̱'xidup, je̱mpa tse'e pa̱n pa̱n jatye'e je̱ jayu ve'em toojnju̱dup, nay je̱mpa tse'e pa̱n pa̱n jatye'e du̱kama̱a̱tnayjaye̱jpju̱dup je̱ ta̱'a̱xta̱jk ku̱x ve'eme'e du̱nasjávada je̱ts nu̱yojk o̱ye'e je̱ Nte'yam du̱mutóndat du̱mupá̱ktat anaaydum. Ax pa̱n pa̱n jaty tse'e o̱'yixju̱dup je̱tse'e ñavyá̱kjadat, va'an tse'e du̱kuva̱kta je̱ ayook juu' a̱tse'e tu̱nka̱ts.
40019013	Van'it tse'e je̱ Jesús du̱tuknu̱na̱jkxti je̱ pi'k ónu̱kta je̱tse'e je̱ kya̱'a̱j du̱tuknu̱kó̱nu̱t je̱tse'e du̱nu̱tsapkó̱tsu̱t. Van'it tse'e je̱ ixpa̱jkpata̱jk du̱tuknu̱u̱jmidi pa̱n pa̱n jatye'e je̱ pi'k ónu̱k du̱yakna̱jkxtu.
40019014	Van'it tse'e je̱ Jesús vyaajñ: ―Maso̱'o̱kta je̱ts a̱tse'e je̱ pi'k ónu̱k xnu̱míndat, ka'a ve'e xkayakjajtjadat, ku̱x je̱'e̱ pa̱n pa̱n jatye'e ijttup je̱m je̱ Nte'yam y'am kya̱'m, ve'emts je̱'e̱ ve'e ax jo'n ya̱ pi'k ónu̱kta.
40019015	Van'it tse'e je̱ kya̱'a̱j du̱tuknu̱ka̱a̱jn je̱ pi'k ónu̱kta, je̱tse'e cha̱a̱'n.
40019016	To'k nax xa ve'e to'k je̱ mootsk ónu̱k je̱ Jesús du̱vinkuta̱mi, je̱tse'e du̱'amo̱tutu̱vi: ―O̱y yak'ixpa̱jkpa, ¿juu'se'e o̱y je̱ts a̱tse'e ntónu̱t je̱ts a̱tse'e njaye̱jpnit je̱ joojntykin juu' ve'e xa̱'ma ka̱jx ijtp?
40019017	Van'it tse'e je̱ Jesús ña̱'mu̱xji: ―¿Nte'yam a̱tse'e xtij ku ve'e mva'añ je̱ts o̱y a̱tse'e? To'kji xa je̱'e̱ ve'e pa̱ne'e o̱y, je̱ Nte'yamts je̱'e̱ ve'e. Ax pa̱n mtsa̱jkpts mitse'e je̱tse'e xjaye̱jpnit je̱ joojntykin juu' ve'e xa̱'ma ka̱jx ijtp, kutyónu̱ts je̱ pava'nu̱n.
40019018	Van'it tse'e je̱ mootsk ónu̱k y'atsa̱a̱jv: ―¿Juu'se'e? Van'it tse'e je̱ Jesús ña̱'mu̱xji: ―Ka'a tse'e myakjayu'o̱o̱'ku̱t, ka'a tse'e xyakvintsa̱'kintó̱kiyu̱t je̱ navya̱jku̱n, ka'a tse'e mme̱e̱'tsu̱t, ka'a tse'e je̱ jayu xnu̱vampé̱tu̱t,
40019019	vintsa̱'a̱ga je̱ mtee' je̱ mtaak, tso̱ku̱ je̱ mmuja̱nta̱m je̱ mmuta̱kta̱m ve'em ax jo'n viinm mnacha̱kju̱.
40019020	Van'it tse'e je̱ mootsk ónu̱k y'atsa̱a̱jv: ―Ku a̱tse'e pi'knum nve'na, van'ítanits a̱ts ya̱'a̱ ve'e nu̱jom nkutyún. ¿Tis a̱tse'e xkajaa'k'ijtjip?
40019021	Van'it tse'e je̱ Jesús ña̱'mu̱xji: ―Pa̱n mtsa̱jkp xa mitse'e je̱tse'e m'ijtnit o̱y je̱ts va'ajts, na̱jkxu̱ xto̱o̱'kka̱jxni juu' ve'e m'ixp mjayejpp je̱ts mo̱o̱yni je̱ meen je̱ ayo̱o̱va jayu, ve'em tse'e je̱ o̱'yin xjayé̱pu̱t je̱m tsapjo̱o̱tm. Ku tse'e ve'em xtónu̱t, van'itts a̱tse'e xpamiinnit.
40019022	Ku ve'e je̱ mootsk ónu̱k du̱'amo̱tunajxy, va'ajts tsaachvinmaayp tse'e ña̱jkxni, ku̱x maye'e o̱o̱y juu' ve'e y'ixp jyayejpp.
40019023	Van'it tse'e je̱ Jesús du̱nu̱u̱jmi je̱ y'ixpa̱jkpata̱jk: ―Tyú̱vam xa a̱tse'e nva'añ je̱ts tso'oxe'e je̱ts je̱ kumeen jayu ñapyá̱mju̱t je̱m je̱ Nte'yam y'am kya̱'m.
40019024	Ve'em a̱tse'e nva'añ je̱ts ka'a ve'e cho'oxa vintso̱ ve'e je̱ camello ñáxu̱t je̱p xo'yu̱n jot ja̱a̱tp, je̱'e̱ ve'e tso'ox vintso̱ ve'e je̱ kumeen jayu ñapyá̱mju̱t je̱m je̱ Nte'yam y'am kya̱'m.
40019025	Ku ve'e du̱'amo̱tunajxti je̱ y'ixpa̱jkpata̱jk, atu̱va ato̱ki tse'e du̱tuntuktaandi je̱tse'e ñavyaajnjidi: ―Pa̱n ve'em xa ve'e, ¿pa̱nts vine'e o̱'yixjup je̱tse'e du̱jaye̱jpnit je̱ joojntykin juu' ve'e xa̱'ma ka̱jx ijtp?
40019026	Van'it tse'e je̱ Jesús vyin'íxjidi, je̱tse'e je̱ y'ixpa̱jkpata̱jk du̱nu̱u̱jmidi: ―Ka'a xa ve'e je̱ jayu y'o̱'yixjada je̱tse'e ñaajkpítsumjadat je̱p to̱kin ja̱a̱tp; ax je̱ Nte'yam, o̱'yixjupts je̱'e̱ ve'e je̱tse'e je̱ jayu du̱yakpítsumu̱t je̱p to̱kin ja̱a̱tp, ku̱x nu̱jome'e je̱ Nte'yam juu' y'o̱'yixkú̱xju̱.
40019027	Van'it tse'e je̱ Pedro ña̱'mu̱xji: ―Ma̱ja̱ Vintsá̱n, nmaso̱kka̱jxnu xa a̱a̱tse'e nu̱jom juu' a̱a̱tse'e n'ixp njayejpp vye'na je̱ts a̱a̱ts mitse'e mpamiijn. ¿Tits a̱a̱tse'e njaye̱jpnup?
40019028	Van'it tse'e je̱ Jesús du̱nu̱u̱jmi je̱ y'ixpa̱jkpata̱jk: ―Tyú̱vam xa a̱ts miitse'e nna̱a̱jmada je̱ts van'it ku ve'e je̱ nam it cho̱o̱'ndu̱ku̱t, van'it ku a̱tse'e n'a̱jxtu̱ku̱t je̱ja a̱ts nkutojku̱n tsu̱u̱jntku̱n ku̱jx, a̱ts, je̱ Jayu Juu' ve'e Nu̱pa̱a̱mdu̱ka Ijtp, m'a̱jxtktuvapts miitse'e joma ve'e makme̱jtsk je̱ kutojku̱n tsu̱u̱jntku̱n, miitsta, pa̱n pa̱n jaty a̱tse'e xpamiindu, ve'em tse'e xto̱kimpayo̱'o̱ydat je̱ makme̱jtsk ja̱ka̱'a̱ juu' ve'e je̱ israeejlit jáyuda.
40019029	Ax nu̱jom tse'e pa̱n pa̱n jaty a̱tse'e xjaanchja'vidup je̱ts a̱ts ka̱jxe'e du̱maso̱o̱ktini je̱ tya̱jk, je̱ y'uts, je̱ y'ajch, je̱ cha̱'a̱, je̱ tyee', je̱ tyaak, je̱ ñu̱da̱'a̱x, je̱ y'ónu̱k, ukpu̱ je̱ ñaax, yakmo̱'o̱dapts je̱'e̱ ve'e mó̱kupx nax je̱ o̱'yin je̱tse'e du̱jaye̱jptuvat je̱ joojntykin juu' ve'e xa̱'ma ka̱jx ijtp.
40019030	Ax nu̱may tse'e juu' ve'e u̱xyam du̱nu̱má̱jidup, je̱'e̱ tse'e taandinup pi'k; ax nu̱mayva tse'e juu' ve'e u̱xyam du̱nu̱pi'kidup, je̱'e̱ tse'e du̱nu̱má̱jadap.
40020001	’Ve'em xa ve'e je̱ Nte'yam je̱ jayu du̱toojnjadat ax jo'n to'k je̱ kukam juu' ve'e ja̱pyji na̱jkx je̱ toompa du̱'ixta je̱tse'e je̱m chaaydum kam jo̱o̱tm tyóndat.
40020002	Ve'em tse'e du̱ma̱a̱tnakyo̱jtsji je̱ toompata̱jk je̱ts to'k je̱ denario meene'e du̱mujóydat to'k xa̱a̱j. Van'it tse'e du̱pake̱jxti je̱m kyam jo̱o̱tm.
40020003	Taaxtojtu̱k yaaxp tse'e vye'na, van'it tse'e vyimpijtnuva je̱m maa'y jo̱o̱tm je̱tse'e du̱'ix je̱ts je̱me'e je̱ jayu juu' ve'e toonk'íxtidup.
40020004	Van'it tse'e du̱nu̱u̱jmidi: “Na̱jkxtuva miits mtonda je̱m a̱ts nkam jo̱o̱tm. Ve'em a̱ts miitse'e nmujóydat ax jo'n du̱paa'ty du̱'ake̱e̱ga.” Na̱jkxtuts je̱'e̱ ve'e.
40020005	Kujk xa̱a̱j jo'n tse'e y'o̱jtsnuva je̱m maa'y jo̱o̱tm. Nay vanxú̱pjyam tse'e du̱toonnuva. Nay vanxú̱pjyam tse'e du̱toonnuva ku ve'e y'o̱jtsnuva toojk yaaxp.
40020006	Ax mugo̱o̱xk yaaxp tse'e vye'na ku ve'e y'o̱jtsnuva je̱m maa'y jo̱o̱tm. Je̱m tse'e du̱jaa'kpaaty je̱ jayu. Van'it tse'e du̱nu̱u̱jmidi: “¿Tya̱jxts miitse'e yaja mxa̱naxta? ¿Tya̱jxe'e mkatonda?”
40020007	Van'it tse'e y'atso̱o̱vdi: “Ni pa̱na xa a̱a̱tse'e xkatoompavá̱v.” Van'it tse'e je̱ kukam y'atsa̱a̱jv: “Na̱jkxtuva miits mtonda je̱m a̱ts nkam jo̱o̱tm.”
40020008	’Ku ve'e je̱ it cho'oini, van'it tse'e je̱ kukam du̱nu̱u̱jmi je̱ yaktoompa: “Yaaxjada je̱ toompada je̱tse'e xmujóydat, je̱'e̱ ve'e mmujóydap too'va̱jkp juu' ve'e u̱x'o̱o̱k tu̱tyoonktá̱kada.”
40020009	Ku ve'e jye̱'ydi je̱'e̱da juu' ve'e ta̱jkidu toompa mugo̱o̱xk yaaxp, ka̱kto'k je̱ denario meen tse'e yaktukmujooydi.
40020010	Ax kuts je̱'e̱ ve'e jye̱'ydi juu' ve'e too'va̱jkp toonkta̱jkidu, ve'em tse'e y'ukvinmaaydi je̱ts nu̱yojke'e ku̱yakmo̱o̱ydi; ax to'k je̱ denario meenjyam tse'e ka̱kje̱'e̱ yakmo̱o̱yduva.
40020011	Ku ve'e yakmujokya̱jxti, van'it tse'e je̱ kukam du̱vinko̱jtspe̱jtti.
40020012	Jidu̱'u̱m tse'e vyaandi: “Ya̱'a̱da juu' ve'e u̱x'o̱o̱k tu̱tyoonktá̱kada, to'k hoorajits ya̱'a̱ ve'e tu̱tyonda, nay vanxu̱pts ya̱'a̱ ve'e tu̱xmujooyduva ax jo'n a̱a̱ts; xa̱najxpts a̱a̱tse'e tu̱njatún, ve'emts a̱a̱tse'e je̱ an tu̱njamutena ve'emts a̱a̱tse'e je̱ toonk tu̱njamutena.”
40020013	Ax jidu̱'u̱m tse'e je̱ kukam du̱nu̱u̱jmi nu̱to'k je̱'e̱da: “Mex, ka'a xa a̱ts mitse'e nko̱'o̱tyuujnja. ¿Ka ve'emap u̱u̱'me'e tu̱nko̱jtsmojkum je̱ts to'ke'e je̱ denario meen nmujóyu̱t?
40020014	Ta̱ xa mitse'e myakmujoy, na̱jkxnits. Á̱tsam xa ya̱'a̱ ve'e nmo̱'o̱vaampy vanxú̱pjyam juu' ve'e u̱x'o̱o̱k tu̱tyoonktá̱ka ax jo'n a̱ts mitse'e tu̱nmujoy.
40020015	O̱'yip xa ve'e je̱tse'e a̱ts nje̱'e̱ nyaktónu̱t ax jo'n a̱tse'e ntsa̱k. ¿Uk mko̱'o̱yja'vipe'e ku a̱tse'e je̱ maa'yu̱n ntun?”
40020016	Van'it tse'e je̱ Jesús jyaa'kvaajñ: ―Ax ve'em tse'e, pa̱n pa̱n jaty xa ve'e u̱x'o̱o̱kidup, ñu̱má̱jadapts je̱'e̱ ve'e; pa̱n pa̱n jaty tse'e du̱nu̱má̱jidup, u̱x'o̱o̱kadapts je̱'e̱ ve'e. Nu̱may xa ve'e pa̱n pa̱n jatye'e yakyaaxjidup; nu̱'eejyjidats je̱'e̱ ve'e pa̱n pa̱n jatye'e yakvinko̱o̱ndup.
40020017	Jé̱jani tse'e je̱ Jesús vye'na too' aajy, je̱me'e Jerusalén ñu̱jkx, van'it tse'e apu̱k du̱va̱a̱jv je̱ ñu̱makme̱jtsk ixpa̱jkpata̱jk, je̱tse'e du̱nu̱u̱jmidi:
40020018	―Je̱m tse'e Jerusalén nja'mda. Je̱mts a̱tse'e nyakpá̱mu̱t je̱m je̱ tee' ta̱jk je̱ vyintsá̱n kya̱'mda je̱ts je̱m je̱ tsaptu̱jkpit yak'ixpa̱jkpata̱jk kya̱'mda, je̱'e̱ts a̱tse'e xtuknu̱vánadap je̱ n'o̱o̱'ku̱n
40020019	je̱ts a̱tse'e xpá̱mdat je̱m je̱ jayu kya̱'m juu' ve'e ka je̱ israeejlitap. Je̱'e̱ts a̱tse'e xnu̱xi'iktap xtukxi'iktap je̱ts a̱tse'e xvó̱ptat je̱ts a̱tse'e xyakcruuzpé̱ttat. Ax joojntykpa̱jknuvapts a̱tse'e kutoojk xa̱a̱j, a̱ts, je̱ Jayu Juu' ve'e Nu̱pa̱a̱mdu̱ka Ijtp.
40020020	Van'it tse'e je̱ Jesús vyinkutá̱miji je̱ Zebedeo je̱ ñu̱da̱'a̱x ma̱a̱t nu̱me̱jtsk je̱ y'ónu̱kta, je̱ Santiago je̱ts je̱ Juan. Van'it tse'e je̱ ta̱'a̱xta̱jk du̱vinko̱xkteni je̱ Jesús, je̱ maa'yu̱ne'e y'amo̱tuvuvaampy.
40020021	Van'it tse'e je̱ Jesús ña̱'mu̱xji: ―¿Tise'e mtsa̱jkp je̱ts a̱ts mitse'e ntoojnjat? Je̱tse'e je̱ ta̱'a̱xta̱jk y'atsa̱a̱jv: ―Va'anu̱ mits to'k aaj je̱ts je̱me'e mkutojku̱n jo̱o̱tm a̱ts ya̱ nmajntk y'a̱jxtktinit, to'k je̱ja m'aka'yu̱n pa'ayi je̱ts jado'k je̱ja m'anaja̱pa'ayi.
40020022	Van'it tse'e je̱ Jesús du̱nu̱u̱jmi je̱ Santiago ma̱a̱t je̱ Juan: ―Ka'a xa ve'e xnu̱jávada ti ve'e m'amó̱tudup. ¿M'o̱'yixju̱dupe'e je̱tse'e je̱ tsaachpaatu̱n xyaknáxtat juu' a̱tse'e nyaknáxup, uk m'o̱'yixju̱dupe'e je̱tse'e xmuté̱nadat ve'em je̱ tsaachpaatu̱n ax jo'n a̱tse'e nmuté̱nat? Je̱tse'e y'atso̱o̱vdi: ―X'o̱'yixjup xa a̱a̱tse'e.
40020023	Van'it tse'e je̱ Jesús ña̱'mu̱xjidi: ―Tyú̱vam xa ve'e, je̱ tsaachpaatu̱n juu' a̱tse'e nyaknáxup, myaknajxtuvapts miits je̱'e̱ ve'e; je̱ts je̱ tsaachpaatu̱n juu' a̱tse'e nmuté̱nap, mmuténiduvapts miits je̱'e̱ ve'e. Ax je̱'e̱ tse'e juu' ve'e mtijtup je̱tse'e m'a̱jxtktinit je̱ja a̱ts n'aka'yu̱n pa'ayi je̱ts je̱ja a̱ts n'anaja̱pa'ayi, ka á̱tsapts je̱'e̱ ve'e xtukka̱daakp je̱ts a̱ts miitse'e nmo̱'o̱ydat, je̱'e̱ je̱'e̱ ve'e yakmo̱'o̱ydap pa̱n pa̱ne'e a̱ts je̱ nTee' tyuknu̱pa̱a̱jmtki.
40020024	Ax ku tse'e du̱'amo̱tunajxti je̱ janu̱majk ixpa̱jkpa, van'it tse'e du̱mujo̱tma'tti je̱ Santiago ma̱a̱t je̱ Juan.
40020025	Van'it tse'e je̱ Jesús du̱yaaxjidi je̱ y'ixpa̱jkpata̱jk je̱tse'e du̱nu̱u̱jmidi: ―Mnu̱ja'vidup xa miitse'eda je̱ts je̱'e̱da pa̱n pa̱n jatye'e yakkutojktup juu' ve'e ka je̱ israeejlit jáyuvapta, ma̱kk tse'e yakkutokta; ax je̱'e̱da pa̱n pa̱n jatye'e du̱nu̱má̱jidup je̱'e̱ ma̱a̱tta, je̱'e̱ tse'e du̱pavaandup je̱tse'e jatyji yaktónu̱t ax jo'n du̱'o̱yjávada.
40020026	Ax ka'ats miitse'e mve'emada. Pa̱n pa̱n xa ve'e du̱tso̱jkp je̱tse'e du̱nu̱má̱jat amiitsjida, ve'em tse'e ñapyá̱mju̱t ax jo'n je̱ mpatto'niva ku̱y'ijt;
40020027	je̱ts je̱'e̱ pa̱n pa̱ne'e du̱tso̱jkp je̱tse'e du̱nu̱vintsá̱nat, ve'em tse'e ñapyá̱mju̱t ax jo'n je̱ mtoompa ku̱y'ijt.
40020028	Ve'em ax jo'n a̱ts, je̱ Jayu Juu' ve'e Nu̱pa̱a̱mdu̱ka Ijtp, ka je̱'e̱p xa a̱tse'e nnu̱miimp je̱ts a̱tse'e nyakpattónat, je̱'e̱ ve'e je̱ts a̱tse'e je̱ jayu mpattónat je̱ts a̱tse'e je̱ nu̱may jayu je̱ tyo̱kin nkuvé̱tu̱t ku a̱ts je̱'e̱ ve'e nku'o̱o̱'kat, ve'em tse'e du̱jaye̱jptinit je̱ joojntykin juu' ve'e xa̱'ma ka̱jx ijtp.
40020029	Ku ve'e je̱m jericoojit kyajpu̱n ka̱jxm cho̱o̱'ndini, van'it tse'e nu̱may je̱ jayu je̱ Jesús du̱pana̱jkxti.
40020030	Je̱m tse'e too' pa'am nu̱me̱jtsk je̱ viints jayu cha̱a̱nada. Ku ve'e du̱mó̱tudi je̱ts je̱me'e je̱ Jesús ñaxy vye'na, van'it tse'e ma̱kk vyaandi: ―¡Vintsá̱n, je̱ David je̱ chaan je̱ kyo̱o̱j juu' ve'e yakkutojknup, tukmo̱'tk a̱a̱ts to'k aaj!
40020031	Tukna̱'mu̱xju̱du tse'e je̱ jayu je̱tse'e y'amo̱'o̱ttat. Ax nu̱yojk ma̱kk tse'e vyaandi: ―¡Vintsá̱n, je̱ David je̱ chaan je̱ kyo̱o̱j juu' ve'e yakkutojknup, tukmo̱'tk a̱a̱ts to'k aaj!
40020032	Van'it tse'e je̱ Jesús vya'ktaajñ, je̱tse'e vyaajñ je̱tse'e du̱yakmíndat je̱ viints jáyuda. Ku ve'e du̱yakje̱'ydi, van'it tse'e je̱ Jesús je̱ viints jayu du̱'amo̱tutú̱vidi: ―¿Tise'e mtso̱jktup je̱ts a̱ts miitse'e ntoojnjadat?
40020033	Van'it tse'e y'atso̱o̱vdi: ―Vintsá̱n, je̱'e̱ xa a̱a̱tse'e ntsa̱jkp je̱ts a̱a̱ts mitse'e xyakvin'ixpá̱ku̱t.
40020034	Tukmo̱'tju̱duts je̱'e̱ ve'e je̱ Jesús. Van'it tse'e vyinkuto̱'nijidi. Tun jatyji tse'e je̱ viints jayu vyin'ixpa̱jktini je̱tse'e je̱ Jesús du̱pana̱jkxti.
40021001	Myutá̱midup tse'e vye̱'nada je̱m Jerusalén, je̱m joma ve'e je̱ kajpu̱n juu' ve'e Betfagé du̱xa̱a̱j je̱ts je̱ Olivos Ko̱pk, van'it tse'e je̱ Jesús du̱kejx nu̱me̱jtsk je̱ y'ixpa̱jkpa,
40021002	je̱tse'e du̱nu̱u̱jmidi: ―Na̱jkxta xi pi'k kajpu̱n ku̱jx juu' ve'e xi avinkujk. Je̱ja tse'e xpaa'ttat to'k je̱ burra ma̱a̱t je̱ y'ónu̱k, muké̱jadats je̱tse'e xyakmíndat.
40021003	Pa̱n m'amo̱tutú̱vijidup tse'e je̱ jayu, ve'em tse'e xna̱a̱jmadat: Je̱ Ma̱ja̱ Vintsa̱ne'e du̱tso̱jkp, ax jatyji tse'e du̱ke̱jxu̱mpijtnuvat.
40021004	Je̱'e̱ ka̱jx tse'e ve'em jyajty je̱tse'e tyoojnji juu' ve'e jyaay to'k juu' ve'e ijt je̱ Nte'yam je̱ y'ayook ko̱jtsnajxpa. Jidu̱'u̱m tse'e du̱jaajy:
40021005	Na̱a̱jmada jidu̱'u̱m je̱ jerusaleenit jáyuda: “Ixu̱, nu̱u̱'k aaj nu̱u̱'k jo̱o̱te'e je̱ myakkutojkpa mnu̱mínjada mnu̱je̱'yajada, to'ke'e je̱ pi'k burro du̱tuktsu̱u̱na, je̱ burra je̱ y'ónu̱k.” Jidu̱'u̱m tse'e du̱jaajy.
40021006	Van'it tse'e je̱ y'ixpa̱jkpata̱jk ña̱jkxti je̱tse'e du̱toondi ax jo'n je̱ Jesús tyukpavaajnjidi,
40021007	je̱tse'e du̱tuknu̱je̱'ydi je̱ Jesús je̱ burra ma̱a̱t je̱ y'ónu̱k. Van'it tse'e je̱ vyitta du̱tukja̱pe̱'ndi je̱ burro ónu̱k, je̱tse'e je̱ Jesús pyejt je̱m burro ni'kxm.
40021008	Van'it tse'e je̱ nu̱may jayu je̱ vyit du̱ye̱'pti je̱ja too' kujk joma ve'e je̱ Jesús ñaxuva'añ vye'na. Je̱mpa tse'e pa̱ne'e du̱pojxtuvap je̱ tu̱u̱xu̱x aajy je̱tse'e je̱ja to'k too' aajy du̱yakva'kxta.
40021009	Je̱ jayu juu' ve'e vintoo'va̱jkijidup je̱ts juu' ve'e pa'u̱x'o̱o̱kijidup, je̱'e̱ tse'e ma̱kk vaandu: ―¡Yakma̱ja yakjaancha tse'e y'ijtnit je̱ David je̱ chaan je̱ kyo̱o̱j juu' ve'e yakkutojknup! ¡Je̱ Nte'yam je̱ kyunoo'kxu̱n ma̱a̱t xa ya̱'a̱ ve'e juu' ve'e miimp je̱ Ma̱ja̱ Vintsá̱n ka̱jx! ¡Yakma̱ja yakjaancha tse'e y'ijtnit je̱ Nte'yam!
40021010	Ku ve'e je̱ Jesús je̱m Jerusalén tya̱jki, nu̱jom tse'e je̱ jayu ñaajktú̱vijidi ñaajkto'ojntsijidi ti ve'e toojnjup ko̱jtsjup. Jidu̱'u̱m tse'e ñavyaajnjidi: ―¿Pa̱nts ya̱'a̱ ve'e?
40021011	Je̱tse'e je̱ nu̱may jayu y'atso̱o̱vdi: ―Ya̱'a̱ xa ve'e je̱ Jesús, je̱ Nte'yam je̱ y'ayook ko̱jtsnajxpa juu' ve'e ká̱tsani je̱tse'e myiinnit yaja naxviijn, je̱ nazarétit jayu juu' ve'e je̱m galiléait y'it jo̱o̱tm.
40021012	Van'it tse'e je̱ Jesús tya̱jki je̱p ma̱ja̱ tsapta̱ktaagujkp je̱tse'e du̱vo̱jppitsumku̱jx nu̱jom pa̱n pa̱n jatye'e je̱p ajooydup ato̱o̱'ktup vye'na, je̱tse'e du̱yakvippu̱mpijtku̱jx je̱ myeesada pa̱n pa̱n jatye'e je̱ meen du̱vinkuko̱o̱ndup je̱ts je̱'e̱ je̱ chu̱u̱jntku̱nda pa̱n pa̱n jatye'e du̱to̱o̱'ktup je̱ pak.
40021013	Jidu̱'u̱m tse'e du̱nu̱u̱jmidi: ―Jidu̱'u̱m xa ve'e je̱ Kunuu'kx Jatyán vya'añ: “Ve̱'e̱ tse'e a̱ts je̱ nta̱jk y'ijtnit je̱ ta̱jk joma ve'e je̱ jayu chapka̱ts.” Ax ve'emts miits ya̱'a̱ ve'e tu̱xpa̱a̱mdini ax jo'n “je̱ aajntk joma ve'e je̱ me̱e̱'tspa ñay'amókajada”.
40021014	Je̱p tse'e ma̱ja̱ tsaptu̱jkp je̱ viints jáyuda je̱ts je̱ u̱xke̱t jáyuda je̱ Jesús du̱vinkutá̱midi. Yakjo̱tka̱daakjidinu tse'e je̱ Jesús.
40021015	Ax jo̱tma'ttu tse'e je̱ tee'ta̱jk je̱ vyintsa̱nda je̱ts je̱ tsaptu̱jkpit yak'ixpa̱jkpata̱jk ku ve'e du̱'ixti je̱ ma̱jin juu' ve'e je̱ Jesús tyuump je̱tse'e du̱'amo̱tunajxti ku ve'e je̱ pi'k ónu̱k ma̱kk kyo̱tsta. Jidu̱'u̱m tse'e vya'anda: “¡Yakma̱ja yakjaancha xa ve'e y'ijtnit je̱ David je̱ chaan je̱ kyo̱o̱j juu' ve'e yakkutojknup!”
40021016	Van'it tse'e je̱ Jesús du̱nu̱u̱jmidi: ―¿Tits, ka'a ve'e xmo̱tu vintso̱ ve'e vya'anda? Je̱tse'e je̱ Jesús y'atso̱o̱jvjidi: ―Ve'em, nmó̱tup a̱ts. ¿Ka'ana miitse'e xko̱tsta je̱ Kunuu'kx Jatyán juu' ya̱'a̱ ve'e y'ava'nip? Jidu̱'u̱m tse'e vya'añ: Ve'em mitse'e xpu̱u̱jm je̱tse'e o̱y tsoj myakmá̱jajat myakjaanchajat je̱ pi'k ónu̱k, je̱'e̱ paat juu' ve'e tsi'tstupna. ¿Ka jidu̱'u̱map je̱'e̱ ve'e vya'añ?
40021017	Van'it tse'e je̱ Jesús myaso̱o̱kjidi je̱tse'e ñu̱jkx je̱m betániait kyajpu̱n ka̱jxm. Je̱m tse'e chonajxy.
40021018	Je̱ kujá̱pit tse'e ku ve'e vyimpijtnuva je̱m Jerusalén, van'it tse'e je̱ Jesús yu'o̱o̱'kji.
40021019	Y'ix tse'e to'k je̱ higo ku̱p je̱ too' muta̱m. Van'it tse'e du̱nu̱nu̱jkx je̱tse'e du̱'íxu̱t pa̱n je̱me'e je̱ tya̱a̱jm. Ax ka'a tse'e du̱tipaaty je̱m ku̱p ka̱jxm, tum je̱ y'aajyji ve'e. Van'it tse'e je̱ Jesús du̱nu̱u̱jmi je̱ higo ku̱p: ―¡Ni je̱ vin'ita mko̱o̱'kta̱'minit! Tun je̱'yji tse'e je̱ higo ku̱p tya̱a̱tsni.
40021020	Ku tse'e je̱ y'ixpa̱jkpata̱jk du̱'ixti, atu̱va ato̱ki tse'e tyaandi. Van'it tse'e du̱'amo̱tutú̱vidi je̱ Jesús: ―¿Vintso̱s je̱'e̱ ve'e je̱ higo ku̱p tun jatyji tu̱tya̱a̱tsni?
40021021	Van'it tse'e je̱ Jesús y'atso̱o̱jvjidi: ―Tyú̱vam xa a̱ts miitse'e nna̱a̱jmada, pa̱n mjaanchja'vidup xa ve'e je̱ Nte'yam je̱tse'e mkame̱jtsvinmáyda je̱ts ve'eme'e tyónju̱t juu' ve'e m'amó̱tudup, ka ya̱'a̱jyap tse'e m'o̱'yixjadap je̱tse'e xtóndat juu' a̱tse'e je̱ higo ku̱p tu̱ntuujnja, m'o̱'yixju̱duvape'e je̱tse'e ya̱ ko̱pk xna̱a̱jmadat: “Ke̱'e̱ku̱ je̱ts nay'apómaja je̱m maaxy na̱jo̱o̱tm”, ax ve'em tse'e tyónju̱t.
40021022	Ax nu̱jom tse'e pa̱n ti ve'e m'amó̱tudup je̱ Nte'yam ku ve'e mtsapko̱tsta, pa̱n mjaanchja'vidup tse'e je̱ts ve'eme'e tyónju̱t juu' ve'e m'amó̱tudup, tónjupts je̱'e̱ ve'e.
40021023	Van'it tse'e je̱ Jesús tya̱jki je̱p ma̱ja̱ tsaptu̱jkp. Ax namvaat tse'e je̱p yak'ixpu̱k, van'it tse'e vyinkutá̱mijidi je̱ tee'ta̱jk je̱ vyintsa̱nda je̱ts je̱ israeejlit je̱ myú̱jit jáyuda, je̱tse'e je̱ Jesús du̱'amo̱tutú̱vidi: ―¿Pa̱n tse'e tu̱mna̱'mu̱xju̱ je̱ts ya̱'a̱ ve'e xtónu̱t? ¿Pa̱ne'e ya̱ kutojku̱n mmo̱o̱jyjup?
40021024	Van'it tse'e je̱ Jesús y'atso̱o̱jvjidi: ―Nay ve'empats a̱tse'e nvaampa je̱ts a̱tse'e x'atso̱o̱vduvat. Pa̱n x'atso̱o̱vdupts a̱tse'e, van'itts a̱ts miitse'e nvaajnjadat je̱ts pa̱n a̱tse'e ya̱ kutojku̱n xmo̱o̱yp je̱ts a̱ts ya̱'a̱ ve'e ntun.
40021025	¿Pa̱n tse'e je̱ Juan je̱ kutojku̱n mo̱o̱jyju je̱tse'e je̱ jayu du̱yakna̱pé̱tu̱t? ¿Je̱ Nte'yame'e, ukpu̱ je̱ jayu ve'e? Ax van'it tse'e du̱ko̱jtsmojkti. Jidu̱'u̱m tse'e ñavyaajnjidi: ―¿Vintso̱se'e ku̱nva'numda? Pa̱n va'numdup xa ve'e je̱ts je̱ Nte'yame'e mo̱o̱jyju je̱ kutojku̱n, jidu̱'u̱m tse'e xnu̱u̱jmimdat: “¿Tya̱jx tse'e xkajaanchja'vidi juu' ve'e je̱ Juan kyo̱jts?”
40021026	Ax pa̱n va'numdup tse'e je̱ts je̱ jayu ve'e je̱ kutojku̱n mo̱o̱jyju, ntsa̱'kimdupts u̱u̱'me'e je̱ nu̱may jayu, ku̱x ve'eme'e anañu̱joma du̱jaanchjávada je̱ts je̱ Nte'yam je̱ y'ayook ko̱jtsnajxpa je̱'e̱ ve'e je̱ Juan y'ijt.
40021027	Van'it tse'e y'atso̱o̱vdi je̱ts ka'a ve'e du̱nu̱jávada je̱ts pa̱ne'e je̱ kutojku̱n mo̱o̱jyju je̱ Juan je̱tse'e je̱ jayu du̱yakna̱pé̱tu̱t. Van'it tse'e je̱ Jesús ña̱'mu̱xjidi: ―Ka'ats a̱tse'e n'ava'nivat je̱ts pa̱n a̱tse'e ya̱ kutojku̱n xmo̱o̱yp je̱ts a̱tse'e ve'em ntun.
40021028	Je̱tse'e jyaa'kvaajñ: ―¿Vintso̱s ya̱'a̱ ve'e xvinmó̱tuda? Je̱m xa ve'e to'k je̱ yaa'tya̱jk, nu̱me̱jtsk tse'e je̱ myajntk. Jidu̱'u̱m tse'e je̱ kyo̱o̱p majntk du̱nu̱u̱jmi: “Na̱jkxu̱ mtunu̱ je̱m tsaaydum kam jo̱o̱tm.”
40021029	Van'it tse'e y'atsa̱a̱jv: “Ka'a a̱tse'e nna̱jkxuva'añ.” U̱x'o̱o̱k tse'e vyinmayu̱mpijt je̱tse'e o̱jts je̱m tyun.
40021030	Ax van'it tse'e du̱nu̱u̱jmiva nay vanxú̱pjyam jado'k je̱ myajntk. Ax jidu̱'u̱mts je̱'e̱ ve'e y'atso̱o̱jvji: “Na̱jkxup a̱ts.” Ax ka'a tse'e ñu̱jkx.
40021031	¿Pa̱n tse'e du̱toon juu' ve'e je̱ tyee' cho̱jk? Van'it tse'e y'atso̱o̱vdi: ―Je̱'e̱ ve'e juu' ve'e mutoo'va̱jkp yaknu̱u̱jmi. Van'it tse'e je̱ Jesús ña̱'mu̱xjidi: ―Ve'em xa miitse'eda ax jo'n je̱ yaa'tya̱jk je̱ myajntk juu' ve'e du̱katoon juu' ve'e je̱ tyee' cho̱jk. Napya̱a̱jmju̱du ve'e je̱m je̱ Nte'yam y'am kya̱'m je̱ kupa̱'mu̱n pa̱kmojkpada je̱ts je̱ ko̱'o̱tya̱'a̱xapta; ax nu̱yojk tso'oxts je̱'e̱ ve'e je̱tse'e je̱m m'íttat.
40021032	Ku̱x je̱'e̱ xa ve'e je̱ Yakna̱pe̱jtpa Juan ñu̱'o̱jts je̱tse'e mtuk'íxjadat vintso̱ ve'e je̱ Nte'yam du̱tsa̱k je̱tse'e mjoojntykadat, ka'ats miits je̱'e̱ ve'e xjaanchja'vidi, ax jyaanchja'viduts je̱'e̱ ve'e je̱ kupa̱'mu̱n pa̱kmojkpada je̱ts je̱ ko̱'o̱tya̱'a̱xapta. Ax ó̱yamts miitse'e xja'ixti ku ve'e vyinmayu̱mpijtti je̱tse'e ñapya̱a̱jmjidi je̱m je̱ Nte'yam y'am kya̱'m, ka'ats miitse'e ve'em xtoonduva, ka'a tse'e xjaanchja'vidi juu' ve'e je̱ Juan kyo̱jts.
40021033	’Amo̱tunaxta jado'k ya̱ tukmu'a'ixmojkin: To'k xa ve'e je̱ jayu du̱pu̱u̱jm je̱ tsaaydum kam, je̱tse'e du̱yaknaa'tujk, je̱tse'e je̱ jot du̱pu̱u̱jm je̱p tsaja̱a̱tp joma ve'e je̱ tsaaydum yakvinma̱a̱'kxu̱t, je̱tse'e to'k je̱ pa̱ts ka̱jxm du̱pu̱u̱jm joma ve'e je̱ chaaydum kam yaknu̱'íxat. Van'it tse'e du̱tukma̱a̱tko̱jtsmojkti je̱ yoova toompata̱jk pa̱n vinxu̱pe'e tyukka̱da'akjadat ku ve'e du̱pa̱kmóktat je̱ tsaaydum ta̱a̱jm. Van'it tse'e jékum ñu̱jkx.
40021034	’Ku ve'e je̱ tsaaydum tok aats du̱paaty, van'it tse'e je̱ kyuká̱tsivada du̱kejx je̱tse'e na̱jkx je̱ yoova toompa du̱'amó̱tuda pa̱n juu' ve'e tukka̱daakjup.
40021035	Ax myajtstu tse'e je̱ kuká̱tsivada: je̱m tse'e juu' ve'e vyo̱jptu, je̱mpa tse'e juu' ve'e yak'o̱o̱'ktu, nay je̱mpa tse'e juu' ve'e chaka'tstu.
40021036	Van'it tse'e je̱ tsaaydum kam je̱ vyintsá̱n du̱jaa'kke̱jxnuva je̱ kyuká̱tsivada. Nay vanxú̱pjyam tse'e yaktoondinuva nu̱jom juu' ve'e kye̱jx.
40021037	’Ax tun u̱x'o̱o̱kani tse'e je̱ myajntk du̱kejx. Jidu̱'u̱m tse'e vyaajñ: “Vyintsa̱'a̱gadap ijk je̱'e̱ vine'e a̱ts ya̱ n'ónu̱k.”
40021038	Ax ku tse'e du̱'ixti je̱ tsaaydum kam je̱ vyintsá̱n je̱ myajntk, jidu̱'u̱m tse'e ñavyaajnjidi: “Ya̱'a̱ xa ve'e tukka̱dakká̱xjup ya̱ tsaaydum kam. Va'an du̱yak'o̱o̱'kumda je̱tse'e nje̱'e̱imdat ya̱ tsaaydum kam.”
40021039	Van'it tse'e du̱majtsti je̱tse'e du̱yakpítsumdi joma ve'e je̱ tsaaydum kam, je̱tse'e du̱yak'o̱o̱'kti.
40021040	Van'it tse'e je̱ Jesús y'amo̱tutú̱vijidi: ―¿Vintso̱se'e tyónjadat je̱ tsaaydum kam je̱ vyintsá̱n?
40021041	Je̱tse'e y'atso̱o̱vdi: ―Yakjay'o̱o̱'kká̱xjadap xa ve'e katukma̱'a̱tum je̱ ko̱'o̱y toompata̱jk je̱tse'e je̱ viijnk yoova toompa du̱pá̱mu̱t.
40021042	Van'it tse'e je̱ Jesús ña̱'mu̱xjidi: ―Ta̱ miitse'e xko̱tsta je̱ Kunuu'kx Jatyán juu' ve'e vaamp: Je̱ o̱y tsaaj juu' ve'e je̱ po̱jtspata̱jk myaso̱o̱ktinu, je̱'e̱ tse'e o̱jts yakpu̱m joma ve'e du̱nu̱vinko̱pkiku̱x je̱ ma̱ja̱ tsapta̱kpa̱ts. Je̱ Ma̱ja̱ Vintsá̱n xa ya̱'a̱ ve'e du̱toon, ax je̱ ma̱ja̱ atú̱vats ya̱'a̱ ve'e juu' ve'e n'íxumdup. Ta̱ miits ya̱'a̱ ve'e xko̱tsta, ¿ve'em xaja?
40021043	Miits xa ve'e m'uktukka̱daakju̱du je̱tse'e ku̱m'ijtti je̱m je̱ Nte'yam y'am kya̱'m. Ax ka'a tse'e je̱m m'íttat; je̱ Nte'yam tse'e du̱vinko̱o̱n je̱tse'e je̱m y'ijttinit je̱ jayu juu' ve'e kuva̱jkju̱dup.
40021044	Pa̱n pa̱n xa ve'e kítup je̱ja tsaku̱jx, tukta̱jiká̱xup tse'e; ax pa̱n pa̱n tse'e je̱m ñi'kxm je̱ tsaaj naxka̱daakp, je̱ naxvay jo'n tse'e tyaannit je̱ jayu.
40021045	Ku ve'e je̱ tee'ta̱jk je̱ vyintsa̱nda je̱ts je̱ fariseota̱jk du̱'amo̱tunajxti, van'it tse'e du̱nu̱ja'vidi je̱ts je̱'e̱ ka̱jxta ve'e ya̱ tukmu'a'ixmojkin du̱ka̱jts;
40021046	jyamatsuvaandu tse'e, ax ka'a tse'e ve'em du̱toondi ku̱x cha̱'kidupe'e je̱ nu̱may jayu je̱'e̱ ka̱jx ku ve'e je̱ nu̱may jayu du̱jaanchja'vidi je̱ts je̱ Nte'yam je̱ y'ayook ko̱jtsnajxpa je̱'e̱ ve'e je̱ Jesús.
40022001	Van'it tse'e je̱ Jesús kyo̱jts'ukvaannuva je̱ tukmu'a'ixmojkin ma̱a̱t. Jidu̱'u̱m tse'e vyaajñ:
40022002	―Je̱ Nte'yam xa ve'e du̱vo̱o̱p je̱ jayu je̱tse'e y'ijttinit je̱m y'am kya̱'m. Ve'em xa je̱'e̱ ve'e ax jo'n to'k je̱ yakkutojkpa juu' ve'e je̱ myajntk du̱nu̱xa̱a̱jto'ni ku ve'e tya̱'a̱xpu̱jk,
40022003	je̱tse'e je̱ tyoompata̱jk du̱kejx je̱tse'e je̱ javya̱a̱'kx na̱jkx du̱vo̱vda; ax ka'a tse'e je̱ javya̱a̱'kx jye̱'ydi.
40022004	Van'it tse'e du̱ke̱jxnuva je̱ viijnk toompada, je̱tse'e du̱nu̱u̱jmidi: “Na̱a̱jmada je̱ javya̱a̱'kxta je̱ts apa̱a̱mdu̱kani a̱tse'e njayep je̱ kaaky je̱ na̱a̱j, tá̱vani a̱tse'e nyakjay'a̱a̱'kju̱ a̱ts je̱ ntsapkaaj je̱ts je̱ tá̱nu̱k juu' a̱tse'e tu̱nyakyee'k, avaadani ve'e nu̱jom. Va'an du̱minda xa̱a̱jiva.”
40022005	Ax ka'a tse'e je̱ javya̱a̱'kx mya̱ja̱pa̱a̱jmjidi. Je̱me'e kyam jo̱o̱tm to'k ñu̱jkx, jado'k tse'e ajooyva ato̱o̱'kpa ñu̱jkx,
40022006	juu' tse'e viijnkta, myajtstu tse'e je̱ yakkutojkpa je̱ tyoompada je̱tse'e du̱jomtoondi du̱titoondi, je̱tse'e du̱yak'o̱o̱'kti.
40022007	Van'it tse'e je̱ yakkutojkpa o̱o̱y tyunjo̱tma'ty, je̱tse'e je̱ tyojpata̱jk du̱kejx je̱tse'e na̱jkx du̱yak'o̱o̱'kká̱xta je̱'e̱ juu' ve'e du̱yak'o̱o̱'ktu je̱ tyoompada, je̱tse'e je̱ kyajpu̱n du̱yaktó̱ydat.
40022008	Van'it tse'e je̱ tyoompata̱jk du̱nu̱u̱jmi: “Apa̱a̱mdu̱kani xa ve'e nu̱jom je̱ xa̱a̱j, ax ka'a tse'e du̱vinmátsjada je̱'e̱ juu' ve'e o̱jts yakvo̱vda je̱tse'e myíndat.
40022009	Je̱'e̱ ka̱jx tse'e, na̱jkxu̱ xvo̱mokta je̱ja too' aajy je̱tse'e xyakmíndat xa̱a̱jiva nu̱jom pa̱n pa̱n jatye'e mpaattup.”
40022010	Van'it tse'e je̱ toompa ta̱jk je̱ja too' aajy pyítsumdi je̱tse'e du̱vo̱mojkka̱jxti nu̱jom pa̱n pa̱n jatye'e pyaattu, juu' ve'e o̱y jáyuda je̱ts juu' ve'e ko̱'o̱y jáyuda. Ve'em tse'e je̱ ta̱jk y'ujts.
40022011	’Ax ku tse'e je̱ yakkutojkpa tya̱jki je̱tse'e du̱'ix je̱ javya̱a̱'kxta, van'it tse'e du̱tuk'ixpejt to'k je̱ yaa'tya̱jk juu' ve'e je̱p ve'nip, ka'a tse'e du̱tukta̱jki je̱ xo̱x juu' ve'e yakmo̱o̱y je̱ xa̱a̱j ka̱jx.
40022012	Van'it tse'e je̱ yakkutojkpa ña̱'mu̱xji: “Mex, ¿vintso̱ tse'e yaja tu̱mta̱ka ka je̱ xo̱x ma̱a̱tap juu' ve'e ya̱ xa̱a̱j ka̱jx toomp?” Ama̱'a̱t tse'e tyaajñ.
40022013	Van'it tse'e je̱ yakkutojkpa du̱nu̱u̱jmi je̱ tyoompata̱jk: “Ka̱tsomda paktsomda je̱ts yakpítsumda je̱tse'e xpá̱mdat je̱m ako̱o̱'ts ítum. Je̱m tse'e nu̱may yaaxtinit je̱m tse'e nu̱may ñatya̱tskaa'tjidinit.” Jidu̱'u̱m tse'e vyaajñ je̱ yakkutojkpa.
40022014	Ax ve'em tse'e, nu̱may xa ve'e juu' ve'e yakyaaxjidup; nu̱'eejyjidats je̱'e̱ ve'e pa̱n pa̱n jatye'e yakvinko̱o̱ndup.
40022015	Van'it tse'e je̱ fariseota̱jk du̱'ukko̱jtsmojkti pa̱n vintso̱ ve'e je̱ Jesús ku̱du̱yakko̱jtstó̱kidi.
40022016	Je̱'e̱ ka̱jx tse'e je̱ Jesús du̱tuknu̱ke̱jxti pa̱n pa̱n jatye'e pana̱jkxju̱dup je̱ts je̱ Herodes je̱ jyáyuda. Jidu̱'u̱m tse'e je̱ Jesús du̱nu̱u̱jmidi: ―Yak'ixpa̱jkpa, nnu̱ja'vinup xa a̱a̱tse'e je̱ts tu̱v mitse'e je̱ mjáyuvin je̱ mjoojntykin, tyú̱vame'e je̱ jayu je̱ Nte'yam jye̱'e̱ xtuk'ix je̱ts ka'ats mitse'e xtsa̱'a̱ga je̱tse'e x'avánat juu' ve'e pyaatyp y'ake̱e̱guip, ka'a tse'e xvinmay pa̱n vintso̱ ve'e je̱ jayu mka̱tsju̱.
40022017	Vaajnjikts a̱a̱ts to'k aaj pa̱n vintso̱ mitse'e mvaampa, ¿yakjajtype'e u̱u̱'m je̱ mpava'nu̱namda je̱tse'e je̱ kupa̱'mu̱n yakmo̱'o̱t je̱ yakkutojkpa César, ukpu̱ ka'a ve'e?
40022018	Ax ñu̱ja'vi tse'e je̱ Jesús vintso̱ ve'e je̱ kyo̱'o̱y vinma'yu̱nda, je̱'e̱ ka̱jx tse'e y'atsa̱a̱jv: ―Me̱jts'aajta me̱jtsjo̱o̱tta, ¿tya̱jxts a̱tse'e xka̱tsu̱va̱a̱'nda?
40022019	Tuk'ixta a̱ts to'k je̱ meen juu' ve'e mpa̱a̱mdup je̱ kupa̱'mu̱n. Van'it tse'e yaktuk'ix to'k je̱ denario meen.
40022020	Ku ve'e je̱ Jesús du̱'ix, van'it tse'e y'atso̱o̱jvjidi: ―¿Pa̱n tse'e yam y'apa̱mnax, je̱ts pa̱n tse'e yam xya̱a̱j yukja'a?
40022021	Je̱tse'e y'atso̱o̱jvjidi: ―Je̱ yakkutojkpa César ya̱'a̱ ve'e jye̱'e̱. Van'it tse'e je̱ Jesús ña̱'mu̱xjidi: ―Mo̱'o̱dats je̱ César juu' ve'e je̱ César jye̱'e̱ip, je̱ts mo̱o̱yduvats je̱ Nte'yam juu' ve'e je̱ Nte'yam jye̱'e̱ip.
40022022	Ku ve'e du̱'amo̱tunajxti, ama̱'a̱t tse'e tyaandi. Van'it tse'e ña̱jkxtini.
40022023	Je̱ xa̱a̱j tse'e je̱ saduceota̱jk je̱ Jesús du̱vinkutá̱midi. (Je̱ saduceota̱jk tse'e vaandup je̱ts ka'a ve'e je̱ o̱o̱'kpata̱jk y'ukjoojntykpa̱jktinuvat.) Van'it tse'e je̱ Jesús du̱'amo̱tutú̱vidi:
40022024	―Yak'ixpa̱jkpa, ve'eme'e je̱ Moisés du̱jatyaajñ je̱ts pa̱n o̱o̱'kpe'e to'k je̱ yaa'tya̱jk je̱tse'e je̱ ñu̱da̱'a̱x du̱masa̱'a̱k je̱tse'e ka'a pa̱n y'ónu̱k, je̱ o̱o̱'kpa je̱ y'uts tse'e du̱pá̱kup je̱ ku'a̱a̱'k ta̱'a̱xta̱jk je̱tse'e je̱ y'ónu̱k jyé̱jat. Ax je̱ myuto'k mix ónu̱k tse'e taannup ax jo'n je̱ y'ajch je̱ y'ónu̱k ku̱y'ijt.
40022025	Ax nu̱vuxtojtu̱k tse'e y'ijtti je̱ uts je̱ ajch. Ta̱'a̱xpa̱jk tse'e je̱ ko̱o̱p ónu̱k, van'it tse'e y'o̱o̱'kni. Ka'a tse'e je̱ ñu̱da̱'a̱x je̱ y'ónu̱k du̱yakje̱ji. Van'it tse'e je̱ myuto'k uts du̱pu̱jk je̱ ku'a̱a̱'k ta̱'a̱xta̱jk.
40022026	Nay vanxú̱pjyam tse'e jyajtpa je̱ myuto'k uts. Van'it tse'e je̱ myume̱jtsk uts nay ve'em jyajtpa. Ve'eme'e jyajtti to'k jado'k je̱ myutojtu̱k uts paat.
40022027	Tá̱vani tse'e y'o̱o̱'kka̱jxtini vye'na, van'it tse'e y'o̱o̱'knuva je̱ ta̱'a̱xta̱jk.
40022028	Ax kuuk tse'e je̱ o̱o̱'kpata̱jk jyoojntykpa̱jktinuvat jado'k nax, ¿pá̱nu̱kts vine'e tyu̱va du̱nu̱da̱'a̱xap je̱ ta̱'a̱xta̱jk?, ku̱x va'an nu̱vuxtojtu̱ke'e du̱pa̱jkti.
40022029	Van'it tse'e je̱ Jesús y'atso̱o̱jvjidi: ―Mtoo'tó̱kidup xa miitse'e ku̱x ka'a ve'e xnu̱jávada vintso̱ ve'e je̱ Kunuu'kx Jatyán vya'añ je̱ts juu' ve'e o̱'yixjup je̱ Nte'yam ma̱a̱t.
40022030	Ku xa ve'e je̱ o̱o̱'kpa jyoojntykpa̱jktinuvat jado'k nax, ka'a tse'e je̱ jayu y'ukyaa'vya̱jktinit ka'a tse'e je̱ jayu y'ukta̱'a̱xpa̱jktinit, ve'em xa je̱'e̱ ve'e y'ijttinit ax jo'n je̱ ángeles juu' ve'e je̱m tsapjo̱o̱tm.
40022031	Ax je̱'e̱ tse'e ku ve'e je̱ o̱o̱'kpa jyoojntykpa̱jktinuvat jado'k nax, ta̱ tse'e xko̱tsta juu' ve'e je̱ Nte'yam mtukna̱'mu̱xju̱dup je̱p Kunuu'kx Jatyán ku̱jxp. Jidu̱'u̱m je̱'e̱ ve'e vya'añ:
40022032	“XNte'yamidup a̱tse'e je̱ Abraham, je̱ Isaac, ma̱a̱t je̱ Jacob.” Je̱'e̱ ka̱jx tse'e, Ntye'yamivapts je̱'e̱ ve'e je̱ jayu je̱ Nte'yam pa̱n pa̱n jatye'e jaanchja'vijidu ku ve'e y'o̱o̱'ktini, ka'a tse'e je̱ jyo̱o̱tta je̱ jya'vinda y'a̱a̱'ka, joojntykidup je̱'e̱ ve'e.
40022033	Ku ve'e du̱'amo̱tunajxti, atu̱va ato̱ki tse'e je̱ nu̱may jayu tyaandi ya̱ ixpa̱jku̱n ka̱jx.
40022034	Ku ve'e je̱ fariseota̱jk du̱mó̱tudi je̱ts yak'amo̱'te'e je̱ Jesús je̱ saduceota̱jk, van'it tse'e ñay'amojkijidi.
40022035	Van'it tse'e nu̱to'k je̱ tsaptu̱jkpit yak'ixpa̱jkpa du̱ka̱tsa̱vu̱u̱'n je̱ Jesús. Jidu̱'u̱m tse'e du̱nu̱u̱jmi:
40022036	―Yak'ixpa̱jkpa, ¿juu's je̱'e̱ ve'e je̱ pava'nu̱n juu' ve'e du̱nu̱ma̱jika̱jxp?
40022037	Van'it tse'e je̱ Jesús y'atso̱o̱jvji: ―“Tso̱kta je̱ Ma̱ja̱ Vintsá̱n, u̱u̱'m je̱ nNte'yamamda, nu̱jom ja'vin, nu̱jom aaj nu̱jom jo̱o̱t, je̱ts nu̱jom je̱ mvinma'yu̱n ma̱a̱t.”
40022038	Ya̱'a̱ts je̱'e̱ ve'e je̱ pava'nu̱n juu' ve'e du̱nu̱ma̱jika̱jxp.
40022039	Je̱ mume̱jtsk pava'nu̱n, ve'em játypats je̱'e̱ ve'e. Jidu̱'u̱m tse'e vya'añ: “Tso̱kta je̱ mmuja̱nta̱mda je̱ mmuta̱kta̱mda ve'em ax jo'n viinm mnachó̱kjada.”
40022040	Ya̱ me̱jtsk pava'nu̱nts je̱'e̱ ve'e du̱nu̱ma̱jika̱jxp nu̱jom je̱ Moisés je̱ pyava'nu̱n je̱ts juu' ve'e jyatyaandu je̱ Nte'yam je̱ y'ayook ko̱jtsnajxpata̱jkta. Ñu̱ma̱jiku̱jxp xa ve'e ku̱x nu̱jome'e je̱ viijnk pava'nu̱n juu' ve'e yakjatyaan je̱p Kunuu'kx Jatyán ku̱jxp, je̱'e̱ tse'e je̱ jayu tyuk'ixp vintso̱ ve'e du̱tsa̱k je̱tse'e je̱ jayu du̱tóndat pa̱n cho̱jktupe'e je̱ Nte'yam je̱ts je̱ myuja̱nta̱m je̱ myuta̱kta̱m.
40022041	Je̱mna tse'e vye̱'nada je̱ fariseota̱jk,
40022042	van'it tse'e je̱ Jesús y'amo̱tutú̱vijidi: ―¿Vintso̱s miitse'e mvaanduva? ¿Pa̱n je̱'e̱ ve'e je̱ chaan je̱ kyo̱o̱j je̱ Cristo, juu' ve'e je̱ Nte'yam vyinko̱o̱n je̱tse'e yakkutojknit? Van'it tse'e y'atso̱o̱vdi: ―Je̱ yakkutojkpa David je̱ chaan je̱ kyo̱o̱j.
40022043	Van'it tse'e je̱ Jesús vyaajñ: ―¿Vintso̱se'e je̱ Espíritu Santo du̱vinma'yu̱nma̱'a̱ je̱ David ku ve'e je̱ David vyaajñ je̱ts je̱ Mya̱ja̱ Vintsá̱n je̱'e̱ ve'e je̱ Cristo? Ku̱x jidu̱'u̱me'e je̱ David vyaajñ:
40022044	Je̱ Nte'yam xa ve'e du̱nu̱u̱jmi a̱ts je̱ nMa̱ja̱ Vintsá̱n: “A̱jxtu̱ku̱ yaja a̱ts n'aka'yu̱n pa'ayi namvaat a̱tse'e nyakvintó̱kida pa̱n pa̱n jatye'e mtso'oxpa̱jkju̱dup.”
40022045	’Jidu̱'u̱m tse'e je̱ David vyaajñ je̱ts je̱ Mya̱ja̱ Vintsá̱n je̱'e̱ ve'e je̱ Cristo. Ax ve'em tse'e, va'ajts tse'e yaknu̱java je̱ts ka je̱ chaan je̱ kyo̱o̱jjyap je̱'e̱ ve'e je̱ Cristo, je̱ Mya̱ju̱ Vintsa̱mpa je̱'e̱ ve'e.
40022046	Ax je̱'e̱ juu' ve'e tso'oxpa̱jkju̱dup, ni pa̱na tse'e kya'o̱'yixji vintso̱ ve'e ku̱jyaa'k'atsa̱a̱jv, ni pa̱na tse'e kyo̱o̱'knayja'vijini je̱tse'e juu' du̱jaa'k'amo̱tutú̱vat.
40023001	Van'it tse'e je̱ Jesús du̱nu̱u̱jmi je̱ nu̱may jayu je̱ts je̱ y'ixpa̱jkpata̱jk:
40023002	―Kyo̱jtsvaatstupe'e je̱ Moisés je̱ pyava'nu̱n je̱ tsaptu̱jkpit yak'ixpa̱jkpata̱jk je̱ts je̱ fariseota̱jk.
40023003	Ka̱tsa̱pá̱ktats miits je̱'e̱, ve'em tonda ax jo'n mtukna̱'mu̱xjada; ax ka'a tse'e xtóndat juu' je̱'e̱ ve'e tyoondup, ku̱x to'k viijne'e juu' ve'e kyo̱jtstup, jado'k viijn tse'e juu' ve'e tyoondup.
40023004	Pya̱a̱jmjidupe'e je̱ jayu je̱ pava'nu̱n juu' ve'e va'ajts tso'ox; ax ni vinxu̱pa tse'e du̱kaputá̱kada je̱tse'e du̱kutyóndat je̱ Nte'yam je̱ pyava'nu̱n.
40023005	Ve'emts je̱'e̱ ve'e nu̱jom du̱tonda je̱tse'e je̱ jayu y'íxjadat, ma̱ja̱ viijne'e je̱m ak ni'kxm yukja'a du̱jaye̱pta je̱ pava'nu̱n je̱tse'e ñapya̱'mu̱xjada je̱m vyimpó̱kkum je̱ts je̱m kya̱'m, je̱tse'e je̱ vyit ya̱a̱jnit du̱jaye̱pta.
40023006	Ku tse'e ña̱jkxta joma ve'e je̱ ma̱ja̱ kay je̱ ma̱ja̱ uu'k ukpu̱ je̱p tsaptu̱jkp, tum je̱'e̱ tse'e cho̱jktup je̱tse'e du̱tuktsa̱a̱nadat je̱ tsu̱u̱jntku̱n juu' ve'e tum o̱o̱jyit.
40023007	Cho̱jktuvap tse'e je̱tse'e je̱ vintsa̱'kin ma̱a̱t je̱ jayu kyo̱jtspo̱o̱'kxjadat je̱p maa'y ja̱a̱tp je̱tse'e yakna̱a̱jmadat “yak'ixpa̱jkpa”.
40023008	’Ax miitsta, ka'a tse'e ve'em myakna̱a̱jmadat “yak'ixpa̱jkpa”, ku̱x mnay'útsijidup mnay'ajchijidup mnay'útsijidup mnacha̱'a̱ijidup xa miitse'eda anañu̱joma. To'kjits je̱'e̱ ve'e pa̱ne'e ijtp je̱ mYak'ixpa̱jkpada, a̱tsts je̱'e̱ ve'e, je̱ Cristo.
40023009	Ka'a tse'e yaja naxviijn ve'em myakna̱a̱jmadat “tee'”, ku̱x to'kji ve'e je̱ nTee'amda, juu' ve'e je̱m tsapjo̱o̱tm.
40023010	Ka'a tse'e ve'em myakna̱a̱jmadat “vintsá̱n”, ku̱x a̱ts, je̱ Cristo, a̱tsji ve'e nnu̱Vintsá̱nip.
40023011	Je̱'e̱ pa̱n pa̱ne'e du̱nu̱má̱jip miits ka̱jxta, je̱'e̱ts je̱'e̱ ve'e pa̱n pa̱ne'e mpatto'nijidup.
40023012	Pa̱n pa̱n xa ve'e namyá̱jijup, je̱'e̱ tse'e taannup pi'k; pa̱n pa̱n tse'e naajkpi'kijup, je̱'e̱ tse'e du̱nu̱má̱jap.
40023013	’¡Ayo̱o̱v xa ve'e miits je̱ mjo̱o̱tta, tsaptu̱jkpit yak'ixpa̱jkpada, fariseota̱jkta, me̱jts'aajta me̱jtsjo̱o̱tta! Miits xa ve'e je̱ too' myak'atojktup je̱tse'e ve'em je̱ viijnk jayu kyatá̱kadat je̱m je̱ Nte'yam y'am kya̱'m, ni viinma tse'e je̱m mkatá̱kada, ka'a tse'e xyakjatta je̱tse'e tyá̱kadat pa̱n pa̱n jatye'e je̱m jata̱kavaandup.
40023014	’¡Ayo̱o̱v xa ve'e miits je̱ mjo̱o̱tta, tsaptu̱jkpit yak'ixpa̱jkpada, fariseota̱jkta, me̱jts'aajta me̱jtsjo̱o̱tta! Mpa̱jkjidup xa ve'e je̱ ku'a̱a̱'k ta̱'a̱xta̱jk je̱ tya̱jk paat, ax jek tse'e mtsapko̱tsta, ve'em tse'e xkayaknu̱ke̱'xnata̱kava'anda je̱ kyo̱'o̱y je̱'e̱ juu' ve'e mtoondup. Ya̱'a̱ ka̱jx tse'e je̱ tsaachpaatu̱n nu̱yojk myakmo̱o̱ydinit.
40023015	’¡Ayo̱o̱v xa ve'e miits je̱ mjo̱o̱tta, tsaptu̱jkpit yak'ixpa̱jkpada, fariseota̱jkta, me̱jts'aajta me̱jtsjo̱o̱tta! O̱o̱y xa ve'e xtuntoonkada je̱tse'e o̱tyo'ka je̱ jayu xtukpana̱jkxtat juu' ve'e mjaanchja'vidup; ku ve'e ve'em je̱ jayu du̱kuvu̱k, mtukvinmajtsju̱dupts miits je̱'e̱ ve'e je̱tse'e me̱jtsk nax nu̱yojk chaachpaatnit je̱m ja̱njo̱o̱tm je̱ts ni ka'a ve'e miitsta.
40023016	’¡Ayo̱o̱v xa ve'e miits je̱ mjo̱o̱tta, je̱ viints vintoo'va̱jkiva jo'nda! Jidu̱'u̱m xa ve'e mva'anda: “Pa̱n je̱m xa ve'e pa̱n pa̱ne'e du̱yaknajxp je̱ ma̱ja̱ tsapta̱jk, ka'ats je̱'e̱ ve'e vyinko̱pka je̱tse'e du̱kutyónu̱t; ax pa̱n yaknajxypts je̱'e̱ ve'e je̱ ma̱ja̱ tsaptu̱jkpit oro, tun vinko̱pkts je̱'e̱ ve'e je̱tse'e du̱kutyónu̱t.”
40023017	Ve'em xa miitse'eda ax jo'n juu' ve'e viintsta je̱tse'e japyayo̱'o̱y juu' du̱toonduva du̱ko̱jtstuva. ¿Juu' tse'e du̱jaa'knu̱má̱jip: je̱ ma̱ja̱ tsaptu̱jkpit oro, ukpu̱ je̱ ma̱ja̱ tsapta̱jk juu' ka̱jxe'e je̱ ma̱ja̱ tsaptu̱jkpit oro va'ajts y'it je̱ja je̱ Nte'yam vyinkujk?
40023018	Mvaanduvap tse'e jidu̱'u̱m: “Pa̱n je̱m xa ve'e pa̱n pa̱ne'e du̱yaknajxp je̱ yo̱jxpe̱jtu̱n, ka'ats je̱'e̱ ve'e vyinko̱pka je̱tse'e du̱kutyónu̱t; ax pa̱n yaknajxypts je̱'e̱ ve'e je̱ ya̱x juu' ve'e je̱m yo̱jxpe̱jtu̱n ka̱jxm, tun vinko̱pkts je̱'e̱ ve'e je̱tse'e du̱kutyónu̱t.”
40023019	¡Miitsta, je̱ viints jayu jo'nda! ¿Juu' tse'e du̱jaa'knu̱má̱jip: je̱ ya̱x, ukpu̱ je̱ yo̱jxpe̱jtu̱n juu' ka̱jx je̱ ya̱x va'ajts y'it je̱ja je̱ Nte'yam vyinkujk?
40023020	Je̱'e̱ ka̱jx tse'e, pa̱n pa̱ne'e du̱yaknajxp je̱ yo̱jxpe̱jtu̱n, ka je̱ yo̱jxpe̱jtu̱njyap tse'e yaknajxyp, yaknajxpap je̱'e̱ ve'e nu̱jom juu' ve'e ijtp je̱m yo̱jxpe̱jtu̱n ka̱jxm,
40023021	je̱ts pa̱n pa̱n tse'e du̱yaknajxp je̱ ma̱ja̱ tsapta̱jk, ka je̱ ma̱ja̱ tsapta̱jkjyap tse'e yaknajxyp, yaknajxpap je̱'e̱ ve'e je̱ Nte'yam, juu' ve'e je̱m ijtp.
40023022	Pa̱n pa̱n tse'e du̱yaknajxp je̱ tsapjo̱o̱tmit it, yaknajxypts je̱'e̱ ve'e je̱ Nte'yam je̱ kyutojku̱n tsu̱u̱jntku̱n je̱ts je̱ Nte'yam, juu' ve'e je̱m tsu̱u̱nip.
40023023	’¡Ayo̱o̱v xa ve'e miits je̱ mjo̱o̱tta, tsaptu̱jkpit yak'ixpa̱jkpada, fariseota̱jkta, me̱jts'aajta me̱jtsjo̱o̱tta! Mmo̱o̱ydup xa ve'e je̱ Nte'yam je̱ diezmo je̱ muxo'ojkin paat, ax jo'n je̱ menta, je̱ anís, je̱ts je̱ comino; ax ka'a tse'e xma̱ja̱ pa̱mda je̱ pava'nu̱n juu' ve'e nu̱yojk vinko̱pk. O̱y xa je̱'e̱ ve'e je̱tse'e xpá̱mdat je̱ diezmo; ax vinko̱pkts je̱'e̱ ve'e je̱tse'e xtóndat juu' ve'e nu̱yojk vinko̱pk, je̱'e̱ts je̱'e̱ ve'e je̱tse'e xtóndat juu' ve'e pyaatyp y'ake̱e̱guip je̱tse'e xjayé̱ptat je̱ tukmo̱'tu̱n je̱ts je̱ jaanchja'vin.
40023024	¡Miitsta, je̱ viints vintoo'va̱jkiva jo'nda! Ve'em xa miitse'eda ax jo'n to'k je̱ jayu juu' ve'e du̱'aka'ap to'k je̱ pi'k oox je̱tse'e du̱nas'ooga to'k je̱ camello.
40023025	’¡Ayo̱o̱v xa ve'e miits je̱ mjo̱o̱tta, tsaptu̱jkpit yak'ixpa̱jkpada, fariseota̱jkta, me̱jts'aajta me̱jtsjo̱o̱tta! Ve'em xa miitse'eda ax jo'n je̱ jayu juu' ve'e du̱yakvaatstup je̱ñi'kxm tso̱o̱jvji je̱ tuk'a'ooguin je̱ts je̱ tuk'ato̱jkxin; ax je̱ jyo̱o̱t, ojtsts je̱'e̱ ve'e juu' ve'e me̱e̱'tsmúk je̱ts juu' ve'e je̱ ko̱'o̱y to'nu̱n ka̱jx jé̱jip.
40023026	Miits, fariseota̱jkta, je̱ viints jayu jo'nda, yakva'atsta too'va̱jkp je̱ mjo̱o̱tta je̱ mja'vinda, van'ítnum tse'e y'ó̱yat je̱tse'e xtóndat je̱ y'o̱y je̱'e̱.
40023027	’¡Ayo̱o̱v xa ve'e miits je̱ mjo̱o̱tta, tsaptu̱jkpit yak'ixpa̱jkpada, fariseota̱jkta, me̱jts'aajta me̱jtsjo̱o̱tta! Ve'em xa miitse'eda ax jo'n je̱ o̱o̱'kpa jot joma ve'e po̱o̱'p nu̱po̱jtspét, tsoj ve'e je̱ñi'kxm kye'ex, ax tum je̱ o̱o̱'kpa pajk tse'e je̱p akujkp je̱ts juu' jatye'e axa̱a̱'kp.
40023028	Ve'emts miitse'e mke̱'e̱xta je̱ja je̱ jayu vyinkujk ax jo'n je̱ jayu juu' ve'e tu̱v jáyuvidup joojntykidup, ax je̱p tse'e akujkp je̱ kyo̱'o̱y je̱'e̱ xjaye̱pta je̱ts je̱ me̱jts'aaj je̱ me̱jtsjo̱o̱t.
40023029	’¡Ayo̱o̱v xa ve'e miits je̱ mjo̱o̱tta, tsaptu̱jkpit yak'ixpa̱jkpada, fariseota̱jkta, me̱jts'aajta me̱jtsjo̱o̱tta! Mnapya̱a̱jmju̱dup xa ve'e ax jo'n ku̱xvintsa̱'kidi je̱ Nte'yam je̱ y'ayook ko̱jtsnajxpata̱jkta. Mnu̱po̱jtspe̱jttup tse'e je̱ ñaxta̱jkin itta je̱tse'e xyaktsoja̱pa̱kta je̱ ñu̱po̱jtspé̱t pa̱n pa̱n jatye'e tu̱v jáyuvidu joojntykidu.
40023030	Jidu̱'u̱m tse'e mva'anda: “Pa̱n a̱a̱ts xa ve'e ku̱njoojntyki ku ve'e a̱a̱ts je̱ nju̱jpit jayu jyoojntykidi, ka'ats a̱a̱tse'e ku̱ntukpuyak'o̱o̱'kidi je̱ Nte'yam je̱ y'ayook ko̱jtsnajxpata̱jkta.”
40023031	Ve'emts miitse'e viinm mnaajknu̱ke̱'xnatá̱kajada je̱ts je̱ mju̱jpit jáyuda ve'e du̱yak'o̱o̱'ktu je̱ Nte'yam je̱ y'ayook ko̱jtsnajxpata̱jkta.
40023032	Ve'em xa miitse'eda ax jo'n je̱ mju̱jpit jáyuda. ¡Tuntonkuká̱xadats n'it juu' je̱'e̱ ve'e tyon'ukvaandu!
40023033	’¡Miitsta, je̱ tsaa'n je̱ chaanda je̱ kyo̱o̱jta! ¿Vintso̱ts miitse'e mkayakpá̱mdat je̱m ja̱njo̱o̱tm?
40023034	Je̱'e̱ ka̱jx tse'e, ntuknu̱ké̱xtapts a̱ts miitse'e je̱ Nte'yam je̱ y'ayook ko̱jtsnajxpata̱jkta je̱ts je̱ jayu juu' ve'e viji kej je̱ts je̱'e̱ juu' ve'e myak'ixpá̱kjadap; ax je̱m tse'e juu' ve'e myak'o̱o̱'ktap, je̱mpa tse'e juu' ve'e myakcruuzpé̱ttap, nay je̱mpa tse'e juu' ve'e mvó̱ptap je̱p tsaptu̱jkp je̱tse'e xjomtóndat xtitóndat kajpu̱n kajpu̱n.
40023035	Ax ve'em tse'e xtó̱kinadat nu̱jom je̱'e̱ juu' ve'e yak'o̱o̱'ktu: je̱ Abel xa ve'e o̱o̱'k mutoo'va̱jkp, je̱'e̱ juu' ve'e tu̱v jáyuvip joojntykip y'ijt, je̱ts je̱ Zacarías paat, je̱ Berequías je̱ myajntk, je̱'e̱ juu' ve'e je̱ mju̱jpit jayu yak'o̱o̱'ktu je̱p ma̱ja̱ tsapta̱ktaagujkp je̱ja je̱ ma̱ja̱ tsapta̱jk je̱ts je̱ yo̱jxpe̱jtu̱n ita̱kujk.
40023036	Tyú̱vam xa a̱ts miitse'e nna̱a̱jmada je̱ts je̱ jayu juu' ve'e u̱xyam joojntykidup, je̱'e̱ tse'e du̱tó̱kinadap nu̱jom ya̱ kyo̱'o̱y je̱'e̱.
40023037	’¡Jerusaleenit jáyuda, jerusaleenit jáyuda, miitse'e myak'o̱o̱'ktup je̱ Nte'yam je̱ y'ayook ko̱jtsnajxpata̱jkta je̱tse'e xtsaka'atsta pa̱n pa̱n jatye'e je̱ Nte'yam mtuknu̱ke̱jxju̱dup! ¡May nax xa a̱ts miitse'e njapa̱kmokuvaandi, ve'em ax jo'n je̱ tseedaak je̱p kye̱e̱ku̱n pa'tkup je̱ pyi'k ónu̱k du̱mu'ux; ax ka'a tse'e xkuva̱jkti!
40023038	Íxtats n'it, masa̱'a̱ke'e tyaannit je̱ mma̱ja̱ tsapta̱jkta.
40023039	Ax ve'emts a̱tse'e nva'añ je̱ts ka'a a̱tse'e x'uk'íxtinuvat, van'ítnume'e ku ve'e je̱ xa̱a̱j du̱paatnit je̱tse'e mva'andat: “Je̱ Nte'yam je̱ kyunoo'kxu̱n ma̱a̱t xa ya̱'a̱ ve'e juu' ve'e miimp je̱ Ma̱ja̱ Vintsá̱n ka̱jx.”
40024001	Ku ve'e je̱ Jesús pyítsum je̱p ma̱ja̱ tsaptu̱jkp, van'it tse'e je̱ y'ixpa̱jkpata̱jk vyinkutá̱mijidi je̱tse'e je̱ Jesús du̱tuk'íxtat je̱ ma̱ja̱ tsapta̱kpa̱ts.
40024002	Van'it tse'e je̱ Jesús y'amo̱tutú̱vijidi: ―¿M'íxtupe'e nu̱jom ya̱ mú̱jit ta̱jkta? Tyú̱vam xa a̱ts miitse'e nna̱a̱jmada, ni to'kats ya̱'a̱ ve'e ya̱ tsaaj kyo̱o̱'ktaannit nu̱ka̱vyet, nu̱jom ya̱'a̱ ve'e kyuto̱kika̱jxnit.
40024003	Van'it tse'e ña̱jkxti je̱m Olivos Ko̱pk viindum. Je̱m tse'e je̱ Jesús chu̱u̱na vye'na, van'it tse'e je̱ y'ixpa̱jkpata̱jk o̱jts apu̱k ña̱'mu̱xjada: ―Vaajnjik a̱a̱ts to'k aaj vin'it ya̱'a̱ ve'e jyátu̱t ñáxu̱t je̱ts ti nu̱ja'vints a̱a̱tse'e njayé̱pup ku ve'e mmiinnuvat je̱ts ku ve'e ya̱ it kya̱xuvaannit.
40024004	Van'it tse'e je̱ Jesús ña̱'mu̱xji: ―Mnay'íxjadap tse'e je̱ts ka'a ve'e pa̱n mvin'a̱a̱'njadat,
40024005	ku̱x míndape'e nu̱may juu' ve'e natyijjadap je̱ts a̱ts je̱'e̱ ve'e, je̱tse'e vya'andat: “A̱ts xa je̱'e̱ ve'e je̱ Cristo, juu' ve'e je̱ Nte'yam vyinko̱o̱n je̱tse'e yakkutojknit.” Ax nu̱may tse'e yakvin'a̱a̱'ndat.
40024006	’Ax ku tse'e xmó̱tudat je̱ts je̱ atso'oxe'e toojnjinup je̱ts je̱ atso'ox ka̱ts, ka'a tse'e mnavyinma'yu̱nmo̱'o̱jadat, ku̱x nu̱pa̱a̱mdu̱kani je̱'e̱ ve'e je̱tse'e ve'em tyónju̱t kyó̱tsju̱t. Ax ka'anumts je̱'e̱ ve'e jye'ya vye̱'nat je̱ ita̱ka̱x,
40024007	ku̱x na̱jkxpe'e je̱ jayu ñacho'oxpá̱kjada to'k nación je̱ts jado'k nación, to'k kutojku̱n je̱ts jado'k kutojku̱n. Jé̱jap tse'e je̱ yooj je̱ts je̱ ma̱kk ojx may viijn.
40024008	Ve'em tse'e je̱ tsaachpaatu̱n du̱'ukva'anu̱t.
40024009	’Van'itts miitse'e je̱m je̱ jayu kya̱'m myakpá̱mdat je̱tse'e myakjomtóndat myaktitóndat ku̱xe'e a̱ts xjaanchjávada.
40024010	Van'itts a̱tse'e nu̱may xko̱o̱'knatyukpa̱jkjidinit, namyu'é̱kjadap namyujo̱t'ánjadape'e, je̱tse'e je̱m je̱ jayu kya̱'m ñapyá̱mjadat to'k jado'k.
40024011	Jé̱jadap tse'e juu' ve'e natyijjadap je̱ Nte'yam je̱ y'ayook ko̱jtsnajxpada. Nu̱mayts je̱'e̱ ve'e je̱ jayu juu' je̱'e̱ ve'e vyin'a̱a̱'ndap.
40024012	Nu̱yókape'e o̱o̱y je̱ kyo̱'o̱y je̱'e̱, je̱'e̱ ka̱jx tse'e nu̱may kyo̱o̱'knacho̱jkjidinit to'k jado'k.
40024013	Ax pa̱n pa̱n tse'e du̱muténip je̱ tsaachpaatu̱n, je̱'e̱ tse'e joojntykinup xa̱'ma ka̱jx.
40024014	Yakvaajnjadape'e je̱ jayu je̱ o̱y ka̱ts je̱ o̱y ayook pa̱n joma jatye'e cha̱a̱nada to'k it to'k naxviijn, ve'em tse'e du̱nu̱jávadat je̱ts cha̱jkpe'e je̱ Nte'yam je̱tse'e je̱ jayu ñapya̱a̱jmjidinit je̱m je̱'e̱ y'am kya̱'m. Ku ve'e ve'em tyónju̱t kyó̱tsju̱t, ax van'it tse'e ya̱ it kya̱jxnit.
40024015	’Je̱ Nte'yam je̱ y'ayook ko̱jtsnajxpa Daniel, je̱'e̱ tse'e du̱'ava'ni je̱'e̱ pa̱ne'e je̱ kunuu'kx it du̱yakvintsa̱'kintó̱kiyup. (Va'an du̱vinmó̱tuvu̱ pa̱n pa̱ne'e na̱ku̱ko̱jtsp.) Ku miitse'e x'íxtat je̱ts je̱m je̱'e̱ ve'e y'it joma ve'e kyapaa'tyju̱,
40024016	van'it tse'e pa̱n pa̱n jatye'e ve̱'nadap yaja judéait y'it ja̱a̱t, va'an tse'e du̱ke̱'e̱kta je̱tse'e ña̱jkxtat je̱m tonu̱n viinm ko̱pk viinm.
40024017	Je̱ts pa̱n pa̱n jatye'e je̱m azotea ni'kxm ve̱'nadap, ka'a tse'e je̱p tyu̱jkp y'ukta̱jkidinit je̱tse'e ti du̱yakpítsumdat.
40024018	Pa̱n pa̱n jaty tse'e ve'niduvap je̱m kam jo̱o̱tm, ka'a tse'e du̱nu̱vimpíttat je̱ vyit.
40024019	¡Ayo̱o̱v xa je̱'e̱ ve'e je̱ jyo̱o̱tta je̱ ta̱'a̱xta̱jkta juu' ve'e kanu̱va'ajtsap ve̱'nadap van'it je̱ts pa̱n pa̱n jatye'e yak'onu̱ktsi'tstup vye̱'nat!
40024020	Nu̱tsapko̱tsta je̱tse'e ve'em kyatónju̱t ku ve'e xox aats ukpu̱ po̱o̱'kxtku̱n xa̱a̱j vye̱'nat,
40024021	ku̱x van'ite'e je̱ jayu chaachpaa'ttat ve'em ax jo'n ni vin'ita kyatúnju̱na ku ve'e ya̱ it cho̱o̱'ntk je̱ts u̱xyam paat, je̱tse'e ni je̱ vin'ita kyo̱o̱'ktoojnjinit.
40024022	Ax ñu̱pa̱a̱jmtki tse'e je̱ Nte'yam je̱tse'e du̱yakkó̱nat je̱ it ku ve'e je̱ jayu chaachpaa'ttat. Pa̱n ku̱jyek xa ve'e je̱ tsaachpaatu̱n, ni pa̱na tse'e kyatso̱'o̱ku̱t van'it. Ax ñu̱pa̱a̱jmtki tse'e je̱ Nte'yam je̱tse'e du̱yakkó̱nat je̱ it ku ve'e je̱ jayu chaachpaa'ttat, yakkó̱napts je̱'e̱ ve'e je̱ jayu ka̱jxta juu' ve'e vyinko̱o̱n.
40024023	’Ax pa̱n jidu̱'u̱m tse'e myakna̱a̱jmada: “Ixta, u̱xyaja tse'e je̱ Cristo”, ukpu̱ “Ixta, u̱xxim tse'e je̱ Cristo”, ka'a tse'e xjaanchjávadat.
40024024	Ku̱x míndape'e juu' ve'e natyijjadap je̱ts a̱ts je̱'e̱ ve'eda, je̱ts juu' ve'e natyijjadap je̱ Nte'yam je̱ y'ayook ko̱jtsnajxpada, tyóndapts je̱'e̱ ve'e je̱ mú̱jit nu̱ja'vin je̱ts je̱ mú̱jit atu̱va je̱tse'e je̱ jayu du̱tukvin'a̱a̱'ndat, pa̱n ku̱y'o̱'yixjada ve'e je̱tse'e du̱vin'a̱a̱'ndat pa̱n pa̱n jatye'e je̱ Nte'yam vyinko̱o̱n.
40024025	Ta̱ xa a̱ts miitse'e ntukvinkó̱tsada namka'ana ve'e ve'em jyaty.
40024026	Je̱'e̱ ka̱jx tse'e, pa̱n myaknu̱u̱jmidupe'e: “Ixta, u̱xxim xa je̱'e̱ ve'e je̱ Cristo joma ve'e je̱ jayu kyatsu̱u̱na”, ka'a tse'e xnu̱na̱jkxtat; uk pa̱n myaknu̱u̱jmidup: “Ixta, u̱xe̱p tu̱jkp xa je̱'e̱ ve'e je̱ Cristo”, ka'ats miits je̱'e̱ ve'e xjaanchjávadat.
40024027	Ku̱x ve'em ax jo'n to'k je̱ vítsu̱k yak'ix je̱tse'e y'ajaj y'atu̱'kx je̱m joma ve'e je̱ xa̱a̱j pyítsum je̱ts je̱ja paat joma ve'e je̱ xa̱a̱j tya̱ka, yak'íxpap tse'e o̱y ku a̱tse'e nmiinnuvat jado'k nax, a̱ts, je̱ Jayu Juu' ve'e Nu̱pa̱a̱mdu̱ka Ijtp.
40024028	Va'ajts xa ve'e yaknu̱jávat pa̱n joma ve'e je̱ jayu ve'em yakvin'a̱a̱'nu̱t, ku̱x joma ve'e y'it je̱ tá̱nu̱k a̱a̱'k, je̱m tse'e je̱ no'op ñay'amókajada.
40024029	’Ku ve'e ñáxu̱t je̱ tsaachpaatu̱n, tun jatyji tse'e je̱ aampa xa̱a̱j vyinko̱o̱'tsat, ka'a tse'e je̱ aampa po̱'o̱ y'uk'aannuvat, ku̱stá̱kadap tse'e je̱ maatsa; je̱ts je̱ ma̱kkin juu' ve'e ya̱ tsajmit it, xyitu̱yo̱'o̱yupts je̱'e̱ ve'e je̱ Nte'yam.
40024030	Van'it tse'e je̱m tsajviinm xpa̱jktinit je̱ nu̱ja'vin je̱ts miimp a̱tse'e, a̱ts, je̱ Jayu Juu' ve'e Nu̱pa̱a̱mdu̱ka Ijtp; yaxpá̱ktape'e je̱ jayu pa̱n joma ve'e cha̱a̱nada yaja naxviijn je̱ts a̱tse'e x'íxtat ku a̱tse'e nmiinnuvat je̱m vínu̱ts jo̱o̱tm je̱ kutojku̱n ma̱a̱t je̱ts o̱o̱y je̱ ma̱jin ma̱a̱t.
40024031	Van'ite'e ku ve'e je̱ trompeta ma̱kk xyo'oxu̱t, nké̱xupts a̱tse'e je̱ n'aangelesta̱jk, yaknay'amojkijidinupts je̱'e̱ ve'e pa̱n pa̱n jaty a̱tse'e nvinko̱o̱n vinxu̱p to'k it to'k naxviijn je̱ts je̱ vaat joma ve'e ya̱ tsajmit it kyuka̱xa.
40024032	’Ixta je̱ higo ku̱p. Ku ve'e je̱ y'axén y'a'onu̱kta̱ka je̱tse'e je̱ y'aajy pyítsumnuva, mnu̱ja'vidupts miits je̱'e̱ ve'e je̱ts tá̱mani ve'e je̱ xa̱ko̱pk.
40024033	Ax nay ve'empa tse'e ku ve'e x'íxtat je̱ts toojnjup ko̱jtsjupe'e juu' a̱tse'e nka̱jtsp, nu̱jávadats je̱ts tá̱mani je̱'e̱ ve'e vye̱'nat ku a̱tse'e nmiinnuvat.
40024034	Tyú̱vam xa a̱ts miitse'e nna̱a̱jmada je̱ts nu̱jom ya̱'a̱ ve'e tyónju̱t kyó̱tsju̱t namka'ana ve'e y'o̱o̱'kká̱xta ya̱ jayu juu' ve'e u̱xyam joojntykidup.
40024035	Ká̱xup náxup tse'e ya̱ tsajmit it je̱ts ya̱ naxviijnit it; ax a̱ts je̱ nka̱ts je̱ n'ayook, ni je̱ vin'ítats je̱'e̱ ve'e kyapaa'náxu̱t.
40024036	’Ka'a tse'e je̱ jayu du̱nu̱jávada vin'ite'e je̱ xa̱a̱j du̱paa'tu̱t ku ve'e ve'em tyónju̱t kyó̱tsju̱t, ni je̱ aangelesa tse'e du̱kanu̱jávada juu' ve'e je̱m tsapjo̱o̱tm, ni a̱tsa tse'e nkanu̱ja'viva, a̱ts, je̱ Nte'yam je̱ y'Onu̱k, je̱ Dios Tee'ji ve'e du̱nu̱ja'vip.
40024037	’Ve'em ax jo'n tyoojnji kyo̱jtsji ku ve'e je̱ Noé jyoojntyki, nay ve'empa tse'e tyoojnjinuvat van'it ku a̱tse'e nmiinnuvat, a̱ts, je̱ Jayu Juu' ve'e Nu̱pa̱a̱mdu̱ka Ijtp.
40024038	Ku ve'e je̱ na̱a̱kukó̱ma kyanaxyna vye'na, kaaydup ooktup tse'e je̱ jayu, yaa'vya̱jktup ta̱'a̱xpa̱jktup, van'it paat tse'e ve'em du̱toondi ku ve'e je̱ Noé je̱p arca ja̱a̱tp tya̱jkini.
40024039	Ax ka'a tse'e du̱nu̱ja'vidi vin'ite'e myínu̱t je̱ xa̱a̱j ku ve'e ña̱a̱kukó̱madat, van'ítnume'e du̱nu̱ja'vidi ku ve'e je̱ na̱a̱kukó̱ma jye̱'y je̱tse'e y'o̱o̱'kka̱jxtini. Nay ve'empa tse'e van'it jyajtpat ku a̱tse'e nmiinnuvat jado'k nax.
40024040	Je̱ xa̱a̱j, nu̱me̱jtsk tse'e je̱ yaa'tya̱jk vye̱'nadat je̱m kam jo̱o̱tm, to'k tse'e yakvo̱o̱vnit, jado'k tse'e tyaannit;
40024041	nu̱me̱jtsk tse'e je̱ ta̱'a̱xta̱jk ja̱jtsp vye̱'nadat, to'k tse'e yakvo̱o̱vnit, jado'k tse'e tyaannit.
40024042	’Nakyujoojntykajada miits, ku̱x ka'a xa ve'e xnu̱jávada vin'it a̱tse'e nmiinnuvat jado'k nax.
40024043	Nu̱jávada ya̱'a̱, pa̱n ku̱du̱nu̱java xa ve'e je̱ kuta̱jk pa̱n vin'ite'e ko̱o̱'ts je̱ me̱e̱'tspa tya̱kava'añ, joojntyk tse'e ñaajk'ítju̱t je̱tse'e du̱kayakjátu̱t je̱tse'e je̱ tya̱jk du̱yak'ava'atsu̱t je̱tse'e je̱ pya̱a̱mdu̱k yakme̱e̱'tsjat.
40024044	Apa̱a̱mdu̱ka ve'e mnaajk'ítjadat, ku̱x kavinmaaype'e mve̱'nadat ku a̱tse'e nmiinnuvat jado'k nax, a̱ts, je̱ Jayu Juu' ve'e Nu̱pa̱a̱mdu̱ka Ijtp.
40024045	’Je̱ jáyuda juu' ve'e kuvij je̱tse'e o̱y du̱tonda juu' ve'e je̱ Nte'yam cha̱jkp, ve'emts je̱'e̱ ve'eda ax jo'n to'k juu' ve'e je̱ toonk o̱y du̱'ix'ijtp je̱tse'e je̱ vyintsá̱n tyukka̱tá̱kaja je̱tse'e du̱'ix'ítu̱t je̱ toompata̱jk. Van'it tse'e je̱ vyintsá̱n cha̱a̱'n.
40024046	Ax ku tse'e je̱ vyintsá̱n jye̱'yni, van'it tse'e du̱'ix je̱ts o̱ye'e du̱kutyún je̱ ayook juu' ve'e yakta'nu̱xju. Xo̱o̱nts je̱'e̱ ve'e je̱ ix'ijtpa ku ve'e ve'em je̱ vyintsá̱n pyaa'tyju̱.
40024047	Tyú̱vam xa a̱ts miitse'e nna̱a̱jmada je̱ts je̱ vyintsa̱ne'e tukka̱ta̱jkiká̱xjup je̱tse'e du̱'ix'ítu̱t nu̱jom juu' jatye'e y'ixp jyayejpp.
40024048	Ka'ats je̱'e̱ ve'e vye'ema ax jo'n to'k je̱ ix'ijtpa juu' ve'e du̱nasja'vip je̱ts tánape'e je̱ vyintsá̱n,
40024049	je̱tse'e du̱jomton'ukva'añ du̱titon'ukva'añ je̱ vyintsá̱n je̱ tyoompada, je̱tse'e je̱ mookjuva du̱ma̱a̱tkáy du̱ma̱a̱t'uu'k.
40024050	Kavinmaayp tse'e vye̱'nat je̱ xa̱a̱j ku ve'e je̱ vyintsá̱n jye̱'ynit je̱tse'e ve'em yakkupaadat.
40024051	Van'it tse'e je̱ vyintsá̱n je̱ tsaachpaatu̱n myo̱'o̱ju̱t je̱tse'e pyá̱mju̱t joma ve'e je̱ jayu juu' ve'e me̱jts'aajax me̱jtsjo̱o̱tax. Je̱m tse'e nu̱may yaaxtinit je̱m tse'e nu̱may ñatya̱tskaa'tjidinit.
40025001	’Jidu̱'u̱m xa ve'e jyátu̱t ma̱a̱t je̱ jayu pa̱n pa̱n jatye'e ituvaandup je̱m je̱ Nte'yam y'am kya̱'m. Ve'em xa je̱'e̱ ve'eda ax jo'n jyajty nu̱majk je̱ kiixa̱ta̱'a̱xta juu' ve'e je̱ tya̱'kxpa du̱ko̱o̱ndu je̱tse'e ña̱jkxti je̱ja je̱ navya̱jkjuva tya̱k'aajy, je̱ ta̱'a̱xpa̱jkpa ve'e o̱jts du̱'a'ixta.
40025002	Nu̱mugo̱o̱xk tse'e je̱ kiixa̱ta̱'a̱xta o̱yvintso̱va juu' du̱tonda, je̱ts je̱ janu̱mugo̱o̱xk, o̱y tse'e juu' du̱payo̱'o̱yda.
40025003	Juu' tse'e o̱yvintso̱va juu' du̱toondup, ka'a tse'e je̱ aceite du̱ko̱o̱ndi munu̱yojk je̱tse'e je̱ tya̱'kxpa ku̱du̱jaa'kpa̱a̱jmjidi;
40025004	ax juu' tse'e o̱y juu' du̱payo̱'ydup, kyo̱o̱ndu tse'e je̱ aceite munu̱yojk, apu̱ke'e juu' ve'e je̱ tya̱'kxpa mya̱a̱t.
40025005	Ku ve'e je̱ ta̱'a̱xpa̱jkpa tya'ni, manajxtinu tse'e nu̱jom je̱ kiixa̱ta̱'a̱xta.
40025006	Tso'm jo'n tse'e je̱ jayu ma̱kk kya̱jts jidu̱'u̱m: “¡U̱xe̱me'e myets je̱ ta̱'a̱xpa̱jkpa; na̱jkxu̱ xma̱a̱tnavyaa'tjada!”
40025007	Van'it tse'e je̱ kiixa̱ta̱'a̱x pyojtu̱kti je̱tse'e je̱ tya̱'kxpada du̱'apa̱a̱jmtkidi.
40025008	Van'it tse'e je̱ nu̱mugo̱o̱xk juu' ve'e o̱yvintso̱va juu' du̱toondup, je̱'e̱ tse'e du̱nu̱u̱jmidu je̱ nu̱mugo̱o̱xk juu' ve'e o̱y juu' du̱payo̱'ydup: “Mo̱o̱yk a̱a̱ts to'k aaj je̱ m'acéiteda ku̱x pi'tsnupe'e a̱a̱ts ya̱ nta̱'kxpa.”
40025009	Ax jidu̱'u̱m tse'e je̱ nu̱mugo̱o̱xk y'atso̱o̱jvjidi: “Ka'ase'e, ku̱x ka'a xa ve'e xnu̱paadijimdat; ñojk'ó̱ye'e na̱jkxu̱ mje̱'e̱ xjoyda.”
40025010	Ax namvaat tse'e o̱jts du̱joyda je̱ y'acéiteda, van'it tse'e jye̱'y je̱ ta̱'a̱xpa̱jkpa. Je̱ kiixa̱ta̱'a̱xta juu' ve'e apa̱a̱mdu̱kani ve'nidup, mya̱a̱tta̱jkiduts je̱'e̱ ve'e xa̱a̱jiva je̱ ta̱'a̱xpa̱jkpa. Van'it tse'e je̱ ta̱jk y'atojkni.
40025011	Ku ve'e jye̱'ydinuva je̱ nu̱mugo̱o̱xk kiixa̱ta̱'a̱xta juu' ve'e o̱yvintso̱va juu' du̱toondup, van'it tse'e vyaandi: “¡Te', te', yak'avaatsjik a̱a̱ts to'k aaj ya̱ mta̱jk!”
40025012	Van'it tse'e yak'atso̱o̱vdi: “Tyú̱vam xa a̱ts miitse'e nna̱a̱jmada je̱ts ka'a a̱ts miitse'e n'íxada.”
40025013	Van'it tse'e je̱ Jesús jyaa'kvaajñ: ―Nakyujoojntykajadats, ku̱x ka'a ve'e xnu̱jávada ti xa̱a̱j ti hora a̱tse'e nmiinnuvat jado'k nax.
40025014	’Je̱ Nte'yam xa ve'e je̱ jayu du̱yakkutojkjip. Ve'em xa je̱'e̱ ve'e ax jo'n to'k je̱ yaa'tya̱jk juu' ve'e jékum na̱jkxuvaan je̱tse'e du̱vatsa̱a̱jv je̱ tyoompata̱jk je̱tse'e je̱ myeen du̱tukka̱ta̱jki je̱tse'e du̱yaktóndat.
40025015	’Nu̱to'k tse'e du̱tukka̱ta̱jki mugo̱o̱xk je̱ meen juu' ve'e va'ajts tsó̱vax, je̱ts jado'k me̱jtsk je̱ meen, je̱ts jado'k to'k je̱ meen. Ax akijpxa tse'e cho̱v je̱ meen. Ve'eme'e to'k jado'k du̱tukka̱ta̱jki je̱tse'e du̱yaktóndat pa̱n vintso̱ ve'e je̱ vijin je̱ ke̱ju̱n du̱jaye̱pta. Van'it tse'e cha̱a̱'n je̱tse'e jékum ñu̱jkx.
40025016	Je̱ toompa juu' ve'e mugo̱o̱xk je̱ meen yaktukka̱ta̱jki, yaktompa̱jkko̱jts je̱'e̱ ve'e je̱ vyintsá̱n je̱ myeen je̱tse'e du̱yaknu̱yojki jamugo̱o̱xk je̱ meen.
40025017	Nay ve'empa tse'e je̱ toompa juu' ve'e yaktukka̱ta̱jki me̱jtsk je̱ meen, je̱'e̱ tse'e du̱yaknu̱yojki jame̱jtsk je̱ vyintsá̱n je̱ myeen.
40025018	Ax je̱ toompa juu' ve'e to'k je̱ meen yaktukka̱ta̱jki, je̱'e̱ tse'e je̱ vyintsá̱n je̱ myeen du̱taji.
40025019	’Ta'ni tse'e je̱ vyintsa̱nda je̱tse'e vyimpijtnuva. Van'it tse'e nu̱to'k jaty je̱ tyoompa du̱vatsa̱a̱jv je̱tse'e du̱'amo̱tutú̱vidi vintso̱ ve'e je̱ myeen du̱yaktoondi.
40025020	Too'va̱jkp tse'e jye̱'y je̱'e̱ juu' ve'e yaktukka̱ta̱jki mugo̱o̱xk je̱ meen. Myo̱o̱y tse'e je̱ vyintsá̱n majk je̱ meen; jidu̱'u̱m tse'e du̱nu̱u̱jmi: “Vintsá̱n, mugo̱o̱xk xa a̱ts mitse'e je̱ mmeen xtukka̱ta̱jki, u̱xyájats je̱'e̱ ve'e jamugo̱o̱xk juu' a̱tse'e mpa̱jk.”
40025021	Van'it tse'e je̱ vyintsá̱n ña̱'mu̱xji: “O̱yse'e, o̱y toompa xa mitse'e, ve'eme'e juu' xtun ax jo'n yaktsa̱k. O̱y tse'e xyaktún juu' ve'e ve̱e̱'n, mayts a̱ts mitse'e juu' ntukka̱tá̱kat. Tukputukxo̱o̱jntkikts a̱ts joma ve'e a̱ts je̱ nxo̱o̱jntku̱n.”
40025022	Van'it tse'e jye̱'y je̱'e̱ juu' ve'e yaktukka̱ta̱jki me̱jtsk je̱ meen, myo̱o̱y tse'e je̱ vyintsá̱n maktaaxk je̱ meen, je̱tse'e vyaajñ: “Vintsá̱n, me̱jtsk xa a̱ts mitse'e je̱ mmeen xtukka̱ta̱jki, u̱xyájats je̱'e̱ ve'e jame̱jtsk juu' a̱tse'e mpa̱jk.”
40025023	Van'it tse'e je̱ vyintsá̱n ña̱'mu̱xji: “O̱yse'e, o̱y toompa xa mitse'e, ve'eme'e juu' xtun ax jo'n yaktsa̱k. O̱y tse'e xyaktún juu' ve'e ve̱e̱'n, mayts a̱ts mitse'e juu' ntukka̱tá̱kat. Tukputukxo̱o̱jntkikts a̱ts joma ve'e a̱ts je̱ nxo̱o̱jntku̱n.”
40025024	Ax ku tse'e jye̱'y je̱ toompa juu' ve'e to'k yaktukka̱ta̱jki je̱ meen, van'it tse'e je̱ vyintsá̱n du̱nu̱u̱jmi: “Vintsá̱n, nnu̱ja'vip xa a̱tse'e je̱ts ka'a mitse'e je̱ tukmo̱'tu̱n xjayep, je̱'e̱ ve'e m'amó̱tup juu' ve'e mkanu̱pu̱jkp je̱ts je̱'e̱ ve'e mpa̱kmujkp juu' ve'e mkatuump.
40025025	Je̱'e̱ ka̱jxts a̱ts mitse'e ntsa̱'ki je̱ts a̱tse'e o̱jts ya̱ mmeen ntaja. Ax u̱xyájats ya̱'a̱ ve'e juu' a̱ts mitse'e xtukka̱ta̱jki.”
40025026	Van'it tse'e je̱ vyintsá̱n y'atso̱o̱jvji: “Mits, ko̱'o̱y toompa, ni vinxu̱pa xa a̱ts mitse'e xkatuujnja. Ve'em xa mitse'e mva'añ je̱ts je̱'e̱ a̱tse'e n'amó̱tup juu' a̱tse'e nkanu̱pu̱jkp je̱ts je̱'e̱ a̱tse'e mpa̱kmujkp juu' a̱tse'e nkatuump.
40025027	Ku̱xtukka̱ta̱jki xa ve'e je̱ jayu a̱ts je̱ nmeen je̱tse'e ku̱du̱yaknu̱yojki; ax kuts a̱tse'e ku̱nvimpijtni, van'itts a̱tse'e ku̱nyakvimpijt je̱ meen ma̱a̱t je̱ myunu̱yojkin.”
40025028	Van'it tse'e yaknu̱u̱jmidi pa̱n pa̱n jatye'e je̱m ve'nidup: “Pa̱jkjada ya̱'a̱ to'k je̱ meen je̱tse'e xtukka̱tá̱kadat je̱'e̱ juu' ve'e du̱ma̱a̱t majk je̱ meen.
40025029	Ku̱x pa̱n pa̱n xa ve'e juu' du̱jaye̱jpp, jaa'kyakmo̱'o̱p tse'e, ax ve'em tse'e o̱o̱y juu' du̱tunjayé̱pu̱t; ax pa̱n pa̱n tse'e juu' du̱kajaye̱jpp, yakpa̱jkjap tse'e nu̱jom, je̱'e̱ paate'e juu' ve'e yu̱u̱'n ve̱e̱'n jyayejpp.
40025030	Ax ya̱ toompa juu' a̱tse'e xkatoojnjip, yakpítsumdinits je̱ts pa̱mda je̱m ako̱o̱'ts ítum. Je̱m tse'e nu̱may yaaxtinit je̱m tse'e nu̱may ñatya̱tskaa'tjidinit.” Jidu̱'u̱m tse'e je̱ toompa je̱ vyintsá̱n vyaajñ.
40025031	Van'it tse'e je̱ Jesús jyaa'kvaajñ: ―Ku xa a̱tse'e je̱ va'ajts aangelesta̱jk nma̱a̱tmínu̱t je̱ ma̱jin ma̱a̱t, a̱jxtu̱kupts a̱tse'e je̱ja nkutojku̱n tsu̱u̱jntku̱n ku̱jx, a̱ts, je̱ Jayu Juu' ve'e Nu̱pa̱a̱mdu̱ka Ijtp.
40025032	Nu̱jom tse'e je̱ jayu juu' ve'e tsu̱u̱nidup vinxu̱p to'k it to'k naxviijn, je̱'e̱ tse'e nay'amojkiká̱xjadap je̱ja a̱ts nvinkujk; a̱ts tse'e apu̱k mpa̱a̱mdinup to'k jado'k, ve'em ax jo'n je̱ carnero vinténiva apu̱k du̱pu̱m je̱ carnero je̱ts apu̱k je̱ chivo.
40025033	Je̱ jayu juu' ve'e ve'em ijttup ax jo'n je̱ carneeroda, jé̱jats a̱ts je̱'e̱ ve'e mpá̱mdat a̱ts n'aka'yu̱n pa'ayi; je̱ts je̱ jayu juu' ve'e ve'em ijttup ax jo'n je̱ chívoda, jé̱jats a̱ts je̱'e̱ ve'e mpá̱mdat a̱ts n'anaja̱pa'ayi.
40025034	Van'itts a̱tse'e, je̱ Yakkutojkpa, nna̱a̱jmadat pa̱n pa̱n jatye'e je̱ja a̱ts n'aka'yu̱n pa'ayi: “Míndats miits. A̱ts je̱ nTee' je̱ kyunoo'kxu̱n ma̱a̱t tse'e m'itta. Tá̱kada yam a̱ts nkutojku̱n jo̱o̱tm, myak'apa̱a̱jmtkijidu xa miits ya̱'a̱ ve'e ka'anume'e je̱ it cho̱o̱'ndu̱k vye'na.
40025035	Ku̱x ku a̱tse'e nyu'o̱o̱'kji, xyakkaayduts a̱tse'e; ku a̱tse'e nta̱a̱tsi, xmo̱o̱yduts a̱tse'e je̱ tsoxk na̱a̱j; ku a̱tse'e najxpa jayu nve'na, xyakmataanduts a̱tse'e;
40025036	ku a̱tse'e je̱ vit je̱ xo̱x xka'ijtji, xxo̱jxtuts a̱tse'e; ku a̱tse'e pa̱jkjup nve'na, xku'íxtuts a̱tse'e; ku a̱tse'e je̱p poxu̱ntu̱jkp nve'na, xku'íxtuvats a̱tse'e.”
40025037	Van'it tse'e y'atsó̱vdat je̱'e̱da pa̱n pa̱n jatye'e tu̱v jáyuvidup joojntykidup: “Ma̱ja̱ Vintsá̱n, ¿vin'itts a̱a̱ts mitse'e n'ix je̱ts mitse'e myu'o̱o̱'kji, je̱ts a̱a̱ts mitse'e nyakkaajy? ¿Vin'itts a̱a̱ts mitse'e n'ix je̱ts mitse'e mta̱a̱tsi, je̱ts a̱a̱ts mitse'e je̱ tsoxk na̱a̱j nmo̱o̱jy?
40025038	¿Vin'itts a̱a̱ts mitse'e n'ix je̱ts najxpa jayu mitse'e, je̱ts a̱a̱ts mitse'e nyakmataajñ? ¿Vin'it tse'e je̱ vit je̱ xo̱x mka'ijtu̱xji, je̱ts a̱a̱ts mitse'e nxa̱jx?
40025039	¿Vin'itts a̱a̱ts mitse'e n'ix pa̱jkjup ukpu̱ je̱p poxu̱ntu̱jkp, je̱ts a̱a̱ts mitse'e o̱jts nku'ix?”
40025040	Van'itts a̱tse'e n'atsó̱vdat: “Tyú̱vam xa a̱ts miitse'e nna̱a̱jmada je̱ts nu̱jome'e juu' ve'e mtoojnjidu a̱ts je̱ n'utsa̱ta̱jk, vinxu̱pe'e du̱kanu̱ma̱ja je̱ jayu, ve'emts je̱'e̱ ve'e ax jo'n a̱tse'e viinm miits ku̱xtoojnjidi.”
40025041	’Van'itts a̱tse'e nna̱a̱jmadat pa̱n pa̱n jatye'e je̱ja a̱ts n'anaja̱pa'ayi: “Vinva'kva'atsta a̱ts, ko̱'o̱ñu̱kó̱tsada, na̱jkxta je̱m ja̱njo̱o̱tm juu' ve'e xa̱'ma ka̱jx to̱o̱yp, je̱'e̱ juu' ve'e apa̱a̱mdu̱kani ijtp je̱tse'e je̱m chaachpaattinit je̱ ko̱'o̱yjáyuvap ma̱a̱t je̱ kyo̱'o̱y aangelesta̱jkta.
40025042	Ku̱x ku a̱tse'e nyu'o̱o̱'kji, ka'ats a̱tse'e xyakkaaydi; ku a̱tse'e nta̱a̱tsi, ka'ats a̱tse'e je̱ tsoxk na̱a̱j xmo̱o̱ydi;
40025043	ku a̱tse'e najxpa jayu nve'na, ka'ats a̱tse'e xyakmataandi; ku a̱tse'e je̱ vit je̱ xo̱x xka'ijtji, ka'ats a̱tse'e xxo̱jxti; ku a̱tse'e pa̱jkjup nve'na je̱ts ku a̱tse'e je̱p poxu̱ntu̱jkp nve'na, ka'ats a̱tse'e o̱jts xku'ixta.”
40025044	Van'itts a̱tse'e x'atsó̱vdat: “Ma̱ja̱ Vintsá̱n, ¿vin'itts a̱a̱ts mitse'e n'ix je̱ts mitse'e myu'o̱o̱'kji, uk mta̱a̱tsi, ukpu̱ najxpa jayu mve'na, ukpu̱ je̱ vit je̱ xo̱x mka'ijtu̱xji, uk pa̱jkjup mve'na, ukpu̱ je̱p poxu̱ntu̱jkp mve'na, je̱ts a̱a̱ts mitse'e nkaputa̱jki?”
40025045	Van'itts a̱tse'e n'atsó̱vdat: “Tyú̱vam xa a̱ts miitse'e nna̱a̱jmada je̱ts nu̱jome'e juu' ve'e mkatoojnjidu je̱ jayu, vinxu̱pe'e du̱kanu̱ma̱ja je̱ jayu, ve'emts je̱'e̱ ve'e ax jo'n a̱tse'e viinm miits ku̱xkatoojnjidi.”
40025046	Je̱'e̱da tse'e na̱jkxtap joma ve'e xa̱'ma ka̱jx chaachpaattinit; ax je̱'e̱da juu' ve'e tu̱v jáyuvidup joojntykidup, je̱'e̱ tse'e na̱jkxtap joma ve'e xa̱'ma ka̱jx jyoojntykidinit.
40026001	Ku ve'e je̱ Jesús vyanku̱jx, van'it tse'e je̱ y'ixpa̱jkpata̱jk du̱nu̱u̱jmi:
40026002	―Ax jo'n miitse'e xnu̱jávada jo'n, va̱jxkm xa ve'e je̱ pascua xa̱a̱j du̱paa'tu̱t. Je̱ xa̱a̱jts a̱tse'e je̱m je̱ jayu kya̱'m nyakpá̱mu̱t juu' a̱tse'e xtso'oxpa̱jktup, je̱ts a̱tse'e cruuzpét n'ítu̱t, a̱ts, je̱ Jayu Juu' ve'e Nu̱pa̱a̱mdu̱ka Ijtp.
40026003	Van'it tse'e ñay'amojkijidi je̱ tee'ta̱jk je̱ vyintsa̱nda ma̱a̱t je̱ tsaptu̱jkpit yak'ixpa̱jkpata̱jkta je̱ts je̱ israeejlit je̱ myú̱jit jáyuda. Je̱p tse'e ñay'amojkijidi je̱ Caifás tya̱k'ap, je̱'e̱ tse'e ijt tee' juu' ve'e du̱nu̱vintsa̱nika̱jxp je̱ tee'ta̱jkta van'it.
40026004	Je̱p tse'e du̱ko̱jtsmojkti pa̱n vintso̱ ve'e je̱ Jesús du̱mátstat je̱ taay ma̱a̱t, je̱tse'e du̱yakjay'o̱o̱'kjadat.
40026005	Jidu̱'u̱m tse'e ñavyaajnjidi: ―Ka'a tse'e nmajtsumdat ku ve'e je̱ xa̱a̱j tyunju̱ vye̱'nat ku̱x ku ve'e je̱ nu̱may jayu yoojmu̱ktat y'ajxu̱ktat.
40026006	Je̱m tse'e betániait kyajpu̱n ka̱jxm je̱ Jesús vye'na je̱m je̱ Simón tya̱k'am, je̱'e̱ juu' ve'e leprapa̱jkjup y'ijt.
40026007	Kaayp tse'e je̱ Jesús vye'na, van'it tse'e vyinkutá̱miji to'k je̱ ta̱'a̱xta̱jk ma̱a̱t to'k je̱ po̱o̱'p tsaaj apa̱jkin juu' ve'e je̱ pa'ajk xoo'kpa na̱a̱j du̱ma̱a̱t juu' ve'e tsó̱vax a̱a̱'k. Van'it tse'e je̱ Jesús du̱tukxa̱kte̱e̱jmu̱kku̱jx.
40026008	Ku tse'e je̱ y'ixpa̱jkpata̱jk du̱'ixti, jo̱tma'ttu tse'e, je̱tse'e vyaandi: ―¿Tya̱jxts ya̱'a̱ ve'e ko̱o̱jyji du̱yakvinto̱ki?
40026009	Ku̱yakta̱a̱'k xa ya̱'a̱ ve'e tsó̱vax je̱tse'e je̱ ayo̱o̱va jayu je̱ meen yakmo̱'o̱t.
40026010	Ñu̱ja'vits je̱'e̱ ve'e je̱ Jesús vintso̱ ve'e vyaandi, van'it tse'e je̱ y'ixpa̱jkpata̱jk du̱nu̱u̱jmidi: ―¿Tya̱jxse'e xvinma'yu̱nmo̱'o̱da ya̱ ta̱'a̱xta̱jk? e̱ O̱y xa je̱'e̱ ve'e juu' a̱ts ya̱'a̱ ve'e tu̱xtuujnja.
40026011	M'íttap xa miitse'e xa̱'ma ma̱a̱t je̱ ayo̱o̱va jayu; ax ka'ats a̱tse'e xa̱'ma n'uk'ijtnit miits ma̱a̱tta.
40026012	Juu' xa ve'e ya̱ ta̱'a̱xta̱jk tu̱du̱tún ku a̱tse'e tu̱xtuknu̱tem ya̱ pa'ajk xoo'kpa na̱a̱j, y'apa̱a̱jmtkipts ya̱'a̱ ve'e a̱ts je̱ nnu̱naxta̱jkin.
40026013	Tyú̱vam xa a̱ts miitse'e nna̱a̱jmada, pa̱n joma ve'e yaktukka'amáy je̱ o̱y ka̱ts je̱ o̱y ayook vinxu̱p to'k it to'k naxviijn, yakko̱jtspapts je̱'e̱ ve'e juu' a̱tse'e ya̱ ta̱'a̱xta̱jk tu̱xtuujnja, ve'em tse'e yaktukjaa'mye̱jtsnit.
40026014	Je̱ Judas Iscariote, nu̱to'k je̱ ixpa̱jkpa juu' ve'e nu̱makme̱jtsk ijttu, je̱'e̱ tse'e o̱jts du̱ma̱a̱tnakyó̱tsjada je̱ tee'ta̱jk je̱ vyintsa̱nda,
40026015	je̱tse'e du̱nu̱u̱jmidi: ―¿Tis a̱tse'e xmo̱'o̱dap pa̱n mpu̱u̱mp a̱tse'e je̱ Jesús je̱m miits mka̱'mda? Van'it tse'e tyukvinva'nijidi ii'px majk je̱ meen juu' ve'e plata.
40026016	Van'it tse'e je̱ Judas du̱'ixti pa̱n vintso̱ ve'e je̱ Jesús du̱pá̱mu̱t je̱m je̱'e̱ kya̱'mda.
40026017	Ku ve'e je̱ muto'k xa̱a̱j du̱paaty ku ve'e je̱ tsapkaaky yakkay juu' ve'e je̱ levadura du̱kama̱a̱t, van'it tse'e je̱ Jesús je̱ y'ixpa̱jkpata̱jk vyinkutá̱mijidi. Van'it tse'e je̱ Jesús du̱'amo̱tutú̱vidi: ―¿Jómase'e xtsa̱k je̱ts a̱a̱tse'e na̱jkx nyak'o̱ya je̱tse'e nyaknajxumdat je̱ pascua xa̱a̱j a'ox?
40026018	Van'it tse'e y'atsa̱a̱jv je̱tse'e ña̱jkxtat je̱m kajpu̱n ka̱jxm. Ku ve'e du̱'íxtat to'k je̱ jayu juu' ve'e tyijp, je̱ja tse'e je̱'e̱ tya̱k'aajy ña̱jkxtat. Van'it tse'e jyaa'kvaajñ: ―Je̱tse'e xna̱a̱jmadat: “Jidu̱'u̱me'e je̱ yak'ixpa̱jkpa vya'añ: Tá̱minup xa ve'e a̱ts je̱ n'o̱o̱'ku̱n. Je̱ja ve'e mta̱k'aajy a̱ts je̱ n'ixpa̱jkpata̱jk je̱ pascua xa̱a̱j a'ox ntukma̱a̱tyaknaxuva'añ.”
40026019	Van'it tse'e je̱ y'ixpa̱jkpata̱jk du̱toondi ax jo'n je̱ Jesús tyukpavaajnjidi, y'apa̱a̱jmtkidu tse'e je̱ pascua xa̱a̱j a'ox.
40026020	Ku ve'e je̱ it cho'oini, van'it tse'e je̱ Jesús je̱ ñu̱makme̱jtsk ixpa̱jkpata̱jk du̱ma̱a̱tnajxti a'óxiva.
40026021	Kaaydup tse'e vye̱'nada, van'it tse'e je̱ Jesús vyaajñ: ―Tyú̱vam xa a̱ts miitse'e nna̱a̱jmada je̱ts nu̱to'ke'e miitsta juu' a̱tse'e xpá̱mup je̱m je̱ jayu kya̱'m juu' a̱tse'e xtso'oxpa̱jktup.
40026022	Van'it tse'e o̱o̱y tyuntsaachvinmapya̱jkti je̱tse'e to'k jado'k je̱ Jesús du̱'amo̱tutú̱vidi: ―Ma̱ja̱ Vintsá̱n, ¿a̱ts je̱'e̱ vine'e?
40026023	Van'it tse'e je̱ Jesús y'atsa̱a̱jv: ―Nu̱to'k je̱'e̱ ve'e juu' ve'e je̱ kya̱'a̱j tu̱du̱pu̱m yam plato jo̱o̱tm a̱ts ma̱a̱t, je̱'e̱ts je̱'e̱ ve'e juu' a̱tse'e xpá̱mup je̱m je̱ jayu kya̱'m juu' a̱tse'e xtso'oxpa̱jktup.
40026024	Ax je̱'e̱mts a̱tse'e mpanu̱jkxp je̱ too' juu' ve'e javyet ijtp a̱ts ka̱jx je̱p Kunuu'kx Jatyán ku̱jxp, a̱ts, je̱ Jayu Juu' ve'e Nu̱pa̱a̱mdu̱ka Ijtp. ¡Ax ayo̱o̱ts je̱'e̱ ve'e je̱ jyo̱o̱t je̱ jayu juu' a̱tse'e xpá̱mup je̱m je̱ jayu kya̱'m juu' a̱tse'e xtso'oxpa̱jktup! Nu̱yojk o̱y xa ve'e ku̱y'ijtu̱xji je̱ jayu ku ve'e ku̱kyake'x.
40026025	Van'it tse'e kya̱jts je̱ Judas juu' ve'e pa̱a̱jmjinup je̱m je̱ jayu kya̱'m juu' ve'e tso'oxpa̱jkju̱dup. Jidu̱'u̱m tse'e vyaajñ: ―Yak'ixpa̱jkpa, ¿a̱ts je̱'e̱ vine'e? Je̱tse'e je̱ Jesús y'atso̱o̱jvji: ―Mits xa je̱'e̱ ve'e, ve'em ax jo'n viinm tu̱mva'añ.
40026026	Kaaydup tse'e vye̱'nada, je̱tse'e je̱ Jesús du̱ka̱a̱jn je̱ tsapkaaky, je̱ Nte'yam du̱kuko̱jtsji, je̱tse'e du̱tojkva'kxjidi je̱ y'ixpa̱jkpata̱jk. Van'it tse'e vyaajñ: ―Kayda, ya̱'a̱ je̱'e̱ ve'e a̱ts je̱ nni'kx je̱ nko̱pk.
40026027	Van'it tse'e du̱ko̱o̱mpa je̱ tuk'a'ooguin, je̱ Nte'yam du̱kuko̱jtsji, je̱tse'e du̱mo̱o̱jy je̱ y'ixpa̱jkpata̱jk, je̱tse'e vyaajñ: ―Oo'kta juu' ve'e ya̱ tuk'a'ooguin mya̱a̱t.
40026028	Ya̱'a̱ je̱'e̱ ve'e a̱ts je̱ nnu̱u̱'pu̱n. Ku̱x ku a̱tse'e n'o̱o̱'ku̱t, nyaktaajnjadapts a̱ts miitse'e to'k je̱ nam ko̱jtstán. Je̱ nu̱may jáyuts a̱tse'e nku'o̱o̱'kap je̱tse'e ve'em je̱ tyo̱kin yakme̱e̱'kxjadat.
40026029	Ax nmu̱u̱jmidupts a̱ts miitse'e je̱ts ka'a a̱tse'e n'uk'ooknuvat je̱ tsaaydum pa'ajk na̱a̱j, van'ítnume'e ku a̱ts miitse'e ntukma̱a̱t'oo'ktat je̱ ñam je̱'e̱ je̱m a̱ts je̱ nTee' kyutojku̱n jo̱o̱tm.
40026030	Van'it tse'e to'k je̱ u̱v du̱'a̱a̱vdi je̱tse'e ña̱jkxti je̱m Olivos Ko̱pk viindum.
40026031	Van'it tse'e je̱ Jesús je̱ y'ixpa̱jkpata̱jk du̱nu̱u̱jmidi: ―Nu̱jom xa a̱ts miitse'e xmaso̱'o̱ktat u̱xyam ya̱ tsooj, ku̱x jidu̱'u̱me'e javyet je̱p Kunuu'kx Jatyán ku̱jxp: “Nyak'o̱o̱'kup xa a̱tse'e je̱ carnero vinténiva je̱tse'e je̱ carnero y'anomva'kxtat.”
40026032	Ax kuts a̱tse'e njoojntykpa̱jknuvat, na̱jkxupts a̱tse'e je̱m galiléait y'it jo̱o̱tm; u̱x'o̱o̱kts miitse'e je̱m mje̱'yadat.
40026033	Van'it tse'e je̱ Pedro y'atso̱o̱jvji: ―Mjamaso̱'o̱kjada ve'e anañu̱joma, ka'ats a̱ts mitse'e nmaso̱'o̱ku̱t.
40026034	Van'it tse'e je̱ Jesús ña̱'mu̱xji: ―Tyú̱vam xa a̱ts mitse'e nnu̱u̱jma, je̱ts u̱xyam ya̱ tsooj, ka'anume'e je̱ na'atseev y'aya'axy vye̱'nat, mutoojk náxipts a̱ts mitse'e xkanatyukpu̱kju̱ vye̱'nat.
40026035	Van'it tse'e je̱ Pedro y'atsa̱a̱jv: ―Ku̱nja'a̱a̱'k xa a̱tse'e mits ma̱a̱t, ka'ats a̱ts mitse'e nkanatyukpá̱kju̱t. Tum ve'em tse'e vyaanduva nu̱jom je̱ myu'ixpa̱jkpata̱jk.
40026036	Van'it tse'e je̱ Jesús je̱ y'ixpa̱jkpata̱jk du̱ma̱a̱tje̱'y joma ve'e to'k je̱ it juu' ve'e Getsemaní du̱xa̱a̱j; je̱m tse'e du̱nu̱u̱jmi je̱ y'ixpa̱jkpata̱jk: ―Tsa̱a̱nada yaja namvaat a̱tse'e xim tso̱ na̱jkx ntsapka̱ts.
40026037	Pyavo̱o̱v tse'e je̱ Pedro je̱ts nu̱me̱jtsk je̱ y'ixpa̱jkpa juu' ve'e je̱ Zebedeo je̱ myajntkta̱jk. Van'it tse'e chaachvinmapyu̱jk je̱tse'e ñavyinma'yu̱nmo̱o̱jyji,
40026038	je̱tse'e du̱nu̱u̱jmidi je̱'e̱ juu' ve'e pyavo̱o̱vdu: ―Tsaachvinmaayp xa ve'e a̱ts ya̱ njo̱o̱t ya̱ nja'vin o̱o̱'ku̱n am paat. Tanda yaja je̱tse'e joojntyk m'íttat a̱ts ma̱a̱t.
40026039	Van'it tse'e je̱ Jesús jave̱e̱'n jyaa'knu̱jkx je̱tse'e je̱ vyiijn je̱ y'aaj du̱tukpaaty je̱ naax je̱tse'e chapka̱jts. Jidu̱'u̱m tse'e vyaajñ: ―Tata, pa̱n m'o̱'yixjup xa ve'e, kadi xyakjaty je̱ts a̱tse'e xtukka̱da'aku̱t ya̱ tsaachpaatu̱n; ax ka je̱'e̱p tse'e mtónup juu' a̱tse'e ntsa̱jkp, je̱'e̱ ve'e mtónup juu' mitse'e mtsa̱jkp.
40026040	Van'it tse'e vyimpijtnuva joma ve'e du̱maso̱o̱kti je̱ y'ixpa̱jkpada; maadup tse'e du̱paatti. Van'it tse'e je̱ Pedro du̱nu̱u̱jmi: ―¿Ka'a ve'e tu̱m'o̱'yixjada je̱tse'e a̱ts ma̱a̱t joojntyk ku̱m'itta o̱tyo'k hora?
40026041	Nakyujoojntykajada je̱ts tsapko̱tsta je̱tse'e mkaka'adat je̱p to̱kin ja̱a̱tp. Je̱ jayu je̱ jyo̱o̱t je̱ jya'vin, cha̱jkpts je̱'e̱ ve'e je̱tse'e du̱tónu̱t juu' ve'e je̱ Nte'yam cha̱jkp; ax ayonu̱ktá̱kats je̱'e̱ ve'e je̱ jayu je̱ ñi'kx je̱ kyo̱pk.
40026042	Van'it tse'e mume̱jtsk nax ña̱jkxnuva je̱tse'e jidu̱'u̱m chapka̱jts: ―Tata, pa̱n ka'a xa ve'e m'o̱'yixju̱ je̱ts a̱tse'e xkatukka̱da'aku̱t ya̱ tsaachpaatu̱n, va'an tse'e ve'em du̱tunju̱ ax jo'n mitse'e xtsa̱k.
40026043	Van'it tse'e vyimpijtnuva; maadup tse'e du̱paatnuva je̱ y'ixpa̱jkpada ku̱x ka'a ve'e je̱ tsooj du̱'ukmuténidini.
40026044	Van'it tse'e du̱maso̱o̱kti je̱tse'e mutoojk nax o̱jts chapko̱jtsnuva. Nay vanxú̱pjyam tse'e chapka̱jts.
40026045	Van'it tse'e vyimpijtnuva joma ve'e je̱ y'ixpa̱jkpada je̱tse'e du̱nu̱u̱jmidi: ―¿Mmaadup mpo̱o̱'kxtupna ve'e? Ta̱ xa ve'e je̱ tiempo du̱paatni je̱ts a̱tse'e nyakpá̱mu̱t je̱m je̱ tó̱kinax jayu kya̱'m, a̱ts, je̱ Jayu Juu' ve'e Nu̱pa̱a̱mdu̱ka Ijtp.
40026046	Pojtu̱kta je̱ts du̱ja'mda. Je̱ja xa ve'e mye̱jtsni juu' a̱tse'e xpá̱mup je̱m je̱ jayu kya̱'m juu' a̱tse'e xtso'oxpa̱jktup.
40026047	Ko̱jtspna tse'e je̱ Jesús vye'na ku ve'e je̱ Judas jye̱'y, je̱'e̱ts je̱'e̱ ve'e nu̱to'k je̱ ixpa̱jkpa juu' ve'e nu̱makme̱jtsk ijttu. Je̱m tse'e nu̱may je̱ jayu du̱ma̱a̱tje̱'yada je̱ yajkxy tsojx ma̱a̱t je̱ts je̱ ku̱p ma̱a̱t, je̱ tee'ta̱jk je̱ vyintsa̱nda je̱ts je̱ israeejlit je̱ myú̱jit jayuta̱jk, je̱'e̱ tse'e ke̱jxju̱dup.
40026048	Je̱ Judas juu' ve'e je̱ Jesús je̱m je̱'e̱ kya̱'m du̱pa̱a̱mnup, myo̱o̱ydu tse'e je̱ nu̱ja'vin vintso̱ ve'e du̱nu̱jávadat pa̱n pa̱n je̱'e̱ ve'e je̱ Jesús, ax ve'em tse'e du̱tónu̱t ax jo'n je̱ jayu je̱ myujayu o̱o̱y du̱tuntsa̱k. Jidu̱'u̱m tse'e du̱nu̱u̱jmidi: ―Pa̱n pa̱nts a̱tse'e ntsuu'kxp, je̱'e̱ts je̱'e̱ ve'e, je̱'e̱ tse'e mmátstap.
40026049	Ko̱jtska̱jxpna tse'e je̱ Judas vye'na, van'it tse'e du̱vinkuta̱mi je̱ Jesús je̱tse'e du̱nu̱u̱jmi: ―¡Dios meep Yak'ixpa̱jkpa! Van'it tse'e du̱tsuu'kx.
40026050	Van'it tse'e je̱ Jesús ña̱'mu̱xji: ―Amigo, ¿tise'e mnu̱mejtsp? Van'it tse'e je̱ jayu je̱ Jesús du̱vinkutá̱midi je̱tse'e du̱majtsti.
40026051	Van'it tse'e to'k je̱ jayu juu' ve'e je̱ Jesús ma̱a̱t ve'nip, je̱'e̱ tse'e je̱ yajkxy tsojx du̱yakpítsum je̱tse'e du̱ku̱spojxji to'k ado'om je̱ tyaatsk juu' ve'e du̱toojnjip je̱ tee' juu' ve'e du̱nu̱vintsa̱nika̱jxp je̱ tee'ta̱jkta.
40026052	Van'it tse'e je̱ Jesús ña̱'mu̱xji: ―Pa̱a̱mnuva je̱ myajkxy tsojx je̱p tya̱jk ja̱a̱tp; ku̱x nu̱jome'e pa̱n pa̱ne'e je̱ jayu du̱yak'o̱o̱'kp je̱ tsojx ma̱a̱t, nay je̱'e̱jyam tse'e tyuk'o̱o̱'knuvap.
40026053	¿Ka'a ve'e xnu̱java je̱ts pa̱n ku̱n'amo̱tu a̱tse'e je̱ nTee', tun jatyts a̱tse'e xtuknu̱ké̱xu̱t nu̱toogupxu̱k majk miijl naxy je̱ ángeles?
40026054	Ax pa̱n ve'em tse'e ku̱jyaty, ¿vintso̱se'e tyónju̱t kyó̱tsju̱t juu' ve'e vaamp je̱p Kunuu'kx Jatyán ku̱jxp a̱ts ka̱jx?
40026055	Van'it tse'e je̱ Jesús je̱ nu̱may jayu du̱nu̱u̱jmi: ―¿Ve'em a̱ts miitse'e xnu̱minda je̱ yajkxy tsojx ma̱a̱t je̱ts je̱ ku̱p ma̱a̱t, je̱ts a̱tse'e xmátstat ax jo'n a̱tse'e je̱ me̱e̱'tspa ku̱n'ijt? Jó̱vum xa̱a̱j xa a̱tse'e tu̱nyak'ixpu̱k je̱p ma̱ja̱ tsaptu̱jkp; ka'ats a̱tse'e xmajtsti van'it.
40026056	U̱xyam tse'e ve'em jyaty je̱tse'e tyónju̱t juu' ve'e je̱p Kunuu'kx Jatyán ku̱jxp jyaaydu je̱ Nte'yam je̱ y'ayook ko̱jtsnajxpata̱jkta. Van'it tse'e to'k ka̱'a̱jyji je̱ y'ixpa̱jkpata̱jk kyuke̱e̱kjidi, naaydume'e du̱yaktaandi.
40026057	Van'it tse'e je̱'e̱ pa̱n pa̱n jatye'e je̱ Jesús du̱majtstu, je̱'e̱ tse'e du̱yakna̱jkxtu je̱ja je̱ Caifás vyinkujk, je̱ tee' je̱'e̱ ve'e y'ijt juu' ve'e du̱nu̱vintsa̱nika̱jxp je̱ tee'ta̱jkta. Je̱pe'e ñay'amojkijidi je̱ tsaptu̱jkpit yak'ixpa̱jkpata̱jk je̱ts je̱ israeejlit je̱ myú̱jit jáyuda.
40026058	Ax jékumji tse'e je̱ Pedro pya'u̱x'o̱o̱kaja je̱p je̱ tee' Caifás tya̱k'aagup paat. Je̱pts je̱'e̱ ve'e tya̱jki je̱tse'e du̱ma̱a̱t'a̱jxtkti je̱ tsapta̱kmutoompata̱jk, je̱'e̱ ve'e y'ixuvaampy pa̱n vintso̱ ve'e kyuka̱xa ma̱a̱t je̱ Jesús.
40026059	Je̱ tee'ta̱jk je̱ vyintsa̱nda ma̱a̱t je̱ israeejlit je̱ myú̱jit jáyuda je̱ts nu̱jom pa̱n pa̱n jatye'e du̱nu̱má̱jidup je̱p tsaptu̱jkp, y'íxtidupts je̱'e̱ ve'e vintso̱ ve'e je̱ Jesús ku̱du̱nu̱vampe̱tta je̱tse'e ve'em du̱yakjay'o̱o̱'kjadat.
40026060	Ax ka'a tse'e du̱paatti vintso̱ ve'e ku̱du̱nu̱vampe̱jtti ó̱yame'e nu̱may je̱ jayu mya̱jva'kti juu' ve'e janu̱vampe̱tuvaajnju̱dup. U̱x'o̱o̱knum tse'e mya̱jva'kti nu̱me̱jtsk
40026061	juu' ve'e vaandu: ―Ya̱'a̱ xa ve'e vaan: “X'o̱'yixjup xa a̱tse'e je̱ts a̱tse'e ya̱ ma̱ja̱ tsapta̱jk nyakkutó̱kiyu̱t; toojk xa̱a̱jts a̱tse'e mpa̱a̱mnuvat.”
40026062	Van'it tse'e tyeni je̱ tee' juu' ve'e du̱nu̱vintsa̱nika̱jxp je̱ tee'ta̱jkta, je̱tse'e je̱ Jesús du̱nu̱u̱jmi: ―¿Ni vinxu̱pa ve'e mkah'atsa̱v? ¿Vintso̱ ve'e mkanakyuka̱tsju̱ ku ve'e myaknu̱'a̱a̱'na?
40026063	Ama̱'a̱t tse'e je̱ Jesús tyaajñ. Van'it tse'e je̱ tee' ña̱'mu̱xji: ―Je̱ joojntyk Nte'yam ka̱jx, je̱'e̱ ka̱jx tse'e juu' tyú̱vam avana, vaajnja a̱a̱ts pa̱n mitse'e je̱ Cristo, juu' ve'e je̱ Nte'yam vyinko̱o̱n je̱tse'e yakkutojknit, je̱'e̱ je̱ y'Onu̱k.
40026064	Je̱tse'e je̱ Jesús y'atso̱o̱jvji: ―Je̱'e̱ xa a̱tse'e, ve'em ax jo'n tu̱xka̱ts. Vaampapts a̱tse'e je̱ts x'íxtap a̱tse'e, a̱ts, je̱ Jayu Juu' ve'e Nu̱pa̱a̱mdu̱ka Ijtp, je̱ts a̱tse'e ntsa̱a̱nat je̱ja je̱ Nte'yam y'aka'yu̱n pa'ayi, juu' ve'e nu̱jom du̱ka̱'mika̱jxp. Ve'emts a̱tse'e x'íxtuvat ku a̱tse'e nka̱da'aku̱t je̱m vínu̱ts jo̱o̱tm.
40026065	Van'it tse'e je̱ tee' je̱ vyit ñatyuknu̱ka̱a̱'tsvaatsji, je̱'e̱ ve'e du̱yaknu̱ke̱'xnata̱jkip je̱ts kyo̱'o̱yja'vipe'e, je̱tse'e vyaajñ: ―Ta̱ xa ya̱'a̱ ve'e je̱ Nte'yam du̱vinko̱jtspét ku ve'e ve'em vya'añ. ¿Tya̱jxts u̱u̱'me'e njaa'ktso̱jkumdat pa̱ne'e du̱'ixtu du̱mó̱tudu juu' ve'e tyoon kyo̱jts ka ó̱yap? Ta̱ tse'e x'amo̱tunaxta vintso̱ ya̱'a̱ ve'e viinm tu̱vya'añ.
40026066	¿Vintso̱se'e xpayo̱'o̱yda? Van'it tse'e y'atso̱o̱vdi: ―Je̱p to̱kin ja̱a̱tp xa ya̱'a̱ ve'e, vyinmajtsjup tse'e je̱tse'e y'o̱o̱'ku̱t.
40026067	Van'it tse'e du̱vinkutsójidi, du̱tsii'kti, je̱tse'e du̱vimpa̱'kxti du̱ja̱pa̱'kxti,
40026068	je̱tse'e jidu̱'u̱m du̱nu̱u̱jmidi: ―Pa̱n je̱ Cristo mitse'e, ¡nu̱kó̱tsu̱ts n'it pa̱n pa̱ne'e tu̱mtsii'kju̱!
40026069	Namvaate'e ve'em du̱tonda du̱na̱a̱jmada, je̱p tse'e je̱ Pedro vye'na taagujkp chu̱u̱na. Van'it tse'e to'k je̱ ja̱jtspa je̱ Pedro du̱vinkuta̱mi je̱tse'e du̱nu̱u̱jmi: ―Mma̱a̱tvíttpap xa mits ya̱'a̱ ve'e tu̱y'it ya̱ Jesús, ya̱ galiléait jayu.
40026070	Van'it tse'e je̱ Pedro du̱kanatyukpa̱jkji je̱ Jesús je̱ja nu̱jom je̱'e̱ vyinkujkta. Jidu̱'u̱m tse'e vyaajñ: ―Ka'a xa a̱tse'e nnu̱java pa̱n ti mitse'e mka̱jtsp.
40026071	Van'it tse'e je̱ Pedro du̱jaa'kmujékumi je̱ Jesús je̱tse'e jye̱'y je̱p joma ve'e je̱ zaguán. Van'it tse'e y'ixji jado'k je̱ ja̱jtspa. Jidu̱'u̱m tse'e du̱nu̱u̱jmidi pa̱n pa̱n jatye'e je̱p ve'nidup: ―Je̱m xa ya̱'a̱ ve'e du̱ma̱a̱tvíttpa xi Jesús, xi nazarétit jayu.
40026072	Van'it tse'e je̱ Pedro du̱kanatyukpa̱jkjinuva je̱ Jesús, je̱ Nte'yam du̱yaknajxy, je̱tse'e vyaajñ: ―Ka'a xa a̱ts ya̱'a̱ ve'e xi jayu n'ixa.
40026073	Ax ku tse'e ve̱e̱'n je̱ it ñajxy, van'it tse'e vyinkutá̱mijidi pa̱n pa̱n jatye'e je̱p ve'nidup je̱tse'e jidu̱'u̱m je̱ Pedro du̱nu̱u̱jmidi: ―Tyú̱vam xa ve'e je̱ts xi jyáyuva mitse'e, ku̱x ve'eme'e je̱ mko̱jtsu̱n.
40026074	Van'it tse'e je̱ Pedro y'atsa̱a̱jv: ―Y'ixp xa je̱'e̱ ve'e je̱ Nte'yam je̱ts ka'a a̱ts ya̱'a̱ ve'e xi jayu n'ixa juu' miitse'e mtijtup. Ñu̱ja'vinupts je̱'e̱ ve'e je̱ Nte'yam je̱ts ko̱'o̱y nu̱ko̱tsa a̱tse'e ntaannit pa̱n ka'a a̱tse'e tyu̱va juu' nka̱ts. Tun je̱'yji tse'e to'k je̱ na'atseev y'ayaaxy.
40026075	Van'it tse'e je̱ Pedro du̱jaa'myejts juu' ve'e je̱ Jesús kyo̱jts ku ve'e ña̱'mu̱xji: “Ka'anume'e je̱ na'atseev y'aya'axy vye̱'nat, mutoojk náxipts a̱ts mitse'e xkanatyukpu̱kju̱ vye̱'nat.” Van'it tse'e je̱ Pedro je̱p pyítsumni je̱tse'e o̱o̱y tyuntsaachvinma'yu̱nyaaxy.
40027001	Ku ve'e je̱ it jyajtk, van'it tse'e nu̱jom je̱ tee'ta̱jk je̱ vyintsa̱nda je̱ts je̱ israeejlit je̱ myú̱jit jáyuda, je̱'e̱ tse'e du̱ko̱jtsmojktu pa̱n vintso̱ ve'e du̱yakjay'o̱o̱'kjadat je̱ Jesús,
40027002	tsum tse'e je̱ Jesús du̱yakna̱jkxti je̱tse'e je̱m je̱ Poncio Pilato kya̱'m du̱pa̱a̱mdi. Je̱ rómait yakkutojkpa juu' ve'e je̱ ma̱ja̱ kutojku̱n du̱ka̱'mip van'it, je̱'e̱ tse'e je̱ Poncio Pilato du̱mo̱o̱yp y'ijt je̱ kutojku̱n.
40027003	Je̱ Judas juu' ve'e je̱ Jesús je̱m je̱ jayu kya̱'m du̱pa̱a̱mnu juu' ve'e tso'oxpa̱jkju̱dup, ku ve'e du̱'ixni je̱ts nu̱pa̱a̱mdu̱kani je̱'e̱ ve'e je̱tse'e je̱ Jesús y'o̱o̱'ku̱t, van'it tse'e o̱o̱y jyo̱o̱'ktunnakyo̱'o̱yja'vijini je̱tse'e o̱jts je̱ tee'ta̱jk je̱ vyintsa̱nda je̱ts je̱ israeejlit je̱ myú̱jit jáyuda du̱'ukyakvimpituvaajnjini je̱ ii'px majk plata meen juu' ve'e yakmo̱o̱y.
40027004	Jidu̱'u̱m tse'e du̱nu̱u̱jmidi: ―Ta̱ xa a̱tse'e nto̱kintún ku a̱tse'e je̱m miits mka̱'m tu̱mpu̱m je̱tse'e y'o̱o̱'ku̱t to'k je̱ jayu juu' ve'e ka tó̱kinaxap. Van'it tse'e y'atso̱o̱jvjidi: ―¿Tisna a̱a̱ts je̱'e̱ ntoonka? ¡Mits xa ve'e mtoonk!
40027005	Van'it tse'e je̱ Judas du̱nasva̱ji je̱ meen je̱p ma̱ja̱ tsaptu̱jkp je̱tse'e o̱jts ñachapta̱a̱jyjini.
40027006	Kyo̱nmojktu tse'e je̱ tee'ta̱jk je̱ vyintsa̱nda je̱ meen je̱tse'e vyaandi: ―Ka'a xa ve'e du̱paa'ty du̱'ake̱e̱ga ma̱a̱t je̱ pava'nu̱n je̱tse'e mpa̱'mumdat ya̱ meen joma ve'e je̱ ya̱x yakpu̱m, ku̱x ya̱'a̱ ve'e je̱ jayu tu̱yakma̱'a̱ je̱tse'e je̱ jayu y'o̱o̱'ku̱t.
40027007	Van'it tse'e du̱ko̱jtsmojkti je̱ts je̱ meene'e tyukjóydap to'k viijn je̱ naax juu' ve'e je̱ to'tspa̱a̱mpa jye̱'e̱, je̱m tse'e du̱yaknaxtá̱kadat je̱ viijnk tsó̱vit jayu.
40027008	Je̱'e̱ ka̱jx tse'e je̱ naax u̱xyam paatna du̱xa̱a̱ja Nu̱u̱'pu̱n Naax.
40027009	Ve'em tse'e tyoojnji je̱ ayook juu' ve'e jyaay je̱ Nte'yam je̱ y'ayook ko̱jtsnajxpa Jeremías. Jidu̱'u̱m tse'e du̱jaajy: “Kyo̱o̱ndu tse'e je̱ ii'px majk plata meen, je̱ meen juu' ve'e je̱ israeejlit jayu ve'em tyuktsó̱vidu,
40027010	je̱'e̱ tse'e tyukkujooydu je̱ to'tspa̱a̱mpa je̱ ñaax, ve'em ax jo'n a̱tse'e je̱ Ma̱ja̱ Vintsá̱n xtukpavaajñ.” Jidu̱'u̱m tse'e je̱ Jeremías du̱jaajy.
40027011	Ku ve'e je̱ Jesús yakva̱a̱jv je̱ja je̱ Pilato vyinkujk, van'it tse'e je̱ Pilato y'amo̱tutú̱viji: ―¿Mitse'e je̱ Israeejlit Jayu Yakkutojkpa? Van'it tse'e je̱ Jesús y'atsa̱a̱jv: ―Je̱'e̱ xa a̱tse'e, ve'em ax jo'n tu̱xka̱ts.
40027012	Ku ve'e je̱ tee'ta̱jk je̱ vyintsa̱nda ma̱a̱t je̱ israeejlit je̱ myú̱jit jáyuda ñu̱vampe̱jtjidi, ni vinxu̱pa tse'e je̱ Jesús kyah'atsa̱a̱jv.
40027013	Van'it tse'e je̱ Pilato ña̱'mu̱xji: ―¿Ka'a ve'e xmo̱tu vinxu̱p ti jatye'e myaktuknu̱xa̱'a̱a?
40027014	Ax ka'a tse'e je̱ Jesús jyaa'k'atsa̱a̱jv, ni to'ka je̱ ayook. Atu̱va ato̱ki tse'e je̱ yakkutojkpa tyuntaajñ.
40027015	Ax vimpaascua xa̱a̱j tse'e je̱ Pilato du̱masa̱'a̱k y'ijt to'k je̱ poxu̱nta̱kjayu, jyapa̱na pa̱n pa̱ne'e je̱ nu̱may jayu y'amó̱tup.
40027016	Je̱p tse'e vye'na poxu̱ntu̱jkp to'k juu' ve'e Barrabás du̱xa̱a̱j; ñu̱ja'vi tse'e je̱ nu̱may jayu je̱ts je̱ ma̱ja̱ to̱kin je̱'e̱ ve'e tyoon.
40027017	Ku tse'e je̱ nu̱may jayu je̱m vye̱'nada, van'it tse'e je̱ Pilato y'amo̱tutú̱vijidi: ―¿Pa̱n tse'e mtso̱jktup je̱ts a̱ts miitse'e nmaso̱o̱kjadat: je̱ Barrabás, ukpu̱ ya̱ Jesús, juu' ve'e Cristo yaktijp?
40027018	Je̱'e̱ ka̱jx tse'e je̱ Pilato ve'em vyaajñ ku̱x je̱ Jesuuse'e jyamaso̱'o̱kuvaampy; ñu̱ja'vip je̱'e̱ ve'e je̱ts je̱ e̱jku̱n ka̱jxe'e je̱ Jesús je̱m je̱'e̱ kya̱'m yakpu̱u̱jm.
40027019	Je̱m tse'e chu̱u̱na vye'na je̱ Pilato joma ve'e tyo̱kimpayo̱'o̱y, van'it tse'e je̱ ñu̱da̱'a̱x jidu̱'u̱m kya̱tsu̱nu̱ke̱jxji: “Kadi vintso̱ xtun je̱ jayu juu' ve'e ka to̱kin ma̱a̱tap, ku̱x o̱o̱y a̱tse'e tso'y ntunvinmaayni je̱ nkuma'aj je̱'e̱ ka̱jx.”
40027020	Ax je̱ tee'ta̱jk je̱ vyintsa̱nda ma̱a̱t je̱ israeejlit je̱ myú̱jit jáyuda, je̱'e̱ tse'e du̱'ako̱jtsidu je̱ nu̱may jáyuda je̱tse'e du̱'amó̱tudat je̱tse'e je̱ Barrabás yakmaso̱'o̱ku̱t je̱tse'e je̱ Jesús y'o̱o̱'ku̱t.
40027021	Muko̱jtsjidinuva tse'e je̱ Pilato. Jidu̱'u̱m tse'e je̱ nu̱may jayu du̱nu̱u̱jmidi: ―¿Pa̱n tse'e ya̱'a̱ ya̱ nu̱me̱jtsk mtso̱jktup je̱ts a̱ts miitse'e nmaso̱o̱kjadat? Van'it tse'e y'atso̱o̱vdi: ―Je̱ Barrabaase'e.
40027022	Van'it tse'e je̱ Pilato y'amo̱tutú̱vijidi: ―¿Ax tits a̱ts vine'e ntónup ma̱a̱t ya̱ Jesús, juu' ve'e Cristo yaktijp? Van'it tse'e anañu̱joma y'atso̱o̱vdi: ―¡Yakcruuzpé̱tu̱!
40027023	Van'it tse'e je̱ Pilato ña̱'mu̱xji: ―¿Tya̱jxse'e? ¿Ti ka ó̱yap ya̱'a̱ ve'e tu̱du̱tún? Van'it tse'e nu̱yojk ma̱kk y'aa'mitaakti: ―¡Yakcruuzpé̱tu̱!
40027024	Ku ve'e je̱ Pilato du̱'ix je̱ts ka'a ve'e y'o̱'yixju̱ je̱tse'e je̱ nu̱may jayu ku̱du̱yakvinmatyiktsti, y'ukvaandupe'e yoojmu̱kta y'ajxu̱kta, van'it tse'e je̱ tsoxk na̱a̱j du̱nu̱ke̱jxi, je̱tse'e je̱ja je̱'e̱ vyinkujkta kya̱puj. Jidu̱'u̱m tse'e vyaajñ: ―Ka'a xa a̱tse'e nni'kxmat pa̱n o̱o̱'kpe'e ya̱ jayu juu' ve'e ka to̱kin ma̱a̱tap; miits xa ve'e mtoonkta.
40027025	Van'it tse'e nu̱jom je̱ jayu y'atso̱o̱vdi: ―¡A̱a̱tsam xa je̱'e̱ ve'e nni'kxminup ma̱a̱t a̱a̱ts je̱ ntsaan je̱ nko̱o̱j ku ya̱'a̱ ve'e y'o̱o̱'ku̱t!
40027026	Van'it tse'e je̱ Pilato je̱ Barrabás du̱masa̱a̱k; ax je̱ Jesús, yakjavyo̱jpju tse'e ma̱a̱t je̱ po̱'o̱ vo̱jpu̱n je̱ pojxu̱n ja̱ptsum, je̱tse'e je̱ jyayu du̱tukka̱ta̱jki je̱tse'e du̱yakcruuzpé̱ttat.
40027027	Van'it tse'e je̱ tojpata̱jk je̱ Jesús du̱yakna̱jkxti je̱p jado'k tu̱jkp joma ve'e ñamyáyjada, je̱tse'e nu̱jom je̱ tojpata̱jk je̱ Jesús du̱naa'va'kvítti.
40027028	Van'it tse'e du̱nu̱je̱e̱ndi je̱tse'e je̱ tsapts vit du̱tukxo̱jxti.
40027029	Van'it tse'e to'k je̱ ápit ta'aky du̱pa̱a̱mdi je̱ corona jo'n, je̱tse'e du̱tukxa̱kje̱e̱jnu̱kti je̱m kyuvajkm, je̱tse'e je̱m y'aka'yu̱n ka̱'m du̱pa̱a̱mdi to'k je̱ kapy. Je̱'e̱ ka̱jx tse'e ve'em du̱toondi ku̱xe'e du̱tijta je̱ts vyintsa̱'kidupe'e je̱ yakkutojkpa. Van'it tse'e du̱vinko̱xkténidi je̱tse'e du̱nu̱xiikti du̱tukxiikti. Jidu̱'u̱m tse'e vyaandi: ―¡Yakmá̱jats mitse'e m'ijtnit, Israeejlit Jayu Yakkutojkpa!
40027030	Ñu̱tsójiduva tse'e, je̱tse'e je̱ kapy du̱kajpti je̱tse'e du̱tukxa̱kvo̱jpu̱kti ka to'k náxap.
40027031	Tá̱vani tse'e du̱nu̱xi'ikta du̱tukxi'ikta vye'na, van'it tse'e du̱pa̱jkjidi je̱ tsapts vit je̱tse'e du̱pa̱a̱jmjidini je̱ vyítam. Van'it tse'e du̱yakna̱jkxti cruuzpe̱jtpa.
40027032	Ku ve'e du̱yakna̱jkxta vye'na cruuzpe̱jtpa je̱ Jesús, van'it tse'e du̱ma̱a̱tnavyaatjidi to'k je̱ ciréneit jayu, Simón je̱'e̱ ve'e xya̱a̱j, je̱'e̱ tse'e je̱ tojpata̱jk y'ake̱e̱'yidu je̱tse'e du̱paka̱a̱jyjat je̱ Jesús je̱ cryuuz.
40027033	Ve'em tse'e jye̱'ydi joma ve'e je̱ it du̱xa̱a̱ja Gólgota. (Jidu̱'u̱m tse'e kya̱tsa̱pítsum je̱ Gólgota, Kuxútum.)
40027034	Je̱m tse'e je̱ Jesús du̱'uktuk'oo'kuvaandi je̱ tsaaydum pa'ajk na̱a̱j juu' ve'e je̱ tso̱o̱jy du̱ma̱a̱t je̱tse'e ma̱kk du̱kajávat je̱ tsaachto'nu̱n. Ax ku tse'e je̱ Jesús du̱jaa'kyajpy, ka'a tse'e du̱'uuk.
40027035	Ku ve'e du̱yakcruuzpe̱jtti, van'it tse'e je̱ tojpata̱jk du̱yakva'kxti je̱ Jesús je̱ vyit, je̱ vyitu̱pa'tk tse'e ñu̱koo'yidu. Ve'em tse'e tyoojnji juu' ve'e jyaay to'k juu' ve'e ijt je̱ Nte'yam je̱ y'ayook ko̱jtsnajxpa. Jidu̱'u̱m tse'e du̱jaajy: “Yakva'kxtinu xa ve'e a̱ts je̱ nvit je̱tse'e du̱nu̱koo'yidi a̱ts je̱ nvitu̱pa'tk.” Jidu̱'u̱m tse'e du̱jaajy.
40027036	Van'it tse'e je̱m y'a̱jxtkti je̱tse'e du̱'ix'íttat.
40027037	Je̱m tse'e je̱ Jesús cryuuz ko̱jm du̱pa̱a̱mdi to'k je̱ jatyán juu' ve'e du̱'ava'nip pa̱n ti ve'e kyuvejtp. Jidu̱'u̱m tse'e vya'añ: “Ya̱'a̱ xa ve'e je̱ Jesús, je̱ Israeejlit Jayu Yakkutojkpa.”
40027038	Yakcruuzpe̱jttuva tse'e nu̱me̱jtsk je̱ me̱e̱'tspa, to'k je̱ja je̱ Jesús y'aka'yu̱n pa'ayi je̱ts jado'k je̱ja y'anaja̱pa'ayi.
40027039	Pa̱n pa̱n jaty tse'e je̱ Jesús vinnajxju̱dup, vyinko̱jtspe̱jttup tse'e je̱tse'e je̱ kyuvajk du̱vivu̱yo̱'o̱yda.
40027040	Jidu̱'u̱m tse'e du̱nu̱u̱jmidi: ―¿Ka mítsape'e mtunvaan je̱ts myakkutó̱kiyupe'e je̱ ma̱ja̱ tsapta̱jk je̱tse'e toojk xa̱a̱j xpa̱a̱mnuvat? Naajktso̱'o̱kju̱ts n'it. Pa̱n je̱ Nte'yam je̱ y'Onu̱k xa mitse'e, naajkvánu̱kju̱ts je̱m cruz ka̱jxm.
40027041	Nu̱xiikju̱duva tukxiikju̱duva tse'e je̱ tee'ta̱jk je̱ vyintsa̱nda ma̱a̱t je̱ tsaptu̱jkpit yak'ixpa̱jkpata̱jk je̱ts je̱ fariseota̱jk ma̱a̱t je̱ israeejlit je̱ myú̱jit jáyuda. Jidu̱'u̱m tse'e ñavyaajnjidi:
40027042	―Yaktso̱o̱k xa ya̱'a̱ ve'e je̱ viijnk jayu; ka'a tse'e ñay'ama̱a̱daagaja je̱tse'e ñaajktso̱'o̱kju̱t. Pa̱n je̱ Israeejlit Jayu Yakkutojkpa xa ya̱'a̱ ve'e, va'an tse'e du̱naajkváñu̱kju̱ je̱m cruz ka̱jxm, van'it tse'e njaanchja'vimdat.
40027043	Ve'eme'e vya'añ je̱ts napya̱a̱jmjupe'e je̱m je̱ Nte'yam kya̱'m, va'ants n'it je̱ Nte'yam yaktsa̱'a̱kju̱ pa̱n tyú̱vame'e je̱ts tso̱jkjupe'e, ku̱x ve'em ya̱'a̱ ve'e vya'añ je̱ts je̱ Nte'yam je̱ y'Onu̱k ya̱'a̱ ve'e.
40027044	Je̱'e̱ paat tse'e vinko̱jtspe̱jtju̱du je̱ me̱e̱'tspada juu' ve'e mya̱a̱tcruuzpe̱jttu.
40027045	Ku ve'e kujk xa̱a̱j du̱paaty, van'it tse'e nu̱jom je̱ it je̱ naax kyo̱o̱'tsi. Toojk yaaxp paat tse'e y'ijt ko̱o̱'ts.
40027046	Toojk yaaxp jo'n tse'e vye'na je̱tse'e ma̱kk je̱ Jesús kya̱jts. Jidu̱'u̱m tse'e vyaajñ: ―Elí, Elí, ¿lama sabactani? (Jidu̱'u̱mts je̱'e̱ ve'e kya̱tsa̱pítsum, A̱ts je̱ nNte'yam, a̱ts je̱ nNte'yam, ¿tya̱jxts a̱ts mitse'e xmasa̱'a̱k?)
40027047	Je̱m tse'e tyé̱nada juu' ve'e du̱'amo̱tunajxtu, je̱'e̱ tse'e vaandu: ―Je̱ Elíastam xa ya̱'a̱ ve'e yaaxjip.
40027048	Van'it tse'e to'k je̱ jayu ñomka̱j je̱tse'e o̱jts to'k je̱ tukna̱'okta̱a̱tsu̱n du̱yakxa̱a̱'k ma̱a̱t je̱ tsaaydum pa'ajk na̱'o̱o̱k. Van'it tse'e du̱pu̱u̱jm je̱m kapy ja̱jm je̱tse'e je̱ Jesús du̱tukvinxoo'tsu̱t.
40027049	Ax jidu̱'u̱m tse'e je̱ viijnk jayu vyaandi: ―Maso̱'o̱ku̱, va'an du̱'íxumda pa̱n miimpe'e je̱ Elías yaktsa̱'a̱kju̱.
40027050	Van'it tse'e je̱ Jesús jado'k nax ma̱kk kyo̱jtsnuva je̱tse'e je̱ jya'vin tyukvaatsji.
40027051	Van'ítjyam tse'e je̱ ata̱tyok ka̱kojk kya̱a̱'tsva'kxy ayojk ava't juu' ve'e je̱p ma̱ja̱ tsaptu̱jkp tuk'ata̱tyuk je̱ it juu' ve'e je̱ kunoo'kxu̱n munu̱yojk du̱ma̱a̱t. Ojxi tse'e je̱ it, po'ova'kxtu tse'e je̱ mú̱jit tsaaj,
40027052	avaatstuva tse'e je̱ o̱o̱'kpa jot, je̱tse'e jyoojntykpa̱jktinuva nu̱may je̱ Nte'yam je̱ jyayu juu' ve'e o̱o̱'ktu.
40027053	Pítsumduts je̱'e̱ ve'e je̱p jyótupta. Tá̱vani ve'e je̱ Jesús jyoojntykpa̱jknuva vye'na, van'it tse'e tya̱jkidi je̱m kunuu'kx jerusaleenit kyajpu̱n ka̱jxm joma ve'e nu̱may je̱ jayu y'íxjidi.
40027054	Ku ve'e je̱ tojpa juu' ve'e du̱nu̱vintsá̱nip nu̱mó̱kupx je̱ tojpata̱jk je̱ts pa̱n pa̱n jatye'e du̱'ix'ijttup je̱ Jesús, je̱'e̱ tse'e du̱'ixtu ku ve'e je̱ it y'ojxi je̱ts juu' jatye'e jaa'ktoojnju jaa'kko̱jtsju, o̱o̱y tse'e tyuntsa̱'kidi je̱tse'e ñavyaajnjidi: ―Tyú̱vamdam xa ve'e je̱ts je̱ Nte'yam je̱ y'Onu̱k ya̱'a̱ ve'e tu̱y'it.
40027055	Nu̱may tse'e je̱m je̱ ta̱'a̱xta̱jk vye̱'nada juu' ve'e du̱pana̱jkxtu je̱ Jesús ku ve'e je̱m galiléait y'it jo̱o̱tm cha̱a̱'n je̱tse'e je̱ puta̱jkin du̱mo̱o̱ydi, jékum jaty tse'e tyaandi je̱tse'e du̱'ixti juu' jatye'e toojnju ko̱jtsju.
40027056	Ax nu̱toojk tse'e je̱ ta̱'a̱xta̱jk: to'k tse'e je̱ María Magdalena, jado'k tse'e je̱ María juu' ve'e je̱ Santiago je̱ts je̱ José je̱ tyaak, jado'k tse'e je̱ Zebedeo je̱ ñu̱da̱'a̱x, je̱ Santiago je̱ts je̱ Juan je̱ tyaakta.
40027057	Ku ve'e je̱ it tyánayini, van'it tse'e to'k je̱ kumeen jayu jye̱'y, José je̱'e̱ ve'e xya̱a̱j, arimatéait jayu je̱'e̱ ve'e, pyana̱jkxpapts je̱'e̱ ve'e je̱ Jesús.
40027058	Van'it tse'e o̱jts je̱ Pilato du̱'ix je̱tse'e du̱'amo̱tu je̱ Jesús je̱ ñi'kx je̱ kyo̱pk. Ax pyavaan tse'e je̱ Pilato je̱tse'e yakmo̱'o̱t.
40027059	Van'it tse'e je̱ José je̱ ni'kx je̱ ko̱pk du̱yakvajntyk je̱m cruz ka̱jxm je̱tse'e to'k je̱ va'ajts vit du̱tukvimpitt,
40027060	je̱tse'e du̱yaknaxta̱jki je̱p jótup juu' ve'e je̱ José jye̱'e̱, juu' ve'e yakjapya̱a̱jmju je̱p tsaja̱a̱tp. Ku ve'e je̱ jot aak du̱tuk'aka̱a̱yni to'k je̱ tsaaj juu' ve'e va'ajts ma̱j, van'it tse'e ña̱jkxni.
40027061	Je̱m tse'e du̱vintsa̱a̱nada vye'na je̱ jot je̱ María Magdalena je̱ts je̱ jado'k María.
40027062	Ku ve'e je̱ xa̱a̱j tya̱jkini, tá̱vani ve'e yak'apa̱a̱mdu̱ka vye'na je̱ po̱o̱'kxtku̱n xa̱a̱j, van'it tse'e je̱ tee'ta̱jk je̱ vyintsa̱nda ma̱a̱t je̱ fariseota̱jk o̱jts du̱'ixta je̱ Pilato
40027063	je̱tse'e du̱nu̱u̱jmidi: ―Njaa'myejtsp xa a̱a̱tse'e ku ve'e joojntykipna vye'na je̱ vin'a̱a̱'mpa, je̱ts ve'eme'e vyaajñ je̱ts kutoojk xa̱a̱j ve'e jyoojntykpa̱jknuvat.
40027064	Je̱'e̱ ka̱jx tse'e pava'anu̱ je̱tse'e je̱ jot o̱y yak'ix'ítu̱t ku ve'e to'mayji je̱ y'ixpa̱jkpata̱jk ko̱o̱'ts na̱jkx je̱ ni'kx je̱ ko̱pk du̱me̱e̱'tsta je̱tse'e u̱x'o̱o̱k je̱ jayu du̱nu̱u̱jmidinit: “Ta̱ xa je̱'e̱ ve'e jyoojntykpa̱jknuva.” Pa̱n ve'em xa ve'e ku̱jyaty, nu̱yojk tse'e je̱ jayu du̱vin'a̱a̱'ndat je̱ts ni ka'a ve'e ku ve'e joojntykipna vye'na.
40027065	Van'it tse'e je̱ Pilato ña̱'mu̱xjidi: ―U̱xe̱ja xa ve'e je̱ tojpada je̱tse'e du̱'ix'íttat; na̱jkxtats miits je̱p x'ixta je̱tse'e o̱y xyaktándat.
40027066	Van'it tse'e ña̱jkxti je̱tse'e je̱ jot o̱y du̱yaktaandi je̱ ixta'nu̱n ma̱a̱t, ve'em tse'e nu̱java tyánu̱t pa̱n yak'avaatstupe'e uk pa̱n ka'a. Van'it tse'e je̱p du̱maso̱o̱kti je̱ tojpada.
40028001	Tá̱vani tse'e je̱ po̱o̱'kxtku̱n xa̱a̱j ñaxy vye'na, kujajnupe'e domingo, muto'k xa̱a̱j je̱ semana, van'it tse'e je̱ María Magdalena je̱ts je̱ jado'k María o̱jts du̱'ixta je̱ jot joma ve'e ñaxta̱jki je̱ Jesús.
40028002	Tun to'mayji tse'e je̱ it ma̱kk tyun'ojxi je̱tse'e to'k je̱ Ma̱ja̱ Vintsá̱n je̱ y'aangeles je̱m tsapjo̱o̱tm cha̱a̱'n je̱tse'e kya̱daaky joma ve'e je̱ jot, van'it tse'e je̱ tsaaj du̱yakkeek juu' ve'e y'aka̱a̱jyjup, je̱tse'e du̱tuk'a̱jxtk.
40028003	O̱o̱ye'e tyun'ajaj tyun'atu̱'kx je̱ ángeles, ve'em ax jo'n je̱ vítsu̱k; je̱ts je̱ vyit, va'ajts po̱o̱'pts je̱'e̱ ve'e, ve'em ax jo'n je̱ tsap'a̱a̱'pk.
40028004	Ku ve'e je̱ tojpa du̱'ixti, o̱o̱y tse'e tyuntsa̱'kidi je̱tse'e tyunmípptini, muka̱xux tse'e tyaandi, ve'em ax jo'n a̱a̱'kani ku̱y'ijtti.
40028005	Van'it tse'e je̱ ángeles du̱nu̱u̱jmi je̱ ta̱'a̱xta̱jkta: ―Kadi mtsa̱'a̱gada, nnu̱ja'vip xa a̱tse'e je̱ts je̱ Jesuuse'e m'íxtidup, je̱'e̱ juu' ve'e cruuzpe̱jt.
40028006	Ka'a xa je̱'e̱ ve'e yaja pa̱n, ta̱ je̱'e̱ ve'e jyoojntykpa̱jknuva ax jo'n vyaajñ jo'n. Minu̱ x'ixta je̱ it joma ve'e yakpu̱u̱jm.
40028007	Jatyji tse'e mna̱jkxtat je̱tse'e je̱ y'ixpa̱jkpata̱jk xna̱a̱jmadat: “Ta̱ xa ve'e jyoojntykpa̱jknuva je̱'e̱ juu' ve'e a̱a̱'kani tu̱y'uk'it; na̱jkxupts je̱'e̱ ve'e je̱m Galilea, u̱x'o̱o̱kts miitse'e je̱m mje̱'yadat, je̱m tse'e x'íxtat.” Ta̱ tse'e nvaajnjada ―jidu̱'u̱m tse'e je̱ ta̱'a̱xta̱jk yaknu̱u̱jmidi.
40028008	Van'it tse'e je̱ ta̱'a̱xta̱jk tun jatyji cho̱o̱'ndi joma ve'e je̱ jot, tsa̱'kidupe'e je̱tse'e nay ve'empa o̱o̱y tyunxo̱o̱jntktuva. Je̱'e̱ tse'e noomp na̱jkxtu je̱tse'e je̱ ixpa̱jkpata̱jk du̱vaajnjadat.
40028009	Je̱m tse'e ña̱jkxta vye'na ku ve'e je̱ Jesús du̱ma̱a̱tnavyaatjidi je̱tse'e kyo̱jtspo̱o̱'kxjidi. Van'it tse'e je̱ Jesús du̱vinkutá̱midi je̱tse'e du̱vinja'vidi du̱vintsa̱'kidi, je̱tse'e je̱m tyékum du̱tse̱e̱'ndi.
40028010	Van'it tse'e je̱ Jesús ña̱'mu̱xjidi: ―Kadi mtsa̱'a̱gada, na̱jkxu̱ xvaajnjada a̱ts je̱ n'utsa̱ta̱jk je̱ts je̱me'e Galilea ña̱jkxtat, je̱mts a̱tse'e x'íxtat.
40028011	Namvaate'e je̱ ta̱'a̱xta̱jk ña̱jkxti, van'it tse'e je̱m kajpu̱n jo̱o̱tm ña̱jkxti aje̱'e̱jyji je̱ tojpada juu' ve'e je̱ jot du̱'ix'ijttup je̱tse'e o̱jts du̱vaajnjiká̱xta je̱ tee'ta̱jk je̱ vyintsa̱nda ti jatye'e tu̱tyunju̱ tu̱kya̱tsju̱.
40028012	Van'it tse'e je̱ tee'ta̱jk je̱ vyintsa̱nda o̱jts du̱ko̱jtsmókta ma̱a̱t je̱ israeejlit je̱ myú̱jit jáyuda pa̱n ti ve'e tyóndap. Van'it tse'e may je̱ meen du̱mo̱o̱ydi je̱ tojpada
40028013	je̱tse'e jidu̱'u̱m du̱nu̱u̱jmidi: ―Ve'em miitse'e mva'andat je̱ts maadupe'e tu̱mve̱'nada, van'it tse'e o̱jts je̱ Jesús je̱ y'ixpa̱jkpata̱jk tu̱du̱me̱e̱'tsta je̱ ñi'kx je̱ kyo̱pk.
40028014	Pa̱n myó̱tup tse'e je̱ ka̱ts je̱ yakkutojkpa je̱ts maadupe'e tu̱mve̱'nada, kádits xtivinmayda, a̱a̱tsts miitse'e nkukó̱tstap je̱tse'e mkayakvintso̱tóndat.
40028015	Van'it tse'e je̱ tojpada je̱ meen du̱kuva̱jkti je̱tse'e ve'em o̱jts du̱tonda ax jo'n yaknu̱u̱jmidi. U̱xyam paatna tse'e nu̱may je̱ israeejlit jayu vya'anda je̱ts ve'emame'e jyajty.
40028016	Na̱jkxtu tse'e je̱m Galilea je̱ Jesús je̱ ñu̱makto'k ixpa̱jkpata̱jk, je̱me'e ña̱jkxti joma ve'e je̱ ko̱pk juu' ve'e je̱ Jesús tukna̱'mu̱xju̱du.
40028017	Ku ve'e je̱ Jesús du̱'ixti, vyinja'vidu vyintsa̱'kidu tse'e, ó̱yame'e je̱m juu' ve'e me̱jtsvinmaaydup pa̱n tyú̱vam je̱'e̱ ve'e je̱ Jesús.
40028018	Van'it tse'e je̱ Jesús je̱ y'ixpa̱jkpata̱jk du̱vinkuta̱mi je̱tse'e du̱nu̱u̱jmi: ―Yakmo̱o̱ynu xa a̱tse'e nu̱jom je̱ kutojku̱n juu' ve'e je̱m tsapjo̱o̱tm je̱ts yaja naxviijn.
40028019	Je̱'e̱ ka̱jx tse'e, na̱jkxta miits to'k it to'k naxviijn je̱tse'e je̱ jayu xyakvimpijttinit a̱ts je̱ n'ixpa̱jkpata̱jkta, je̱tse'e xyakna̱pé̱ttat je̱ Dios Tee' ka̱jx, a̱ts, je̱'e̱ je̱ y'Onu̱k ka̱jx, je̱ts je̱ Espíritu Santo ka̱jx,
40028020	je̱tse'e xtuk'íxtat je̱tse'e du̱kutyoondinit nu̱jom juu' a̱ts miitse'e tu̱ntukpava'anda. Nu̱jávadats je̱ts xa̱'ma ka̱jx a̱tse'e n'ijtnit miits ma̱a̱tta je̱ ita̱ka̱x paat.
41001001	Je̱ Jesucristo, je̱ Nte'yam je̱ y'Onu̱k, je̱'e̱ts je̱'e̱ ve'e jye̱'e̱ juu' ve'e ya̱ na̱k ñu̱ka̱jtsp, je̱ o̱y ka̱ts je̱ o̱y ayookts ya̱'a̱ ve'e. Jidu̱'u̱m tse'e cho̱o̱'ndu̱k.
41001002	Ve'emts je̱'e̱ ve'e ax jo'n du̱jatyaajñ to'k juu' ve'e ijt je̱ Nte'yam je̱ y'ayook ko̱jtsnajxpa. Jidu̱'u̱m tse'e du̱jaajy: Nkejxp xa a̱tse'e je̱ nyakka̱tsu̱yo̱'yva juu' mitse'e mvintoo'vá̱kajap, je̱'e̱ tse'e myak'o̱'yixjup je̱ too' joma ve'e mnáxu̱t.
41001003	Yakmó̱tup xa ve'e ku ve'e to'k je̱ jayu jidu̱'u̱m ma̱kk kya̱ts joma ve'e kyapa̱ntsu̱u̱na: “Yak'o̱'yijada, yakta̱a̱jvjada je̱ too' joma ve'e je̱ Ma̱ja̱ Vintsá̱n ñáxu̱t.”
41001004	Ax ve'em tse'e tyoojnji kyo̱jtsji ax jo'n je̱ Isaías du̱jatyaajñ. To'k je̱ jayu juu' ve'e Juan du̱xa̱a̱ji, je̱'e̱ tse'e je̱ jayu du̱yakna̱pe̱jt joma ve'e kyapa̱ntsu̱u̱na, je̱tse'e du̱nu̱u̱jmidi je̱tse'e vyinmayu̱mpijttinit, je̱tse'e du̱maso̱o̱ktinit je̱ kyo̱'o̱y joojntykinda, je̱tse'e ña̱pé̱ttat, ve'em tse'e yakto̱kinme̱e̱'kxtat.
41001005	Nu̱na̱jkxju̱du tse'e amo̱tunajxpa nu̱jom juu' ve'e tsu̱u̱nidup je̱m jerusaleenit kyajpu̱n ka̱jxm je̱ts viijnk tso̱v juu' ve'e je̱m judéait y'it jo̱o̱tm. Vintso̱ts je̱'e̱ ve'e je̱ tyo̱kin du̱mavyatsta, ve'em tse'e je̱ Juan yakna̱pé̱tjada je̱m Jordán ma̱ja̱ na̱jo̱o̱tm.
41001006	Juu' tse'e je̱ Juan vyítip, je̱ camello pa̱jk pu̱mts je̱'e̱ ve'e; je̱ ak tse'e tyiintsoojmjup. Je̱ paach tse'e jyu̱'kxp je̱ts je̱ ma̱ja̱ pa'ajk.
41001007	Tyukka'amaay tse'e jidu̱'u̱m: ―Xpa'u̱x'o̱o̱kip xa a̱tse'e to'k pa̱ne'e nu̱yojk du̱nu̱má̱jip je̱ts ka'a ve'e a̱ts, ni ka'ats a̱tse'e nvinmachju̱ je̱ts a̱tse'e nnay'u̱xno̱o̱'mju̱t je̱ts a̱tse'e je̱ kya̱'a̱jk ja̱a̱'p nmuké̱jijat.
41001008	Je̱ tsoxk na̱a̱j a̱ts miitse'e ntukyakna̱pe̱jttup; ax je̱'e̱ pa̱n a̱tse'e xpa'u̱x'o̱o̱kip, je̱'e̱ tse'e je̱m mja'vin ka̱jxmda mtukyakna̱pé̱tjadap je̱ Espíritu Santo.
41001009	Ku ve'e je̱ Juan je̱ jayu du̱yakna̱pejt, van'it tse'e je̱ Jesús cha̱a̱'n je̱m Nazaret, to'k je̱ kajpu̱n juu' ve'e je̱m galiléait y'it jo̱o̱tm. Ku ve'e jye̱'y, van'it tse'e je̱ Juan yakna̱pe̱jtji je̱m Jordán ma̱ja̱ na̱jo̱o̱tm.
41001010	Pítsumnup tse'e vye'na je̱ Jesús, van'it tse'e du̱'ix je̱ tsapjo̱o̱tmit it y'ava'ach je̱tse'e je̱ Espíritu Santo ñu̱ka̱da'akyju̱ je̱ pak jo'n.
41001011	Van'it tse'e yakmo̱tu to'k je̱ ayook juu' ve'e je̱m tsapjo̱o̱tm ka̱daak. Jidu̱'u̱m tse'e vyaajñ: ―Mits xa ve'e a̱ts je̱ n'Onu̱k, juu' a̱tse'e o̱o̱y ntuntsa̱jkp. O̱o̱yts a̱ts mitse'e ntuntukxo̱o̱ndu̱k.
41001012	Van'it tse'e je̱ Espíritu Santo du̱yaknu̱jkx je̱ Jesús je̱m vinva'ajts it ka̱jxm.
41001013	Je̱m tse'e y'ijt vu̱jxtkupx xa̱a̱j; je̱ Satanás tse'e ukyakto̱kimpa̱kuvaajnju. Ijtpa tse'e je̱ Jesús je̱ mu'uk tá̱nu̱k ma̱a̱t. Van'it tse'e je̱ aangelesta̱jk je̱ Jesús du̱nu̱na̱jkxti je̱tse'e o̱jts du̱pattónada.
41001014	Ku ve'e je̱ it ñajxy, van'it tse'e je̱ Yakna̱pe̱jtpa Juan yakpoxu̱nta̱kpu̱u̱jm. Van'it tse'e je̱ Jesús ñu̱jkx je̱m galiléait y'it jo̱o̱tm je̱tse'e du̱tukka'amaajy je̱ o̱y ka̱ts je̱ o̱y ayook.
41001015	Jidu̱'u̱m tse'e vyaajñ: ―Ta̱ xa ve'e je̱ xa̱a̱j du̱paatni. Myaaxu̱xju̱dupts miits je̱'e̱ ve'e je̱ Nte'yam je̱tse'e m'ijttinit je̱m y'am kya̱'m. Vinmayu̱mpijttini, maso̱o̱ktini je̱ mko̱'o̱y joojntykinda, je̱ts jaanchjávada ya̱ o̱y ka̱ts ya̱ o̱y ayook.
41001016	Najxp tse'e je̱ Jesús vye'na je̱ja galiléait mya̱ja̱ na̱'aka̱ya pa'ayi, van'it tse'e du̱'ix nu̱me̱jtsk je̱ ajkx maakpada, je̱ Simón Pedro ma̱a̱t je̱ y'uts Andrés, je̱'e̱ tse'e je̱ tyuk'ajkx'amaakin xuum du̱na̱vá̱jidup vye'na je̱m ma̱ja̱ na̱'aka̱ya jo̱o̱tm.
41001017	Van'it tse'e je̱ Jesús ña̱'mu̱xjidi: ―Pamiindini a̱ts. Ajkx maakk xa ve'e mtoondup; ax u̱xyamts a̱ts miitse'e je̱ toonk nmo̱'o̱dat je̱ts a̱tse'e je̱ jayu xtuknu̱míndat.
41001018	Van'it tse'e du̱maso̱o̱ktini je̱ tyuk'ajkx'amaakin xuumda je̱tse'e du̱pana̱jkxtini.
41001019	Jave̱e̱'n tse'e je̱ Jesús jyaa'kyo̱'y, je̱tse'e du̱'ix je̱ Santiago ma̱a̱t je̱ y'uts Juan, je̱ Zebedeo je̱ myajntkta̱jk je̱'e̱ ve'eda, je̱m tse'e barco jo̱o̱tm je̱ tyuk'ajkx'amaakin xuum du̱'ataagada vye'na.
41001020	Van'it tse'e je̱ Jesús vyo̱o̱jvjidi. Van'it tse'e du̱maso̱o̱ktini je̱ tyee' Zebedeo je̱m barco jo̱o̱tm ma̱a̱t je̱ tyoompata̱jk, je̱tse'e je̱ Jesús du̱pana̱jkxtini.
41001021	Van'it tse'e je̱ Jesús ma̱a̱t je̱ y'ixpa̱jkpata̱jk jye̱'ydi je̱m capernaaumit kyajpu̱n ka̱jxm. Ku ve'e je̱ po̱o̱'kxtku̱n xa̱a̱j du̱paaty, van'it tse'e je̱ Jesús tya̱jki je̱p tsaptu̱jkp je̱tse'e je̱ jayu du̱yak'ixpa̱jk'ukvaajñ.
41001022	Atu̱va ato̱ki tse'e je̱ jayu du̱tuktaandi je̱ y'ixpa̱jku̱n ku̱x je̱ kutojku̱n ma̱a̱te'e kya̱ts, ka ve'emap ax jo'n je̱ tsaptu̱jkpit yak'ixpa̱jkpata̱jk.
41001023	Je̱p tse'e tsaptu̱jkp vye'na to'k je̱ yaa'tya̱jk juu' ve'e je̱m jya'vin ka̱jxm je̱ ko̱'o̱yjáyuvap. Jidu̱'u̱m tse'e ma̱kk vyaajñ:
41001024	―¿Ti ka̱tsts mitse'e mjayejpp a̱a̱ts ma̱a̱t?, nazarétit Jesús. ¿Je̱'e̱ ve'e mnu̱mejtsp je̱ts a̱a̱tse'e xyakkutó̱kiyu̱t? N'ixa xa a̱ts mitse'e, je̱ Nte'yam je̱ Vya'ajts Jáyuts mitse'e.
41001025	Van'it tse'e je̱ Jesús du̱tuknu̱u̱jmi je̱ ko̱'o̱yjáyuvap, je̱tse'e vyaajñ: ―Amo̱'o̱tu̱ je̱ts tukvaatsni ya̱ yaa'tya̱jk.
41001026	Van'it tse'e je̱ ko̱'o̱yjáyuvap je̱ yaa'tya̱jk du̱xitu̱yo̱'y je̱tse'e pyítsumni, je̱tse'e ma̱kk tyun'aka̱a̱'stk.
41001027	Ax nu̱jom tse'e tyaandi atu̱va ato̱ki je̱tse'e ñavyaajnjidi: ―¿Tis ya̱'a̱ ve'e? ¿Nam ixpa̱jku̱n ya̱'a̱ ve'e? Jyayejpptam xa ya̱'a̱ ve'e ya̱ jayu je̱ kutojku̱n je̱tse'e je̱ ko̱'o̱yjáyuvap paat kya̱tsa̱pu̱kju̱.
41001028	Jatyji tse'e je̱ jayu du̱'ako̱jtsva'kxy je̱tse'e je̱ Jesús yaknu̱ja'vi je̱m nu̱jom galiléait y'it jo̱o̱tm.
41001029	Van'it tse'e je̱ Jesús pyítsum je̱p tsaptu̱jkp je̱tse'e tya̱jki je̱p je̱ Simón Pedro ma̱a̱t je̱ Andrés tyu̱jkp, mya̱a̱diduva tse'e je̱ Santiago je̱ts je̱ Juan.
41001030	Je̱p tse'e je̱ Simón Pedro je̱ mya̱'vu̱t taak pya'amma'aj, ja̱mpa̱jkjup. Ax jatyji tse'e je̱ Jesús yakvaajnji je̱ts pa̱jkjupe'e.
41001031	Van'it tse'e je̱ Jesús du̱vinkuta̱mi je̱ pa'am jayu, je̱tse'e je̱m kya̱'m du̱majch, je̱tse'e du̱yakpojtu̱k. Tun jatyji tse'e je̱ ja̱a̱jn ñu̱vaatsjini. Van'it tse'e je̱ ta̱'a̱xta̱jk pyatto'nijidi.
41001032	Ku ve'e je̱ xa̱a̱j tya̱jkini, van'it tse'e je̱ Jesús du̱tuknu̱na̱jkxti pa̱n pa̱n jatye'e pa̱jkju̱dup je̱ts pa̱n pa̱n jatye'e je̱m jya'vin ka̱jxmda je̱ ko̱'o̱yjáyuvap.
41001033	Je̱p tse'e ta̱k'aagup nu̱jom je̱ jayu ñay'amojkijidi.
41001034	Yakjo̱tka̱daaknu tse'e je̱ Jesús nu̱may je̱ jayu, may viijn tse'e je̱ pa'am du̱jaye̱pta je̱tse'e nu̱may je̱ ko̱'o̱yjáyuvap du̱yakpítsumni je̱m je̱ jayu jya'vin ka̱jxmda. Ka'a tse'e je̱ Jesús du̱yakjajtji je̱ ko̱'o̱yjáyuvap je̱tse'e du̱'avánadat je̱ts je̱ Jesús, je̱'e̱ je̱'e̱ ve'e je̱ Cristo, juu' ve'e je̱ Nte'yam vyinko̱o̱n je̱tse'e yakkutojknit.
41001035	Ko̱o̱'ts jatyna tse'e vye'na, ka'anume'e jyajvív, van'it tse'e je̱ Jesús pyojtu̱k je̱tse'e je̱ kajpu̱n du̱tukvaach, je̱tse'e ñu̱jkx joma ve'e kyapa̱ntsu̱u̱na. Je̱m tse'e chapka̱jts.
41001036	Van'it tse'e je̱ Simón Pedro je̱ts pa̱n pa̱n jatye'e mya̱a̱tve'nidu, je̱'e̱ tse'e na̱jkxtu je̱tse'e je̱ Jesús du̱'íxtidi.
41001037	Ku ve'e du̱paatti, van'it tse'e du̱nu̱u̱jmidi: ―Anañu̱joma xa ve'e m'íxtajada.
41001038	Van'it tse'e je̱ Jesús y'atsa̱a̱jv: ―Ja'mda je̱m viijnk kajpu̱n ka̱jxmpa juu' ve'e ta̱ma̱naat je̱ts a̱tse'e je̱m ntukka'amaayvat je̱ o̱y ka̱ts je̱ o̱y ayook, je̱'e̱ ka̱jxts a̱tse'e nmin.
41001039	Van'it tse'e je̱ Jesús du̱tuknajxy du̱tukta̱jki je̱m nu̱jom galiléait y'it jo̱o̱tm, je̱tse'e kajpu̱n kajpu̱n kya'amaajy je̱p chaptu̱jkpta je̱tse'e du̱yakpítsumni je̱ ko̱'o̱yjáyuvap je̱m je̱ jayu jya'vin ka̱jxmda.
41001040	Van'it tse'e to'k je̱ jayu juu' ve'e leprapa̱jkjup, je̱'e̱ tse'e je̱ Jesús du̱vinkuta̱mi je̱tse'e du̱vinko̱xkteni. Jidu̱'u̱m tse'e du̱munoo'kxtk: ―Pa̱n mtsa̱jkp xa mitse'e, m'o̱'yixjup tse'e je̱ts a̱tse'e xtuknu̱va'atsu̱t ya̱ lepra pa'am.
41001041	Tukmo̱'tju tse'e je̱ Jesús. Van'it tse'e je̱ Jesús je̱ kya̱'a̱j tyuknu̱ko̱o̱jnji je̱tse'e vyaajñ: ―Ntsa̱jkp xa a̱tse'e; va'ajts tse'e mtaanni.
41001042	Ku xa ve'e ve'em vyaajñ, tun jatyji tse'e je̱ lepra pa'am ñu̱vaatsjini je̱ jayu je̱tse'e jyo̱tka̱daakni.
41001043	Van'it tse'e je̱ Jesús ma̱kk pyavaajnji, ka'anume'e du̱pake̱jxni vye'na:
41001044	―Amo̱tunaxu̱, ka'ats mitse'e pa̱n xvaajnjat pa̱n pa̱ne'e tu̱myakjo̱tka̱da'akyju̱. Na̱jkxu̱ joma ve'e je̱ tee' je̱tse'e du̱'íxu̱t je̱ts jo̱tka̱da'akyani mitse'e, van'it tse'e xyó̱xu̱t juu' ve'e je̱ Moisés pyavaan ku ve'e je̱ jayu du̱ko̱o̱'kjaye̱jptini je̱ lepra pa'am, ve'em tse'e nu̱jom du̱nu̱jávadat je̱ts tá̱vani ve'e je̱ pa'am mnu̱vaatsjini.
41001045	Ax na̱jkx tse'e je̱ jayu je̱tse'e du̱'avanva'kxy nu̱jom juu' ve'e tu̱tyunju̱ tu̱kya̱tsju̱. Ku ve'e je̱ jayu du̱'amo̱tunajxti, van'it tse'e o̱o̱y du̱tuntso̱jkti je̱tse'e y'íttat je̱ Jesús ma̱a̱t, je̱'e̱ ka̱jx tse'e kyo̱o̱'k'o̱'yixjini je̱ Jesús je̱tse'e ixna ke̱'xna tyá̱kat jyajuu'kajpu̱nku̱jxa, myujékumip tse'e je̱ kajpu̱nda je̱tse'e y'ijt joma ve'e kyapa̱ntsu̱u̱na, je̱m tse'e je̱ jayu ñu̱je̱'yajada pa̱n vinxu̱p je̱ kajpu̱n juu' ve'e ta̱ma̱naat.
41002001	Ku ve'e ve̱e̱'n je̱ it ñajxy, van'it tse'e je̱ Jesús tya̱jkinuva je̱m capernaaumit kyajpu̱n jo̱o̱tm. Yakmo̱tu tse'e je̱ ka̱ts je̱ts je̱pe'e tu̱jkp vye'na.
41002002	Jatyji tse'e nu̱may je̱ jayu ñay'amojkijidi; ni je̱ja ta̱k'aaka tse'e kyo̱o̱'knu̱paadini. Tyukka'amaayp tse'e vye'na je̱ Jesús je̱ Nte'yam je̱ kya̱ts je̱ y'ayook,
41002003	van'it tse'e du̱tuknu̱je̱'ydi to'k je̱ mojkpa jayu, nu̱maktaaxke'e je̱ jayu pyavítsjada.
41002004	Ax ka'a tse'e y'o̱'yixjada je̱tse'e jye̱'yadat je̱ja je̱ Jesús vyinkujk je̱ nu̱may jayu ka̱jx, je̱'e̱ ka̱jx tse'e pye̱jtti je̱m ta̱kni'kxm, je̱tse'e du̱yakke̱e̱kti ve̱e̱'n je̱ ta̱knu̱pa̱m je̱ Jesús myutu̱v, je̱tse'e du̱ku̱sta̱a̱ydi je̱ mojkpa jayu ma̱a̱t je̱ myaajntku̱n.
41002005	Ku tse'e je̱ Jesús du̱'ix je̱ts jaanchja'vijidupe'e, van'it tse'e je̱ mojkpa jayu du̱nu̱u̱jmi: ―Mee'kx tse'e je̱ mto̱kin tyañ.
41002006	Van'it tse'e vyinmaaydi je̱ tsaptu̱jkpit yak'ixpa̱jkpata̱jk juu' ve'e je̱p tsu̱u̱nidup vye'na:
41002007	¿Tya̱jxts ya̱'a̱ ve'e ve'em vya'añ? Je̱ Nte'yam xa ya̱'a̱ ve'e vyinko̱jtspejtp ku ya̱'a̱ ve'e ve'em vya'añ. Ni pa̱na xa ve'e kya'o̱'yixju̱ je̱tse'e tyo̱kinme̱e̱'kxu̱t, je̱ Nte'yamji ve'e to'k.
41002008	Ax ñu̱ja'vipts je̱'e̱ ve'e je̱ Jesús vintso̱ je̱'e̱ ve'e vyinmayda, je̱'e̱ ka̱jx tse'e du̱'amo̱tutú̱vidi: ―¿Tya̱jxts miitse'e ve'em mvinmayda?
41002009	¿Tise'e ka tso'oxap, ku a̱tse'e je̱ mojkpa jayu nnu̱u̱jma: “Mee'kx tse'e je̱ mto̱kin tyañ”, ukpu̱ ku a̱tse'e nna̱a̱jmat: “Pojtu̱kni, pa̱kmojkni xi mmaajntku̱n je̱ts jaamni”?
41002010	Je̱tse'e xnu̱jávadat je̱ts njayejpp a̱tse'e je̱ kutojku̱n yaja naxviijn je̱ts a̱tse'e je̱ jayu nto̱kinme̱e̱'kxu̱t, a̱ts, je̱ Jayu Juu' ve'e Nu̱pa̱a̱mdu̱ka Ijtp. Van'it tse'e je̱ mojkpa jayu du̱nu̱u̱jmi:
41002011	―Mits a̱tse'e nnu̱u̱jmip, pojtu̱kni, pa̱kmojkni xi mmaajntku̱n, je̱ts na̱jkxni je̱m mta̱k'am.
41002012	Van'it tse'e je̱ jayu pyojtu̱kni, je̱tse'e je̱ myaajntku̱n du̱pa̱kmojkni, je̱tse'e du̱vinva'kvaatsni je̱ nu̱may jayu. Atu̱va ato̱ki tse'e nu̱jom je̱ jayu tyanka̱jxti, je̱tse'e je̱ Nte'yam du̱yakmá̱jidi du̱yakjaanchidi, je̱tse'e vyaandi: ―Ni vin'itna xa ya̱'a̱ ve'e jidu̱'u̱m nka'íxumda.
41002013	Van'it tse'e je̱ Jesús ña̱jkxnuva je̱ja ma̱ja̱ na̱'aka̱ya pa'ayi. Ku ve'e nu̱jom je̱ nu̱may jayu vyinkutá̱mijidi, van'it tse'e du̱yak'ixpu̱jk.
41002014	Tá̱vanits ya̱'a̱ ve'e ñaxy vye'na, van'it tse'e je̱ Jesús cho̱o̱'nni. Najxp tse'e vye'na je̱ja too' aajy, van'it tse'e je̱ Leví du̱'ix, je̱ Alfeo je̱ myajntk, je̱ja tse'e chu̱u̱na vye'na joma ve'e je̱ kupa̱'mu̱n du̱pa̱kmuk. Van'it tse'e je̱ Jesús ña̱'mu̱xji: ―Pamiinni a̱ts. Van'it tse'e je̱ Leví tyeni je̱tse'e du̱pana̱jkxni.
41002015	Je̱m tse'e je̱ Leví tya̱k'am je̱ Jesús je̱ts je̱ y'ixpa̱jkpata̱jk du̱ma̱a̱tkáy du̱ma̱a̱t'uu'k nu̱may je̱ kupa̱'mu̱n pa̱kmojkpada je̱ts je̱ viijnk jáyuda juu' ve'e je̱ jayu tyijp tó̱kinax jáyuda, ku̱x nu̱mayda ve'e juu' ve'e je̱ Jesús du̱pana̱jkxtup.
41002016	Ax ku tse'e du̱'ixti je̱ tsaptu̱jkpit yak'ixpa̱jkpata̱jk ma̱a̱t je̱ fariseota̱jk je̱ts je̱'e̱ ve'e mya̱a̱tkaaydup mya̱a̱t'ooktup je̱ Jesús, van'it tse'e je̱ Jesús je̱ y'ixpa̱jkpata̱jk yak'amo̱tutú̱vidi: ―¿Mya̱a̱tkaayp mya̱a̱t'uukp ya̱'a̱ ve'e je̱ kupa̱'mu̱n pa̱kmojkpa je̱ts je̱ viijnk tó̱kinax jayu?
41002017	Y'amo̱tunajx tse'e je̱ Jesús, van'it tse'e vyaajñ: ―Ka'a xa je̱'e̱ ve'e du̱tso̱kta je̱ tso̱'yiva pa̱n pa̱n jatye'e ma̱kka̱tso̱ts; je̱'e̱da ve'e pa̱n pa̱n jatye'e pa̱jkju̱dup. Ka je̱'e̱p xa a̱tse'e nnu̱miimp je̱ts a̱tse'e nyaaxjat je̱ jayu juu' ve'e tu̱v jáyuvidup joojntykidup, je̱'e̱ a̱tse'e nnu̱miimp juu' ve'e tó̱kinax jayu, ve'em tse'e vyinmayu̱mpijttinit je̱tse'e du̱maso̱o̱ktinit je̱ kyo̱'o̱y joojntykinda.
41002018	To'k nax tse'e ku ve'e je̱ Yakna̱pe̱jtpa Juan je̱ y'ixpa̱jkpata̱jk je̱ts je̱ fariseo je̱ y'ixpa̱jkpata̱jk y'ayoojada vye'na, van'it tse'e je̱ jayu je̱ Jesús du̱vinkutá̱midi je̱tse'e du̱'amo̱tutú̱vidi: ―¿Tya̱jx tse'e y'ayoojada je̱ Juan je̱ y'ixpa̱jkpata̱jk je̱ts je̱ fariseo je̱ y'ixpa̱jkpata̱jk; ax ka'a tse'e mits ya̱ m'ixpa̱jkpata̱jk y'ayoojada?
41002019	Van'it tse'e je̱ Jesús y'atso̱o̱jvjidi: ―Ka'a xa ve'e chaachvinmáyda pa̱n pa̱n jatye'e miindup joma ve'e je̱ jayu ñavyu̱kju̱ namvaate'e je̱ ta̱'a̱xpa̱jkpa du̱ma̱a̱dada, je̱'e̱ ka̱jx tse'e kyah'ayoojada. Nay ka'a tse'e chaachvinmaayduva a̱ts ya̱ n'ixpa̱jkpata̱jk namvaat a̱tse'e n'it ya̱'a̱ ma̱a̱tta.
41002020	Ax pyaa'tup tse'e je̱ xa̱a̱j ku a̱tse'e nko̱o̱'k'ijtnit ya̱'a̱ ma̱a̱tta, van'it tse'e tu̱u̱v y'ayoojadat.
41002021	’Ni pa̱na xa ve'e je̱ nam vit du̱katuk'aka̱ya je̱ pak vit. Pa̱n ve'em xa ve'e ku̱du̱tún, van'it tse'e je̱ nam aka̱'yu̱n du̱va̱a̱'nmóku̱t je̱ pak vit je̱tse'e du̱tunjaa'kka̱a̱'tsnit.
41002022	Ni pa̱na ve'e du̱kah'ate̱'miva je̱ nam tsaaydum pa'ajk na̱a̱j je̱m pak ak apa̱jkin jo̱o̱tm. Pa̱n ve'em xa ve'e ku̱du̱tún, mupá̱jinupts je̱'e̱ ve'e je̱ ak, ax ko̱o̱jyji tse'e vyintó̱kiyu̱t je̱ tsaaydum pa'ajk na̱a̱j je̱ts je̱ ak apa̱jkin. Juu' tse'e je̱ nam tsaaydum pa'ajk na̱a̱j, je̱m tse'e nam ak apa̱jkin jo̱o̱tm yakpu̱m.
41002023	To'k tse'e je̱ po̱o̱'kxtku̱n xa̱a̱j vye'na je̱tse'e je̱ Jesús du̱tuknaxy je̱ trigo kam ma̱a̱t je̱ y'ixpa̱jkpata̱jk, je̱tse'e je̱ y'ixpa̱jkpata̱jk du̱yukta̱jti je̱ trigo.
41002024	Van'it tse'e je̱ fariseota̱jk je̱ Jesús du̱nu̱u̱jmidi: ―¿Tya̱jx tse'e po̱o̱'kxtku̱n xa̱a̱j ya̱ m'ixpa̱jkpata̱jk du̱tonda juu' ve'e je̱ pava'nu̱n kyayakjajtyp?
41002025	Van'it tse'e je̱ Jesús y'atsa̱a̱jv: ―¿Tis, ka'anum miitse'e xko̱tsta je̱p Kunuu'kx Jatyán ku̱jxp juu' ve'e to'k nax tyoondu je̱ David ma̱a̱t je̱ myujatyoo'ta̱jk ku ve'e kya'ijtu̱xjidi ti ve'e kyáydap jya̱'kxtap je̱ts ku ve'e yu'o̱o̱'kjup vye̱'nada?
41002026	Ta̱jki xa ve'e je̱ David je̱p je̱ Nte'yam chaptu̱jkp ku ve'e je̱ Abiatar y'ijt tee' juu' ve'e du̱nu̱vintsa̱nika̱jxp je̱ tee'ta̱jkta, je̱tse'e du̱kaajy je̱ kunuu'kx tsapkaaky, je̱tse'e du̱mo̱o̱yduva je̱ myujatyoo'da. Ax ka'a tse'e je̱ pava'nu̱n du̱yakjaty je̱tse'e o̱pya̱na du̱káyu̱t, je̱ tee'ta̱jkji ve'e tuknu̱vánada. Ta̱ miits ya̱'a̱ ve'e xko̱tsta, ¿ve'em xaja?
41002027	Vaampa tse'e je̱ Jesús: ―Je̱ jayu je̱ y'o̱'yin ka̱jx xa ve'e je̱ Nte'yam du̱pu̱u̱jm je̱ po̱o̱'kxtku̱n xa̱a̱j; ka je̱ po̱o̱'kxtku̱n xa̱a̱j ka̱jxap tse'e du̱pu̱u̱jm je̱ jayu.
41002028	Je̱'e̱ ka̱jxts a̱tse'e je̱ kutojku̱n njayep pa̱n ti ve'e po̱o̱'kxtku̱n xa̱a̱j yaktónup ukpu̱ kayaktónup, a̱ts, je̱ Jayu Juu' ve'e Nu̱pa̱a̱mdu̱ka Ijtp.
41003001	Je̱tse'e je̱ Jesús tya̱jkinuva je̱p tsaptu̱jkp. Je̱p tse'e vye'na to'k je̱ yaa'tya̱jk juu' ve'e xux je̱ kya̱'a̱j to'k ado'om.
41003002	Je̱ nu̱may jayu tse'e du̱'ixtu o̱y pa̱n yakjo̱tka̱da'akupe'e je̱ Jesús je̱ pa'am jayu ku ve'e po̱o̱'kxtku̱n xa̱a̱j vye'na, je̱'e̱ ve'e jya'íxtidup pa̱n ti ve'e ku̱du̱tukpa̱kta je̱tse'e du̱nu̱'a̱a̱'nadat ku̱xe'e du̱kakutyún je̱'e̱ je̱ pyava'nu̱nda.
41003003	Van'it tse'e je̱ Jesús du̱nu̱u̱jmi je̱ yaa'tya̱jk juu' ve'e xux je̱ kya̱'a̱j to'k ado'om: ―Te̱na yaja ya̱ jayu vyinkujkta.
41003004	Van'it tse'e du̱'amo̱tutu̱vi je̱ jáyuda: ―¿Juu' tse'e je̱ pava'nu̱n yakjajtyp je̱tse'e po̱o̱'kxtku̱n xa̱a̱j je̱ jayu du̱tónu̱t: je̱'e̱ juu' ve'e o̱y, ukpu̱ je̱'e̱ juu' ve'e ka ó̱yap; ku ve'e je̱ jayu du̱yakjoojntykat, ukpu̱ ku ve'e je̱ jayu du̱yak'o̱o̱'ku̱t? Ax ama̱'a̱t tse'e tyaandi.
41003005	Van'it tse'e je̱ Jesús vyin'ix'apitsumka̱jxjidi, jo̱t'aajnjup je̱ts tsaachvinmaayp ku̱x ka'a ve'e je̱ jayu du̱kuva̱kta juu' ve'e je̱ Nte'yam cha̱jkp, ma̱kke'e je̱ kyo̱'o̱y vinma'yu̱n du̱pa̱a̱mdi. Van'it tse'e je̱ Jesús du̱nu̱u̱jmi je̱ pa'am jayu: ―Yakyajkxu̱ je̱ mka̱'a̱j. Van'it tse'e je̱ pa'am jayu je̱ kya̱'a̱j du̱yakyajkxy, je̱tse'e jyo̱tka̱daakni.
41003006	Van'it tse'e pyítsumdi je̱ fariseota̱jk je̱tse'e du̱'ukko̱jtsmojkti ma̱a̱t je̱ Herodes je̱ jyáyuda pa̱n vintso̱ ve'e je̱ Jesús ku̱du̱yakjay'o̱o̱'kjidi.
41003007	Mya̱a̱tna̱jkxts je̱'e̱ ve'e je̱ Jesús je̱ y'ixpa̱jkpata̱jk je̱ja ma̱ja̱ na̱'aka̱ya pa'ayi; nu̱may tse'e je̱ galiléait jayu pyana̱jkxjidi.
41003008	Je̱mpa tse'e juu' ve'e tso̱o̱'ndu je̱m jerusaleenit kyajpu̱n ka̱jxm je̱ts juu' ve'e tso̱o̱'ndu je̱m iduméait y'it jo̱o̱tm. Je̱mpa tse'e juu' ve'e tso̱o̱'nduva je̱m jado'k ado'om Jordán ma̱ja̱ na̱pa'am je̱ts juu' ve'e tso̱o̱'ndu je̱m tiirovit je̱ts sidoonit y'it jo̱o̱tmda; nu̱may tse'e o̱jts je̱ Jesús du̱'ixta ku ve'e je̱ ka̱ts du̱mó̱tudi je̱ts ti ve'e je̱ Jesús tyuump.
41003009	Je̱'e̱ ka̱jx tse'e je̱ Jesús du̱pavaajñ je̱ y'ixpa̱jkpata̱jk je̱tse'e apa̱a̱mdu̱ka du̱yak'íttat to'k je̱ barco joma ve'e tyá̱kat, ve'em tse'e je̱ nu̱may jayu kyah'atijmókjadat.
41003010	Nu̱máyani ve'e o̱o̱y je̱ pa'am jayu du̱yakjo̱tka̱daakni vye'na. Je̱'e̱ ka̱jx tse'e pa̱n pa̱n jatye'e pa̱jkju̱dup, je̱'e̱ tse'e du̱'atijmojktup je̱ Jesús ku̱x tyo̱nuvaandupe'e.
41003011	Ax je̱ jayu juu' ve'e je̱m jya'vin ka̱jxmda je̱ ko̱'o̱yjáyuvap, ku tse'e du̱'ixti je̱ Jesús, van'it tse'e du̱vinko̱xkténidi je̱tse'e ma̱kk du̱muko̱jtsti. Jidu̱'u̱m tse'e vyaandi: ―¡Mitse'e je̱ Nte'yam je̱ y'Onu̱k!
41003012	Van'it tse'e je̱ Jesús ma̱kk pyavaajnjidi je̱tse'e du̱kah'avánadat je̱ts pa̱n je̱'e̱ ve'e.
41003013	Van'it tse'e je̱ Jesús pyejt je̱m tonu̱n viinm je̱tse'e du̱va̱a̱jv pa̱n pa̱n jaty je̱'e̱ ve'e vyinko̱nuvaampy. Nu̱na̱jkxju̱duts je̱'e̱ ve'e.
41003014	Nu̱makme̱jtsk tse'e du̱vinka̱a̱jn juu' ve'e íttap je̱'e̱ ma̱a̱t, je̱tse'e du̱ké̱xtat ka'amaayva,
41003015	je̱tse'e je̱ kutojku̱n du̱mo̱o̱ydi je̱tse'e je̱ pa'am jayu du̱yakjo̱tka̱daaktat je̱tse'e du̱yakpítsumduvat je̱ ko̱'o̱yjáyuvap je̱m je̱ jayu jya'vin ka̱jxmda.
41003016	Ya̱'a̱ts je̱'e̱ ve'e je̱ nu̱makme̱jtskta: je̱ Simón juu' ve'e tyukmume̱jtsxa̱a̱ji Pedro,
41003017	je̱ Santiago je̱ts je̱ y'uts Juan, je̱ Zebedeo je̱'e̱ ve'e je̱ myajntkta̱jk, je̱'e̱da tse'e tyukmume̱jtsxa̱a̱ji Boanerges. (Jidu̱'u̱mts je̱'e̱ ve'e kya̱tsa̱pítsum je̱ Boanerges, jáyuda juu' ve'e ve'em ax jo'n je̱ añu pyu̱j.)
41003018	Je̱mpa tse'e je̱ Andrés je̱ts je̱ Felipe, je̱ Bartolomé je̱ts je̱ Mateo, je̱ Tomás je̱ts je̱ Tadeo, je̱ Santiago juu' ve'e je̱ Alfeo je̱ myajntk, je̱ Simón juu' ve'e je̱ cananista partido du̱ma̱a̱t y'ijt,
41003019	je̱ts je̱ Judas Iscariote, juu' ve'e je̱ Jesús du̱pa̱a̱mnup je̱m je̱ jayu kya̱'m juu' ve'e tso'oxpa̱jkju̱dup. To'k nax tse'e je̱ Jesús je̱ts je̱ y'ixpa̱jkpata̱jk je̱p tu̱jkp vye̱'nada,
41003020	van'it tse'e nu̱may je̱ jayu ñay'amojkijidinuva; ni je̱'e̱ tse'e je̱ Jesús kyo̱o̱'k'o̱'yixjini je̱tse'e kyáyu̱t ma̱a̱t je̱ y'ixpa̱jkpata̱jk.
41003021	Ku tse'e je̱ Jesús je̱ y'utsa̱ta̱jk du̱mó̱tudi juu' ve'e toojnju ko̱jtsju, van'it tse'e du̱'uknu̱na̱jkxti je̱tse'e ku̱du̱vo̱o̱vdi, ku̱x ve'eme'e je̱ jayu vya'anda je̱ts ta̱ ve'e vyinma'yu̱ntó̱kini.
41003022	Ax je̱ tsaptu̱jkpit yak'ixpa̱jkpata̱jk juu' ve'e je̱m Jerusalén tso̱o̱'ndu, je̱'e̱ tse'e vaandu: ―Je̱m xa ya̱'a̱ ve'e jya'vin ka̱jxm je̱ ko̱'o̱yjáyuvap juu' ve'e du̱nu̱vintsa̱nika̱jxp je̱ ko̱'o̱yjáyuvapta̱jkta. Je̱ Beelzebú ya̱'a̱ ve'e mo̱o̱jyjup je̱ kutojku̱n je̱tse'e je̱ ko̱'o̱yjáyuvap du̱yakpítsumu̱t je̱m je̱ jayu jya'vin ka̱jxmda.
41003023	Van'it tse'e je̱ Jesús du̱yaaxji je̱ nu̱may jayu je̱tse'e ya̱ tukmu'a'ixmojkin du̱vaajnjidi: ―¿Vintso̱se'e y'o̱'yixju̱t je̱tse'e je̱ Satanás viinm ñaajkpítsumju̱t je̱m je̱ jayu jya'vin ka̱jxm?
41003024	Pa̱n nacho'oxpa̱jkju̱dup xa ve'e je̱ jayu juu' ve'e to'kji je̱ kyutojku̱nda, ka'a tse'e y'o̱'yixju̱ je̱tse'e je̱ kyutojku̱n jyé̱ku̱t.
41003025	Je̱ts pa̱n nacho'oxpa̱jkju̱duvap tse'e je̱ jayu juu' ve'e tsu̱u̱nip to'k ja̱a̱jn to'k ta̱jk, ka'ats je̱'e̱ ve'e y'o̱'yixju̱ je̱tse'e jye̱jkpat.
41003026	Je̱ts pa̱n nacho'oxpa̱jkju̱duvapts je̱'e̱ ve'eda pa̱n pa̱n jatye'e ijttup je̱m je̱ Satanás y'am kya̱'m, ka'a tse'e y'o̱'yixjuva je̱tse'e jyé̱ku̱t je̱ kyutojku̱n, kutó̱kiyupts je̱'e̱ ve'e.
41003027	’Ni pa̱na tse'e kya'o̱'yixju̱ je̱tse'e tyá̱kat je̱p je̱ tso̱ts yaa'tya̱jk tyu̱jkp je̱tse'e je̱ pya̱a̱mdu̱k du̱pa̱jkjat pa̱n ka'a ve'e too'va̱jkp du̱tsum. Ku ve'e tsúmani vye̱'nat, van'ítnum tse'e y'o̱'yixju̱t je̱tse'e je̱ pya̱a̱mdu̱k du̱pa̱jkjat.
41003028	’Tyú̱vam xa a̱tse'e nva'añ: Pa̱n pa̱n xa ve'e je̱ Nte'yam du̱vinko̱jtspe̱jtp ukpu̱ je̱ viijnk to̱kin du̱tún, o̱'yipts je̱'e̱ ve'e je̱tse'e yakto̱kinme̱e̱'kxu̱t.
41003029	Ax pa̱n pa̱n tse'e je̱ Espíritu Santo du̱vinko̱jtspe̱jtp, ni je̱ vin'ítats je̱'e̱ ve'e kyayakto̱kinme̱e̱'kxu̱t, tyó̱kinavam je̱'e̱ ve'e xa̱'ma ka̱jx.
41003030	Ve'em tse'e je̱ Jesús vyaajñ ku̱x je̱ Espíritu Santo ve'e je̱ kutojku̱n mo̱o̱jyju je̱tse'e je̱ ko̱'o̱yjáyuvap du̱yakpítsumnit je̱m je̱ jayu jya'vin ka̱jxmda, ax ve'em tse'e je̱ jayu vyaandi je̱ts je̱ ko̱'o̱yjáyuvap je̱'e̱ ve'e je̱ kutojku̱n mo̱o̱jyju je̱tse'e ve'em du̱tuujn.
41003031	Van'it tse'e jye̱'ydi je̱ Jesús je̱ tyaak je̱ts je̱ y'utsa̱ta̱jk, je̱p tse'e ta̱k'aagup tyaandi. Je̱p tse'e je̱ Jesús du̱nu̱ke̱jxidi.
41003032	Pa̱n pa̱n jaty tse'e je̱ Jesús du̱naa'tsu̱u̱nivíttup vye'na, je̱'e̱ tse'e na̱'mu̱xju: ―U̱xe̱p xa ve'e ta̱k'aagup je̱ mtaak je̱ts je̱ m'utsa̱ta̱jk, mitse'e myakko̱tsuvaajnju̱dup.
41003033	Ax van'it tse'e je̱ Jesús y'atsa̱a̱jv: ―¿Pa̱nts a̱tse'e ntaakip, je̱ts pa̱nts a̱tse'e n'útsidup?
41003034	Van'it tse'e du̱vin'ix'apaa'viku̱jx pa̱n pa̱n jatye'e je̱p naa'tsu̱u̱nivíttju̱dup, je̱tse'e vyaajñ: ―Ya̱'a̱ xa je̱'e̱ ve'eda juu' a̱tse'e ntaakja'vip je̱ts juu' a̱tse'e nja'vip ax jo'n ku̱y'ijtti a̱ts je̱ n'uts je̱ n'ajch je̱ts a̱ts je̱ n'uts je̱ ntsa̱'a̱.
41003035	Ku̱x pa̱n pa̱n jatye'e du̱toondup juu' ve'e je̱ Nte'yam cha̱jkp, je̱'e̱ts a̱tse'e nja'vidup ax jo'n a̱ts je̱ n'uts je̱ n'ajch ku̱y'ijtti, je̱ts a̱ts je̱ n'uts je̱ ntsa̱'a̱, je̱ts a̱ts je̱ ntaak.
41004001	Jado'k nax tse'e je̱ Jesús yak'ixpa̱jknuva je̱ja ma̱ja̱ na̱'aka̱ya pa'ayi; nu̱may tse'e je̱ jayu ñay'amojkijidinuva joma ve'e je̱'e̱. Va'ajts nu̱mayda ve'e tyun'ijtti. Je̱m tse'e vye'na to'k je̱ barco. Van'it tse'e je̱ Jesús tya̱jki je̱m barco jo̱o̱tm, je̱tse'e je̱m y'a̱jxtk; je̱ja tse'e ma̱ja̱ na̱'aka̱ya pa'ayi je̱ nu̱may jayu tyaandi.
41004002	Van'it tse'e may viijn du̱yak'ixpa̱jkti je̱ tukmu'a'ixmojkin ma̱a̱t. Jidu̱'u̱m tse'e vyaajñ:
41004003	―Amo̱tunaxta. To'k xa ve'e je̱ jayu ta̱a̱mt va̱jpa cha̱a̱'n.
41004004	Ku ve'e du̱vu̱j je̱ ta̱a̱mt, je̱m tse'e juu' ve'e naxka̱daak je̱ja too' kujk, van'it tse'e jye̱'ydi je̱ je̱yyva tá̱nu̱k je̱tse'e du̱piivdini.
41004005	Je̱m tse'e je̱ ta̱a̱mt juu' ve'e naxka̱daak je̱ja tsaku̱jx joma ve'e peji je̱ naax; jatyji tse'e yee'k ku̱x peji ve'e je̱ naax.
41004006	Ax ku tse'e xya̱nu̱'aanni, van'it tse'e tya̱a̱tsni ku̱xe'e je̱ y'aa'ts kyaka̱a̱kta̱jki.
41004007	Je̱mpa tse'e je̱ ta̱a̱mt juu' ve'e naxka̱daak je̱ja ápit akujk. Van'it tse'e je̱ ápit yee'k je̱tse'e du̱ko̱o̱'k'íta̱mo̱o̱yni je̱ o̱y ojts je̱tse'e ye̱e̱'ku̱t, je̱'e̱ ka̱jx tse'e kyata̱'mi.
41004008	Nay je̱mpa tse'e je̱ ta̱a̱mt juu' ve'e naxka̱daak je̱ja o̱y naxku̱jx, je̱'e̱ tse'e ta̱'mi. Je̱m tse'e je̱ ta̱a̱mt juu' ve'e naajkma'yiju ii'px majk ta̱a̱jm, je̱mpa tse'e juu' ve'e naajkma'yiju toogupx ta̱a̱jm, nay je̱mpa tse'e juu' ve'e naajkma'yiju mó̱kupx ta̱a̱jm.
41004009	Van'it tse'e je̱ Jesús jyaa'kvaajñ: ―Pa̱n pa̱n jaty xa ve'e je̱m je̱ tyaatsk, va'an tse'e du̱'amo̱tunaxta.
41004010	Ku ve'e je̱ Jesús naaydum vye'na, van'it tse'e yak'amo̱tutu̱vi pa̱n vintso̱ ve'e yakko̱jtsva'ach juu' ve'e tyukmu'a'ixmojki, je̱'e̱ ve'e du̱'amo̱tutú̱vidu juu' ve'e mutá̱mijidup vye'na, nay ve'empa je̱ Jesús je̱ ñu̱makme̱jtsk ixpa̱jkpata̱jk.
41004011	Van'it tse'e je̱ Jesús ña̱'mu̱xjidi: ―Je̱ Nte'yam tse'e mtuknu̱ja'vijidup vintso̱ je̱'e̱ ve'e ku ve'e je̱ jayu y'itta je̱m je̱ Nte'yam y'am kya̱'m, ax ka'a tse'e je̱ Nte'yam tyuknu̱jávajada je̱'e̱da juu' ve'e u̱u̱'m ma̱a̱t ka'ijttup.
41004012	Je̱'e̱ ka̱jxts a̱ts je̱'e̱ ve'e ntukmuko̱tsta je̱ tukmu'a'ixmojkin ma̱a̱t, ku̱x jya'íxtup xa ve'e juu' a̱tse'e ntuump, ka'a tse'e du̱vinjávada; jyah'amo̱tunajxtup tse'e juu' a̱tse'e nka̱jtsp, ka'a tse'e du̱vinmó̱tuda. Je̱'e̱ ka̱jx ku ve'e ve'emda, ka'a tse'e du̱maso̱'o̱kta je̱ kyo̱'o̱y joojntykinda, je̱'e̱ ka̱jx tse'e kyayakto̱kinme̱e̱'kxtat.
41004013	Van'it tse'e je̱ Jesús jyaa'kna̱'mu̱xjidi: ―¿Ka'a ve'e xvinmó̱tuda ya̱ tukmu'a'ixmojkin juu' a̱tse'e tu̱nka̱ts? Pa̱n ka'a ve'e xvinmó̱tuda, ¿vintso̱ts miits je̱'e̱ ve'e xvinmó̱tudat nu̱jom je̱ tukmu'a'ixmojkin?
41004014	Je̱ ta̱a̱mt va̱jpa, ve'em xa je̱'e̱ ve'e ax jo'n to'k juu' ve'e je̱ Nte'yam je̱ kya̱ts je̱ y'ayook du̱'ava'nip.
41004015	Ax je̱ja tse'e too' kujk joma ve'e je̱ ta̱a̱mt yakvu̱j, ve'emts je̱'e̱ ve'e ax jo'n je̱ jayu juu' ve'e du̱'amo̱tunajxtup je̱ Nte'yam je̱ kya̱ts je̱ y'ayook. Ax ku tse'e je̱ jayu du̱mó̱tuda, jatyji tse'e je̱ Satanás jye'ya je̱tse'e du̱pa̱jkjini je̱m jya'vin ka̱jxmda je̱ ka̱ts je̱ ayook juu' ve'e yakvaajnjidu.
41004016	Ax je̱ja tse'e tsaku̱jx joma ve'e je̱ peji naax, joma ve'e je̱ ta̱a̱mt yakvu̱j, ve'emts je̱'e̱ ve'e ax jo'n je̱ jayu juu' ve'e je̱ Nte'yam je̱ kya̱ts je̱ y'ayook du̱'amo̱tunajxtup je̱tse'e jatyji du̱kuva̱kta je̱ xo̱o̱jntku̱n ma̱a̱t,
41004017	ve'em tse'e y'itta ax jo'n je̱ naax joma ve'e je̱ ta̱a̱mt ve̱e̱'nji yee'k ku̱xe'e je̱ y'aa'ts kyaka̱a̱ktá̱ka. U̱x'o̱o̱k, ku ve'e chaachpat'ukva'anda ukpu̱ yakjomtonda yaktitonda je̱ Nte'yam je̱ kya̱ts je̱ y'ayook ka̱jx, ax jatyji tse'e du̱maso̱o̱ktini je̱ ka̱ts je̱ ayook.
41004018	Ax je̱ja tse'e ápit akujk joma ve'e je̱ ta̱a̱mt yakvu̱j, ve'emts je̱'e̱ ve'e ax jo'n je̱ jayu juu' ve'e je̱ Nte'yam je̱ kya̱ts je̱ y'ayook du̱'amo̱tunajxtup,
41004019	je̱'e̱ tse'e o̱o̱y du̱tunvinmaaydup je̱ naxviijnit je̱'e̱ je̱ts vintso̱ ve'e ñaajkkumeenajadat, je̱tse'e je̱ viijnk kaxin du̱jaye̱pta. Je̱ Nte'yam je̱ kya̱ts je̱ y'ayook juu' ve'e y'amo̱tunajxtu, ve'emts je̱'e̱ ve'e jyaty ax jo'n je̱ ta̱a̱mt juu' ve'e je̱ja ápit ja̱a̱t naxka̱daak je̱tse'e kyata̱'mi.
41004020	Ax je̱ja tse'e o̱y naxku̱jx joma ve'e je̱ ta̱a̱mt yakvu̱j, ve'emts je̱'e̱ ve'e ax jo'n je̱ jayu juu' ve'e je̱ Nte'yam je̱ kya̱ts je̱ y'ayook du̱'amo̱tunajxtup je̱tse'e du̱ka̱tsa̱pa̱kta, vimpijtnupts je̱'e̱ ve'e je̱ jyáyuvinda je̱ jyoojntykinda ax jo'n je̱ Nte'yam tyukmutsó̱kjada, je̱'e̱ ka̱jx tse'e y'itta ax jo'n je̱ o̱y naax joma ve'e je̱ ta̱a̱mt juu' ve'e naajknu̱ma'yiju ii'px majk ta̱a̱jm, je̱ts juu' ve'e naajknu̱ma'yiju toogupx ta̱a̱jm, je̱ts juu' ve'e naajknu̱ma'yiju mó̱kupx ta̱a̱jm.
41004021	Van'it tse'e je̱ Jesús jyaa'kvaajñ: ―Ku ve'e je̱ jayu je̱ ta̱'kxpa du̱yakmín, ¿yaktuknaxjojppts n'ite'e pa̱n tii, ukpu̱ je̱pe'e maajntku̱n pa'tkup du̱yu'uts? ¿Ka'a n'ite'e ka̱jxm du̱pu̱m joma ve'e tya̱'kxva'kxu̱t?
41004022	Nay ve'empa tse'e, ka'a xa ve'e tii juu' ve'e yu'uts je̱tse'e u̱x'o̱o̱k kyanu̱ke̱'xnatá̱kat, ka'a tse'e tii juu' ve'e kayaknu̱ja'vip je̱tse'e u̱x'o̱o̱k je̱ jayu du̱kanu̱jávat.
41004023	Pa̱n pa̱n jaty xa ve'e je̱m je̱ tyaatsk, va'an tse'e du̱'amo̱tunaxta.
41004024	Jaa'kvaan tse'e jidu̱'u̱m: ―Payo̱'o̱yda o̱y juu' ve'e m'amo̱tunajxtup. Ve'em pa̱n vintso̱ ve'e mjáyuvada, nay je̱ mjáyuvin tse'e vimpíttap. Pa̱n o̱y xa ve'e je̱ mjáyuvinda, mjaa'kyakmo̱'o̱dap tse'e juu' nu̱yojk.
41004025	Pa̱n pa̱n tse'e juu' du̱ma̱a̱t, jaa'kyakmo̱'o̱pts je̱'e̱ ve'e; je̱ts pa̱n pa̱n tse'e juu' yu̱u̱'n ve̱e̱'n du̱ma̱a̱t, yakpa̱jkjinup tse'e nu̱jom.
41004026	Vaampa tse'e je̱ Jesús: ―Ve'em xa ve'e je̱ Nte'yam je̱ kyutojku̱n ax jo'n to'k je̱ jayu je̱ ta̱a̱mt du̱vu̱j je̱ja naxku̱jx.
41004027	Ku ve'e ya̱ it ñaxy, ya̱ it kyujaj ya̱ it kyutso'oa, mojxpts je̱'e̱ ve'e je̱tse'e y'aa'ch. Ka'ats je̱'e̱ ve'e je̱ jayu du̱nu̱java vintso̱ je̱'e̱ ve'e myux je̱ts pa̱n vintso̱ ve'e y'aa'ch.
41004028	Ku̱x viinme'e je̱ naax du̱yakyee'k, too'va̱jkpe'e je̱ y'aajy du̱pu̱m, van'it tse'e je̱ kyo̱jk, je̱tse'e u̱x'o̱o̱k je̱ tya̱a̱jm.
41004029	Ax ku tse'e je̱ tya̱a̱jm myaju, van'it tse'e yakpa̱kmojkni ku̱x ta̱ ve'e je̱ pa̱kmok aats du̱paa'ty.
41004030	Van'it tse'e je̱ Jesús vyaampa: ―¿Vintso̱ jo'nts je̱'e̱ ve'e je̱ Nte'yam je̱ kyutojku̱n, ukpu̱ ti jo'n tse'e ntukmu'a'ixmojkimdap?
41004031	Ve'em xa je̱'e̱ ve'e ax jo'n to'k je̱ yaa'tya̱jk du̱vu̱j je̱ mostaza ta̱a̱mt je̱ja naxku̱jx. Ku ve'e yakvu̱j, je̱'e̱ tse'e je̱ ta̱a̱mt du̱nu̱tsayika̱jxp yaja naxviijn;
41004032	ax ku tse'e yee'k, ñu̱ma̱jiku̱jxpts je̱'e̱ ve'e je̱ts ka'a ve'e je̱ viijnk aajy ojts juu' ve'e yakja̱'kxp, ma̱ja̱ vaamp tse'e o̱o̱y, o̱'yixjadap tse'e je̱ je̱yyva tá̱nu̱k je̱tse'e je̱ pye̱'e̱n du̱pá̱mdat je̱m y'axén akojkm joma ve'e je̱ e̱p.
41004033	Ax may tse'e je̱ Jesús du̱tukmu'a'ixmojki je̱ ka̱ts je̱ ayook ax jo'n ya̱'a̱, ve'em vintso̱ ve'e je̱ jayu y'o̱'yixjidi je̱tse'e du̱vinmó̱tudat.
41004034	Je̱ts nu̱jom juu' jatye'e tyukmuka̱jtsp, tum tyukmu'a'ixmojkip tse'e. Ku ve'e je̱ Jesús je̱ y'ixpa̱jkpata̱jk du̱ma̱a̱di aje̱'e̱jyjida, va'ajts tse'e du̱'ava'niku̱jx.
41004035	Ku ve'e je̱ it tyánayini, van'it tse'e je̱ Jesús je̱ y'ixpa̱jkpata̱jk du̱nu̱u̱jmidi: ―Ja'mda je̱m jado'k ado'om na̱pa'am.
41004036	Van'it tse'e je̱ y'ixpa̱jkpata̱jk yakna̱jkxjidi je̱m barco jo̱o̱tm, je̱ barco joma ve'e vye'na, je̱tse'e je̱ nu̱may jayu du̱mujékumidi. Je̱m tse'e vye̱'nada jame̱jtsk jatoojk je̱ barco ma̱a̱t je̱'e̱da.
41004037	Van'it tse'e ma̱kk pyo̱j'ukvaajñ je̱tse'e je̱ na̱a̱j o̱o̱y tyunka̱jxmpojtu̱k je̱tse'e tya̱jki je̱m barco jo̱o̱tm. Van'it tse'e je̱ barco y'ojts'ukvaanni.
41004038	Je̱p tse'e barco naadup mya'aj vye'na je̱ Jesús je̱m kuka̱va ni'kxm. Van'it tse'e du̱yojxti je̱tse'e du̱nu̱u̱jmidi: ―¡Yak'ixpa̱jkpa! ¿Ka'a ve'e xvinmay ku ve'e n'o̱o̱'kumdat?
41004039	Van'it tse'e je̱ Jesús pyojtu̱k, je̱tse'e je̱ po̱j du̱tuknu̱u̱jmi. Van'it tse'e je̱ ma̱ja̱ na̱'aka̱ya du̱muka̱jts. Jidu̱'u̱m tse'e vyaajñ: ―Tukviijn'ítu̱, ka'a ve'e mjo̱tma'aty. Van'it tse'e je̱ po̱j y'atu̱vi je̱tse'e je̱ na̱a̱j tyu'ujkjajty.
41004040	Van'it tse'e du̱nu̱u̱jmi je̱ y'ixpa̱jkpata̱jk: ―¿Tya̱jxse'e mtsa̱'a̱gada? ¿Ka'anume'e je̱ jaanchja'vin xjaye̱pta?
41004041	O̱o̱yts je̱'e̱ ve'e tyuntsa̱'kidi je̱tse'e vimpit atu̱j ñavyaajnjidi: ―¿Vintso̱s ya̱'a̱ vine'e ya̱ jayu je̱ ma̱kkin o̱o̱y du̱tunjayep? ¡Ka̱tsu̱pa̱jkjup xa ve'e je̱ po̱j paat je̱ts je̱ ma̱ja̱ na̱'aka̱ya paat!
41005001	Van'it tse'e jye̱'ydi je̱m jado'k ado'om ma̱ja̱ na̱'aka̱ya pa'am joma ve'e je̱ it du̱xa̱a̱ja Gadara.
41005002	Ku ve'e je̱ Jesús pyítsum je̱m barco jo̱o̱tm, van'it tse'e to'k je̱ yaa'tya̱jk vyinkutá̱miji juu' ve'e je̱m jya'vin ka̱jxm je̱ ko̱'o̱yjáyuvap. Je̱m tse'e cha̱a̱'n joma ve'e je̱ o̱o̱'kpa ñaxtá̱kada.
41005003	Ax je̱p tse'e o̱o̱'kpa aajntkup chu̱u̱na y'ijt; ni je̱ cadena ma̱a̱ta tse'e pa̱n kya'o̱'yixju̱ je̱tse'e tsum du̱yak'ítu̱t,
41005004	ku̱x may náxani ve'e jyayakcadenatsum vye'na je̱m kya̱'m je̱ts je̱m tyékum, je̱tse'e du̱tukpo̱jtikú̱x je̱ cadena; ni pa̱na tse'e kya'o̱'yixju̱ je̱tse'e du̱yakyóju̱t.
41005005	Ijtp tse'e jó̱vum xa̱a̱j jó̱vum tsooj y'aya'axy vyídu̱t je̱m tonu̱n viinm tonu̱n ka̱jxm je̱ts joma ve'e je̱ o̱o̱'kpa aajntk, je̱tse'e je̱ tsaaj ñatyuknaajkxa̱'a̱jkaja.
41005006	Jékum jatyna tse'e je̱ Jesús vye'na, van'it tse'e je̱ yaa'tya̱jk y'ixji je̱tse'e noomp je̱ Jesús du̱vinkuta̱mi je̱tse'e du̱vinko̱xkteni.
41005007	Van'it tse'e ma̱kk du̱muka̱jts, je̱tse'e du̱nu̱u̱jmi: ―¿Ti ka̱tsts u̱u̱'me'e njaye̱jpump?, Jesús, je̱ Ka̱jxmit je̱ y'Onu̱k, je̱ Nte'yam je̱ Myajntk. Je̱ Nte'yam ka̱jx a̱ts mitse'e nmunoo'kxtu̱k, kadi a̱ts xtsaachtún.
41005008	Jidu̱'u̱m tse'e vyaajñ ku̱x ñu̱u̱jminupe'e je̱ Jesús je̱ ko̱'o̱yjáyuvap jidu̱'u̱m: ―¡Ko̱'o̱yjáyuvap, pítsumdini je̱m ya̱ jayu jya'vin ka̱jxm!
41005009	Van'it tse'e je̱ Jesús je̱ yaa'tya̱jk du̱'amo̱tutu̱vi: ―¿Tise'e mxa̱a̱j? Van'it tse'e y'atsa̱a̱jv: ―Miijl Am a̱tse'e nxa̱a̱j ku̱x va'ajts nu̱may a̱a̱tse'e.
41005010	Van'it tse'e je̱ Jesús o̱o̱y du̱tunmunoo'kxtk je̱ts ka'a ve'e jékum du̱ké̱xu̱t je̱ ko̱'o̱yjayuvapta̱jk.
41005011	Ta̱mji tse'e jya̱'kxta vye'na nu̱may je̱ ke̱e̱m je̱m tonu̱n viinm,
41005012	je̱tse'e je̱ ko̱'o̱yjayuvapta̱jk je̱ Jesús du̱munoo'kxtkti: ―Pake̱xu̱ a̱a̱ts to'k aaj xim joma ve'e je̱ ke̱e̱m je̱ts a̱a̱ts je̱'e̱ ve'e ntuktá̱kat.
41005013	Yakjajtu̱xju̱du tse'e je̱ Jesús. Van'it tse'e je̱ ko̱'o̱yjáyuvap pyítsumdini je̱m je̱ yaa'tya̱jk jya'vin ka̱jxm je̱tse'e je̱ ke̱e̱m du̱tukta̱jkidi; nu̱me̱jtsk miijl jo'n tse'e y'ijtti je̱ ke̱e̱m. Van'it tse'e nu̱jom je̱ ke̱e̱m kyu̱snoomdi je̱m tonu̱n viinm je̱tse'e y'ano'midi je̱m ma̱ja̱ na̱'aka̱ya jo̱o̱tm. Je̱p tse'e ñax'o̱o̱'kka̱jxtini.
41005014	Ku ve'e du̱'ixti je̱ ke̱e̱m íxpada, noomp tse'e ña̱jkxti je̱tse'e o̱jts du̱'avanva'kxta je̱m kajpu̱n jo̱o̱tm je̱ts je̱m kam jo̱o̱tm. Je̱ nu̱may jayu tse'e o̱jts du̱'ixta juu' ve'e toojnju ko̱jtsju.
41005015	Ku ve'e jye̱'ydi joma ve'e je̱ Jesús, van'it tse'e du̱'ixti je̱ yaa'tya̱jk juu' ve'e je̱m jya'vin ka̱jxm tu̱y'it je̱ ko̱'o̱yjáyuvap. Je̱m je̱'e̱ ve'e chu̱u̱na xá̱xani je̱ts ó̱yani je̱ vyinma'yu̱n. Van'it tse'e cha̱'kidi.
41005016	Pa̱n pa̱n jatye'e du̱'ixtu, je̱'e̱ tse'e tukmumaajntykju̱du vintso̱ ve'e jyajtti je̱ ke̱e̱m je̱ts je̱ yaa'tya̱jk juu' ve'e je̱ ko̱'o̱yjáyuvap tu̱ñu̱vaatsjini.
41005017	Van'it tse'e je̱ jayu du̱munoo'kxtkti je̱ Jesús je̱tse'e du̱tukvaatsnit je̱ y'itta je̱ ñaaxta.
41005018	Ku ve'e je̱ Jesús tya̱jki je̱m barco jo̱o̱tm, van'it tse'e je̱ yaa'tya̱jk juu' ve'e je̱ ko̱'o̱yjáyuvap je̱m jya'vin ka̱jxm tu̱y'it, je̱'e̱ tse'e munoo'kxtkju je̱tse'e du̱ma̱a̱dat.
41005019	Ax ka'a tse'e je̱ Jesús du̱yakjajty. Jidu̱'u̱m tse'e du̱nu̱u̱jmi: ―Na̱jkxu̱ je̱m mta̱k'am joma ve'e je̱ mjayu, je̱m tse'e xtukmumaaydu̱ku̱t ti maa'yu̱ne'e je̱ Ma̱ja̱ Vintsá̱n tu̱mto'nu̱xju̱ je̱ts vintso̱ je̱'e̱ ve'e tu̱mtukma̱'a̱tju̱.
41005020	Je̱m kajpu̱n ka̱jxmda juu' ve'e je̱m decápolisit y'it jo̱o̱tm, je̱m tse'e je̱ yaa'tya̱jk ñu̱jkx je̱tse'e du̱'amaajntykva'kxy nu̱jom juu' ve'e je̱ Jesús tyoon je̱'e̱ ka̱jx. Atu̱va ato̱ki tse'e du̱tuktaandi.
41005021	Ku ve'e je̱ Jesús vyimpijtnuva je̱m barco jo̱o̱tm je̱ja jado'k ma̱ja̱ na̱'aka̱ya pa'ayi, van'it tse'e nu̱may je̱ jayu ñay'amojkijidi joma ve'e je̱'e̱.
41005022	Van'it tse'e to'k je̱ jayu ñu̱je̱'yji juu' ve'e je̱p tsaptu̱jkp du̱nu̱vintsá̱nip, Jairo je̱'e̱ ve'e xya̱a̱j. Ku ve'e je̱ Jesús du̱'ix, van'it tse'e du̱vinko̱xkteni,
41005023	je̱tse'e o̱o̱y du̱tunmunoo'kxtk. Jidu̱'u̱m tse'e vyaajñ: ―O̱o̱'kuvaannupe'e a̱ts je̱ mpi'k na̱a̱x. Ja'mu̱ to'k aaj je̱tse'e je̱ mka̱'a̱j xtuknu̱kó̱nu̱t, ve'em tse'e jyo̱tka̱da'aku̱t, je̱tse'e jyaa'kjoojntykat.
41005024	Van'it tse'e du̱ma̱a̱di. Je̱ nu̱may jayu tse'e je̱ Jesús mya̱a̱tna̱jkx je̱tse'e du̱tun'atijmojktini.
41005025	Je̱m tse'e to'k je̱ ta̱'a̱xta̱jk vye'na juu' ve'e makme̱jtsk joojntani du̱jaye̱jpp je̱ vinnu̱jkxju̱ pa'am.
41005026	Tá̱vani tse'e je̱ ta̱'a̱xta̱jk o̱o̱y tyunyaktsaachpaa'tjada nu̱may je̱ tso̱'yivata̱jk je̱ts tá̱vani ve'e du̱tukmujokya̱jxni nu̱jom juu' ve'e y'ixp jyayejpp, ax ni vinxu̱pa tse'e kyajo̱tka̱da'aky, nu̱yojke'e y'o̱o̱'ktú̱v.
41005027	Ta̱ tse'e du̱mo̱tu vye'na ti ve'e je̱ Jesús tyuump kya̱jtsp, je̱tse'e je̱ ta̱'a̱xta̱jk jye̱'y joma ve'e je̱ Jesús je̱p ñaadup tso̱v je̱ja nu̱may jayu akujk, je̱tse'e je̱ vyit du̱to̱o̱jnji.
41005028	Jidu̱'u̱m tse'e ñaña̱'mu̱xji: Tun ko̱o̱jyji xa ijk a̱tse'e ku̱ntá̱n xi vyit, jo̱tka̱da'akupts a̱tse'e.
41005029	Ku ve'e je̱ vyit du̱ta̱a̱jn, tun jatyji tse'e je̱ pya'am y'atú̱vini je̱tse'e je̱ ñi'kx je̱ kyo̱pk du̱ja'vi je̱ts ta̱ ve'e je̱ pa'am ñu̱va'achju̱.
41005030	Ku ve'e je̱ Jesús du̱nu̱ja'vi je̱ts ta̱ ve'e je̱ mya̱kkin du̱yaktún, van'it tse'e vya'ku̱mpijt joma ve'e je̱ nu̱may jayu, je̱tse'e vyaajñ: ―¿Pa̱n tse'e a̱ts ya̱ nvit tu̱du̱tá̱n?
41005031	Van'it tse'e je̱ y'ixpa̱jkpata̱jk ña̱'mu̱xjidi: ―M'ixp xa mitse'e je̱ts je̱ nu̱may jayu ve'e m'atijmojkjup, je̱tse'e mva'añ: “¿Pa̱nts a̱tse'e tu̱xtá̱n?”
41005032	Van'it tse'e je̱ Jesús je̱ nu̱may jayu du̱vin'ix'apitsumku̱jx, je̱'e̱ ve'e y'ixuvaampy pa̱n pa̱ne'e to̱o̱jnju.
41005033	Van'it tse'e je̱ ta̱'a̱xta̱jk tyuntsa̱'kini je̱tse'e nu̱nmíppnup je̱ Jesús du̱vinko̱xkteni, je̱tse'e tyú̱vam juu' du̱vaajnji ku̱x ñu̱ja'vipe'e vintso̱ ve'e jyo̱tka̱daakni.
41005034	Je̱tse'e je̱ Jesús ña̱'mu̱xji: ―Ta̱ xa ve'e mjo̱tka̱daakni je̱'e̱ ka̱jx ku a̱tse'e tu̱xjaanchjáva. Na̱jkxni to'k aaj to'k jo̱o̱t. Tso̱tse'e m'ijtnit.
41005035	Ko̱jtspna tse'e je̱ Jesús vye'na, van'it tse'e je̱ jayu ñu̱je̱'yjidi, je̱me'e je̱ tsaptu̱jkpit je̱ ñu̱vintsá̱n tya̱k'am cho̱o̱'ndi, je̱tse'e vyaandi: ―Tá̱vani xa ve'e je̱ mna̱a̱x y'a̱a̱'k. ¿Tya̱jxse'e xjaa'k'atsu'ux ya̱ yak'ixpa̱jkpa?
41005036	Ax tun ko̱o̱jyji tse'e je̱ Jesús du̱mo̱tu je̱ts ti ve'e yakvaajnjip je̱ tsaptu̱jkpit je̱ ñu̱vintsá̱n, van'it tse'e du̱nu̱u̱jmi: ―Kadi mtsa̱'a̱ga. Ko̱o̱jyji a̱tse'e xjaanchjávat.
41005037	Ax ni pa̱na tse'e du̱kayakjajtji je̱tse'e pyana̱jkxju̱t, je̱ Peedroji ve'e je̱ts je̱ Santiago ma̱a̱t je̱ Juan juu' ve'e je̱ Santiago je̱ y'uts.
41005038	Ku ve'e je̱ Jesús jye̱'y je̱m je̱ tsaptu̱jkpit je̱ ñu̱vintsá̱n tya̱k'am, van'it tse'e du̱'ix je̱ts je̱me'e je̱ jayu o̱o̱y tyunne̱'e̱mda, tyunya'axta, tyuntsaachvinmáyda.
41005039	Ku ve'e je̱ Jesús tya̱jki je̱p tu̱jkp, van'it tse'e ña̱'mu̱xjidi: ―¿Tya̱jx tse'e mne̱'e̱mda je̱tse'e mya'axta? Ku̱x ya̱ kiix ónu̱k, ka'a xa ya̱'a̱ ve'e y'a̱a̱'ka, maapji ya̱'a̱ ve'e.
41005040	Je̱tse'e du̱nu̱xiikti du̱tukxiikti. Van'it tse'e je̱ Jesús du̱yakpitsumku̱jx je̱ jayu. Van'it tse'e du̱ma̱a̱di je̱ ónu̱k je̱ tyee' je̱ tyaak je̱ts je̱ y'ixpa̱jkpata̱jk juu' ve'e mya̱a̱didu, je̱tse'e tya̱jki joma ve'e je̱ kiix ónu̱k mya'aj.
41005041	Van'it tse'e je̱ kiix ónu̱k je̱ kya̱'a̱j du̱ko̱o̱jnu̱kji je̱tse'e du̱nu̱u̱jmi: ―Talita, cumi. (Ax jidu̱'u̱mts ya̱'a̱ ve'e kya̱tsa̱pítsum, kiix ónu̱k, mits a̱tse'e nnu̱u̱jmip, pojtu̱kni.)
41005042	Ax tun jatyji tse'e je̱ kiix ónu̱k pyojtu̱kni je̱tse'e yo̱'y'ukvaanni, ku̱x makme̱jtsk joojntani ve'e. Atu̱va ato̱ki tse'e tyuntaandi je̱ jáyuda.
41005043	Van'it tse'e je̱ Jesús ma̱kk ña̱'mu̱xjidi je̱ts ni pa̱na ve'e du̱kavaajnjadat, je̱tse'e du̱pavaajñ je̱tse'e je̱ kiix ónu̱k du̱yakkáydat.
41006001	Ku ve'e je̱ Jesús cha̱a̱'n je̱m, van'it tse'e vyimpijtni je̱m tya̱k'am, pana̱jkxju̱du tse'e je̱ y'ixpa̱jkpata̱jk.
41006002	Ku ve'e je̱ po̱o̱'kxtku̱n xa̱a̱j du̱paaty, van'it tse'e yak'ixpa̱jk'ukvaajñ je̱p tsaptu̱jkp. Je̱ nu̱may jayu tse'e amo̱tunajxju̱du je̱tse'e atu̱va ato̱ki tyaandi. Jidu̱'u̱m tse'e ñavyaajnjidi: ―¿Jomas ya̱'a̱ ve'e ya̱ jayu ya̱ nu̱ja'vin du̱pu̱k je̱tse'e ve'em kya̱ts? ¿Ti nu̱ja'vin ya̱'a̱ ve'e tu̱yakma̱'a̱? ¿Vintso̱ ve'e y'o̱'yixju̱ je̱tse'e je̱ ma̱jin du̱tún?
41006003	Ya̱'a̱ xa ve'e je̱ tse̱jtspa juu' ve'e je̱ María je̱ myajntk, je̱ Santiago ma̱a̱t je̱ José je̱ y'ajch, je̱ Judas ma̱a̱t je̱ Simón je̱ y'ajch. Yaja tse'e cha̱a̱nada ya̱'a̱ ya̱ kyiix utsta u̱u̱'m ma̱a̱tta. Je̱'e̱ ka̱jx tse'e du̱viijnk'íxti je̱ Jesús.
41006004	Van'it tse'e je̱ Jesús ña̱'mu̱xjidi: ―O̱tyun joma tso̱va xa ve'e yakvintsa̱'a̱ga je̱ Nte'yam je̱ y'ayook ko̱jtsnajxpa, je̱e̱jyji ve'e kyayakvintsa̱'a̱ga joma ve'e je̱ y'it je̱ ñaax, joma ve'e je̱ jyuu't je̱ myugo'ok, je̱ts joma ve'e je̱ jya̱a̱jn je̱ tya̱jk.
41006005	Ax ka'a tse'e je̱ Jesús y'o̱'yixji je̱tse'e je̱m je̱ ma̱jin du̱tónu̱t, je̱'e̱jyji ve'e ku ve'e je̱ kya̱'a̱j du̱tuknu̱ka̱a̱jn vinkex je̱ pa'am jayu je̱tse'e du̱yakjo̱tka̱daakni.
41006006	Atu̱va ato̱ki tse'e tyaajñ je̱ Jesús ku ve'e du̱'ix je̱ts ka'a ve'e jyaanchjávajada; kajpu̱n kajpu̱n tse'e ñu̱jkx je̱tse'e je̱ jayu du̱yak'ixpu̱k.
41006007	Van'it tse'e je̱ Jesús du̱yaxmujk je̱ ñu̱makme̱jtsk ixpa̱jkpada, je̱tse'e du̱'ake̱jxva'kxti nu̱me̱jtsk jaty, je̱tse'e du̱mo̱o̱jy je̱ kutojku̱n je̱tse'e je̱ ko̱'o̱yjáyuvap du̱yakpítsumdat je̱m je̱ jayu jya'vin ka̱jxmda.
41006008	Van'it tse'e du̱tukpavaajñ je̱ y'ixpa̱jkpata̱jk: ―Ka'a tse'e ti xmutso̱o̱'ndat juu' ve'e m'ajo̱o̱tadap je̱ja too' aajy, ka'a tse'e xmutso̱o̱'ndat je̱ tsapkaaky, ka'a tse'e je̱ apa̱jkin, ni ka'ava tse'e je̱ meen. Je̱ mtajkji ve'e mpakáptap
41006009	je̱tse'e je̱ mka̱'a̱jk xtukva'agadat, je̱ts to'k ni'kxji ve'e je̱ mvit xmuna̱jkxtat juu' ve'e mjaye̱jptup.
41006010	Van'it tse'e du̱jaa'knu̱u̱jmi: ―Ku̱jyajomatu̱jka tse'e mtá̱kadat, je̱ja tse'e mnamyáyjadat pa̱n vinxu̱p xa̱a̱j ve'e mtánada.
41006011	Ax pa̱n pa̱n tse'e mkakuva̱jkju̱dup uk mkah'amo̱tunaxuvaajnju̱dup, mtso̱o̱'ndinup tse'e je̱m je̱tse'e xvinxíttat je̱ mtekta je̱tse'e vyánu̱ku̱t je̱ naxvay juu' ve'e tu̱xpava'akta je̱m kyajpu̱n jo̱o̱tm, ve'em tse'e du̱nu̱jávadat je̱ts ka'a je̱'e̱ ve'e y'o̱ya juu' ve'e tyoondup. Tyú̱vam xa a̱tse'e nva'añ, nu̱yojke'e je̱ jayu je̱ tsaachpaatu̱n yakmo̱o̱ydinit ku ve'e je̱ jayu yakto̱kimpayo̱'ydinit je̱ts ni ka'a ve'e je̱ sodómait je̱ts je̱ gomoorrait jáyuda.
41006012	Van'it tse'e cho̱o̱'ndi je̱ y'ixpa̱jkpata̱jk ka'amaayva je̱tse'e je̱ jayu du̱na̱a̱jmada je̱tse'e vyinmayu̱mpijttinit, je̱tse'e du̱maso̱o̱ktinit je̱ kyo̱'o̱y joojntykinda.
41006013	Yakpítsumduva tse'e je̱ ko̱'o̱yjáyuvap je̱m nu̱may je̱ jayu jya'vin ka̱jxmda je̱tse'e du̱pa̱a̱jmjada je̱ olivos aceite je̱m nu̱may je̱ pa'am jayu ñi'kxmda kyo̱jmda je̱tse'e du̱yakjo̱tka̱daaktini.
41006014	Ku ve'e je̱ Jesús je̱ mya̱jin vya'kxtk, van'it tse'e je̱ yakkutojkpa Herodes du̱mo̱tu. Je̱me'e je̱ jayu juu' ve'e vaandu: ―Je̱ Yakna̱pe̱jtpa Juan xa je̱'e̱ ve'e, je̱'e̱ tse'e joojntykpa̱jknuva je̱tse'e Jesús ñatyijju̱, je̱'e̱ ka̱jx tse'e y'o̱'yixju̱ je̱tse'e je̱ ma̱jin du̱tún.
41006015	Je̱mpa tse'e pa̱n pa̱ne'e vaanduvap: ―Je̱ Elías xa je̱'e̱ ve'e. Nay je̱mpa tse'e pa̱n pa̱ne'e vaanduvap: ―Je̱'e̱ xa ve'e nu̱to'k je̱ Nte'yam je̱ y'ayook ko̱jtsnajxpa, ve'em ax jo'n je̱ ju̱jpit jáyuda juu' ve'e ijttu je̱ Nte'yam je̱ y'ayook ko̱jtsnajxpada.
41006016	Ax ku tse'e je̱ yakkutojkpa Herodes je̱ ka̱ts du̱mo̱tu, van'it tse'e vyaajñ: ―Je̱ Juan xa je̱'e̱ ve'e juu' a̱tse'e nyakjayyukpojxjinu, je̱'e̱ tse'e joojntykpa̱jknuva.
41006017	Ve'em tse'e vyaajñ ku̱x viinme'e je̱ Herodes je̱ Juan du̱yakjamyajtsji je̱tse'e du̱yakjapyoxu̱nta̱kpa̱a̱jmji, je̱tse'e du̱yakjachoojmji. Ve'em tse'e du̱tuujn je̱ ta̱'a̱xta̱jk Herodías ka̱jx juu' ve'e pya̱jknu, je̱ y'uts Felipe je̱ ñu̱da̱'a̱x je̱'e̱ ve'e y'ijt.
41006018	Jidu̱'u̱m tse'e je̱ Juan je̱ Herodes du̱nu̱u̱jmi: ―Ka'a xa ve'e je̱ pava'nu̱n du̱yakjaty je̱tse'e xpá̱ku̱t je̱ m'uts je̱ ñu̱da̱'a̱x.
41006019	Ax je̱ ta̱'a̱xta̱jk, myu'e̱jkjupts je̱'e̱ ve'e je̱ Juan, cha̱jkpts je̱'e̱ ve'e je̱tse'e je̱ Juan y'o̱o̱'ku̱t; ax ka'anum tse'e y'o̱'yixju̱
41006020	ku̱x cha̱'kipe'e je̱ Herodes je̱ Juan. Ku̱x ñu̱ja'vipe'e je̱ts je̱ Nte'yam je̱ jyayu je̱'e̱ ve'e je̱ts tu̱v je̱'e̱ ve'e je̱ jyáyuvin je̱ jyoojntykin, je̱'e̱ ka̱jx tse'e du̱kayakjaty je̱tse'e je̱ Juan y'o̱o̱'ku̱t. Cho̱jk tse'e je̱ yakkutojkpa je̱tse'e du̱'amo̱tunáxu̱t juu' ve'e je̱ Juan kyo̱jts; ax o̱o̱y tse'e tyunnavyinma'yu̱nmo̱o̱jyji vinnaajknáx ku ve'e ve'em du̱tuujn.
41006021	Ax je̱'y tse'e je̱ xa̱a̱j ku ve'e y'o̱'yixji je̱ ta̱'a̱xta̱jk je̱tse'e je̱ Juan y'o̱o̱'ku̱t, van'it je̱'e̱ ve'e jyajty ku ve'e je̱ Herodes je̱ kye̱'xtku̱n xa̱a̱j du̱ma̱ja̱ tun vye'na. Yakjayukaay tse'e je̱ Herodes. Je̱m tse'e je̱ ñu̱vinténivata̱jk, je̱m tse'e je̱ tojpa juu' ve'e du̱nu̱vintsá̱nidup ka̱kmiijl jaty je̱ tojpata̱jk, je̱mpa tse'e pa̱n pa̱n jatye'e du̱nu̱má̱jidup je̱m galiléait y'it jo̱o̱tm.
41006022	Kaaydup tse'e vye̱'nada, van'it tse'e tya̱jki je̱ Herodías je̱ ña̱a̱x je̱tse'e y'ejts. O̱o̱y tse'e du̱tuntsojja'vidi je̱ yakkutojkpa Herodes je̱ts pa̱n pa̱n jatye'e mya̱a̱tkaaydup mya̱a̱t'ooktup vye'na. Van'it tse'e je̱ yakkutojkpa du̱nu̱u̱jmi je̱ kiixu̱ta̱'a̱x: ―Amó̱tuvu̱ a̱ts pa̱n ti ve'e mtsa̱jkp, ku̱x nyákup a̱tse'e.
41006023	Van'it tse'e je̱ Nte'yam du̱yaknajxy je̱tse'e vyaannuva: ―Nu̱jom tse'e pa̱n vinxu̱p a̱tse'e x'amo̱tu, nyákupts a̱tse'e, jyakojkmam a̱tse'e nyáku̱t je̱ nkutojku̱n.
41006024	Van'it tse'e je̱ kiixu̱ta̱'a̱x vya'kpítsum je̱tse'e o̱jts je̱ tyaak du̱ma̱a̱tnakyá̱tsju̱, je̱tse'e du̱'amo̱tutu̱vi: ―¿Tis a̱tse'e ku̱n'amo̱tu? Van'it tse'e je̱ tyaak y'atsa̱a̱jv: ―Amó̱tuvu̱ je̱ Yakna̱pe̱jtpa Juan je̱ kyuvajk.
41006025	Jaty a̱a̱'k tse'e je̱ kiixu̱ta̱'a̱x tya̱jkinuva joma ve'e je̱ yakkutojkpa. Van'it tse'e du̱'amo̱tu: ―Ve̱'e̱ a̱tse'e ntsa̱jkp je̱tse'e u̱xyam jaty xyáku̱t je̱m plato jo̱o̱tm je̱ Yakna̱pe̱jtpa Juan je̱ kyuvajk.
41006026	Van'it tse'e je̱ yakkutojkpa tyuntsaachvinmapyu̱jk. Ax ka'a tse'e du̱ko̱jtstiku̱tsuva'añ ku̱x tá̱vani ve'e je̱ Nte'yam du̱yaknaxy vye'na je̱ts tá̱vani ve'e je̱ jayu du̱'amo̱tunaxta juu' ve'e mya̱a̱tkaaydup mya̱a̱t'ooktup vye'na.
41006027	Je̱'e̱ ka̱jx tse'e tun jatyji to'k je̱ tyojpa du̱kejx je̱tse'e na̱jkx je̱ Juan je̱ kyuvajk du̱yaktsa̱a̱'n.
41006028	Van'it tse'e je̱ tojpa ñu̱jkx je̱tse'e o̱jts du̱yukpux je̱p poxu̱ntu̱jkp, je̱tse'e du̱yaknu̱jkx je̱ kyuvajk je̱m plato jo̱o̱tm, je̱tse'e du̱mo̱o̱jy je̱ kiixu̱ta̱'a̱x. Van'it tse'e je̱ kiixu̱ta̱'a̱x je̱ tyaak du̱mo̱o̱jy je̱ Juan je̱ kyuvajk.
41006029	Ax ku tse'e je̱ Juan je̱ y'ixpa̱jkpata̱jk du̱mó̱tudi, van'it tse'e jye̱'ydi je̱tse'e o̱jts du̱yaktso̱o̱'ndini je̱ ñi'kx je̱ kyo̱pk, je̱tse'e du̱yaknaxta̱jkidini.
41006030	Van'it tse'e je̱ kuka̱tsivata̱jk vyimpijttini joma ve'e je̱ Jesús je̱tse'e du̱vaajnjidi pa̱n ti jatye'e o̱jts du̱tonda je̱ts vintso̱ ve'e je̱ jayu du̱yak'ixpa̱jkti.
41006031	Van'it tse'e je̱ Jesús ña̱'mu̱xjidi: ―Ja'mda apu̱k je̱tse'e ve̱e̱'n mpo̱o̱'kxumdat. Ve'em tse'e vyaajñ ku̱x je̱ nu̱may jayu ve'e navyinnajxjup navyinta̱jkijup, ka'a ve'e y'avaatsuvada je̱tse'e kyáydat.
41006032	Ax van'it tse'e aje̱'e̱jyjida du̱pa̱jkti to'k je̱ barco je̱tse'e ña̱jkxti joma ve'e kyapa̱ntsu̱u̱na.
41006033	Nu̱may tse'e du̱'ixti ku ve'e cho̱o̱'ndi je̱tse'e du̱'ixkajpti je̱ Jesús. Van'it tse'e noomp ña̱jkxti je̱ nu̱may jayu, je̱m tse'e may kajpu̱n ka̱jxm cho̱o̱'nda, je̱tse'e too'va̱jkp jye̱'ydi je̱ nu̱may jayu je̱ts u̱x'o̱o̱k juu' ve'e je̱m barco jo̱o̱tm na̱jkxtu.
41006034	Ku ve'e je̱ Jesús je̱m barco jo̱o̱tm vya'kpítsum, van'it tse'e du̱'ix je̱ nu̱may jayu, yaktukmo̱'ttu tse'e ku̱x ve'em xa je̱'e̱ ve'eda ax jo'n je̱ carnero juu' ve'e je̱ vyinténiva ka'ijtu̱xju̱dup. Van'it tse'e je̱ jayu du̱yak'ixpu̱jk, may viijn tse'e juu' jaty du̱vaajnjidi.
41006035	Ax ku tse'e je̱ it tyánayini, van'it tse'e je̱ y'ixpa̱jkpata̱jk vyinkutá̱mijidi. Van'it tse'e je̱ Jesús du̱nu̱u̱jmidi: ―Tánani ve'e u̱xyam ya̱ it je̱ts ka'a tse'e yaja pya̱ntsu̱u̱na.
41006036	Pake̱jxtini to'k aaj ya̱ jáyuda je̱tse'e ña̱jkxtat je̱m kam jo̱o̱tm je̱ts je̱m kajpu̱n ka̱jxm juu' ve'e ta̱ma̱naat, ve'em tse'e je̱ kyaaky je̱ tyo̱jkx du̱jóydat, ku̱x ka'a ve'e du̱ma̱a̱dada ti ve'e kyáydap jya̱'kxtap.
41006037	Van'it tse'e je̱ Jesús y'atso̱o̱jvjidi: ―Miits ya̱'a̱ ve'e myakkáydap. Van'it tse'e je̱ y'ixpa̱jkpata̱jk y'atso̱o̱jvjidi: ―¡Me̱jtsk mó̱kupx xa̱a̱j nu̱mutún jo'n xa ve'e je̱ meen du̱tsa̱k je̱tse'e je̱ tsapkaaky yaktukjóyu̱t je̱tse'e ya̱ jayu kyáydat!
41006038	Van'it tse'e je̱ Jesús y'amo̱tutú̱vijidi: ―¿Vinxu̱p tse'e je̱p je̱ mtsapkaakyta? Ixta n'it. Ku tse'e du̱nu̱ja'vidi, van'it tse'e vyaandi: ―Mugo̱o̱xk xa je̱pe'e je̱ tsapkaaky je̱ts me̱jtsk je̱ ajkx.
41006039	Van'it tse'e je̱ Jesús du̱tukpavaandi je̱tse'e je̱ jayu du̱yak'a̱jxtu̱ktat je̱m tsoots ka̱jxm to'k ja̱ka̱'a̱ jaty.
41006040	A̱jxtktu tse'e je̱ jayu to'k ja̱ka̱'a̱ jaty, nu̱mó̱kupx jaty je̱ts nu̱vu̱jxtkupxu̱k majk jaty.
41006041	Van'it tse'e je̱ Jesús du̱ko̱o̱jnu̱k mugo̱o̱xk je̱ tsapkaaky je̱ts me̱jtsk je̱ ajkx. Van'it tse'e je̱m tsajm tso̱ pyat'ix je̱tse'e je̱ Nte'yam du̱kuko̱jtsji. Van'it tse'e je̱ tsapkaaky du̱tojkva'kxy je̱tse'e du̱mo̱o̱jy je̱ y'ixpa̱jkpata̱jk je̱tse'e je̱ jayu du̱tukvinkuká̱yadat. Yakva'kxpa tse'e je̱ Jesús me̱jtsk je̱ ajkx, je̱tse'e je̱ y'ixpa̱jkpata̱jk anañu̱joma du̱mo̱kyu̱jx.
41006042	Ax nu̱jom tse'e je̱ jayu kyaaydi je̱tse'e kyooxjidi.
41006043	Ku ve'e je̱ jayu kyakya̱jxti, van'it tse'e du̱pa̱kmojktini jamakme̱jtsk kach je̱ tsapkaaky kunax je̱ts je̱ ajkx kunax juu' ve'e vintaannu.
41006044	Juu' jaty tse'e kaaydu, nu̱mugo̱o̱xk miijlts je̱'e̱ ve'e y'ijtti je̱ yaa'tya̱jkta.
41006045	Jatyji tse'e je̱ Jesús du̱pavaajñ je̱ y'ixpa̱jkpata̱jk je̱tse'e tyá̱kadat je̱m barco jo̱o̱tm je̱tse'e ña̱jkxtat je̱m jado'k ado'om ma̱ja̱ na̱'aka̱ya pa'am joma ve'e je̱ kajpu̱n juu' ve'e Betsaida du̱xa̱a̱j, je̱'e̱ tse'e na̱jkxtap namvaate'e je̱ Jesús je̱ nu̱may jayu du̱pake̱jxtini.
41006046	Tá̱vani tse'e je̱ nu̱may jayu du̱pake̱jxtini vye'na, van'it tse'e je̱ Jesús du̱jaa'kvimpejt je̱ tonu̱n je̱tse'e o̱jts chapka̱ts.
41006047	Ku ve'e je̱ it kyo̱o̱'tsini, je̱m tse'e vye'na je̱ barco ma̱ja̱ na̱'aka̱ya jo̱o̱tm; ax je̱ Jesús, jé̱jats je̱'e̱ ve'e naxku̱jx naaydum.
41006048	Van'it tse'e je̱ Jesús du̱'ix je̱ts noo'kxtinupe'e ku ve'e du̱japakaa'pta je̱ barco, ku̱x je̱ ma̱kk po̱j ve'e vinkumi'nijidup. Jado'k ma'ajum jo'n tse'e vye'na, van'it tse'e je̱ Jesús pyana̱jkxjidi, je̱m tse'e na̱ni'kxm yo̱'o̱y, ukvinnaxuvaajnju̱dup tse'e.
41006049	Ax ku tse'e je̱ y'ixpa̱jkpata̱jk du̱'ixti je̱ts je̱me'e na̱ni'kxm yo̱'yp myets, ve'em tse'e vyinmaaydi je̱ts jado'k ítumit jayu je̱'e̱ ve'e. Van'it tse'e y'aka̱a̱'stkti,
41006050	ku̱x anañu̱joma ve'e du̱'ixti je̱tse'e cha̱'kidi. Ax jatyji tse'e je̱ Jesús myuko̱jtsjidi, je̱tse'e ña̱'mu̱xjidi: ―¡Jo̱t'amá̱jada, a̱ts xa je̱ja, kadi mtsa̱'a̱gada!
41006051	Van'it tse'e je̱ Jesús tya̱jki je̱'e̱ ma̱a̱tta je̱m barco jo̱o̱tm. Tun jatyji tse'e pyo̱j'atú̱vi. Van'it tse'e je̱ y'ixpa̱jkpata̱jk atu̱va ato̱ki tyuntaandi,
41006052	ka'a ve'e du̱vinmó̱tudi ti ve'e je̱ Jesús tyoon ku ve'e du̱tojkva'kxy je̱ tsapkaaky je̱tse'e je̱ nu̱may jayu du̱yakkaajy, ku̱x ma̱kke'e je̱ kyuvajkta.
41006053	Ku ve'e du̱tuknajxti je̱ ma̱ja̱ na̱'aka̱ya, van'it tse'e jye̱'ydi je̱m genesarétit y'it jo̱o̱tm. Je̱m tse'e je̱ byaarco du̱kuva̱a̱'ndi je̱ja na̱pa'ayi.
41006054	Ax ku tse'e pyítsumdi je̱m barco jo̱o̱tm, jatyji tse'e je̱ jayu je̱ Jesús du̱'ixkajpti.
41006055	Van'it tse'e y'anomva'kxti je̱m tso̱v je̱tse'e je̱ Jesús je̱ pa'am jayu du̱tuknu̱na̱jkxti je̱m maajntku̱n ka̱jxm pa̱n joma tso̱ ve'e du̱mó̱tuda je̱ts je̱me'e je̱ Jesús vyídu̱t.
41006056	Jyajomakajpu̱nku̱jxa tse'e je̱ Jesús tya̱jki ukpu̱ joma ve'e ñajxy je̱m kam jo̱o̱tm, je̱m tse'e du̱pa̱a̱mdi too' am je̱ pa'am jayu je̱tse'e du̱munoo'kxtkti je̱ Jesús je̱tse'e du̱yakjátu̱t je̱tse'e yakto̱o̱jnjat ku̱jyavitu̱paa'vjya. Ax pa̱n pa̱n jaty tse'e du̱to̱o̱ndu je̱ Jesús je̱ vyit, jo̱tka̱daaktinu tse'e.
41007001	Van'it tse'e je̱ fariseota̱jk ma̱a̱t je̱ tsaptu̱jkpit yak'ixpa̱jkpata̱jk ñay'amojkijidi joma ve'e je̱ Jesús, je̱m tse'e Jerusalén cho̱o̱'nda.
41007002	Ax je̱m tse'e je̱ Jesús je̱ y'ixpa̱jkpata̱jk juu' ve'e kaaydu, ka'ats je̱'e̱ ve'e too'va̱jkp kya̱pojti joma vaat je̱ kya̱ta̱jkts ax jo'n je̱ ju̱jpit jayu je̱ pyava'nu̱nda, yaktijpapts je̱'e̱ ve'e je̱ jáyuda je̱ts ka'a ve'e vya'ajtsada je̱ kya̱'a̱j. Íxju̱du tse'e je̱ fariseota̱jk je̱ts je̱ tsaptu̱jkpit yak'ixpa̱jkpata̱jk.
41007003	Ku̱xe'e je̱ fariseota̱jk je̱ts nu̱jom je̱ israeejlit jayu du̱yak'itta je̱ pava'nu̱n juu' ve'e je̱ ju̱jpit jayu yakta'nu̱xju̱du; pa̱n ka'a ve'e kya̱pojta je̱ kya̱ta̱jkts paat ax jo'n je̱ ju̱jpit jayu je̱ pyava'nu̱nda, ka'a tse'e kyayda.
41007004	Ax ku tse'e vyimpijttini je̱p maa'y ja̱a̱tp, pa̱n ka'a ve'e too'va̱jkp ve'em kya̱pojta, ka'a tse'e kyayda. Ax ve'em tse'e du̱yak'itta ti jaty viijnk pava'nu̱n, ax jo'n je̱ tuk'a'ooguin je̱ts je̱ o̱o̱'y yakpuj, je̱ pojxu̱n to'ts je̱ts je̱ maajntku̱n.
41007005	Van'it tse'e je̱ fariseota̱jk ma̱a̱t je̱ tsaptu̱jkpit yak'ixpa̱jkpata̱jk du̱'amo̱tutú̱vidi je̱ Jesús: ―¿Tya̱jx tse'e ya̱ m'ixpa̱jkpata̱jk du̱katonda ax jo'n je̱ ju̱jpit jayu je̱ pava'nu̱n xyaktaajnjimdi je̱tse'e ve'emji kyayda? Ka'a tse'e je̱ kya̱'a̱j du̱yakva'atsta.
41007006	Van'it tse'e je̱ Jesús y'atsa̱a̱jv: ―Me̱jts'aajta me̱jtsjo̱o̱tta. O̱ye'e miits ka̱jxta je̱ Nte'yam je̱ y'ayook ko̱jtsnajxpa Isaías du̱'ava'ni. Jidu̱'u̱m tse'e du̱jatyaajñ juu' ve'e je̱ Nte'yam kyo̱jts: Y'amji xa ve'e ya̱ jayu a̱ts xvinjávada xvintsa̱'a̱gada, ax xtukmujékumidupts a̱tse'e je̱ jyo̱o̱tta je̱ jya'vinda.
41007007	Tónaji xa je̱'e̱ ve'e ñatyijjada je̱ts xvinja'vidup xvintsa̱'kidup a̱ts je̱'e̱ ve'e, tyuk'íxtupts je̱'e̱ ve'e je̱ jayu je̱ pyava'nu̱nda ax jo'n a̱ts je̱ mpava'nu̱n ku̱y'ijt jo'n. Jidu̱'u̱m tse'e je̱ Isaías du̱jatyaajñ.
41007008	Mpana̱jkxtup xa ve'e je̱ jayu je̱ pyava'nu̱nda, ve'em ax jo'n je̱ tuk'a'ooguin je̱ts je̱ o̱o̱'y yakpuj, je̱ts juu' jatye'e viijnk pava'nu̱nda. Ku̱x tse'e ve'em xtonda, mmaso̱o̱ktup tse'e je̱ Nte'yam je̱ pyava'nu̱n.
41007009	Van'it tse'e je̱ Jesús jyaa'kvaajñ: ―¡O̱o̱y xa miitse'e xtunjatta vintso̱ ve'e je̱ Nte'yam je̱ pyava'nu̱n xyakma'atta je̱'e̱ ka̱jx je̱tse'e ve'em xpana̱jkxta je̱ pava'nu̱n juu' ve'e je̱ ju̱jpit jayu myakta'nu̱xju̱du!
41007010	Ku̱x jidu̱'u̱me'e vya'añ je̱ Moisés je̱ pyava'nu̱n: “Vintsa̱'a̱gada je̱ mtee' je̱ mtaak.” Vaampap tse'e jidu̱'u̱m: “Pa̱n pa̱n tse'e je̱ tyee' ukpu̱ je̱ tyaak du̱vinko̱jtspe̱jtp, kutúkanits je̱'e̱ ve'e je̱ y'o̱o̱'ku̱n.”
41007011	Je̱ts miitse'e mvaandup je̱ts o̱'yipe'e je̱tse'e je̱ jayu je̱ tyee' ukpu̱ je̱ tyaak du̱na̱a̱jmat: “Ka'a xa a̱tse'e x'uk'o̱'yixjini je̱ts a̱ts mitse'e mputá̱kat, ku̱x nu̱jome'e juu' a̱tse'e n'ixp njayejpp, je̱ Corbaants je̱'e̱ ve'e.” (Jidu̱'u̱mts ya̱'a̱ ve'e kya̱tsa̱pítsum, je̱ Nte'yam yaktukmuya̱x.)
41007012	Ax ve'emts miitse'e xkayak'ó̱yada je̱tse'e je̱ jayu je̱ tyee' ukpu̱ je̱ tyaak du̱putá̱kat,
41007013	myaktaandupe'e je̱ Nte'yam je̱ y'ayook ax jo'n ku̱kyatuujn ku ve'e xpana̱jkxta je̱ ju̱jpit jayu je̱ y'avintso̱ pava'nu̱nda. Jé̱java tse'e may viijn juu' ve'e nay ve'em mtoondup.
41007014	Jado'k nax tse'e je̱ Jesús du̱yaxmojknuva je̱ nu̱may jayu, je̱tse'e du̱nu̱u̱jmidi: ―Amo̱tunaxta anañu̱joma je̱tse'e xvinmó̱tudat.
41007015	Pa̱n ti ve'e je̱ jayu kyaayp jyu̱'kxp, ka je̱'e̱ ka̱jxapts je̱'e̱ ve'e je̱ jayu y'it je̱p to̱kin ja̱a̱tp. Juu' tse'e je̱m je̱ jayu jya'vin ka̱jxm tso̱o̱'mp ka ó̱yap, je̱'e̱ ka̱jxts je̱'e̱ ve'e je̱ jayu y'it je̱p to̱kin ja̱a̱tp.
41007016	Pa̱n pa̱n jaty xa ve'e je̱m je̱ tyaatsk, va'an tse'e du̱'amo̱tunaxta.
41007017	Ku ve'e je̱ Jesús pyítsum je̱m nu̱may jayu akojkm, van'it tse'e je̱p tu̱jkp tya̱jki, je̱tse'e je̱ y'ixpa̱jkpata̱jk y'amo̱tutú̱vijidi pa̱n vintso̱ ve'e yakko̱jtsva'ach juu' ve'e tyukmu'a'ixmojki.
41007018	Van'it tse'e je̱ Jesús ña̱'mu̱xjidi: ―Nay ve'empats miitse'eda, ¿ka'a ve'e xvinmó̱tuda? ¿Ka'a ve'e xnu̱jávada je̱ts jyatía pa̱n ti ve'e je̱ jayu kyaayp jyu̱'kxp, ka je̱'e̱ ka̱jxapts je̱'e̱ ve'e je̱ jayu y'it je̱p to̱kin ja̱a̱tp?,
41007019	ku̱x ka jé̱map je̱'e̱ ve'e jya'vin ka̱jxm ñu̱jkx, je̱me'e jyo̱o̱tm, je̱tse'e ñaxy. Ax ve'em tse'e je̱ Jesús du̱ko̱jtsvaach je̱ts nvaate'e je̱ jayu du̱káydat du̱ja̱'kxtat nu̱jom je̱ kaaky je̱ ju̱'kx, va'ajtsanits je̱'e̱ ve'e.
41007020	Vaampa tse'e jidu̱'u̱m: ―Juu' tse'e je̱ jayu je̱m jya'vin ka̱jxm tso̱o̱'mp ka ó̱yap, je̱'e̱ ka̱jx tse'e je̱ jayu y'it je̱p to̱kin ja̱a̱tp,
41007021	ku̱x je̱me'e jya'vin ka̱jxm cha̱a̱'n je̱ ko̱'o̱y vinma'yu̱n, van'it tse'e je̱ jayu je̱ navya̱jku̱n du̱yakvintsa̱'kintó̱kida, je̱ ka̱ts du̱tukma̱a̱tjayé̱pta je̱ yaa'y je̱ ta̱'a̱x juu' ve'e ka pú̱kap jyaye̱jptup, yakjayu'o̱o̱'kta, mye̱e̱'tsta,
41007022	juu' du̱nas'ayó̱vada, je̱ kyo̱'o̱y je̱'e̱ du̱tonda, je̱ jayu du̱vin'a̱a̱'nda, du̱katuktso̱'o̱tyónda juu' ve'e tyoondup ka ó̱yap, vyintókada, vyinko̱jtspé̱tta, ñamyá̱jajada, ka vintú̱vap y'itta.
41007023	Je̱m tse'e je̱ jayu jya'vin ka̱jxm nu̱jom ya̱ ka ó̱yap cha̱a̱'n, je̱'e̱ ka̱jxts je̱'e̱ ve'e je̱ jayu y'it je̱p to̱kin ja̱a̱tp.
41007024	Je̱m tse'e je̱ Jesús cho̱o̱'nni je̱tse'e ñu̱jkx je̱m tiirovit je̱ts sidoonit y'it jo̱o̱tmda. Van'it tse'e je̱p tu̱jkp tya̱jki, ka'a ve'e du̱'uktsa̱jk je̱tse'e je̱ jayu ku̱y'ixji ku̱ñu̱ja'viji.
41007025	Jatyji ve'e du̱mo̱tu to'k je̱ ta̱'a̱xta̱jk juu' ve'e je̱m je̱ ña̱a̱x jya'vin ka̱jxm je̱ ko̱'o̱yjáyuvap. Van'it tse'e je̱ ta̱'a̱xta̱jk je̱ Jesús du̱vinkuta̱mi je̱tse'e du̱vinko̱xkteni.
41007026	Ax ka'a tse'e je̱ ta̱'a̱xta̱jk y'israeejlitjáyuva, sirofeníciait jayu je̱'e̱ ve'e. Je̱'e̱ tse'e je̱ Jesús du̱munoo'kxtk je̱tse'e je̱ ko̱'o̱yjáyuvap du̱yakpítsumu̱t je̱m je̱ ña̱a̱x jya'vin ka̱jxm.
41007027	Van'it tse'e je̱ Jesús ña̱'mu̱xji: ―Pa̱n mputá̱kap a̱ts mitse'e je̱ts ka'a ve'e je̱ israeejlit jáyuda, ve'emts je̱'e̱ ve'e ax jo'n je̱ pi'k ónu̱k je̱ kyaaky yakpu̱jkja je̱tse'e je̱ ok yakma̱'a̱.
41007028	Ax van'it tse'e je̱ ta̱'a̱xta̱jk y'atsa̱a̱jv: ―Ve'emam xa je̱'e̱ ve'e. Jyave'ema tse'e, kyamyojktupts je̱'e̱ ve'e je̱ ok je̱p mesa pa'tkup juu' ve'e je̱ pi'k ónu̱k y'u̱xkaaydup.
41007029	Van'it tse'e je̱ Jesús y'atsa̱a̱jv: ―Na̱jkxni, o̱y xa ve'e tu̱m'atsa̱v. Tá̱vani tse'e je̱ ko̱'o̱yjáyuvap pyítsumni je̱m je̱ mna̱a̱x jya'vin ka̱jxm.
41007030	Ax van'it tse'e ña̱jkxni je̱m tya̱k'am, je̱tse'e du̱paaty je̱ ña̱a̱x myaanni je̱m maajntku̱n ka̱jxm, tá̱vani ve'e je̱ ko̱'o̱yjáyuvap pyítsumni je̱m jya'vin ka̱jxm.
41007031	Van'it tse'e je̱ Jesús cho̱o̱'nni je̱m Tiro, je̱tse'e je̱m sidoonit kyajpu̱n ka̱jxm ñajxy. Van'it tse'e tya̱jki je̱m decápolisit y'it jo̱o̱tm je̱tse'e jye̱'y je̱ja galiléait mya̱ja̱ na̱'aka̱ya pa'ayi.
41007032	Van'it tse'e to'k je̱ jayu du̱yakje̱'ydi juu' ve'e nat je̱ts atán, je̱tse'e du̱munoo'kxtkti je̱tse'e je̱ kya̱'a̱j du̱tuknu̱kó̱nu̱t.
41007033	Van'it tse'e je̱ Jesús du̱yaknu̱jkx apu̱k je̱ jayu, je̱ nu̱may jayu ve'e vyinva'kvaats, je̱tse'e je̱ kya̱'ónu̱k du̱'akoo'pi je̱p je̱ jayu tyaatskup. Van'it tse'e je̱ chuj du̱tukta̱a̱jn je̱m je̱ jayu tyo̱tska̱jxm,
41007034	je̱me'e tsajm tso̱ pyat'ix, mya̱jxej, je̱tse'e vyaajñ: ―¡Efata! (Jidu̱'u̱mts ya̱'a̱ ve'e kya̱tsa̱pítsum, ava'atsu̱.)
41007035	Ax jatyji tse'e je̱ tyaatsk va'an me̱jtsk ado'om y'avaach je̱tse'e yónu̱kiva je̱ tyo̱o̱ts, je̱tse'e o̱y kyo̱jtsni.
41007036	Van'it tse'e je̱ Jesús je̱ nu̱may jayu ma̱kk du̱tuknu̱u̱jmidi je̱ts ni pa̱na ve'e du̱kavaajnjadat. Ax ka'a tse'e ve'em du̱toondi, nu̱yojke'e du̱tun'avanva'kxtini.
41007037	Atu̱va ato̱ki tse'e je̱ jayu du̱tuntuktaandi je̱tse'e vyaandi: ―Nu̱jom xa ya̱'a̱ ve'e o̱y du̱tún, yakmo̱tupu̱jkpts ya̱'a̱ ve'e je̱ nat jayu je̱tse'e je̱ oom jayu du̱yakko̱jtspú̱k.
41008001	Ve'em tse'e jyajtpa van'it, je̱tse'e nu̱may je̱ jayu ñay'amojkijiduva, ka'a ve'e tii ti ve'e kyáydap jya̱'kxtap. Van'it tse'e je̱ Jesús du̱yaxmujk je̱ y'ixpa̱jkpata̱jk je̱tse'e du̱nu̱u̱jmidi:
41008002	―Ntukmo̱'ttup xa a̱tse'e ya̱ nu̱may jayu ku̱x toojk xa̱a̱jani ve'e y'itta a̱ts ma̱a̱t, ka'a tse'e tii ti ve'e kyáydap jya̱'kxtap.
41008003	Je̱ts pa̱n mpake̱jxtinupts a̱tse'e ve'emji je̱m tya̱k'amda yu'o̱o̱'kjup, je̱ja tse'e too' aajy je̱ yooj yaknoo'kxjidinit, ku̱x je̱me'e je̱ jayu juu' ve'e jékum tso̱o̱'ndu.
41008004	Van'it tse'e je̱ y'ixpa̱jkpata̱jk y'atso̱o̱jvjidi: ―¿Jómase'e je̱ tsapkaaky cho̱o̱'nu̱t je̱ts ya̱'a̱ ve'e kyáydat?, ku̱x ka'a xa ve'e yaja pya̱ntsu̱u̱na.
41008005	Van'it tse'e je̱ Jesús y'amo̱tutú̱vijidi: ―¿Vinxu̱p tse'e je̱p je̱ mtsapkaakyta? Je̱tse'e y'atso̱o̱vdi: ―Vuxtojtu̱k.
41008006	Van'it tse'e je̱ Jesús je̱ nu̱may jayu du̱pavaajñ je̱tse'e y'a̱jxtu̱ktat je̱ja naxku̱jx. Ku ve'e y'a̱jxtkti, van'it tse'e du̱ka̱a̱jy vuxtojtu̱k je̱ tsapkaaky. Van'it tse'e je̱ Nte'yam du̱kuko̱jtsji je̱tse'e du̱tojkva'kxy je̱ tsapkaaky, je̱tse'e je̱ y'ixpa̱jkpata̱jk du̱mo̱o̱jy, je̱'e̱ tse'e je̱ nu̱may jayu du̱tukvinkuka̱'yidu.
41008007	Je̱ppa tse'e to'k me̱jtsk je̱ pi'k ajkx du̱ma̱a̱diduva vye'na. Van'it tse'e du̱kunuu'kx, je̱tse'e du̱pavaajñ je̱tse'e je̱ ajkx du̱mo̱o̱yduvat je̱ nu̱may jayu.
41008008	Kaaydu tse'e je̱ jayu, je̱tse'e kyooxjidi. Van'it tse'e du̱pa̱kmojktini javuxtojtu̱k kach je̱ tsapkaaky kunax je̱ts je̱ ajkx kunax;
41008009	ax nu̱maktaaxk miijl jo'n tse'e y'ijtti je̱ yaa'tya̱jk juu' ve'e kaaydu. Van'it tse'e je̱ Jesús je̱ nu̱may jayu du̱pake̱jxtini,
41008010	je̱tse'e tya̱jki je̱m barco jo̱o̱tm ma̱a̱t je̱ y'ixpa̱jkpata̱jk; je̱m tse'e dalmanútait y'it jo̱o̱tm ña̱jkxti.
41008011	Van'it tse'e je̱ fariseota̱jk je̱ Jesús du̱vinkutá̱midi je̱tse'e du̱'amó̱tudi je̱tse'e tyo'nu̱xjadat je̱ tsajmit ma̱ja̱ nu̱ja'vin, ve'em tse'e du̱yaknu̱ke̱'xnatá̱kat je̱ts je̱ Nte'yam ma̱a̱t je̱'e̱ ve'e je̱ Jesús.
41008012	Van'it tse'e je̱ Jesús mya̱jxej je̱tse'e vyaajñ: ―¿Tya̱jxts ya̱'a̱ ve'e ya̱ jayu du̱'amó̱tuda je̱ts a̱tse'e ntoojnjadat je̱ ma̱ja̱ nu̱ja'vin je̱tse'e ve'em juu' du̱jaanchjávadat? Tyú̱vam xa a̱tse'e nva'añ je̱ts ka'a ve'e ya̱ jayu je̱ ma̱ja̱ nu̱ja'vin du̱'íxtat.
41008013	Van'it tse'e du̱maso̱o̱kti je̱ nu̱may jayu je̱tse'e tya̱jkinuva je̱m barco jo̱o̱tm, je̱tse'e ñu̱jkx je̱m jado'k ado'om ma̱ja̱ na̱'aka̱ya pa'am.
41008014	Ax jyaa'tyó̱kidu tse'e je̱ Jesús je̱ y'ixpa̱jkpata̱jk je̱tse'e je̱ tsapkaaky ku̱du̱pa̱a̱mdi je̱m barco jo̱o̱tm, tun to'kji tse'e du̱ma̱a̱dada.
41008015	Van'it tse'e je̱ Jesús tyukpavaajnjidi, je̱tse'e ña̱'mu̱xjidi: ―Mnay'íxjadap tse'e je̱tse'e xkakuvá̱ktat je̱ levadura juu' ve'e je̱ fariseota̱jk jye̱'e̱da je̱ts je̱ yakkutojkpa Herodes jye̱'e̱.
41008016	Van'it tse'e je̱ y'ixpa̱jkpata̱jk ñavyaajnjidi: ―Je̱'e̱ ka̱jx xa ya̱'a̱ ve'e ve'em vya'añ ku̱xe'e je̱ tsapkaaky tu̱nkayakme̱jtsumda.
41008017	Ax ku tse'e je̱ Jesús du̱nu̱ja'vi, van'it tse'e je̱ y'ixpa̱jkpata̱jk du̱nu̱u̱jmidi: ―¿Tya̱jxse'e mva'anda je̱ts ka'a ve'e je̱ tsapkaaky tu̱xyakme̱tsta? ¿Ka'a ve'e xvinmó̱tuda? ¿Ka'a ve'e xvinjávada? ¿Ma̱kke'e je̱ mkuvajkta?
41008018	¿Je̱me'e je̱ mviijnda je̱tse'e xka'ixta? ¿Je̱me'e je̱ mtaatskta je̱tse'e xkamó̱tuda? ¿Ka'a ve'e xjaa'myé̱tsta?
41008019	Ku a̱tse'e ntojkva'kxy mugo̱o̱xk je̱ tsapkaaky je̱tse'e nu̱mugo̱o̱xk miijl naxy je̱ jayu kyaaydi, ¿vinxu̱p kach tse'e xpa̱kmojktini je̱ tsapkaaky kunax? Je̱tse'e y'atso̱o̱vdi: ―Makme̱jtsk kachse'e.
41008020	Van'it tse'e je̱ Jesús y'amo̱tutú̱vijidi: ―Ax ku tse'e vuxtojtu̱k je̱ tsapkaaky vye'na je̱ts nu̱maktaaxk miijl naxy je̱ jáyuda, ¿vinxu̱p kach tse'e xpa̱kmojktini? Je̱tse'e y'atso̱o̱vdi: ―Vuxtojtu̱k kachse'e.
41008021	Van'it tse'e je̱ Jesús ña̱'mu̱xjidi: ―¿Tya̱jx tse'e xkavinmó̱tuda?
41008022	Je̱'ydu tse'e je̱m betsáidait kyajpu̱n ka̱jxm. Van'it tse'e to'k je̱ viints jayu du̱tuknu̱na̱jkxti je̱ Jesús je̱tse'e du̱munoo'kxtkti je̱tse'e du̱tó̱nu̱t je̱ viints jayu.
41008023	Van'it tse'e je̱ Jesús je̱ viints jayu je̱ kya̱'a̱j du̱majch je̱tse'e du̱yaknu̱jkx je̱m kajpu̱n pa'am, je̱tse'e je̱ chuj du̱pa̱a̱jmji je̱ vyiijn. Van'it tse'e du̱'amo̱tutu̱vi je̱ viints jayu pa̱n y'ixpe'e o̱yvinxu̱pa.
41008024	Van'it tse'e y'ixva'kxy, je̱tse'e vyaajñ: ―N'ixp a̱tse'e je̱ jayu yo̱'o̱yda; ve'em tse'e kye̱'e̱xta ax jo'n je̱ ku̱p ku̱yo̱'ydi jo'n.
41008025	Van'it tse'e je̱ Jesús vyinkuto̱'nijinuva, je̱tse'e je̱ viints jayu je̱ vyiijn y'o̱'yika̱jxni, jyo̱tka̱daakni, va'ajts tse'e je̱ vyiijn du̱tuk'ixni nu̱jom juu' jaty.
41008026	Van'it tse'e je̱m tya̱k'am du̱pake̱jxni je̱tse'e du̱nu̱u̱jmi: ―Ka'a tse'e mtá̱kat je̱m kajpu̱n jo̱o̱tm; ni pa̱na tse'e je̱m xkavaajnjat.
41008027	Van'it tse'e je̱ Jesús cha̱a̱'n ma̱a̱t je̱ y'ixpa̱jkpata̱jk je̱tse'e ña̱jkxti je̱m Cesarea de Filipo. Je̱e̱na ve'e too' aajy vye̱'nada, van'it tse'e je̱ Jesús je̱ y'ixpa̱jkpata̱jk du̱'amo̱tutú̱vidi: ―¿Vintso̱se'e je̱ jayu vya'anda, pá̱nu̱k a̱tse'e?
41008028	Van'it tse'e y'atso̱o̱vdi: ―Je̱m xa ve'e pa̱ne'e vaandup je̱ts mitse'e je̱ Yakna̱pe̱jtpa Juan, je̱m tse'e pa̱ne'e vaanduvap je̱ts je̱ Elías mitse'e, ax nay je̱mpa tse'e pa̱n pa̱ne'e vaanduvap je̱ts mitse'e nu̱to'k je̱ Nte'yam je̱ y'ayook ko̱jtsnajxpa juu' ve'e ju̱jpani o̱o̱'ktinu, ax je̱'e̱k tse'e joojntykpa̱jknuva.
41008029	Van'it tse'e je̱ Jesús y'amo̱tutú̱vijidi: ―Je̱ts miitsta, ¿vintso̱ts miitse'e mva'anda je̱ts pa̱n a̱tse'e? Van'it tse'e je̱ Pedro y'atsa̱a̱jv: ―Mits xa je̱'e̱ ve'e je̱ Cristo, juu' ve'e je̱ Nte'yam vyinko̱o̱n je̱tse'e yakkutojknit.
41008030	Van'it tse'e je̱ Jesús tyukpavaajnjidi je̱ts ni pa̱na ve'e du̱kavaajnjadat je̱ts je̱'e̱ je̱'e̱ ve'e je̱ Cristo.
41008031	Van'it tse'e je̱ Jesús je̱ y'ixpa̱jkpata̱jk jidu̱'u̱m du̱yak'ixpa̱jk'ukvaajñ: ―Tun vinko̱pk je̱'e̱ ve'e je̱ts a̱tse'e o̱o̱y ntuntsaachpaa'tu̱t. Ka'ats a̱tse'e xkuvá̱ktat je̱ israeejlit je̱ myú̱jit jáyuda, je̱ tee'ta̱jk je̱ vyintsa̱nda, je̱ts je̱ tsaptu̱jkpit yak'ixpa̱jkpata̱jkta; xyak'o̱o̱'ktapts a̱tse'e je̱ jayu, ax joojntykpa̱jknuvapts a̱tse'e kutoojk xa̱a̱j, a̱ts, je̱ Jayu Juu' ve'e Nu̱pa̱a̱mdu̱ka Ijtp.
41008032	Va'ajts tse'e du̱ka̱jts ya̱ ayook. Van'it tse'e je̱ Pedro je̱ Jesús apu̱k du̱ja̱va̱a̱jv je̱tse'e du̱tuknu̱u̱jmi ku̱xe'e ve'em vyaajñ.
41008033	Van'it tse'e je̱ Jesús vya'ku̱mpijt je̱tse'e du̱'a'ixtk je̱ y'ixpa̱jkpata̱jk, je̱tse'e je̱ Pedro du̱nu̱u̱jmi: ―¡Vinva'kva'atsu̱ a̱ts! Mma̱a̱tnavya̱a̱'njup xa mitse'e je̱ Satanás ku ve'e ve'em xka̱ts, ka'a xa mitse'e ve'em je̱ vinma'yu̱n xjayep ax jo'n je̱ Nte'yam, ve'em mitse'e je̱ vinma'yu̱n xjayep ax jo'n je̱ jayu.
41008034	Van'it tse'e je̱ Jesús je̱ nu̱may jayu du̱yaaxjidi ma̱a̱t je̱ y'ixpa̱jkpata̱jk je̱tse'e du̱nu̱u̱jmidi: ―Pa̱n pa̱n xa ve'e du̱tso̱jkp je̱tse'e y'ijtnit a̱ts ma̱a̱t, va'an tse'e du̱maso̱kka̱jxni je̱ y'avintso̱ vinma'yu̱n, je̱ jyo̱o̱t je̱ jya'vin du̱ma̱kkpá̱mu̱t je̱tse'e chaachpaa'tu̱t ax jo'n je̱ jayu juu' ve'e je̱ y'o̱o̱'ku̱n du̱'ana̱jkxip ku ve'e je̱ cryuuz du̱paku̱'u̱, je̱ts a̱tse'e xpamiinnit.
41008035	Ku̱x pa̱n pa̱n a̱tse'e xkajaanchja'vip ku̱xe'e du̱tsa̱'a̱ga je̱ y'o̱o̱'ku̱n, ka'ats je̱'e̱ ve'e du̱jayé̱pu̱t je̱ joojntykin juu' ve'e xa̱'ma ka̱jx ijtp; ax pa̱n pa̱nts a̱tse'e ijtp xjaanchja'vip, ó̱yame'e y'o̱o̱'ku̱t a̱ts ka̱jx je̱ts je̱ o̱y ka̱ts je̱ o̱y ayook ka̱jxpa, je̱'e̱ tse'e du̱jaye̱jpnup je̱ joojntykin juu' ve'e xa̱'ma ka̱jx ijtp.
41008036	Ni vinxu̱pa xa je̱'e̱ ve'e je̱ jayu kyato'nu̱xju̱t ku ve'e du̱je̱'e̱iká̱xu̱t nu̱jom ya̱ naxviijnit it je̱tse'e vyintó̱kinit je̱ jayu je̱ jyo̱o̱t je̱ jya'vin.
41008037	Ax ku tse'e je̱ jayu vinto̱ki y'it, ka'a xa ve'e tii ti ve'e je̱ jayu ku̱du̱yaky je̱tse'e du̱jaye̱jpnit je̱ joojntykin juu' ve'e xa̱'ma ka̱jx ijtp.
41008038	Ku̱x pa̱n pa̱n xa a̱tse'e xtuktso̱'o̱tyoomp je̱tse'e du̱tuktso̱'o̱tyoompa juu' a̱tse'e nka̱jtsp yaja ya̱ tó̱kinax jayu vyinkujkta juu' ve'e je̱ Nte'yam du̱maso̱o̱ktup, ntuktso̱'o̱tyoompapts a̱ts je̱'e̱ ve'e ku a̱tse'e nmiinnuvat je̱ nTee' je̱ mya̱jin ma̱a̱t je̱ts ma̱a̱t je̱ va'ajts aangelesta̱jk, a̱ts, je̱ Jayu Juu' ve'e Nu̱pa̱a̱mdu̱ka Ijtp.
41009001	Van'it tse'e je̱ Jesús ña̱'mu̱xjidinuva: ―Tyú̱vam xa a̱tse'e nva'añ je̱ts je̱ja ve'e yaja je̱ jayu juu' ve'e ka'o̱o̱'ktup, van'ítnume'e ku ve'e tá̱vani du̱'ixta vye'na je̱ Nte'yam je̱ kyutojku̱n ma̱kk du̱mumiinni.
41009002	Kutojtu̱k xa̱a̱j tse'e je̱ Jesús du̱vo̱vu̱tsa̱a̱'n je̱ Pedro ma̱a̱t je̱ Santiago je̱ts je̱ Juan, je̱tse'e je̱'e̱jyjida du̱va̱a̱jv apu̱k joma ve'e to'k je̱ ko̱pk juu' ve'e ka̱jxm. Van'it tse'e tyikts je̱ja je̱'e̱ vyinkujkta,
41009003	je̱tse'e je̱ vyit o̱jts jyajtni ajajp ata̱'kxp, va'ajts po̱o̱'p, ve'em ax jo'n je̱ tsap'a̱a̱'pk, ve'em ax jo'n ni pa̱na kya'o̱'yixju̱ je̱tse'e du̱pojpo̱o̱'pat yaja naxviijn.
41009004	Van'it tse'e vya'kke̱'xti je̱ja je̱'e̱ vyinkujkta je̱ Elías ma̱a̱t je̱ Moisés, je̱tse'e je̱ Jesús du̱ma̱a̱tnakyo̱jtsjidi.
41009005	Van'it tse'e je̱ Pedro je̱ Jesús du̱nu̱u̱jmi: ―Yak'ixpa̱jkpa, o̱y xa je̱'e̱ ve'e ku a̱a̱tse'e yaja n'it. Va'ants a̱a̱ts du̱pu̱mu̱ toojk je̱ pi'k ojts atya̱jk: to'k mits mje̱'e̱, je̱ts to'k je̱ Moisés jye̱'e̱, je̱ts jado'k je̱ Elías jye̱'e̱.
41009006	Ve'em tse'e vyaajñ ku̱x ka'a ve'e du̱nu̱java vye'na je̱ts ti ve'e kya̱jtsp, tsa̱'kidu ve'e o̱o̱y.
41009007	Van'it tse'e to'k pa̱k je̱ vínu̱ts ñu̱je̱'yjidi je̱tse'e yo'tsjidi; je̱p tse'e vínu̱ts ja̱a̱tp du̱'amo̱tunajxti to'k je̱ ayook. Jidu̱'u̱m tse'e vyaajñ: ―Ya̱'a̱ xa ve'e a̱ts je̱ n'Onu̱k, juu' a̱tse'e o̱o̱y ntuntsa̱jkp. Amo̱tunaxta juu' ve'e kya̱jtsp.
41009008	Ax ku tse'e jyo̱o̱'k'ix'avíttini, ka'a tse'e du̱'ukpa̱n'ixpaattini, naaydume'e je̱ Jesús.
41009009	Ku ve'e je̱m ko̱pk viinm kya̱daaktini, van'it tse'e je̱ Jesús ma̱kk tyukna̱'mu̱xjidi: ―Ka'a tse'e pa̱n xvaajnjadat ti ve'e tu̱x'ixta, van'ítnume'e ku ve'e tá̱vani a̱ts n'o̱o̱'kni vye'na je̱ts a̱tse'e njoojntykpa̱jknuvat, a̱ts, je̱ Jayu Juu' ve'e Nu̱pa̱a̱mdu̱ka Ijtp.
41009010	Ax kyutyoondu tse'e je̱ Jesús je̱ y'ayook ax jo'n yaknu̱u̱jmidi. Je̱tse'e ñay'amo̱tutú̱vijidi pa̱n ti je̱'e̱ ve'e tyijp ku ve'e je̱ jayu jyoojntykpa̱jknuvat.
41009011	Van'it tse'e je̱ Jesús je̱ y'ixpa̱jkpata̱jk y'amo̱tutú̱vijidi: ―¿Tya̱jxse'e je̱ tsaptu̱jkpit yak'ixpa̱jkpata̱jk vya'anda je̱ts tun vinko̱pk je̱'e̱ ve'e je̱tse'e too'va̱jkp je̱ Elías myiinnuvat je̱ts ka'a ve'e je̱ Cristo?
41009012	Van'it tse'e je̱ Jesús y'atsa̱a̱jv: ―Tyú̱vam xa je̱'e̱ ve'e je̱ts miinnuvape'e too'va̱jkp je̱ Elías je̱tse'e nu̱jom du̱yak'o̱'yinuvat. ¿Ax vintso̱ tse'e je̱ Kunuu'kx Jatyán vya'añ a̱ts ka̱jx?, a̱ts, je̱ Jayu Juu' ve'e Nu̱pa̱a̱mdu̱ka Ijtp. Ve'em xa ve'e vya'añ je̱ts tsaachpaa'tup a̱tse'e o̱o̱y je̱ts a̱tse'e nyakjomtónu̱t nyaktitónu̱t.
41009013	Ax ve'emts a̱ts miitse'e nna̱a̱jmada, o̱jts xa je̱'e̱ ve'e je̱ jayu juu' ve'e ve'em ax jo'n je̱ Elías, ax tyoonduts je̱'e̱ ve'e ax jo'n du̱tso̱jkti, ve'em ax jo'n je̱ Kunuu'kx Jatyán vya'añ je̱'e̱ ka̱jx.
41009014	Ku ve'e je̱ Jesús jye̱'y joma ve'e je̱ y'ixpa̱jkpata̱jk juu' ve'e kapana̱jkxju̱du je̱m ko̱pk viinm, van'it tse'e du̱'ix je̱ts je̱me'e nu̱may je̱ jayu tu̱ñaa'va'kvídu̱tjada. Je̱m tse'e je̱ y'ixpa̱jkpata̱jk je̱ts je̱ tsaptu̱jkpit yak'ixpa̱jkpata̱jk ñakyo̱jtsvintsó̱vjada.
41009015	Ax ku tse'e je̱ nu̱may jayu je̱ Jesús du̱'ixti, van'it tse'e atu̱va ato̱ki tyaandi je̱tse'e noomp du̱'ana̱jkxidi, je̱tse'e du̱ko̱jtspo̱o̱'kxti.
41009016	Van'it tse'e je̱ Jesús y'amo̱tutú̱vijidi: ―¿Tise'e mko̱jtstup ma̱a̱t ya̱'a̱da?
41009017	Van'it tse'e to'k y'atsa̱a̱jv: ―Yak'ixpa̱jkpa, ta̱ xa a̱tse'e je̱ nmajntk nyakmín juu' ve'e je̱m jya'vin ka̱jxm je̱ ko̱'o̱yjáyuvap, je̱'e̱ tse'e yak'oo'mjup.
41009018	Je̱tse'e je̱ ko̱'o̱yjáyuvap a̱ts je̱ n'ónu̱k jyajoma du̱mach je̱tse'e du̱yakkitu, je̱tse'e je̱p a̱ts je̱ n'ónu̱k y'ávup pyítsum je̱ na'a a̱a̱'pk, je̱tse'e je̱ mex ñatya̱tskaa'tyju̱, je̱tse'e tyunku̱piku̱x. Ta̱ts a̱tse'e njanu̱u̱jma ya̱ m'ixpa̱jkpata̱jk je̱ts je̱me'e jya'vin ka̱jxm du̱yakpítsumdat je̱ ko̱'o̱yjáyuvap juu' ve'e yak'oo'mjup a̱ts je̱ n'ónu̱k; ax ka'a tse'e y'o̱'yixjada.
41009019	Van'it tse'e je̱ Jesús y'atsa̱a̱jv: ―¡Miits xa je̱'e̱ ve'eda juu' ve'e je̱ Nte'yam du̱kajaanchja'vidup je̱ts ka vintú̱vap je̱'e̱ ve'e juu' ve'e mtoondup! ¿Joma vaat a̱tse'e njaa'kja'ítu̱t miits ma̱a̱tta je̱tse'e njaa'kjamuté̱nadat? Yakminda je̱ pa'am jayu.
41009020	Van'it tse'e du̱yakna̱jkxti. Ax ku tse'e je̱ Jesús je̱ ko̱'o̱yjáyuvap y'ixji, van'it tse'e je̱ ko̱'o̱yjáyuvap je̱ pa'am jayu ma̱kk du̱tunxitu̱yo̱'y je̱tse'e du̱yaknaxvipp, je̱tse'e je̱ pa'am jayu tyunnep tyunte'px je̱tse'e je̱ a̱a̱'pk pyítsum je̱p je̱ pa'am jayu y'ávup.
41009021	Van'it tse'e je̱ Jesús je̱ pa'am jayu je̱ tyee' du̱'amo̱tutu̱vi: ―¿Vin'itts ya̱'a̱ ve'e ve'em jyajt'ukvaajñ? Je̱tse'e y'atsa̱a̱jv: ―Namyootsk xa ya̱'a̱ ve'e ve'em jyajt'ukvaajñ.
41009022	Ax may náxani tse'e tyunja̱nvívupaja je̱tse'e tyunyak'o̱o̱'kuva'añju̱. Pa̱n m'o̱'yixjupts mitse'e je̱tse'e xtónu̱t o̱yvinxu̱pa, tukmo̱'tkts a̱a̱tse'e to'k aaj je̱ts a̱a̱tse'e xputá̱kat.
41009023	Van'it tse'e je̱ Jesús y'atsa̱a̱jv: ―¡Pa̱n x'o̱'yixjupts a̱tse'e! Nu̱jom tse'e juu' y'o̱'yixju̱ pa̱n pa̱ne'e je̱ Nte'yam du̱jaanchja'vip.
41009024	Ax tun jatyji tse'e je̱ pa'am jayu je̱ tyee' je̱ Jesús ma̱kk du̱muka̱jts: ―Njaanchja'vip a̱ts je̱'e̱ ve'e; puta̱ka a̱ts to'k aaj je̱ts a̱ts je̱'e̱ ve'e nu̱yojk njaanchjávat.
41009025	Ku tse'e je̱ Jesús du̱'ix je̱ts nay'amojkijidupe'e je̱ nu̱may jayu, van'it tse'e ma̱kk du̱tuknu̱u̱jmi je̱ ko̱'o̱yjáyuvap, je̱tse'e vyaajñ: ―Ko̱'o̱yjáyuvap juu' ve'e yak'oo'mp yaknajtp, a̱ts mitse'e mpavaampy, pítsumu̱ je̱m ya̱ jayu jya'vin ka̱jxm, ka'a tse'e x'uktukta̱jkinit.
41009026	Van'it tse'e je̱ ko̱'o̱yjáyuvap y'aka̱a̱'stk je̱tse'e jado'ma du̱xitu̱yo̱'y ma̱kk, je̱tse'e pyítsumni, je̱ o̱o̱'kpa jo'n tse'e du̱tunyaktaajñ. Ax nu̱may tse'e vyaandi: ―Ta̱ xa ya̱'a̱ ve'e y'a̱a̱'k.
41009027	Van'it tse'e je̱ Jesús je̱m kya̱'m myajtsji je̱tse'e yakpojtu̱kji, je̱tse'e tyeni.
41009028	Ax ku tse'e je̱ Jesús je̱p tu̱jkp tya̱jki, van'it tse'e je̱ y'ixpa̱jkpata̱jk y'amo̱tutú̱vijidi apu̱k: ―¿Tya̱jxs a̱a̱tse'e xka'o̱'yixji je̱ts a̱a̱tse'e je̱ ko̱'o̱yjáyuvap nyakpítsumu̱t je̱m je̱ jayu jya'vin ka̱jxm?
41009029	Van'it tse'e je̱ Jesús y'atsa̱a̱jv: ―Ka o̱yvin'ítap xa ya̱'a̱ ve'e pyítsumda, van'itji ve'e ku ve'e je̱ jayu chapka̱ts je̱tse'e je̱ jayu y'ayooja.
41009030	Ku ve'e je̱m cho̱o̱'ndi, van'it tse'e ñu̱jkx je̱m galiléait y'it jo̱o̱tm. Ka'a tse'e je̱ Jesús du̱jatsa̱jk je̱tse'e je̱ jayu ku̱du̱nu̱ja'vi pa̱n joma ve'e vyídu̱t
41009031	ku̱x yak'ixpu̱jkpe'e je̱ y'ixpa̱jkpata̱jk. Jidu̱'u̱m tse'e du̱na̱a̱jmada: ―Yakpá̱mupts a̱tse'e je̱m je̱ jayu kya̱'m, xyak'o̱o̱'ktapts a̱tse'e, ax kutoojk xa̱a̱jts a̱tse'e njoojntykpa̱jknuvat, a̱ts, je̱ Jayu Juu' ve'e Nu̱pa̱a̱mdu̱ka Ijtp.
41009032	Ax ka'a tse'e je̱ y'ixpa̱jkpata̱jk du̱vinmó̱tudi juu' ve'e kyo̱jts, tsa̱'kidup tse'e je̱tse'e du̱'amo̱tutu̱vi'ó̱yadat pa̱n vintso̱ ve'e du̱tij.
41009033	Van'it tse'e jye̱'ydi je̱m capernaaumit kyajpu̱n ka̱jxm. Ku tse'e je̱ Jesús je̱p tu̱jkp vye'na, je̱tse'e du̱'amo̱tutu̱vi je̱ y'ixpa̱jkpata̱jk: ―¿Tise'e tu̱mnatyukkó̱tsjada je̱ja too' aajy?
41009034	Ama̱'a̱t tse'e tyaandi ku̱x tá̱vani ve'e ñatyukkó̱tsjada vye'na je̱ja too' aajy pa̱n pa̱ne'e du̱nu̱ma̱jika̱jxp aje̱'e̱jyjida.
41009035	Van'it tse'e je̱ Jesús y'a̱jxtk, je̱tse'e du̱yaaxjidi je̱ ñu̱makme̱jtsk ixpa̱jkpata̱jk, je̱tse'e du̱nu̱u̱jmidi: ―Pa̱n pa̱ne'e du̱tso̱jkp je̱tse'e du̱nu̱ma̱jiká̱xu̱t amiitsjida, va'an tse'e du̱napyu̱mju̱ ax jo'n to'k juu' ve'e du̱nu̱pi'kika̱jxp je̱tse'e anañu̱joma du̱pattónat.
41009036	Van'it tse'e je̱ Jesús du̱majch je̱m to'k je̱ pi'k ónu̱k kya̱'m je̱tse'e je̱ja y'ixpa̱jkpata̱jk akujk du̱pu̱u̱jm. Van'it tse'e du̱tse̱e̱'nmujk je̱ pi'k ónu̱k je̱tse'e du̱nu̱u̱jmi je̱ y'ixpa̱jkpata̱jk:
41009037	―Je̱ jayu pa̱n pa̱ne'e a̱ts ka̱jx o̱y jayu napya̱a̱jmjup ma̱a̱t to'k je̱ pi'k ónu̱k ax jo'n ya̱'a̱, ve'emts je̱'e̱ ve'e ax jo'n o̱y jayu ku̱ñapya̱a̱jmji a̱ts ma̱a̱t. Ax je̱ jayu pa̱n pa̱ne'e o̱y jayu napya̱a̱jmjup a̱ts ma̱a̱t, ve'emts je̱'e̱ ve'e ax jo'n o̱y jayu ku̱ñapya̱a̱jmji ma̱a̱t je̱'e̱ pa̱n a̱tse'e xke̱jxp.
41009038	Van'it tse'e je̱ Juan je̱ Jesús du̱nu̱u̱jmi: ―Yak'ixpa̱jkpa, n'ix xa a̱a̱tse'e to'k je̱ jayu juu' ve'e mits je̱ mxa̱a̱j du̱ko̱jtspaatp je̱tse'e je̱ ko̱'o̱yjáyuvap du̱yakpítsum je̱m je̱ jayu jya'vin ka̱jxm. Ax ve'emts a̱a̱tse'e nnu̱u̱jma je̱ts ka'a ve'e ve'em jyátu̱kat, je̱'e̱ ka̱jx ku ve'e u̱u̱'m ma̱a̱tta kyavídu̱t.
41009039	Van'it tse'e je̱ Jesús vyaajñ: ―Ka'a xa miitse'e ve'em ku̱xnu̱u̱jmidi, ku̱x pa̱n pa̱ne'e je̱ ma̱jin du̱toomp a̱ts je̱ nkutojku̱n ka̱jx, ka'a tse'e y'o̱'yixju̱ je̱ts a̱tse'e jatyji xko̱'o̱ñu̱kó̱tsat.
41009040	Pa̱n pa̱n u̱u̱'me'e xkatso'oxpa̱jkumdup, u̱u̱'m ma̱a̱ttats je̱'e̱ ve'e.
41009041	Je̱ts je̱'e̱ juu' ve'e mmo̱o̱jyju̱dup o̱tyo'k vaasova je̱ tsoxk na̱a̱j ku̱xe'e a̱ts xjaanchjávada, a̱ts, je̱ Cristo, tyú̱vam xa a̱tse'e nva'añ je̱ts yaktonu̱mpijtjinuvap je̱'e̱ ve'e juu' ve'e o̱y.
41009042	’Jyapa̱na pa̱n pa̱ne'e du̱tukmaso̱o̱kp je̱ Nte'yam je̱ tyoo' to'k je̱ pi'k ónu̱k juu' a̱tse'e xjaanchja'vip, nu̱yojk o̱y tse'e ku̱y'ijtu̱xju̱ je̱ jayu je̱tse'e to'k je̱ paan taak yaktukyuktsum je̱tse'e yakmaaxyna̱víppini.
41009043	Ax pa̱n to'k tse'e je̱ mka̱'a̱j juu' ve'e myakto̱kintoojnjup, tunku̱spóxu̱ts; ku̱x nu̱yojk o̱ye'e ka̱no̱o̱n m'ítu̱t je̱tse'e xjaye̱jpnit je̱ joojntykin juu' ve'e xa̱'ma ka̱jx ijtp je̱ts ka'a ve'e ku ve'e mna̱jkxu̱t me̱jtsk ado'om ka̱'a̱jax je̱m ja̱njo̱o̱tm,
41009044	je̱m joma ve'e xa̱'ma ka̱jx tyá̱nu̱ka je̱ts joma ve'e je̱ ja̱a̱jn kyajuuntpi'its.
41009045	Je̱ts pa̱n to'k tse'e je̱ mtek juu' ve'e myakto̱kintoojnjup, tunku̱spóxu̱ts; ku̱x nu̱yojk o̱ye'e pakno̱o̱n m'ítu̱t je̱tse'e xjaye̱jpnit je̱ joojntykin juu' ve'e xa̱'ma ka̱jx ijtp je̱ts ka'a ve'e ku ve'e mna̱jkxu̱t me̱jtsk ado'om tékax je̱m ja̱njo̱o̱tm,
41009046	je̱m joma ve'e xa̱'ma ka̱jx tyá̱nu̱ka je̱ts joma ve'e je̱ ja̱a̱jn kyajuuntpi'its.
41009047	Je̱ts pa̱n to'k tse'e je̱ mviijn juu' ve'e myakto̱kintoojnjup, tunyakpítsumu̱ts; ku̱x nu̱yojk o̱ye'e to'k ado'om viijnax m'ítu̱t je̱tse'e mtá̱kat je̱m je̱ Nte'yam y'am kya̱'m je̱ts ka'a ve'e ku ve'e mna̱jkxu̱t me̱jtsk ado'om viijnax je̱m ja̱njo̱o̱tm,
41009048	je̱m joma ve'e xa̱'ma ka̱jx tyá̱nu̱ka je̱ts joma ve'e je̱ ja̱a̱jn kyajuuntpi'its.
41009049	Ve'em ax jo'n je̱ tá̱nu̱k ya̱x yakkaana je̱tse'e tya'mu̱tsat, nay ve'empa tse'e je̱ jayu je̱ tsaachpaatu̱n du̱yaknaxta je̱tse'e du̱tuk'ó̱yadat.
41009050	O̱y xa ve'e je̱ kaan. Ax pa̱n tó̱kinup tse'e je̱ tya'mu̱tsin, ni vintso̱va tse'e kya'ó̱yat je̱tse'e tya'mu̱tsinuvat. Ve'em itta ax jo'n je̱ o̱y kaan je̱ts joojntykada o̱y jo̱o̱t to'k jado'k.
41010001	Ku ve'e je̱ Jesús cha̱a̱'n je̱m Capernaum, van'it tse'e jye̱'y je̱m jado'k ado'om Jordán ma̱ja̱ na̱pa'am, myutá̱mip tse'e je̱m judéait y'it jo̱o̱tm. Je̱m tse'e nu̱may je̱ jayu ñay'amojkijidi joma ve'e je̱'e̱, je̱tse'e je̱ nu̱may jayu du̱yak'ixpu̱jk ax jo'n du̱tún y'ijt.
41010002	Van'it tse'e je̱ fariseota̱jk du̱nu̱je̱'ydi je̱ Jesús je̱tse'e du̱tukka̱ts'íxtada. Jidu̱'u̱m tse'e du̱nu̱u̱jmidi: ―¿Yakjajtype'e je̱ pava'nu̱n je̱tse'e je̱ yaa'tya̱jk je̱ ñu̱da̱'a̱x du̱maso̱o̱knit?
41010003	Van'it tse'e je̱ Jesús y'atso̱o̱jvjidi: ―¿Vintso̱se'e je̱ Moisés du̱pavaajñ?
41010004	Je̱tse'e y'atso̱o̱vdi: ―Yakjajt tse'e je̱ Moisés je̱tse'e je̱ yaa'tya̱jk je̱ ñu̱da̱'a̱x du̱maso̱o̱knit pa̱n too'va̱jkpe'e je̱ na̱k du̱mo̱o̱ynit je̱tse'e yak'íxu̱t yaknu̱jávat je̱ts ka'a je̱'e̱ ve'e du̱'uknu̱da̱'a̱xini.
41010005	Van'it tse'e je̱ Jesús y'atso̱o̱jvjidi: ―Ve'eme'e je̱ Moisés du̱jaajy ku̱x ma̱kke'e je̱ jayu je̱ vyinma'yu̱nda.
41010006	Ax ku tse'e je̱ jayu cho̱o̱'ntk, je̱ Nte'yam tse'e du̱pa̱a̱m to'k je̱ yaa'tya̱jk je̱ts to'k je̱ ta̱'a̱xta̱jk.
41010007	Je̱'e̱ ka̱jx tse'e je̱ yaa'tya̱jk je̱ tyee' je̱ tyaak du̱maso̱o̱knit je̱tse'e du̱ma̱a̱tnamyojkjinit je̱ ñu̱da̱'a̱x,
41010008	ve'em tse'e nu̱me̱jtsk y'ijttinit ax jo'n to'k jáyuji. Ax ka'a tse'e y'ukme̱jtskini, to'kji je̱'e̱ ve'e tu̱jyajttini.
41010009	Je̱'e̱ ka̱jx tse'e, juu' xa ve'e je̱ Nte'yam tu̱du̱yaknamyukju̱, ka'a tse'e pa̱n nvaat du̱'ukyaknavya'kxjinit.
41010010	Ku tse'e je̱p tu̱jkp vye̱'nada, van'it tse'e je̱ Jesús je̱ y'ixpa̱jkpata̱jk y'amo̱tutú̱vijidi pa̱n ti je̱'e̱ ve'e tyijp juu' ve'e kyo̱jts.
41010011	Van'it tse'e je̱ Jesús ña̱'mu̱xjidi: ―Pa̱n pa̱n xa ve'e je̱ ñu̱da̱'a̱x du̱maso̱o̱knup je̱tse'e je̱ viijnk ta̱'a̱xta̱jk du̱pu̱k, yakvintsa̱'kintó̱kipts je̱'e̱ ve'e je̱ navya̱jku̱n.
41010012	Je̱ts pa̱n je̱ ta̱'a̱xta̱jk tse'e du̱maso̱o̱knup je̱ ñu̱yaa'y je̱tse'e je̱ viijnk yaa'tya̱jk du̱pu̱k, yakvintsa̱'kintó̱kivapts je̱'e̱ ve'e je̱ navya̱jku̱n.
41010013	Van'it tse'e du̱tuknu̱na̱jkxti je̱ pi'k ónu̱kta je̱ Jesús je̱tse'e je̱ kya̱'a̱j du̱tuknu̱kó̱nu̱t; ax je̱ y'ixpa̱jkpata̱jk tse'e du̱kayakjajtjidup, je̱tse'e je̱ jayu du̱tuknu̱u̱jmidi.
41010014	Ku ve'e je̱ Jesús du̱'ix, van'it tse'e y'e̱jkji je̱tse'e je̱ y'ixpa̱jkpata̱jk du̱nu̱u̱jmidi: ―Maso̱'o̱kta miits ya̱ pi'k ónu̱kta je̱ts a̱tse'e xnu̱míndat, ka'a tse'e xkayakjajtjadat, ku̱x je̱'e̱da pa̱n pa̱n jatye'e ijttup je̱m je̱ Nte'yam y'am kya̱'m, ve'emts je̱'e̱ ve'eda ax jo'n ya̱ pi'k ónu̱kta.
41010015	Tyú̱vam xa a̱tse'e nva'añ, pa̱n pa̱n xa ve'e kanapya̱a̱jmjup je̱m je̱ Nte'yam y'am kya̱'m ax jo'n je̱ pi'k ónu̱k, ka'ats je̱'e̱ ve'e je̱m tyá̱kat.
41010016	Van'it tse'e je̱ Jesús du̱tsee'n je̱ pi'k ónu̱kta, je̱tse'e je̱ kya̱'a̱j du̱tuknu̱ka̱a̱jn, je̱tse'e du̱kunuu'kx.
41010017	Tá̱vani tse'e je̱ Jesús tyoo'pú̱k vye'na, van'it tse'e to'k je̱ jayu noomp vyinkutá̱miji. Van'it tse'e je̱ Jesús du̱vinko̱xkteni, je̱tse'e du̱nu̱u̱jmi: ―O̱y yak'ixpa̱jkpa, ¿tis a̱ts vine'e ntónup je̱ts a̱tse'e njaye̱jpnit je̱ joojntykin juu' ve'e xa̱'ma ka̱jx ijtp?
41010018	Van'it tse'e je̱ Jesús ña̱'mu̱xji: ―¿Nte'yam a̱tse'e xtij ku ve'e mva'añ je̱ts o̱y a̱tse'e? To'kji xa je̱'e̱ ve'e pa̱ne'e o̱y, je̱ Nte'yamts je̱'e̱ ve'e.
41010019	Mnu̱ja'vip xa mitse'e je̱ pava'nu̱n: “Ka'a tse'e myakjayu'o̱o̱'ku̱t, ka'a tse'e je̱ navya̱jku̱n xyakvintsa̱'kintó̱kiyu̱t, ka'a tse'e mme̱e̱'tsu̱t, ka'a tse'e je̱ jayu xnu̱vampé̱tu̱t, ka'a tse'e je̱ jayu xvin'a̱a̱'nu̱t, vintsa̱'a̱ga je̱ mtee' je̱ mtaak.”
41010020	Van'it tse'e je̱ jayu y'atsa̱a̱jv: ―Yak'ixpa̱jkpa, ku a̱tse'e pi'knum nve'na, van'ítanits a̱ts ya̱'a̱ ve'e nu̱jom nkutyún.
41010021	Van'it tse'e je̱ Jesús vyin'ixji je̱ tso̱jku̱n ma̱a̱t, je̱tse'e du̱nu̱u̱jmi: ―Jado'k viijn tse'e mka'ijtu̱xju̱. Na̱jkxu̱ xto̱o̱'kka̱jxni nu̱jom juu' ve'e m'ixp mjayejpp je̱ts mo̱o̱yni je̱ meen je̱ ayo̱o̱va jayu, ve'em tse'e je̱ o̱'yin xjayé̱pu̱t je̱m tsapjo̱o̱tm. Ma̱kkpa̱mu̱ je̱ mjo̱o̱t je̱ mja'vin je̱tse'e mtsaachpaa'tu̱t ax jo'n je̱ jayu juu' ve'e je̱ y'o̱o̱'ku̱n du̱'ana̱jkxip ku ve'e je̱ cryuuz du̱paku̱'u̱, van'itts a̱tse'e xpamiinnit.
41010022	Van'it tse'e je̱ jayu viijnk du̱ja'vi juu' ve'e je̱ Jesús kyo̱jts, va'ajts tsaachvinmaayp tse'e ña̱jkxni, ku̱x maye'e o̱o̱y juu' ve'e y'ixp jyayejpp.
41010023	Van'it tse'e je̱ Jesús du̱vin'ix'apaa'viku̱jx pa̱n pa̱n jatye'e naa'ténijidup, je̱tse'e je̱ y'ixpa̱jkpata̱jk du̱nu̱u̱jmidi: ―¡Tso'ox xa je̱'e̱ ve'e o̱o̱y je̱tse'e je̱ kumeen jayu ñapyá̱mjadat je̱m je̱ Nte'yam y'am kya̱'m!
41010024	Ax ku tse'e je̱ y'ixpa̱jkpata̱jk du̱'amo̱tunajxti, atu̱va ato̱ki tse'e tyaandi. Van'it tse'e je̱ Jesús ña̱'mu̱xjidinuva: ―¡Tso'oxe'e o̱o̱y je̱tse'e je̱ kumeen jayu ñapyá̱mjadat je̱m je̱ Nte'yam y'am kya̱'m!
41010025	Ka'a xa ve'e cho'oxa vintso̱ ve'e je̱ camello ñáxu̱t je̱p xo'yu̱n jot ja̱a̱tp, je̱'e̱ ve'e tso'ox vintso̱ ve'e je̱ kumeen jayu ñapyá̱mju̱t je̱m je̱ Nte'yam y'am kya̱'m.
41010026	Van'it tse'e je̱ y'ixpa̱jkpata̱jk atu̱va ato̱ki du̱tuntuktaandi, je̱tse'e ñavyaajnjidi: ―Pa̱n ve'em xa ve'e, ¿pa̱nts vine'e o̱'yixjup je̱tse'e du̱jaye̱jpnit je̱ joojntykin juu' ve'e xa̱'ma ka̱jx ijtp?
41010027	Van'it tse'e je̱ Jesús vyin'íxjidinuva je̱tse'e vyaajñ: ―Ka'a xa ve'e je̱ jayu y'o̱'yixjada je̱tse'e ñaajkpítsumjadat je̱p to̱kin ja̱a̱tp; ax je̱ Nte'yam, o̱'yixjupts je̱'e̱ ve'e je̱tse'e je̱ jayu du̱yakpítsumu̱t je̱p to̱kin ja̱a̱tp, ku̱x nu̱jome'e je̱ Nte'yam juu' y'o̱'yixkú̱xju̱.
41010028	Van'it tse'e je̱ Pedro vyaajñ: ―Nmaso̱kka̱jx xa a̱a̱tse'e nu̱jom juu' a̱a̱tse'e n'ixp njayejpp vye'na je̱ts a̱a̱ts mitse'e mpamiijn.
41010029	Je̱tse'e je̱ Jesús y'atsa̱a̱jv: ―Tyú̱vam xa a̱tse'e nva'añ, pa̱n pa̱n tse'e a̱ts ka̱jx je̱ts je̱ o̱y ka̱ts je̱ o̱y ayook ka̱jx du̱maso̱o̱kp je̱ tya̱jk, je̱ y'uts, je̱ y'ajch, je̱ cha̱'a̱, je̱ tyee', je̱ tyaak, je̱ ñu̱da̱'a̱x, je̱ y'ónu̱k, ukpu̱ je̱ ñaax,
41010030	yakmo̱'o̱pts je̱'e̱ ve'e u̱xyam mó̱kupx nax je̱ tya̱jk, je̱ y'uts, je̱ y'ajch, je̱ cha̱'a̱, je̱ tyee', je̱ tyaak, je̱ y'ónu̱k, je̱ts je̱ ñaax. Ax ku tse'e yakmo̱'o̱t, yakjomtónup yaktitónupts je̱'e̱ ve'e. Je̱ts ku ve'e je̱ nam it cho̱o̱'ndu̱ku̱t, joojntykinupts je̱'e̱ ve'e xa̱'ma ka̱jx.
41010031	Ax nu̱may tse'e juu' ve'e u̱xyam du̱nu̱má̱jidup, je̱'e̱ tse'e du̱nu̱pi'kidinup.
41010032	Je̱ja tse'e too' aajy vye̱'nada, je̱me'e Jerusalén ña̱jkxta, je̱tse'e je̱ Jesús vyintoo'vá̱kajada. Ax atu̱va ato̱ki tse'e tyanda je̱ y'ixpa̱jkpata̱jk, tsa̱'kidup tse'e du̱pa'u̱x'o̱o̱kada. Van'it tse'e je̱ Jesús du̱yaknay'amojkijidi je̱ ñu̱makme̱jtsk ixpa̱jkpata̱jk joma ve'e to'k je̱ apu̱k it, je̱tse'e du̱tuk'íxnuva juu' ve'e tónjup kó̱tsjup je̱ Jesús ma̱a̱t.
41010033	Jidu̱'u̱m tse'e vyaajñ: ―Je̱m tse'e Jerusalén nja'mda. Je̱mts a̱tse'e nyakpá̱mu̱t je̱m je̱ tee'ta̱jk je̱ vyintsá̱n kya̱'mda je̱ts je̱ tsaptu̱jkpit yak'ixpa̱jkpata̱jk kya̱'mda, je̱'e̱ts a̱tse'e xtuknu̱vánadap je̱ n'o̱o̱'ku̱n, je̱'e̱ts a̱tse'e xpá̱mdap je̱m je̱ viijnk jayu kya̱'m
41010034	juu' a̱tse'e xnu̱xi'iktap xtukxi'iktap je̱ts a̱tse'e xvó̱ptat, xnu̱tsójadapts a̱ts je̱'e̱ ve'e je̱ts a̱tse'e xyak'o̱o̱'ktat. Ax joojntykpa̱jknuvapts a̱tse'e kutoojk xa̱a̱j, a̱ts, je̱ Jayu Juu' ve'e Nu̱pa̱a̱mdu̱ka Ijtp.
41010035	Van'it tse'e je̱ Jesús vyinkutá̱mijidi je̱ Santiago ma̱a̱t je̱ Juan, je̱ Zebedeo je̱ myajntkta̱jk je̱'e̱ ve'eda, je̱tse'e je̱ Jesús du̱nu̱u̱jmidi: ―Yak'ixpa̱jkpa, uk mtónupe'e je̱ maa'yu̱n juu' a̱a̱tse'e n'amó̱tuvup.
41010036	Van'it tse'e je̱ Jesús y'amo̱tutú̱vijidi: ―¿Tise'e mtso̱jktup je̱ts a̱ts miitse'e ntoojnjadat?
41010037	Van'it tse'e vyaandi: ―Xmo̱o̱ynup a̱a̱tse'e to'k aaj je̱ts a̱a̱tse'e n'a̱jxtknit joma ve'e je̱ mkutojku̱n, to'k je̱ja m'aka'yu̱n pa'ayi je̱ts jado'k je̱ja m'anaja̱pa'ayi.
41010038	Van'it tse'e je̱ Jesús ña̱'mu̱xjidi: ―Ka'a xa ve'e xnu̱jávada juu' ve'e m'amó̱tudup. ¿M'o̱'yixju̱dupe'e je̱ts je̱ tsaachpaatu̱n xyaknáxtat juu' a̱tse'e nyaknáxup, uk m'o̱'yixju̱dupe'e je̱tse'e xmuté̱nadat ve'em je̱ tsaachpaatu̱n ax jo'n a̱tse'e nmuté̱nat?
41010039	Je̱tse'e y'atso̱o̱vdi: ―X'o̱'yixjup xa a̱a̱tse'e. Van'it tse'e je̱ Jesús ña̱'mu̱xjidi: ―Tyú̱vam xa ve'e, je̱ tsaachpaatu̱n juu' a̱tse'e nyaknáxup, myaknajxtuvapts miits je̱'e̱ ve'e; je̱ts je̱ tsaachpaatu̱n juu' a̱tse'e nmuté̱nap, mmuténiduvapts miits je̱'e̱ ve'e.
41010040	Ax je̱'e̱ tse'e juu' ve'e mtijtup je̱tse'e m'a̱jxtktinit je̱ja a̱ts n'aka'yu̱n pa'ayi a̱ts n'anaja̱pa'ayi, ka á̱tsapts je̱'e̱ ve'e xtukka̱daakp je̱ts a̱ts miits je̱'e̱ ve'e nmo̱'o̱dat, je̱'e̱ je̱'e̱ ve'e yakmo̱'o̱dap juu' ve'e a̱ts je̱ nTee' tyuknu̱pa̱a̱jmtki.
41010041	Ax ku tse'e du̱'amo̱tunajxti je̱ janu̱majk ixpa̱jkpa, van'it tse'e du̱mujo̱tma'tti je̱ Santiago ma̱a̱t je̱ Juan.
41010042	Van'it tse'e je̱ Jesús du̱yaaxjidi je̱ y'ixpa̱jkpata̱jk je̱tse'e du̱nu̱u̱jmidi: ―Mnu̱ja'vidup xa miitse'eda je̱ts je̱'e̱da pa̱n pa̱n jatye'e yakkutojktup juu' ve'e ka je̱ israeejlit jáyuvapta, ma̱kk tse'e je̱ kyutojku̱n du̱pa̱mda, ax je̱'e̱da pa̱n pa̱n jatye'e du̱nu̱má̱jidup je̱'e̱ ma̱a̱tta, je̱'e̱ tse'e du̱pavaandup je̱tse'e jatyji yaktónu̱t ax jo'n du̱'o̱yjávada.
41010043	Ax ka'ats miitse'e mve'emada. Pa̱n pa̱n xa ve'e du̱tso̱jkp je̱tse'e du̱nu̱má̱jat, ve'em tse'e ñapyá̱mju̱t ax jo'n je̱ patto'niva ku̱y'ijt;
41010044	pa̱n pa̱n tse'e du̱tso̱jkp je̱tse'e du̱nu̱vintsá̱nat, ve'em tse'e ñapyá̱mju̱t ax jo'n je̱ toompa ku̱y'ijt.
41010045	Ve'em ax jo'n a̱ts; ka je̱'e̱p xa a̱tse'e nnu̱miimp je̱ts a̱tse'e nyakpattónat, a̱ts, je̱ Jayu Juu' ve'e Nu̱pa̱a̱mdu̱ka Ijtp, je̱'e̱ ve'e je̱ts a̱tse'e je̱ jayu mpattónat je̱ts a̱tse'e je̱ nu̱may jayu je̱ tyo̱kin nkuve̱jtjadat ku a̱ts je̱'e̱ ve'e nku'o̱o̱'kat, ve'em tse'e du̱jaye̱jptinit je̱ joojntykin juu' ve'e xa̱'ma ka̱jx ijtp.
41010046	Van'it tse'e je̱ Jesús ma̱a̱t je̱ y'ixpa̱jkpata̱jk jye̱'ydi je̱m jericoojit kyajpu̱n ka̱jxm. Ku ve'e cho̱o̱'ndini ma̱a̱t je̱ nu̱may jayu, je̱m tse'e chu̱u̱na vye'na too' pa'am to'k je̱ viints jayu juu' ve'e je̱ puta̱jkin du̱'amo̱tu, Bartimeo je̱'e̱ ve'e xya̱a̱j, je̱ Timeo je̱ myajntk.
41010047	Ku ve'e je̱ viints jayu du̱mo̱tu je̱ts naxuvaampe'e je̱ Jesús, je̱ nazarétit jayu, van'it tse'e ma̱kk du̱muka̱jts, je̱tse'e vyaajñ: ―¡Jesús, je̱ David je̱ chaan je̱ kyo̱o̱j juu' ve'e yakkutojknup, tukmo̱'tk a̱ts to'k aaj!
41010048	Je̱ nu̱may jayu tse'e na̱'mu̱xju je̱tse'e y'amo̱'o̱tu̱t. Ax nu̱yojk ma̱kkts je̱'e̱ ve'e tyunjaa'kvaajñ: ―¡Je̱ David je̱ chaan je̱ kyo̱o̱j juu' ve'e yakkutojknup, tukmo̱'tk a̱ts to'k aaj!
41010049	Van'it tse'e je̱ Jesús vya'ktaajñ je̱tse'e du̱nu̱u̱jmidi je̱tse'e du̱yakmíndat. Ku ve'e o̱jts du̱yaaxjada je̱ viints jayu, van'it tse'e du̱nu̱u̱jmidi: ―Jo̱t'ama̱ja, te̱na, u̱xe̱m xa ve'e mnu̱ké̱xaja.
41010050	Van'it tse'e je̱ viints jayu je̱ vyita̱ni'kx du̱nas'o̱jti, je̱tse'e ye̱jtsu̱k, je̱tse'e je̱ Jesús du̱nu̱nu̱jkx.
41010051	Van'it tse'e je̱ Jesús ña̱'mu̱xji: ―¿Tise'e mtsa̱jkp je̱ts a̱ts mitse'e ntoojnjat? Van'it tse'e je̱ viints jayu y'atsa̱a̱jv: ―Yak'ixpa̱jkpa, je̱'e̱ xa a̱tse'e ntsa̱jkp je̱ts a̱ts mitse'e xyakvin'ixpá̱ku̱t.
41010052	Van'it tse'e je̱ Jesús ña̱'mu̱xji: ―Na̱jkxn, ta̱ xa ve'e mjo̱tka̱daakni ku̱x a̱tse'e a̱tse'e tu̱xjaanchjáva. Ax jatyji tse'e vyin'ixpa̱jkni je̱tse'e je̱ Jesús du̱panu̱jkx.
41011001	Myutá̱midup tse'e vye̱'nada je̱m Jerusalén. Je̱me'e ñaxta vye'na joma ve'e je̱ kajpu̱nda juu' ve'e du̱xa̱a̱jta Betania je̱ts Betfagé, je̱mpa ve'e je̱ Olivos Ko̱pk, van'it tse'e je̱ Jesús du̱kejx nu̱me̱jtsk je̱ y'ixpa̱jkpata̱jk,
41011002	je̱tse'e du̱nu̱u̱jmidi: ―Na̱jkxta xi pi'k kajpu̱n ku̱jx juu' ve'e xi avinkujk. Ku ve'e mje̱'yadat, je̱ja tse'e xpaa'ttat to'k je̱ burro kuvu̱u̱'n, ni pá̱nanumts je̱'e̱ ve'e kyatuktsu̱u̱naja; muké̱jadats je̱tse'e xyakmíndat.
41011003	Pa̱n m'amo̱tutú̱vijidup tse'e je̱ jayu pa̱n tya̱jxe'e xmuké̱jada, ve'em tse'e xna̱a̱jmadat: “Je̱ Ma̱ja̱ Vintsa̱ne'e du̱tso̱jkp, ax jatyji tse'e du̱ke̱jxu̱mpijtnuvat.”
41011004	Van'it tse'e ña̱jkxti je̱tse'e du̱paatti je̱ burro kuvu̱u̱'n je̱ja ta̱k'aagui, je̱ja ve'e too' kujk tyena. Myuké̱jidup tse'e vye̱'nada,
41011005	van'it tse'e ña̱'mu̱xjidi je̱ jayu juu' ve'e je̱m ve'nidup: ―¿Tya̱jx tse'e xmuké̱jada xi burro?
41011006	Je̱tse'e y'atso̱o̱vdi ax jo'n je̱ Jesús ña̱'mu̱xjidi. Yakmaso̱o̱k tse'e.
41011007	Van'it tse'e du̱yakje̱'ydi je̱ burro joma ve'e je̱ Jesús, je̱tse'e je̱ vyit du̱tukja̱pe̱'ndi. Van'it tse'e je̱ Jesús du̱tukpejt je̱ burro.
41011008	Ax je̱ nu̱may jayu tse'e du̱ye̱'ptu je̱ vyitta je̱ja too' kujk joma ve'e je̱ Jesús ñaxuva'añ; viijnk tse'e du̱pojxtuvap je̱ tu̱u̱xu̱x aajy je̱tse'e je̱ja to'k too' aajy du̱va̱jva'kxta.
41011009	Ax juu' tse'e vintoo'va̱jkijidup je̱ts juu' ve'e pa'u̱x'o̱o̱kijidup, je̱'e̱ tse'e ma̱kk vaandu: ―¡Yakma̱ja yakjaanchats ya̱'a̱ ve'e y'ijtnit! ¡Je̱ Nte'yam je̱ kyunoo'kxu̱n ma̱a̱t xa ya̱'a̱ ve'e juu' ve'e miimp je̱ Ma̱ja̱ Vintsá̱n ka̱jx!
41011010	¡Kunuu'kx xa ve'e je̱ kutojku̱n juu' ve'e miimp, je̱ kutojku̱n juu' ve'e ve'em ijtp ax jo'n je̱ nju̱jpit jáyuvamda David jye̱'e̱ y'ijt! ¡Yakma̱ja yakjaanchats je̱'e̱ ve'e je̱ Nte'yam y'ijtnit!
41011011	Van'it tse'e je̱ Jesús tya̱jki je̱m jerusaleenit kyajpu̱n jo̱o̱tm je̱tse'e ñu̱jkx je̱p ma̱ja̱ tsapta̱ktaagujkp. Ax ku tse'e je̱p du̱'ixku̱jx, ta̱ tse'e je̱ it tyánayini vye'na, van'it tse'e ñu̱jkx je̱m betániait kyajpu̱n ka̱jxm, je̱tse'e du̱ma̱a̱di je̱ ñu̱makme̱jtsk ixpa̱jkpata̱jk.
41011012	Je̱ ku'óxit tse'e cho̱o̱'ndi je̱m betániait kyajpu̱n ka̱jxm; yu'o̱o̱'kjup tse'e vye'na je̱ Jesús.
41011013	Ax ku tse'e du̱'ix to'k je̱ higo ku̱p juu' ve'e jékum jaty je̱ts juu' ve'e aajyax ve'nip, van'it tse'e tya̱mi je̱tse'e na̱jkx du̱'ix pa̱n je̱me'e je̱ tya̱a̱jm. Ax ku tse'e jye̱'y joma ve'e je̱ higo ku̱p, ka'a tse'e du̱tipaaty, tum je̱ y'aajyji ve'e, ku̱x ka'a ve'e du̱'aatsa vye'na.
41011014	Van'it tse'e je̱ Jesús je̱ higo ku̱p du̱nu̱u̱jmi: ―Ni je̱ vin'ita tse'e mko̱o̱'kta̱'minit. Myó̱tudu tse'e je̱ y'ixpa̱jkpata̱jk.
41011015	Ku ve'e jye̱'ydi je̱m jerusaleenit kyajpu̱n ka̱jxm, van'it tse'e je̱ Jesús tya̱jki je̱p ma̱ja̱ tsapta̱ktaagujkp je̱tse'e du̱vo̱jppitsumku̱jx nu̱jom pa̱n pa̱n jatye'e je̱p ajooydup ato̱o̱'ktup vye'na, je̱tse'e du̱yakvippu̱mpijtku̱jx je̱ meen vinkuko̱o̱mpata̱jk je̱ myeesada je̱ts je̱ chu̱u̱jntku̱nda pa̱n pa̱n jatye'e du̱to̱o̱'ktup je̱ pak.
41011016	Ka'a tse'e je̱ Jesús du̱yakjajtjidi je̱ jayu je̱tse'e du̱vvitsa̱náxtat du̱vitsu̱tá̱kadat je̱ pya̱a̱mdu̱k je̱p ma̱ja̱ tsapta̱ktaagujkp.
41011017	Van'it tse'e du̱yak'ixpa̱jkti jidu̱'u̱m: ―Jidu̱'u̱m tse'e je̱ Kunuu'kx Jatyán vya'añ: “Ve̱'e̱ tse'e a̱ts je̱ nta̱jk y'ijtnit je̱ ta̱jk joma ve'e to'k ka̱'a̱jyji je̱ jayu chapka̱ts”; ax ve'emts miits ya̱'a̱ ve'e tu̱xpa̱a̱mdini ax jo'n “je̱ aajntk joma ve'e je̱ me̱e̱'tspa ñay'amókajada”.
41011018	Ku ve'e du̱'amo̱tunajxti je̱ tee'ta̱jk je̱ vyintsa̱nda ma̱a̱t je̱ tsaptu̱jkpit yak'ixpa̱jkpata̱jkta, van'it tse'e du̱japayo̱'ydi vintso̱ ve'e je̱ Jesús ku̱du̱yakjay'o̱o̱'kjidi; ax cha̱'kidup tse'e ku̱x nu̱jome'e je̱ jayu atu̱va ato̱ki du̱tuktaajñ vintso̱ ve'e yak'ixpu̱jk.
41011019	Ax tánayinup tse'e, je̱tse'e je̱ Jesús cha̱a̱'n je̱m kajpu̱n ka̱jxm.
41011020	Ax je̱ kujá̱pit tse'e ñajxtinuva joma ve'e je̱ higo ku̱p, je̱tse'e du̱'ixti je̱ts ta̱ ve'e je̱ ku̱p tya̱a̱tsni je̱ y'aa'ts paat.
41011021	Van'it tse'e je̱ Pedro du̱jaa'myejts vintso̱ ve'e je̱ Jesús vyaajñ, je̱tse'e du̱nu̱u̱jmi: ―Yak'ixpa̱jkpa, ixu̱ je̱ higo ku̱p juu' ve'e mko̱'o̱ñu̱ko̱jtsi, ta̱ tse'e tya̱a̱tsni.
41011022	Van'it tse'e je̱ Jesús y'atsa̱a̱jv: ―Jaanchjávada je̱ Nte'yam,
41011023	ku̱x tyú̱vam a̱tse'e nva'añ je̱ts pa̱n pa̱ne'e du̱nu̱u̱jmip ya̱ ko̱pk: “Ke̱'e̱ku̱ je̱ts nay'apómaja je̱m maaxy na̱jo̱o̱tm”, ve'em tse'e tyónju̱t pa̱n ka'a ve'e mye̱jtsvinmáy je̱m jya'vin ka̱jxm je̱ts ve'eme'e jyátu̱t.
41011024	Je̱'e̱ ka̱jxts a̱tse'e nva'añ, pa̱n ti ve'e m'amó̱tudup ku ve'e mtsapko̱tsta, jaanchjávada je̱ts tónjup je̱'e̱ ve'e juu' ve'e m'amó̱tudup. Ax tónjupts je̱'e̱ ve'e.
41011025	’Ax ku tse'e mtsapkó̱tstat, me̱e̱'kxjada tse'e je̱ tyo̱kin pa̱n pa̱n jatye'e mtso'oxpa̱jkju̱dup, ax ve'em tse'e mto̱kinme̱e̱'kxju̱duvat je̱ nTee'amda, juu' ve'e je̱m tsapjo̱o̱tm.
41011026	Pa̱n ka'a tse'e xto̱kinme̱e̱'kxta pa̱n pa̱n jatye'e mmuto̱kintoojnju̱dup, nay ka'a tse'e mto̱kinme̱e̱'kxju̱duvat je̱ nTee'amda, juu' ve'e je̱m tsapjo̱o̱tm.
41011027	Van'it tse'e vyimpijtti je̱m jerusaleenit kyajpu̱n ka̱jxm. Yo̱'yp tse'e je̱ Jesús vye'na joma ve'e je̱ ma̱ja̱ tsapta̱jk, van'it tse'e vyinkutá̱mijidi je̱ tee'ta̱jk je̱ vyintsa̱nda, je̱ tsaptu̱jkpit yak'ixpa̱jkpata̱jkta, ma̱a̱t je̱ israeejlit je̱ myú̱jit jáyuda,
41011028	je̱tse'e je̱ Jesús du̱'amo̱tutú̱vidi: ―¿Pa̱n tse'e tu̱mna̱'mu̱xju̱ je̱ts ya̱'a̱ ve'e xtónu̱t? ¿Pa̱ne'e ya̱ kutojku̱n mmo̱o̱jyjup?
41011029	Van'it tse'e je̱ Jesús ña̱'mu̱xjidi: ―Nay ve'empats a̱tse'e nvaampa je̱ts a̱tse'e x'atso̱o̱vduvat. Pa̱n x'atso̱o̱vdupts a̱tse'e, van'itts a̱ts miitse'e nvaajnjiduvat pa̱n ti kutojku̱n ka̱jx a̱ts ya̱'a̱ ve'e ntun.
41011030	¿Pa̱n tse'e je̱ Juan je̱ kutojku̱n mo̱o̱jyju je̱tse'e je̱ jayu du̱yakna̱pé̱tu̱t? ¿Je̱ Nte'yame'e, ukpu̱ je̱ jayu ve'e? Vaajnjidikts a̱ts.
41011031	Ax van'it tse'e du̱ko̱jtsmojkti. Jidu̱'u̱m tse'e ñavyaajnjidi: ―¿Vintso̱se'e ku̱nva'numda? Pa̱n va'numdup xa ve'e je̱ts je̱ Nte'yame'e mo̱o̱jyju je̱ kutojku̱n, jidu̱'u̱m tse'e xnu̱u̱jmimdat: “¿Tya̱jx tse'e xkajaanchja'vidi juu' ve'e je̱ Juan kyo̱jts?”
41011032	¿Ukpu̱ va'numdapts vine'e je̱ts je̱ jayu ve'e je̱ kutojku̱n mo̱o̱jyju? Ax jidu̱'u̱m tse'e ñavyaajnjidi ku̱x cha̱'kidupe'e je̱ nu̱may jayu je̱'e̱ ka̱jx ku ve'e du̱nu̱ja'vidi je̱ts nu̱jome'e je̱ jayu du̱jaanchja'vidi je̱ts je̱ Nte'yam je̱ y'ayook ko̱jtsnajxpa je̱'e̱ ve'e je̱ Yakna̱pe̱jtpa Juan y'ijt.
41011033	Je̱'e̱ ka̱jx tse'e je̱ Jesús du̱'atso̱o̱vdi je̱ts ka'a ve'e du̱nu̱jávada pa̱n pa̱ne'e je̱ kutojku̱n mo̱o̱jyju je̱ Juan je̱tse'e je̱ jayu du̱yakna̱pé̱tu̱t. Van'it tse'e je̱ Jesús y'atsa̱a̱jv: ―Ka'ats a̱tse'e n'ava'nivat je̱ts pa̱n a̱tse'e ya̱ kutojku̱n xmo̱o̱yp je̱ts a̱tse'e ve'em ntun.
41012001	Van'it tse'e je̱ Jesús du̱muko̱jtsti je̱ jáyuda ya̱ tukmu'a'ixmojkin ma̱a̱t: ―To'k xa ve'e je̱ jayu du̱pu̱u̱jm je̱ tsaaydum kam, je̱tse'e du̱yaknaa'tujk, je̱tse'e je̱ jot du̱pu̱u̱jm je̱p tsaja̱a̱tp joma ve'e je̱ tsaaydum yakvinma̱a̱'kxu̱t, je̱tse'e to'k je̱ pa̱ts ka̱jxm du̱pu̱u̱jm joma ve'e je̱ chaaydum kam yaknu̱'íxat. Van'it tse'e je̱ yoova toompata̱jk du̱tukma̱a̱tko̱jtsmojkti pa̱n vinxu̱pe'e tyukka̱da'akjadat ku ve'e du̱pa̱kmóktat je̱ tsaaydum ta̱a̱jm. Van'it tse'e jékum ñu̱jkx.
41012002	’Ku ve'e je̱ tsaaydum tok aats du̱paaty, van'it tse'e to'k je̱ kyuká̱tsiva du̱kejx joma ve'e je̱ yoova toompa je̱tse'e du̱'amó̱tuvu̱t pa̱n juu' ve'e tukka̱daakjup.
41012003	Van'it tse'e je̱ yoova toompa du̱majtsti je̱ kuká̱tsiva je̱tse'e du̱vo̱jpti; ve'emji tse'e du̱yakvimpijttini.
41012004	Van'it tse'e je̱ kam je̱ vyintsá̱n je̱ viijnk kuká̱tsiva du̱ke̱jxnuva. Je̱'e̱ tse'e chaka'tstu je̱tse'e je̱ kyuvajk du̱yakxa̱'a̱jkidi, je̱tse'e du̱jomtoondi du̱titoondi.
41012005	Van'it tse'e jado'k du̱ke̱jxnuva. Ax je̱'e̱ tse'e yak'o̱o̱'ktinu. Ax ve'em tse'e je̱ viijnk kuká̱tsiva du̱toonduva: je̱m tse'e juu' ve'e vyo̱jptu, je̱mpa tse'e juu' ve'e yak'o̱o̱'ktu.
41012006	’Ax je̱m tse'e je̱ vintsá̱n to'k je̱ myajntk juu' ve'e o̱o̱y tyuntsa̱jkp, je̱'e̱ tse'e kye̱jxpa tun u̱x'o̱o̱kani joma ve'e je̱ yoova toompada. Je̱tse'e vyaajñ: “Vyintsa̱'a̱gadap xa ijk je̱'e̱ vine'e a̱ts ya̱ n'ónu̱k.”
41012007	Ku ve'e jye̱'y joma ve'e je̱ yoova toompada, van'it tse'e je̱ yoova toompa ñavyaajnjidi: “Ya̱'a̱ xa ve'e tukka̱dakká̱xjup ya̱ tsaaydum kam. Va'an du̱yak'o̱o̱'kumda je̱tse'e nje̱'e̱imdat ya̱ tsaaydum kam.”
41012008	Van'it tse'e du̱majtsti je̱tse'e du̱yak'o̱o̱'kti. Yakpítsumdu ve'e joma ve'e je̱ tsaaydum kam.
41012009	Van'it tse'e je̱ Jesús y'amo̱tutú̱vijidi: ―¿Tise'e tyónup je̱ tsaaydum kam je̱ vyintsá̱n? Je̱tse'e jyaa'kvaajñ: ―Je̱'yap xa ve'e je̱tse'e je̱ yoova toompa du̱yakjay'o̱o̱'kká̱xjadat je̱tse'e je̱ viijnk yoova toompa du̱pá̱mu̱t.
41012010	’Ta̱ miits ya̱'a̱ ve'e xko̱tsta juu' ve'e vaamp je̱p Kunuu'kx Jatyán ku̱jxp: Je̱ o̱y tsaaj juu' ve'e je̱ po̱jtspata̱jk myaso̱o̱ktinu, je̱'e̱ tse'e o̱jts yakpu̱m joma ve'e du̱nu̱vinko̱pkiku̱x je̱ ma̱ja̱ tsapta̱kpa̱ts.
41012011	Je̱ Ma̱ja̱ Vintsá̱n xa ya̱'a̱ ve'e du̱toon, ax je̱ ma̱ja̱ atú̱vats ya̱'a̱ ve'e juu' ve'e n'íxumdup. Ta̱ miits ya̱'a̱ ve'e xko̱tsta, ¿ve'em xaja?
41012012	Ax jya'íxtidup tse'e vintso̱ ve'e je̱ Jesús ku̱du̱majtsti ku̱x ñu̱ja'vidupe'e je̱ts je̱'e̱ ka̱jxta ve'e ya̱ tukmu'a'ixmojkin du̱ka̱jts. Cha̱'kidupe'e je̱ nu̱may jayu, je̱'e̱ ka̱jx tse'e du̱kamajtsti, je̱tse'e ña̱jkxtini.
41012013	Van'it tse'e yakke̱jxti je̱ fariseota̱jkta ma̱a̱t je̱ Herodes je̱ jyáyuda joma ve'e je̱ Jesús, jyayaktonto̱kiyuvaandu jyayakko̱jtsto̱kiyuvaandu tse'e je̱ Jesús je̱tse'e ku̱y'o̱'yixjidi vintso̱ ve'e du̱nu̱xa̱'a̱adat.
41012014	Jidu̱'u̱m tse'e du̱nu̱u̱jmidi: ―Yak'ixpa̱jkpa, nnu̱ja'vinup xa a̱a̱tse'e je̱ts tu̱ve'e mits je̱ mjáyuvin je̱ mjoojntykin je̱ts ka'a mitse'e xtsa̱'a̱ga je̱tse'e x'avánat juu' ve'e pyaatyp y'ake̱e̱guip, ka'a tse'e xvinmay pa̱n vintso̱ ve'e je̱ jayu mka̱tsju̱, tyú̱vam mitse'e je̱ jayu je̱ Nte'yam jye̱'e̱ xtuk'ix. ¿Yakjajtype'e u̱u̱'m je̱ mpava'nu̱namda je̱tse'e je̱ kupa̱'mu̱n yakmo̱'o̱t je̱ yakkutojkpa César, ukpu̱ ka'a ve'e? ¿Nmo̱'o̱p a̱a̱tse'e, ukpu̱ ka'a a̱a̱tse'e nmo̱'o̱t?
41012015	Ax ñu̱ja'vip tse'e je̱ Jesús vintso̱ ve'e je̱ ko̱'o̱y jo̱o̱t du̱jaye̱pta, je̱tse'e ña̱'mu̱xjidi: ―¿Tya̱jxts a̱tse'e xka̱tsu̱va̱a̱'nda? Yakminda to'k je̱ meen je̱ts a̱tse'e n'íxu̱t.
41012016	Ku ve'e du̱yakna̱jkxti je̱ meen, van'it tse'e je̱ Jesús vyaajñ: ―¿Pa̱n tse'e yam y'apa̱mnax, je̱ts pa̱n tse'e yam xya̱a̱j yukja'a? Van'it tse'e y'atso̱o̱vdi: ―Je̱ yakkutojkpa César ya̱'a̱ ve'e jye̱'e̱.
41012017	Van'it tse'e je̱ Jesús ña̱'mu̱xjidi: ―Mo̱'o̱dats je̱ César juu' ve'e je̱ César jye̱'e̱ip, je̱ts mo̱o̱yduvats je̱ Nte'yam juu' ve'e je̱ Nte'yam jye̱'e̱ip. Ku tse'e du̱'amo̱tunajxti, atu̱va ato̱ki tse'e tyaandi.
41012018	Van'it tse'e je̱ saduceota̱jk je̱ Jesús du̱vinkutá̱midi. (Je̱ saduceota̱jk tse'e vaandup je̱ts ka'a ve'e je̱ o̱o̱'kpata̱jk y'ukjoojntykpa̱jktinuvat.) Van'it tse'e je̱ Jesús du̱'amo̱tutú̱vidi:
41012019	―Yak'ixpa̱jkpa, ve'eme'e je̱ Moisés du̱jatyaajñ je̱ts pa̱n o̱o̱'kpe'e to'k je̱ yaa'tya̱jk je̱tse'e je̱ ñu̱da̱'a̱x du̱masa̱'a̱k je̱tse'e ka'a pa̱n y'ónu̱k, je̱ o̱o̱'kpa je̱ y'uts tse'e du̱pá̱kup je̱ ku'a̱a̱'k ta̱'a̱xta̱jk je̱tse'e je̱ y'ónu̱k jyé̱jat; ax je̱ myuto'k mix ónu̱k tse'e taannup ax jo'n je̱ y'ajch je̱ y'ónu̱k ku̱y'ijt jo'n.
41012020	Ax nu̱vuxtojtu̱k tse'e y'ijtti je̱ uts je̱ ajch. Ta̱'a̱xpa̱jk tse'e je̱ ko̱o̱p ónu̱k, van'it tse'e y'o̱o̱'kni, ka'a tse'e je̱ ñu̱da̱'a̱x je̱ y'ónu̱k du̱yakje̱ji.
41012021	Van'it tse'e je̱ myuto'k uts du̱pu̱jk je̱ ku'a̱a̱'k ta̱'a̱xta̱jk. Nay ka'ava tse'e je̱ y'ónu̱kta jye̱ji, je̱tse'e y'o̱o̱'knuva. Ax nay vanxú̱pjyam tse'e jyajtpa je̱ myume̱jtsk uts.
41012022	Ax va'an nu̱vuxtojtu̱k tse'e du̱pa̱jkti je̱ ta̱'a̱xta̱jk; ka'a tse'e je̱ y'ónu̱kta jye̱ji, je̱tse'e y'o̱o̱'ktini. U̱x'o̱o̱k tse'e je̱ ta̱'a̱xta̱jk y'o̱o̱'knuva.
41012023	Ax kuuk tse'e je̱ o̱o̱'kpata̱jk jyoojntykpa̱jktinuvat jado'k nax, ¿pá̱nu̱kts vine'e tyu̱va du̱nu̱da̱'a̱xap je̱ ta̱'a̱xta̱jk?, ku̱x va'an nu̱vuxtojtu̱ke'e du̱pa̱jkti.
41012024	Van'it tse'e je̱ Jesús y'atso̱o̱jvjidi: ―Mtoo'tó̱kidup xa miitse'e ku̱x ka'a ve'e xnu̱jávada vintso̱ ve'e je̱ Kunuu'kx Jatyán vya'añ je̱ts juu' ve'e o̱'yixjup je̱ Nte'yam ma̱a̱t.
41012025	Ku xa ve'e je̱ o̱o̱'kpata̱jk jyoojntykpa̱jktinuvat, ka'a tse'e je̱ jayu y'ukyaa'vya̱jktinit ka'a tse'e je̱ jayu y'ukta̱'a̱xpa̱jktinit, ve'em xa je̱'e̱ ve'e y'ijttinit ax jo'n je̱ ángeles juu' ve'e je̱m tsapjo̱o̱tm.
41012026	Ax je̱'e̱ tse'e ku ve'e je̱ o̱o̱'kpata̱jk jyoojntykpa̱jktinuvat, ta̱ miitse'e xko̱tsta je̱p Kunuu'kx Jatyán ku̱jxp juu' ve'e je̱ Moisés jyaay, je̱p joma ve'e je̱ Nte'yam myuko̱jtsji je̱m ápit ku̱p akojkm, ¿ve'em xaja? Jidu̱'u̱m tse'e je̱ Nte'yam vyaajñ: “XNte'yamidup a̱tse'e je̱ Abraham, je̱ Isaac, ma̱a̱t je̱ Jacob.”
41012027	Je̱'e̱ ka̱jx tse'e, Ntye'yamivapts je̱'e̱ ve'e je̱ jayu je̱ Nte'yam pa̱n pa̱n jatye'e jaanchja'vijidu ku ve'e y'o̱o̱'ktini, ka'a tse'e je̱ jyo̱o̱tta je̱ jya'vinda y'a̱a̱'ka, joojntykidupts je̱'e̱ ve'eda. Ax ve'em tse'e, o̱o̱yts miitse'e mtuntoo'tó̱kida.
41012028	Je̱m tse'e vye'na to'k je̱ tsaptu̱jkpit yak'ixpa̱jkpa juu' ve'e du̱'amo̱tunajx vintso̱ ve'e ñavyaajnjidi. Ku ve'e du̱nu̱ja'vi je̱ts o̱ye'e je̱ Jesús y'atso̱o̱jvjidi, van'it tse'e je̱ Jesús du̱vinkuta̱mi je̱tse'e du̱'amo̱tutu̱vi: ―¿Juu's je̱'e̱ ve'e je̱ pava'nu̱n juu' ve'e du̱nu̱ma̱jika̱jxp?
41012029	Van'it tse'e je̱ Jesús y'atsa̱a̱jv: ―Je̱ pava'nu̱n juu' ve'e du̱nu̱ma̱jika̱jxp, ya̱'a̱ts je̱'e̱ ve'e: “Israeejlit jáyuda, amo̱tunaxta. Je̱ Ma̱ja̱ Vintsá̱n, u̱u̱'m je̱ nNte'yamamda, to'kjits je̱'e̱ ve'e du̱nu̱Ma̱ja̱Vintsa̱na,
41012030	je̱ts mtsó̱ktape'e je̱ Ma̱ja̱ Vintsá̱n, u̱u̱'m je̱ nNte'yamamda, nu̱jom ja'vin, nu̱jom aaj nu̱jom jo̱o̱t, nu̱jom je̱ mvinma'yu̱n ma̱a̱t, je̱ts nu̱jom je̱ mmaju ma̱a̱t.”
41012031	Je̱ mume̱jtsk pava'nu̱n, ve'em játypats je̱'e̱ ve'e. Jidu̱'u̱m tse'e vya'añ: “Tso̱kta je̱ mmuja̱nta̱mda je̱ mmuta̱kta̱mda ve'em ax jo'n viinm mnachó̱kjada.” Ka'a xa ve'e jado'k je̱ pava'nu̱n juu' ve'e du̱nu̱má̱jip ax jo'n ya̱ me̱jtsk pava'nu̱n.
41012032	Van'it tse'e je̱ tsaptu̱jkpit yak'ixpa̱jkpa ña̱'mu̱xji: ―Yak'ixpa̱jkpa, ó̱yame'e tu̱xka̱ts, tyú̱vam, ku̱x to'kji xa ve'e je̱ Nte'yam je̱ts ka'a ve'e pa̱n viijnk, je̱'e̱jyji ve'e to'k.
41012033	Je̱ts je̱'e̱ ve'e ku ve'e je̱ Nte'yam yaktsó̱ku̱t nu̱jom ja'vin, nu̱jom aaj nu̱jom jo̱o̱t, nu̱jom je̱ vinma'yu̱n ma̱a̱t, je̱ts nu̱jom je̱ maju ma̱a̱t, je̱ts ku ve'e je̱ jayu du̱tsa̱k je̱ myuja̱nta̱m je̱ myuta̱kta̱m ve'em ax jo'n viinm ñacha̱kju̱, je̱'e̱ tse'e nu̱yojk du̱nu̱má̱jip je̱ts ka'a ve'e nu̱jom je̱ tá̱nu̱k ya̱x juu' ve'e je̱ Nte'yam yaktukvintsa̱'kip je̱ts nu̱jom je̱ viijnk ya̱x juu' ve'e yakto̱o̱yp je̱m yo̱jxpe̱jtu̱n ka̱jxm.
41012034	Ax ku tse'e je̱ Jesús du̱mo̱tu je̱ts o̱y yakxo̱ne'e du̱'atsa̱a̱jv, van'it tse'e du̱nu̱u̱jmi: ―Ka'ats mitse'e xmujékuma je̱ Nte'yam je̱ kyutojku̱n. Ax juu' tse'e je̱ Jesús du̱tso'oxpa̱jktup, ni pa̱na tse'e kyo̱o̱'knayja'vijini je̱tse'e juu' du̱jaa'k'amo̱tutú̱vat.
41012035	Ku ve'e je̱ Jesús je̱ jayu du̱yak'ixpu̱jk je̱p ma̱ja̱ tsaptu̱jkp, van'it tse'e vyaajñ: ―¿Vintso̱se'e je̱ tsaptu̱jkpit yak'ixpa̱jkpata̱jk vya'anda je̱ts je̱ David je̱'e̱ ve'e je̱ chaan je̱ kyo̱o̱j je̱ Cristo?, juu' ve'e je̱ Nte'yam vyinko̱o̱n je̱tse'e yakkutojknit.
41012036	Je̱ Espíritu Santo xa ve'e mo̱o̱jyju je̱ David je̱ vinma'yu̱n ku ve'e je̱ David vyaajñ: Je̱ Nte'yam xa ve'e du̱nu̱u̱jmi a̱ts je̱ nMa̱ja̱ Vintsá̱n: “A̱jxtu̱ku̱ yaja a̱ts n'aka'yu̱n pa'ayi namvaat a̱tse'e nyakvintó̱kida pa̱n pa̱n jatye'e mtso'oxpa̱jkju̱dup.”
41012037	Jidu̱'u̱m tse'e je̱ David vyaajñ je̱ts je̱ Mya̱ja̱ Vintsá̱n je̱'e̱ ve'e je̱ Cristo. Ax ve'em tse'e, va'ajts tse'e yaknu̱java je̱ts ka je̱ chaan je̱ kyo̱o̱jjyap je̱'e̱ ve'e je̱ Cristo, je̱ Mya̱ja̱ Vintsa̱mpa je̱'e̱ ve'e. Ax nu̱may tse'e je̱ jayu du̱tukxo̱o̱jntkti ku ve'e du̱'amo̱tunajxti.
41012038	Ku ve'e je̱ Jesús je̱ jayu du̱yak'ixpu̱jk, jidu̱'u̱m tse'e vyaajñ: ―Yakkó̱pkada o̱o̱y je̱ tsaptu̱jkpit yak'ixpa̱jkpata̱jk ku̱x mvin'a̱a̱'nuvaajnju̱dup miits je̱'e̱ ve'e. Je̱'e̱ xa ve'e du̱muvidu̱tuvaandup je̱ ya̱a̱jnit vit je̱tse'e du̱tso̱kta je̱tse'e yakko̱jtspo̱o̱'kxtat je̱ vintsa̱'kin ma̱a̱t je̱p maa'y ja̱a̱tp.
41012039	Tum je̱'e̱ ve'e cho̱jktup je̱tse'e du̱tuktsa̱a̱nadat je̱ tsu̱u̱jntku̱n juu' ve'e tum o̱o̱jyit je̱p tsaptu̱jkp je̱ts joma ve'e je̱ ma̱ja̱ kay je̱ ma̱ja̱ uu'k.
41012040	Je̱ tya̱jk paat tse'e du̱pa̱jkjada juu' jatye'e y'íxtup jyaye̱jptup je̱ ku'a̱a̱'k ta̱'a̱xta̱jk; ax jek tse'e chapko̱tsta, ve'em tse'e du̱kayaknu̱ke̱'xnata̱kava'anda je̱ kyo̱'o̱y je̱'e̱ juu' ve'e tyoondup. Je̱'e̱ tse'e nu̱yojk je̱ tsaachpaatu̱n yakmo̱'o̱dap.
41012041	Tsu̱u̱nip tse'e je̱ Jesús vye'na je̱p ma̱ja̱ tsaptu̱jkp je̱ja je̱ ya̱x apa̱jkin vyinkujk. Je̱p tse'e du̱'ix vintso̱ ve'e je̱ jayu je̱ meen du̱pa̱mda. Ax nu̱may tse'e je̱ kumeen jayu juu' ve'e may je̱ meen du̱pa̱a̱mdup.
41012042	Van'it tse'e to'k je̱ ayo̱o̱va ku'a̱a̱'k ta̱'a̱xta̱jk jye̱'y je̱tse'e du̱pu̱u̱jm me̱jtsk je̱ pi'k cobre meen.
41012043	Van'it tse'e je̱ Jesús je̱ y'ixpa̱jkpata̱jk du̱yaaxji je̱tse'e du̱nu̱u̱jmi: ―Tyú̱vam xa a̱tse'e nva'añ je̱ts nu̱yojk ya̱'a̱ ve'e ya̱ ayo̱o̱va ku'a̱a̱'k ta̱'a̱xta̱jk tu̱du̱pu̱m je̱ ya̱x je̱ts ni ka'a ve'e nu̱jom je̱ viijnk jáyuda;
41012044	ku̱x je̱'e̱da, je̱'e̱ je̱'e̱ ve'e tu̱du̱pa̱mda juu' ve'e vinta'nu̱xju̱dup; ax ya̱ ayo̱o̱va, ta̱ts ya̱'a̱ ve'e du̱pa̱mka̱jxni je̱ tyukjoojntykin.
41013001	Ku ve'e je̱ Jesús pyítsum vye'na je̱p ma̱ja̱ tsaptu̱jkp, van'it tse'e nu̱to'k je̱ y'ixpa̱jkpa ña̱'mu̱xji: ―¡Yak'ixpa̱jkpa, ixu̱ vintso̱ ve'e ya̱ tsaaj je̱ts ya̱ ta̱jkta!
41013002	Van'it tse'e je̱ Jesús y'atso̱o̱jvji: ―¿M'ixp ya̱'a̱ ve'e ya̱ mú̱jit ta̱jkta? Ni to'ka ya̱'a̱ ve'e ya̱ tsaaj kyo̱o̱'ktaannit nu̱ka̱vyet, nu̱jom ya̱'a̱ ve'e kyuto̱kika̱jxnit.
41013003	Van'it tse'e ña̱jkxti je̱m Olivos Ko̱pk viindum. Je̱m tse'e je̱ Jesús chu̱u̱na vye'na je̱m je̱ ma̱ja̱ tsapta̱jk myu'avinkojkm, van'it tse'e je̱ Pedro ma̱a̱t je̱ Santiago, je̱ Juan je̱ts je̱ Andrés, je̱'e̱ tse'e du̱'amo̱tutú̱vidu je̱ Jesús:
41013004	―Vaajnjik a̱a̱ts to'k aaj vin'it ya̱'a̱ ve'e jyátu̱t ñáxu̱t je̱ts ti nu̱ja'vints a̱a̱tse'e njayé̱pup pa̱n vin'it ya̱'a̱ ve'e tyónju̱t.
41013005	Van'it tse'e je̱ Jesús y'atso̱o̱jvjidi: ―Yakkó̱pkada o̱o̱y ku ve'e pa̱n mnu̱nvin'a̱a̱'njadat,
41013006	ku̱x míndape'e nu̱may je̱ jayu juu' ve'e natyijjadap je̱ts a̱ts je̱'e̱ ve'e, je̱tse'e vya'andat: “A̱ts xa je̱'e̱ ve'e je̱ Cristo, juu' ve'e je̱ Nte'yam vyinko̱o̱n je̱tse'e yakkutojknit.” Ax nu̱may tse'e yakvin'a̱a̱'ndat.
41013007	’Ax ku tse'e xmó̱tudat je̱ts je̱ atso'oxe'e toojnjup je̱ts je̱ atso'ox ka̱ts, ka'a tse'e mnavyinma'yu̱nmo̱'o̱jadat, ku̱x nu̱pa̱a̱mdu̱kani je̱'e̱ ve'e je̱tse'e ve'em tyónju̱t kyó̱tsju̱t. Ax ka'anumts je̱'e̱ ve'e jye'ya vye̱'nat je̱ ita̱ka̱x,
41013008	ku̱x na̱jkxpe'e je̱ jayu ñacho'oxpá̱kjada to'k nación je̱ts jado'k nación, to'k kutojku̱n je̱ts jado'k kutojku̱n, jé̱jap tse'e je̱ ma̱kk ojx may viijn, jé̱jivap tse'e je̱ yooj. Ve'em tse'e je̱ tsaachpaatu̱n du̱'ukva'anu̱t.
41013009	’Mnay'íxjadapts miitse'eda, ku̱x myakvó̱ptape'e je̱p tsaptu̱jkpta, myakvatsó̱vdap tse'e je̱ja je̱ yakkutojkpa vyinkujkta ku̱xe'e a̱ts xjaanchjávada. Je̱m tse'e je̱ tu̱va̱ko̱jtsu̱n xpá̱mdat a̱ts ka̱jx.
41013010	Jajtyka'amáyupts je̱'e̱ ve'e too'va̱jkp je̱ o̱y ka̱ts je̱ o̱y ayook vinxu̱p to'k it to'k naxviijn.
41013011	Ax kuts miitse'e myakmátstat je̱tse'e myakje̱'yajadat je̱ja je̱ yakkutojkpa vyinkujkta, ka'ats miitse'e too'va̱jkp xvinmáydat ti ve'e mkó̱tstap, ni ka'a tse'e xpayo̱'o̱ydat vintso̱ ve'e m'atsó̱vdat, je̱'e̱ts miitse'e mkó̱tstap juu' ve'e myakmo̱'o̱dap van'it, ku̱x ka'a ve'e xko̱tsta vye̱'nat je̱ m'avintso̱ vinma'yu̱nda, je̱ Espíritu Santo ve'e kó̱tsup miits ka̱jxta.
41013012	Ñu̱xa̱'a̱inup tse'e je̱ jayu je̱ y'uts je̱tse'e y'o̱o̱'ku̱t ku̱xe'e a̱ts xjaanchjáva, je̱ ónu̱k tee', ñu̱xa̱'a̱inupts je̱'e̱ ve'e je̱ y'ónu̱k je̱tse'e y'o̱o̱'ku̱t ku̱xe'e a̱ts xjaanchjáva, je̱ts je̱ ónu̱k, ñu̱xa̱'a̱idinuvapts je̱'e̱ ve'e je̱ tyee' je̱ tyaak je̱tse'e y'o̱o̱'ktat ku̱xe'e a̱ts xjaanchjávada.
41013013	Nu̱jom tse'e je̱ jayu mmu'e̱jkjidinit mmujo̱t'aajnjidinit ku̱xe'e a̱ts xjaanchjávada. Ax pa̱n pa̱n tse'e du̱muténip je̱ tsaachpaatu̱n, je̱'e̱ tse'e du̱jaye̱jpnup je̱ joojntykin juu' ve'e xa̱'ma ka̱jx ijtp.
41013014	’Je̱ Nte'yam je̱ y'ayook ko̱jtsnajxpa Daniel, je̱'e̱ tse'e du̱'ava'ni je̱'e̱ pa̱ne'e je̱ kunuu'kx it du̱yakvintsa̱'kintó̱kiyup. (Va'an du̱vinmó̱tuvu̱ pa̱n pa̱ne'e na̱ka̱ko̱jtsp.) Ku miitse'e x'íxtat je̱ts je̱m je̱'e̱ ve'e y'it joma ve'e kyapaa'tyju̱, van'it tse'e pa̱n pa̱n jatye'e ve̱'nadap yaja judéait y'it ja̱a̱t, va'an tse'e du̱ke̱'e̱kta je̱tse'e ña̱jkxtat je̱m tonu̱n viinm ko̱pk viinm.
41013015	Je̱ts pa̱n pa̱n jatye'e ve̱'nadap je̱m azotea ni'kxm, ka'a tse'e je̱p tyu̱jkp y'ukta̱jkidinit je̱tse'e ti du̱yakpítsumdat.
41013016	Pa̱n pa̱n jaty tse'e ve'niduvap je̱m kam jo̱o̱tm, ka'a tse'e du̱nu̱vimpíttat je̱ vyit.
41013017	¡Ayo̱o̱v je̱'e̱ ve'e je̱ jyo̱o̱tta je̱ ta̱'a̱xta̱jkta juu' ve'e kanu̱va'ajtsap ve̱'nadap van'it je̱ts pa̱n pa̱n jatye'e yak'onu̱ktsi'tstup vye̱'nat!
41013018	Nu̱tsapko̱tsta je̱tse'e ve'em kyatónju̱t ku ve'e je̱ xox aats,
41013019	ku̱x van'ite'e je̱ jayu chaachpaa'ttat ve'em ax jo'n ni vin'itna ve'em kyatunju̱ ku ve'e ya̱ it cho̱o̱'ntk je̱ts u̱xyam paat, je̱tse'e ni je̱ vin'ita ve'em kyo̱o̱'ktoojnjinit.
41013020	Ax ñu̱pa̱a̱jmtki tse'e je̱ Ma̱ja̱ Vintsá̱n je̱tse'e du̱yakkó̱nat je̱ it ku ve'e je̱ jayu chaachpaa'ttat. Pa̱n ku̱jyek xa ve'e je̱ tsaachpaatu̱n, ni pa̱na tse'e kyatso̱'o̱ku̱t van'it. Ax ñu̱pa̱a̱jmtki tse'e je̱ Nte'yam je̱tse'e du̱yakkó̱nat je̱ it ku ve'e je̱ jayu chaachpaa'ttat, yakkó̱napts je̱'e̱ ve'e je̱ jayu ka̱jxta juu' ve'e vyinko̱o̱n.
41013021	’Ax pa̱n myaknu̱u̱jmidup tse'e: “Ixta, u̱xyaja tse'e je̱ Cristo”, ukpu̱ “Ixta, u̱xxim tse'e je̱ Cristo”, ka'a tse'e xjaanchjávadat.
41013022	Ku̱x míndape'e juu' ve'e natyijjadap je̱ts a̱ts je̱'e̱ ve'e, je̱ts juu' ve'e natyijjadap je̱ Nte'yam je̱ y'ayook ko̱jtsnajxpada, tyóndape'e je̱ ma̱jin je̱ts je̱ mú̱jit nu̱ja'vin je̱tse'e je̱ jayu du̱tukvin'a̱a̱'ndat, pa̱n ku̱y'o̱'yixjada ve'e je̱tse'e du̱vin'a̱a̱'ndat pa̱n pa̱n jatye'e je̱ Nte'yam vyinko̱o̱n.
41013023	Ax mnay'íxjadapts miitse'eda ku̱x ta̱ xa a̱ts miitse'e ntukvinkó̱tsada ku ve'e ka'anum ve'em tyunju̱ kya̱tsju̱.
41013024	’Ku ve'e ñáxu̱t je̱ tsaachpaatu̱n, tun jatyji tse'e je̱ aampa xa̱a̱j vyinko̱o̱'tsat, ka'a tse'e je̱ aampa po̱'o̱ y'uk'aannuvat,
41013025	ku̱stá̱kadape'e je̱ maatsa, je̱ts je̱ ma̱kkin juu' ve'e ya̱ tsajmit it, xyitu̱yo̱'o̱yupts je̱'e̱ ve'e je̱ Nte'yam.
41013026	Van'itts a̱tse'e x'íxtat, a̱ts, je̱ Jayu Juu' ve'e Nu̱pa̱a̱mdu̱ka Ijtp, je̱ts je̱m a̱tse'e nka̱da'aky vínu̱ts jo̱o̱tm o̱o̱y je̱ kutojku̱n ma̱a̱t je̱ts je̱ ma̱jin ma̱a̱t.
41013027	Van'itts a̱tse'e nké̱xu̱t je̱ n'aangelesta̱jk je̱tse'e du̱yaknay'amókajadat je̱ jayu juu' a̱tse'e nvinko̱o̱n vinxu̱p to'k it to'k naxviijn je̱ts je̱ vaat joma ve'e ya̱ tsajmit it kyuka̱xa.
41013028	’Ixta je̱ higo ku̱p. Ku ve'e je̱ y'axén y'a'onu̱kta̱ka je̱tse'e je̱ y'aajy pyítsumnuva, mnu̱ja'vidupts miits je̱'e̱ ve'e je̱ts tá̱mani ve'e je̱ xa̱ko̱pk.
41013029	Nay ve'empa tse'e ku ve'e x'íxtat je̱ts toojnjup ko̱jtsjupe'e juu' a̱tse'e nka̱jtsp, nu̱jávadats je̱ts tá̱mani je̱'e̱ ve'e vye̱'nat ku a̱tse'e nmiinnuvat jado'k nax.
41013030	Tyú̱vam xa a̱ts miitse'e nna̱a̱jmada je̱ts nu̱jom ya̱'a̱ ve'e tyónju̱t kyó̱tsju̱t namka'ana ve'e y'o̱o̱'kká̱xta vye̱'nat je̱ jáyuda juu' ve'e u̱xyam joojntykidup.
41013031	Ká̱xup náxup tse'e ya̱ tsajmit it je̱ts ya̱ naxviijnit it; ax a̱ts je̱ nka̱ts je̱ n'ayook, ni je̱ vin'ítats je̱'e̱ ve'e kyapaa'náxu̱t.
41013032	’Ka'a tse'e je̱ jayu du̱nu̱jávada vin'ite'e je̱ xa̱a̱j du̱paa'tu̱t ku ve'e ve'em tyónju̱t kyó̱tsju̱t, ni je̱ aangelesa tse'e juu' ve'e je̱m tsapjo̱o̱tm, ni á̱tsats je̱'e̱ ve'e nkanu̱ja'viva, a̱ts, je̱ Nte'yam je̱ y'Onu̱k, je̱ Dios Tee'ji ve'e du̱nu̱ja'vip.
41013033	’Nay'íxjada, nakyujoojntykajada, tsapko̱tsta, ku̱x ka'a ve'e ti nu̱ja'vin vin'it a̱tse'e nmiinnuvat jado'k nax.
41013034	Ve'em xa a̱tse'e nmiinnuvat ax jo'n to'k je̱ kuta̱jk juu' ve'e jékum na̱jkxp je̱tse'e je̱ tya̱jk du̱masa̱'a̱k, je̱ tyoompata̱jk du̱tukka̱ta̱ka ti ve'e nu̱to'k jaty tyóndap, je̱tse'e je̱ y'ix'ijtpa du̱tukpava'añ je̱tse'e ñakyujoojntykajat.
41013035	Nakyujoojntykajada miits, ku̱x ka'a ve'e xnu̱jávada vin'it a̱tse'e nmiinnuvat. Ve'emts a̱tse'e nmiinnuvat ax jo'n to'k je̱ kuta̱jk ku ve'e jye̱'yni tánani, ukpu̱ tso'm jo'n, ukpu̱ je̱ tseev ayaaxp, ukpu̱ ku ve'e ya̱ it jyajtu̱kuvaanni.
41013036	Nakyujoojntykajada, ve'emts a̱ts miitse'e manaxy nkapaa'ttat ku a̱tse'e tun to'mayji nmiinnuvat.
41013037	Juu'ts a̱ts miitse'e nvaajnjidup, anañu̱joma je̱ jayu ka̱jxpats je̱'e̱ ve'e, nakyujoojntykajada.
41014001	Jame̱jtsxa̱a̱j tse'e du̱kapaa'ty vye'na je̱ pascua xa̱a̱j, van'it ku ve'e yakkay je̱ tsapkaaky juu' ve'e je̱ levadura du̱kama̱a̱t. Ax y'íxtidup tse'e je̱ tee'ta̱jk je̱ vyintsa̱nda ma̱a̱t je̱ tsaptu̱jkpit yak'ixpa̱jkpata̱jk vintso̱ ve'e je̱ Jesús du̱mátstat je̱ taay ma̱a̱t je̱tse'e du̱yakjay'o̱o̱'kjadat.
41014002	Je̱tse'e ñavya'anjada: ―Ka'a tse'e nmajtsumdat ku ve'e je̱ xa̱a̱j tyunju̱ vye̱'nat ku̱x ku ve'e je̱ nu̱may jayu yoojmu̱ktat y'ajxu̱ktat.
41014003	Je̱m tse'e betániait kyajpu̱n ka̱jxm je̱ Jesús vye'na je̱m je̱ Simón tya̱k'am, je̱'e̱ juu' ve'e leprapa̱jkjup y'ijt. Kaayp tse'e je̱ Jesús vye'na, van'it tse'e jye̱'y to'k je̱ ta̱'a̱xta̱jk ma̱a̱t to'k je̱ po̱o̱'p tsaaj apa̱jkin juu' ve'e tum je̱ nardo pa'ajk xoo'kpa na̱a̱j du̱ma̱a̱t juu' ve'e tsó̱vax a̱a̱'k. Van'it tse'e du̱pu'uj je̱ po̱o̱'p tsaaj apa̱jkin je̱tse'e je̱ Jesús du̱tukxa̱kte̱e̱jmu̱kku̱jx.
41014004	Ax je̱m tse'e je̱ jayu juu' ve'e du̱ko̱'o̱yja'vidu juu' je̱'e̱ ve'e tyoon, je̱tse'e ñavyaajnjidi: ―¿Tya̱jxts ya̱'a̱ ve'e ko̱o̱jyji du̱yakvinto̱ki ya̱ pa'ajk xoo'kpa na̱a̱j?
41014005	Ku̱yakta̱a̱'k xa ya̱'a̱ ve'e ax jo'n je̱ meen juu' ve'e to'k joojnt nu̱mutún je̱tse'e je̱ ayo̱o̱va jayu yakmo̱o̱ynit. Ax myujo̱tma'ttu tse'e je̱ ta̱'a̱xta̱jk.
41014006	Van'it tse'e je̱ Jesús vyaajñ: ―Maso̱'o̱kta. ¿Tya̱jxse'e xvinma'yu̱nmo̱'o̱da ya̱ ta̱'a̱xta̱jk? O̱y xa je̱'e̱ ve'e juu' a̱ts ya̱'a̱ ve'e tu̱xtuujnja.
41014007	M'íttap xa miitse'e xa̱'ma ma̱a̱t je̱ ayo̱o̱va jayu, je̱ts pa̱n vin'ite'e xtso̱kta, m'o̱'yixjadap tse'e je̱tse'e o̱y xtoojnjadat; ax ka'ats a̱tse'e xa̱'ma n'uk'ijtnit miits ma̱a̱tta.
41014008	Ta̱ ve'e ya̱ ta̱'a̱xta̱jk du̱tún vinxu̱pe'e tu̱y'o̱'yixju̱, ta̱ ya̱'a̱ ve'e myin je̱ts a̱tse'e tu̱xtuknu̱tem ya̱ pa'ajk xoo'kpa na̱a̱j a̱ts je̱ nnu̱naxta̱jkin.
41014009	Tyú̱vam xa a̱tse'e nva'añ je̱ts pa̱n joma ve'e yaktukka'amáy je̱ o̱y ka̱ts je̱ o̱y ayook vinxu̱p to'k it to'k naxviijn, yakko̱jtspapts je̱'e̱ ve'e juu' a̱ts ya̱'a̱ ve'e ya̱ ta̱'a̱xta̱jk tu̱xtuujnja, ve'em tse'e yaktukjaa'mye̱jtsnit.
41014010	Van'it tse'e ñu̱jkx je̱ Judas Iscariote, je̱'e̱ts je̱'e̱ ve'e nu̱to'k je̱ ixpa̱jkpa juu' ve'e nu̱makme̱jtsk ijttu, je̱'e̱ tse'e o̱jts du̱ma̱a̱tnakyó̱tsjada je̱ tee'ta̱jk je̱ vyintsa̱nda pa̱n vintso̱ ve'e du̱pá̱mu̱t je̱ Jesús je̱m je̱'e̱ kya̱'mda.
41014011	Ku ve'e je̱ tee'ta̱jk je̱ vyintsá̱n du̱'amo̱tunajxti, o̱o̱y tse'e tyunxo̱o̱jntkti je̱tse'e du̱tukvinva'nidi je̱ts myo̱'o̱dape'e je̱ meen. Van'it tse'e je̱ Judas du̱'ixti'ukvaajñ vintso̱ ve'e y'ó̱yat je̱tse'e je̱ Jesús du̱pá̱mu̱t je̱m je̱'e̱ kya̱'mda.
41014012	Ku ve'e je̱ muto'k xa̱a̱j du̱paaty ku ve'e yakkay je̱ tsapkaaky juu' ve'e je̱ levadura du̱kama̱a̱t je̱tse'e yakju̱'kx je̱ carnero juu' ve'e yak'o̱o̱'ktup pascua xa̱a̱j, van'it tse'e je̱ Jesús je̱ y'ixpa̱jkpata̱jk ña̱'mu̱xjidi: ―¿Jómase'e xtsa̱k je̱ts a̱a̱tse'e na̱jkx nyak'o̱ya je̱tse'e nyaknajxumdat je̱ pascua xa̱a̱j a'ox?
41014013	Van'it tse'e je̱ Jesús nu̱me̱jtsk je̱ y'ixpa̱jkpata̱jk du̱kejx je̱tse'e du̱nu̱u̱jmi: ―Na̱jkxta je̱m kajpu̱n ka̱jxm. Je̱m tse'e xma̱a̱tnavyaa'tjadat to'k je̱ yaa'tya̱jk juu' ve'e to'k tsiv je̱ na̱a̱j du̱pavijtsp. Je̱'e̱ tse'e mpana̱jkxtap.
41014014	Pa̱n joma tu̱jkts je̱'e̱ ve'e tya̱ka, na̱a̱jmada je̱ kuta̱jk: “Je̱ Yak'ixpa̱jkpa ve'e vaamp: ¿Joma ve'e je̱ it joma a̱tse'e ntukma̱a̱tyaknáxtat je̱ n'ixpa̱jkpata̱jk je̱ pascua xa̱a̱j a'ox?”
41014015	Van'it tse'e mtuk'íxjadat to'k je̱ ma̱ja̱ cuarto juu' ve'e je̱p mume̱jtsk nu̱ka̱vyet ku̱jxp, joma ve'e pu'uk avaada. Je̱p tse'e x'apa̱a̱mdu̱kadat je̱ a'ox.
41014016	Van'it tse'e je̱ y'ixpa̱jkpa ña̱jkxti je̱tse'e jye̱'ydi je̱m kajpu̱n ka̱jxm, je̱tse'e du̱paatti ax jo'n je̱ Jesús ña̱'mu̱xjidi. Je̱tse'e du̱'apa̱a̱jmtkidi je̱ pascua xa̱a̱j a'ox.
41014017	Ku ve'e je̱ it cho'oini, van'it tse'e je̱ Jesús jye̱'y ma̱a̱t je̱ ñu̱makme̱jtsk ixpa̱jkpata̱jk.
41014018	Van'it tse'e y'a̱jxtkti kaayva. Kaaydup tse'e vye̱'nada, van'it tse'e je̱ Jesús vyaajñ: ―Tyú̱vam xa a̱tse'e nva'añ je̱ts nu̱to'ke'e miitsta juu' ve'e u̱xyam je̱ kya̱'a̱j du̱pa̱a̱mp yam plato jo̱o̱tm a̱ts ma̱a̱t, je̱'e̱ts je̱'e̱ ve'e juu' a̱tse'e xpá̱mup je̱m je̱ jayu kya̱'m juu' a̱tse'e xtso'oxpa̱jktup.
41014019	Van'it tse'e je̱ y'ixpa̱jkpata̱jk chaachvinmapya̱jkti je̱tse'e to'k jado'k je̱ Jesús du̱'amo̱tutú̱vidi: ―¿A̱ts je̱'e̱ vine'e?
41014020	Van'it tse'e je̱ Jesús y'atsa̱a̱jv: ―Juu' ve'e nu̱makme̱jtsk miitsta, nu̱to'kts je̱'e̱ ve'e juu' a̱tse'e xpá̱mup je̱m je̱ jayu kya̱'m juu' a̱tse'e xtso'oxpa̱jktup, nma̱a̱tkaaypts a̱ts je̱'e̱ ve'e u̱xyam.
41014021	Ax je̱'e̱mts a̱tse'e mpanu̱jkxp je̱ too' juu' ve'e javyet ijtp a̱ts ka̱jx je̱p Kunuu'kx Jatyán ku̱jxp, a̱ts, je̱ Jayu Juu' ve'e Nu̱pa̱a̱mdu̱ka Ijtp. ¡Ax ayo̱o̱ts je̱'e̱ ve'e je̱ jyo̱o̱t je̱ jayu juu' a̱tse'e xpá̱mup je̱m je̱ jayu kya̱'m juu' a̱tse'e xtso'oxpa̱jktup! Nu̱yojk o̱y tse'e ku̱y'ijtu̱xji je̱ jayu ku ve'e ku̱kyake'x.
41014022	Kaaydup tse'e vye̱'nada, je̱tse'e je̱ Jesús je̱ tsapkaaky du̱ka̱a̱jn, je̱ Nte'yam du̱kuko̱jtsji, je̱tse'e du̱tojkva'kxy, je̱tse'e du̱mo̱o̱jy je̱ y'ixpa̱jkpata̱jk, van'it tse'e vyaajñ: ―Ya̱'a̱ je̱'e̱ ve'e a̱ts je̱ nni'kx je̱ nko̱pk.
41014023	Van'it tse'e du̱ko̱o̱mpa je̱ tuk'a'ooguin, je̱tse'e je̱ Nte'yam du̱kuko̱jtsji, je̱tse'e du̱mo̱o̱jy je̱ y'ixpa̱jkpata̱jk. Ax anañu̱jómats je̱'e̱ ve'e du̱'ookti.
41014024	Van'it tse'e du̱nu̱u̱jmidi: ―Ya̱'a̱ je̱'e̱ ve'e a̱ts je̱ nnu̱u̱'pu̱n. Ku̱x ku a̱tse'e n'o̱o̱'ku̱t, nyaktaajnjadapts a̱ts miitse'e je̱ nam ko̱jtstán. Je̱ nu̱may jayu a̱tse'e nku'o̱o̱'kap.
41014025	Tyú̱vam xa a̱ts miitse'e nna̱a̱jmada je̱ts ka'a a̱tse'e n'uk'ooknit je̱ tsaaydum pa'ajk na̱a̱j, van'ítnume'e ku a̱tse'e n'oo'ku̱t je̱ ñam je̱'e̱ je̱m je̱ Nte'yam kyutojku̱n jo̱o̱tm.
41014026	Van'it tse'e to'k je̱ u̱v du̱'a̱a̱vdi je̱tse'e ña̱jkxti je̱m Olivos Ko̱pk viindum.
41014027	Van'it tse'e je̱ Jesús je̱ y'ixpa̱jkpata̱jk du̱nu̱u̱jmi: ―Nu̱jom xa a̱ts miitse'e xmaso̱'o̱ktat u̱xyam ya̱ tsooj, ku̱x jidu̱'u̱me'e javyet y'it je̱p Kunuu'kx Jatyán ku̱jxp: “Nyak'o̱o̱'kup xa a̱tse'e je̱ carnero vinténiva je̱tse'e je̱ carnero y'anomva'kxtat.”
41014028	Ax kuts a̱tse'e njoojntykpa̱jknuvat, na̱jkxupts a̱tse'e je̱m galiléait y'it jo̱o̱tm; u̱x'o̱o̱kts miitse'e je̱m mje̱'yadat.
41014029	Van'it tse'e je̱ Pedro ña̱'mu̱xji: ―Mjamaso̱'o̱kjada ve'e anañu̱joma, ka'ats a̱ts mitse'e nmaso̱'o̱ku̱t.
41014030	Van'it tse'e je̱ Jesús ña̱'mu̱xji: ―Tyú̱vam xa a̱ts mitse'e nnu̱u̱jma je̱ts u̱xyam ya̱ tsooj, ka'anume'e je̱ na'atseev y'aya'axy vye̱'nat me̱jtsk nax, mutoojk náxipts a̱ts mitse'e xkanatyukpu̱kju̱ vye̱'nat.
41014031	Ax nu̱yojk ma̱kk tse'e je̱ Pedro jyaa'kvaajñ: ―Ku̱nja'a̱a̱'k xa a̱tse'e mits ma̱a̱t, ka'ats a̱ts mitse'e nkanatyukpá̱kju̱t. Tum ve'em tse'e vyaanduva nu̱jom je̱ myu'ixpa̱jkpata̱jk.
41014032	Je̱'ydu tse'e joma ve'e je̱ it du̱xa̱a̱ja Getsemaní, je̱tse'e je̱ Jesús du̱nu̱u̱jmi je̱ y'ixpa̱jkpata̱jk: ―Tsa̱a̱nada yaja namvaat a̱tse'e na̱jkx ntsapka̱ts.
41014033	Van'it tse'e du̱va̱a̱jv je̱ Pedro ma̱a̱t je̱ Santiago je̱ts je̱ Juan. Van'it tse'e je̱ Jesús chaachvinmapyu̱jk je̱tse'e o̱o̱y tyunnavyinma'yu̱nmo̱o̱jyji.
41014034	Je̱tse'e je̱ Jesús ña̱'mu̱xjidi: ―Tsaachvinmaayp tse'e a̱ts ya̱ njo̱o̱t ya̱ nja'vin o̱o̱'ku̱n am paat. Tanda yaja je̱ts nakyujoojntykajada.
41014035	Van'it tse'e je̱ Jesús jave̱e̱'n jyaa'knu̱jkx je̱tse'e je̱ vyiijn je̱ y'aaj du̱tukpaaty je̱ naax, je̱tse'e je̱ Nte'yam du̱munoo'kxtk pa̱n ku̱y'ó̱yame'e je̱tse'e ku̱kyatsaachpaa'ty.
41014036	Jidu̱'u̱m tse'e chapka̱jts: ―Tata, nu̱jom xa mitse'e juu' jaty m'o̱'yixkú̱xju̱, kadi xyakjaty je̱ts a̱tse'e xtukka̱da'aku̱t ya̱ tsaachpaatu̱n; ax ka je̱'e̱p tse'e mtónup juu' a̱tse'e ntsa̱jkp, je̱'e̱ ve'e mtónup juu' mitse'e mtsa̱jkp.
41014037	Van'it tse'e je̱ Jesús vyimpijt joma ve'e je̱ y'ixpa̱jkpata̱jk; maadup tse'e du̱paatti. Van'it tse'e je̱ Pedro du̱nu̱u̱jmi: ―Simón, ¿mmaap mits je̱'e̱ ve'e? ¿Ka'a ve'e tu̱m'o̱'yixju̱ je̱tse'e o̱tyo'k hora joojntyk ku̱m'it?
41014038	Nakyujoojntykajada je̱ts tsapko̱tsta je̱tse'e mkaka'adat je̱p to̱kin ja̱a̱tp. Je̱ jayu je̱ jyo̱o̱t je̱ jya'vin, cha̱jkpts je̱'e̱ ve'e je̱tse'e du̱tónu̱t juu' ve'e je̱ Nte'yam cha̱jkp, ax ayonu̱ktá̱kats je̱'e̱ ve'e je̱ jayu je̱ ñi'kx je̱ kyo̱pk.
41014039	Van'it tse'e je̱ Jesús ña̱jkxnuva tsapko̱jtspa, nay vanxú̱pjyam tse'e chapka̱jts.
41014040	Ku ve'e vyimpijtnuva, maadupjyam tse'e du̱paattinuva jado'k nax ku̱x ma̱kke'e je̱ tsooj tyumpaatjidini. Ax ka'a tse'e du̱nu̱jávada vintso̱ ve'e du̱'atsó̱vdat.
41014041	Van'it tse'e ña̱jkxnuva tsapko̱jtspa mutoojk nax. Ku ve'e vyimpijtnuva, van'it tse'e du̱nu̱u̱jmidinuva: ―¿Mmaadup mpo̱o̱'kxtupna ve'e? Ta̱ xa ve'e je̱ tiempo du̱paatni je̱ts a̱tse'e nyakpá̱mu̱t je̱m je̱ tó̱kinax jayu kya̱'mda, a̱ts, je̱ Jayu Juu' ve'e Nu̱pa̱a̱mdu̱ka Ijtp.
41014042	Pojtu̱kta je̱ts du̱ja'mda. Je̱ja xa ve'e mye̱jtsni juu' a̱tse'e xpá̱mup je̱m je̱ jayu kya̱'mda juu' a̱tse'e xtso'oxpa̱jktup.
41014043	Ko̱jtspna tse'e je̱ Jesús vye'na ku ve'e je̱ Judas jye̱'y, je̱'e̱ts je̱'e̱ ve'e nu̱to'k je̱ ixpa̱jkpa juu' ve'e nu̱makme̱jtsk ijttu. Ax je̱'e̱ ma̱a̱t tse'e nu̱may je̱ jayu je̱ yajkxy tsojx ma̱a̱t je̱ts je̱ ku̱p ma̱a̱t; je̱ tee'ta̱jk je̱ vyintsa̱nda, je̱ tsaptu̱jkpit yak'ixpa̱jkpata̱jkta, ma̱a̱t je̱ israeejlit je̱ myú̱jit jáyuda, je̱'e̱ts je̱'e̱ ve'e ke̱jxju̱dup.
41014044	Je̱ Judas juu' ve'e je̱ Jesús je̱m je̱ jayu kya̱'m du̱pa̱a̱mnup, myo̱o̱ydu tse'e je̱ nu̱ja'vin vintso̱ ve'e du̱nu̱jávadat pa̱n pa̱n je̱'e̱ ve'e je̱ Jesús, ax ve'em tse'e du̱tónu̱t ax jo'n je̱ jayu je̱ myujayu o̱o̱y du̱tuntsa̱k. Jidu̱'u̱m tse'e du̱nu̱u̱jmi: ―Pa̱n pa̱nts a̱tse'e ntsuu'kxp, je̱'e̱ts je̱'e̱ ve'e, matsta je̱ts yakna̱jkxta. O̱o̱y tse'e xtun'íxtat ku ve'e mka̱ke̱kva'atsjadat.
41014045	Ko̱jtspna tse'e je̱ Judas vye'na, van'it tse'e je̱ Jesús du̱nu̱je̱'y je̱tse'e du̱nu̱u̱jmi: ―Yak'ixpa̱jkpa. Van'it tse'e du̱tsuu'kx.
41014046	Van'it tse'e je̱ Jesús yakmajch.
41014047	Van'it tse'e to'k juu' ve'e je̱m ténip, je̱'e̱ tse'e du̱yakpítsum je̱ yajkxy tsojx je̱tse'e du̱ku̱spojxji to'k ado'om je̱ tyaatsk juu' ve'e du̱toojnjip je̱ tee' juu' ve'e du̱nu̱vintsa̱nika̱jxp je̱ tee'ta̱jkta.
41014048	Van'it tse'e je̱ Jesús je̱ jayu du̱nu̱u̱jmidi: ―¿Ve'em a̱ts miitse'e xnu̱minda je̱ yajkxy tsojx ma̱a̱t je̱ts je̱ ku̱p ma̱a̱t, je̱ts a̱tse'e xmátstat ax jo'n a̱tse'e je̱ me̱e̱'tspa ku̱n'ijt?
41014049	Jó̱vum xa̱a̱j xa a̱tse'e tu̱n'it miits ma̱a̱tta ku a̱tse'e je̱ jayu tu̱nyak'ixpu̱k je̱p ma̱ja̱ tsaptu̱jkp, ka'ats a̱tse'e xmajtsti van'it. Je̱'e̱ ka̱jxts ya̱'a̱ ve'e jidu̱'u̱m jyaty je̱tse'e tyónju̱t kyó̱tsju̱t juu' ve'e vaamp je̱p Kunuu'kx Jatyán ku̱jxp.
41014050	Van'it tse'e to'k ka̱'a̱jyji je̱ y'ixpa̱jkpata̱jk kyuke̱e̱kjidi, naaydum tse'e du̱yaktaandi.
41014051	Ax je̱m tse'e vye'na to'k je̱ mootsk ónu̱k juu' ve'e je̱ Jesús du̱pa'u̱x'o̱o̱kip, je̱ sábana ka̱kva̱pji, je̱tse'e yakmajch.
41014052	Van'itts je̱'e̱ ve'e du̱masa̱a̱k je̱ sábana je̱tse'e kyeek nu̱va'ajts a̱xva'ajts.
41014053	Van'it tse'e du̱yakna̱jkxti je̱ Jesús joma ve'e je̱ tee' juu' ve'e du̱nu̱vintsa̱nika̱jxp je̱ tee'ta̱jkta. Je̱tse'e ñay'amojkika̱jxjidi je̱ tee'ta̱jk je̱ vyintsa̱nda, je̱ israeejlit je̱ myú̱jit jáyuda, ma̱a̱t je̱ tsaptu̱jkpit yak'ixpa̱jkpata̱jkta.
41014054	Jékum tse'e je̱ Pedro pya'u̱x'o̱o̱kaja. Paje̱'yjuts je̱'e̱ ve'e je̱ Pedro je̱p je̱ tee' tyaagujkp, je̱ tee' juu' ve'e du̱nu̱vintsa̱nika̱jxp je̱ tee'ta̱jkta. Van'it tse'e je̱ Pedro y'a̱jxtk xaampa ma̱a̱t je̱ tsapta̱kmutoompata̱jk.
41014055	Je̱ tee'ta̱jk je̱ vyintsa̱nda ma̱a̱t nu̱jom pa̱n pa̱n jatye'e du̱nu̱má̱jidup je̱p tsaptu̱jkp, y'íxtidupts je̱'e̱ ve'e vintso̱ ve'e je̱ Jesús du̱yakjay'o̱o̱'kjadat. Ax ka'a tse'e du̱mutaayvaa'tta.
41014056	Nu̱may tse'e y'ijtti pa̱n pa̱n jatye'e je̱ Jesús du̱nu̱vampe̱jttu, ax ka'a tse'e ñay'ake̱e̱gaja juu' ve'e kyo̱jtstup to'k jado'k.
41014057	Ax je̱m tse'e juu' ve'e ténidup je̱tse'e je̱ Jesús du̱nu̱vampe̱jtti jidu̱'u̱m:
41014058	―Nmo̱tu xa a̱a̱tse'e ku ve'e jidu̱'u̱m vya'añ: “Nyakkutó̱kiyup xa a̱ts ya̱'a̱ ve'e ya̱ ma̱ja̱ tsapta̱jk juu' ve'e jayu pu̱m; toojk xa̱a̱jts a̱tse'e mpa̱a̱mnuvat juu' ve'e ka jayu pú̱map.”
41014059	Ax ni ve'ema tse'e kyanay'ake̱e̱gaja juu' ve'e kyo̱jtstup.
41014060	Van'it tse'e je̱ tee' juu' ve'e du̱nu̱vintsa̱nika̱jxp je̱ tee'ta̱jkta, je̱'e̱ tse'e teni je̱ja je̱ jayu vyinkujk je̱tse'e du̱'amo̱tutu̱vi je̱ Jesús: ―¿Ni vinxu̱pa tse'e mkah'atsa̱v? ¿Vintso̱ tse'e mkanakyuka̱tsju̱ ku ve'e myaknu̱'a̱a̱'na?
41014061	Ax ama̱'a̱t tse'e je̱ Jesús tyaajñ, ni vinxu̱pa ve'e kyah'atsa̱a̱jv. Van'it tse'e je̱ tee' y'amo̱tutú̱vijinuva: ―¿Mits je̱'e̱ ve'e je̱ Cristo, juu' ve'e je̱ Nte'yam vyinko̱o̱n je̱tse'e yakkutojknit, je̱ Kunuu'kx Nte'yam je̱ y'Onu̱k?
41014062	Van'it tse'e je̱ Jesús y'atsa̱a̱jv: ―Je̱'e̱ xa a̱tse'e, a̱ts, je̱ Jayu Juu' ve'e Nu̱pa̱a̱mdu̱ka Ijtp. M'íxtapts miitse'e ku a̱tse'e ntsa̱a̱nat je̱ja je̱ Nte'yam y'aka'yu̱n pa'ayi, je̱'e̱ juu' ve'e nu̱jom du̱ka̱'mika̱jxp, x'íxtuvapts a̱ts miitse'e ku a̱tse'e je̱m tsapjo̱o̱tm nka̱da'aku̱t je̱m vínu̱ts jo̱o̱tm.
41014063	Van'it tse'e je̱ tee' juu' ve'e du̱nu̱vintsa̱nika̱jxp je̱ tee'ta̱jkta, je̱'e̱ tse'e je̱ vyit natyuknu̱ka̱a̱'tsvaatsju, je̱'e̱ ve'e du̱yaknu̱ke̱'xnata̱jkip je̱ts kyo̱'o̱yja'vipe'e, je̱tse'e vyaajñ: ―¿Tya̱jxts u̱u̱'me'e njaa'ktso̱jkumdat pa̱ne'e du̱'ixtu du̱mó̱tudu juu' ve'e tyoon kyo̱jts ka ó̱yap?
41014064	Ta̱ xa ve'e x'amo̱tunaxta vintso̱ ve'e je̱ Nte'yam du̱vinko̱jtspét. ¿Vintso̱se'e xpayo̱'o̱yda? Ax nu̱jomda tse'e je̱ o̱o̱'ku̱n je̱ Jesús du̱tuknu̱va'nidi.
41014065	Van'it tse'e du̱nu̱tsójidi je̱tse'e du̱vintsoomdi, je̱tse'e du̱tsii'kti, je̱tse'e du̱nu̱u̱jmidi: ―Nu̱kó̱tsu̱ts n'it pa̱ne'e tu̱mtsii'kju̱. Van'it tse'e je̱ tsapta̱kmutoompata̱jk vyimpa̱'kxjidi jya̱pa̱'kxjidi.
41014066	Ax ava't tso̱ tse'e je̱ Pedro vye'na je̱p taagujkp, je̱tse'e to'k je̱ ja̱jtspa ñu̱je̱'yji, je̱ tee'ts je̱'e̱ ve'e jya̱jtsjip vye'na juu' ve'e du̱nu̱vintsa̱nika̱jxp je̱ tee'ta̱jkta,
41014067	je̱tse'e du̱'ix je̱ts je̱me'e je̱ Pedro du̱ma̱a̱txámy je̱ tsapta̱kmutoompata̱jkta. Ku ve'e du̱vin'ix, van'it tse'e du̱nu̱u̱jmi: ―Mma̱a̱tvíttpap xa mits ya̱'a̱ ve'e tu̱y'it ya̱ Jesús, ya̱ nazarétit jayu.
41014068	Van'it tse'e je̱ Pedro du̱kanatyukpa̱jkji. Jidu̱'u̱m tse'e vyaajñ: ―Ka'a xa a̱ts ya̱'a̱ ve'e n'ixa, ni ka'ats a̱tse'e nnu̱java pa̱n ti mitse'e mka̱jtsp. Van'it tse'e je̱ Pedro ñu̱jkx joma ve'e je̱ zaguán, je̱tse'e je̱ na'atseev y'ayaaxy.
41014069	Van'it tse'e je̱ ja̱jtspa je̱ Pedro du̱'íxnuva je̱tse'e du̱nu̱u̱jmi je̱ jáyuda juu' ve'e je̱p ve'nidup: ―Je̱'e̱ xa ya̱'a̱ ve'e nu̱to'k juu' ve'e xi Jesús du̱ma̱a̱tvíttp tu̱y'it.
41014070	Van'it tse'e je̱ Pedro je̱ Jesús du̱kanatyukpa̱jkjinuva. Je̱tse'e ve̱e̱'n je̱ it ñajxy je̱tse'e je̱'e̱ juu' ve'e je̱p ténidup, je̱'e̱ tse'e du̱nu̱u̱jmiko̱jtinuva je̱ Pedro: ―Tyú̱vam xa ve'e je̱ts ya̱'a̱ jyáyuva mitse'e ku̱x galiléait jayu mitse'e, nay ve'em tse'e je̱ mko̱jtsu̱n.
41014071	Van'it tse'e je̱ Pedro y'atsa̱a̱jv: ―Y'ixp xa ve'e je̱ Nte'yam je̱ts ka'a a̱tse'e ntaaya. Ñu̱ja'vinupts je̱'e̱ ve'e je̱ts ko̱'o̱y nu̱ko̱tsa a̱tse'e ntaannit pa̱n ka'a a̱tse'e tyu̱va juu' nka̱ts. Ka'a xa a̱ts ya̱'a̱ ve'e xi jayu n'ixa juu' miitse'e mtijtup.
41014072	Van'it tse'e mume̱jtsk nax je̱ na'atseev y'ayaaxy. Van'it tse'e je̱ Pedro du̱jaa'myejts vintso̱ ve'e je̱ Jesús ña̱'mu̱xji ku ve'e vyaajñ: “Ka'anum tse'e je̱ na'atseev y'aya'axy vye̱'nat me̱jtsk nax, mutoojk náxipts a̱ts mitse'e xkanatyukpu̱kju̱ vye̱'nat.” Ax je̱'e̱ tse'e je̱ Pedro vyinmaay je̱tse'e yaaxy.
41015001	Ax tun ja̱pyji tse'e je̱ tee'ta̱jk je̱ vyintsa̱nda du̱ko̱jtsmojkti ma̱a̱t je̱ israeejlit je̱ myú̱jit jáyuda je̱ts je̱ tsaptu̱jkpit yak'ixpa̱jkpata̱jkta je̱ts nu̱jom juu' ve'e du̱nu̱má̱jidup je̱p tsaptu̱jkp. Van'it tse'e je̱ Jesús tsum du̱yakna̱jkxti je̱tse'e je̱m je̱ Pilato kya̱'m du̱pa̱a̱mdi.
41015002	Van'it tse'e je̱ Pilato du̱'amo̱tutu̱vi je̱ Jesús: ―¿Mitse'e je̱ Israeejlit Jayu Yakkutojkpa? Van'it tse'e y'atsa̱a̱jv: ―Je̱'e̱ xa a̱tse'e, ve'em ax jo'n tu̱xka̱ts.
41015003	Van'it tse'e je̱ tee'ta̱jk je̱ vyintsá̱n ñu̱xa̱'a̱ijidi je̱tse'e ñu̱vampe̱jtjidi may viijn.
41015004	Van'it tse'e je̱ Pilato je̱ Jesús du̱'amo̱tutú̱vinuva: ―¿Ni vinxu̱pa ve'e mkah'atsa̱v? Ixu̱ vinxu̱pji ti jaty myaktuknu̱xa̱'a̱a.
41015005	Ax ka'a tse'e je̱ Jesús jyaa'k'atsa̱a̱jv, je̱'e̱ ka̱jx tse'e je̱ Pilato atu̱va ato̱ki tyaanni.
41015006	Ax vimpaascua xa̱a̱j tse'e je̱ Pilato du̱masa̱'a̱k y'ijt to'k je̱ poxu̱nta̱kjayu, jyapa̱na pa̱n pa̱ne'e je̱ jayu y'amó̱tudup.
41015007	Je̱p tse'e vye'na poxu̱ntu̱jkp to'k je̱ jayu juu' ve'e Barrabás du̱xa̱a̱j ma̱a̱t je̱ myujatyoo'da, je̱'e̱ ka̱jx ku ve'e je̱ jayu du̱yak'o̱o̱'kti ku ve'e du̱nu̱pojtu̱kti je̱ yakkutojkpa.
41015008	Van'it tse'e je̱ nu̱may jayu je̱ Pilato du̱nu̱je̱'ydi je̱tse'e du̱'amó̱tudi je̱tse'e du̱tónu̱t juu' ve'e tyuump vinjoojnt.
41015009	Van'it tse'e je̱ Pilato je̱ nu̱may jayu du̱'amo̱tutu̱vi: ―¿Mtso̱jktupe'e je̱ts a̱ts miitse'e nmaso̱o̱kjadat ya̱ Israeejlit Jayu Yakkutojkpa?
41015010	Je̱'e̱ ka̱jxts je̱'e̱ ve'e ve'em vyaajñ ku̱x je̱ Jesuuse'e myaso̱'o̱kuvaampy, ñu̱ja'vip je̱'e̱ ve'e je̱ts je̱ e̱jku̱n ka̱jxe'e je̱ tee'ta̱jk je̱ vyintsá̱n du̱pa̱a̱mdi je̱ Jesús je̱m je̱'e̱ kya̱'m.
41015011	Ax je̱ tee'ta̱jk je̱ vyintsa̱nda tse'e du̱'ako̱jtsidu je̱ nu̱may jayu je̱ts ñojk'ó̱ye'e du̱'amó̱tudat je̱tse'e je̱ Barrabás yakmaso̱o̱kjadat.
41015012	Van'it tse'e je̱ Pilato y'amo̱tutú̱vijinuva: ―¿Ax vintso̱ tse'e xtso̱kta je̱ts a̱tse'e ntónu̱t ma̱a̱t je̱'e̱ juu' ve'e mtijtup Israeejlit Jayu Yakkutojkpa?
41015013	Van'it tse'e y'aa'mitaakti: ―¡Yakcruuzpé̱tu̱!
41015014	Van'it tse'e je̱ Pilato je̱ nu̱may jayu du̱nu̱u̱jmi: ―¿Tya̱jxse'e? ¿Ti ka ó̱yap ya̱'a̱ ve'e tu̱du̱tún? Van'it tse'e je̱ nu̱may jayu tyunjaa'k'aa'mitaaktinuva: ―¡Yakcruuzpé̱tu̱!
41015015	Ku̱x tse'e je̱ Pilato o̱y ñaajktanuva'añju̱ ma̱a̱t je̱ nu̱may jayu, je̱'e̱ ka̱jx tse'e je̱ Barrabás du̱masa̱a̱k. Van'it tse'e je̱ Jesús du̱yakjavyo̱jpji ma̱a̱t je̱ po̱'o̱ vo̱jpu̱n je̱ pojxu̱n ja̱ptsum, je̱tse'e je̱ jyayu du̱tukka̱ta̱jki je̱tse'e du̱yakcruuzpé̱ttat.
41015016	Van'it tse'e je̱ tojpata̱jk je̱ Jesús du̱yakna̱jkxti je̱ja jado'k tu̱jk joma ve'e ñamyáyjada, je̱tse'e du̱yaxmojkka̱jxti je̱ tojpata̱jk juu' jatye'e je̱m ve'nidu.
41015017	Van'it tse'e je̱ tso'ojmk vit du̱tukxo̱jxti je̱ Jesús, je̱tse'e to'k je̱ ápit ta'aky du̱pa̱a̱mdi je̱ corona jo'n, je̱tse'e du̱tukxa̱kje̱e̱jnu̱kti je̱m je̱ Jesús kyuvajkm. Ve'em tse'e du̱jatijti je̱ts vyintsa̱'kidupe'e je̱ yakkutojkpa.
41015018	Van'it tse'e jidu̱'u̱m du̱ko̱jtspo̱o̱'kxti: ―¡Yakma̱ja mitse'e m'ijtnit, Israeejlit Jayu Yakkutojkpa!
41015019	Je̱tse'e du̱tukxa̱kjo'pu̱kti to'k je̱ kapy je̱tse'e du̱nu̱tsójidi, je̱tse'e du̱vinko̱xkténidi.
41015020	Ax ku tse'e du̱nu̱xikka̱jxti du̱tukxikka̱jxti, van'it tse'e du̱pa̱jkjidini je̱ tso'ojmk vit je̱tse'e du̱tukxo̱jxtini je̱ vyítam. Van'it tse'e du̱yakna̱jkxti cruuzpe̱jtpa.
41015021	Je̱ja tse'e too' aajy vye̱'nada, van'it tse'e to'k je̱ jayu je̱m ñajxy, je̱me'e kam jo̱o̱tm cha̱a̱'n, Simón je̱'e̱ ve'e xya̱a̱j, ciréneit jayu, je̱ Alejandro je̱ts je̱ Rufo je̱ tyee'. Je̱'e̱ tse'e y'ake̱e̱'yidu je̱tse'e du̱paka̱a̱jyjat je̱ Jesús je̱ cryuuz.
41015022	Van'it tse'e je̱ Jesús du̱yakna̱jkxti joma ve'e je̱ it du̱xa̱a̱ja Gólgota. (Jidu̱'u̱mts je̱'e̱ ve'e kya̱tsa̱pítsum je̱ Gólgota, Kuxútum.)
41015023	Van'it tse'e du̱mo̱o̱ydi je̱ tsaaydum pa'ajk na̱a̱j juu' ve'e je̱ tso̱o̱jy du̱ma̱a̱t je̱tse'e du̱kama̱kkjávat je̱ tsaachto'nu̱n; ax ka'a tse'e je̱ Jesús du̱'uuk.
41015024	Tá̱vani tse'e du̱yakcruuzpé̱tta vye'na, van'it tse'e je̱ tojpata̱jk du̱yakva'kxti je̱ Jesús je̱ vyit; ñu̱koo'yidupe'e je̱tse'e du̱'íxtat pa̱n juu' ve'e tukka̱da'akjadap nu̱to'k jaty.
41015025	Taaxtojtu̱k yaaxp tse'e vye'na ku ve'e je̱ Jesús du̱yakcruuzpe̱jtti.
41015026	Van'it tse'e du̱pa̱a̱mdi to'k je̱ jatyán juu' ve'e du̱'ava'nip pa̱n ti ve'e kyuvejtp. Jidu̱'u̱m tse'e je̱ jatyán vya'añ: “Ya̱'a̱ xa ve'e je̱ Israeejlit Jayu Yakkutojkpa.”
41015027	Yakcruuzpe̱jttuva tse'e je̱'e̱ ma̱a̱t nu̱me̱jtsk je̱ me̱e̱'tspa, to'k je̱ja y'aka'yu̱n pa'ayi je̱ts jado'k je̱ja y'anaja̱pa'ayi.
41015028	Van'it tse'e tyoojnji je̱ Kunuu'kx Jatyán juu' ve'e vaamp: “Ve'eme'e yakpu̱u̱jm ax jo'n je̱ ma̱ja̱ to̱kin ku̱du̱tuujn.” Jidu̱'u̱m tse'e vya'añ.
41015029	Je̱ts pa̱n pa̱n jatye'e najxtu, je̱'e̱ tse'e je̱ Jesús du̱vinko̱jtspe̱jttup je̱tse'e je̱ kyuvajk du̱vivu̱yo̱'o̱yda, je̱tse'e du̱nu̱u̱jmidi: ―¿Ka mítsape'e mtunvaan je̱ts myakkutó̱kiyupe'e je̱ Nte'yam je̱ mya̱ja̱ tsapta̱jk je̱tse'e toojk xa̱a̱j xpa̱a̱mnuvat?
41015030	Naajktso̱'o̱kju̱ts n'it je̱ts vánu̱ku̱ je̱m cruz ka̱jxm.
41015031	Nu̱xiikju̱duva tukxiikju̱duva tse'e je̱ tee'ta̱jk je̱ vyintsa̱nda ma̱a̱t je̱ tsaptu̱jkpit yak'ixpa̱jkpata̱jk. Jidu̱'u̱m tse'e ñavyaajnjidi: ―Yaktso̱o̱k xa ya̱'a̱ ve'e je̱ viijnk jayu; ka'a tse'e y'o̱'yixju̱ je̱tse'e viinm ñaajktso̱'o̱kju̱t.
41015032	Ya̱'a̱ juu' ve'e natyijjup Cristo, je̱ Israeejlit Jayu Yakkutojkpa, va'an ya̱'a̱ du̱naajkváñu̱kju̱ je̱m cruz ka̱jxm je̱ts a̱a̱tse'e n'íxu̱t, van'itts a̱a̱tse'e njaanchjávat ―jidu̱'u̱m tse'e ñavyaajnjidi. Je̱'e̱ paat tse'e vinko̱jtspe̱jtju̱duva juu' ve'e je̱ Jesús mya̱a̱tcruuzpe̱jttu.
41015033	Ku ve'e kujk xa̱a̱j du̱paaty, van'it tse'e nu̱jom je̱ it je̱ naax kyo̱o̱'tsi. Toojk yaaxp paat tse'e y'ijt ko̱o̱'ts.
41015034	Toojk yaaxp tse'e vye'na je̱tse'e ma̱kk je̱ Jesús kya̱jts. Jidu̱'u̱m tse'e vyaajñ: ―Eloi, Eloi, ¿lama sabactani? (Ax jidu̱'u̱mts ya̱'a̱ ve'e kya̱tsa̱pítsum, a̱ts je̱ nNte'yam, a̱ts je̱ nNte'yam, ¿tya̱jxts a̱ts mitse'e xmasa̱'a̱k?)
41015035	Je̱m tse'e vye̱'nada juu' ve'e du̱'amo̱tunajxtu, je̱'e̱ tse'e vaandu: ―Mó̱tuda, je̱ Elíastam xa ve'e yaaxjip.
41015036	Van'it tse'e nu̱to'k ñuujm je̱tse'e o̱jts to'k je̱ tukna̱'okta̱a̱tsu̱n du̱yakxa̱a̱'k ma̱a̱t je̱ tsaaydum pa'ajk na̱'o̱o̱k, je̱tse'e du̱pu̱u̱jm je̱m kapy ja̱jm, je̱tse'e du̱tuk'atiji je̱tse'e je̱ Jesús du̱vinxoo'tsu̱t. Jidu̱'u̱m tse'e vyaajñ: ―Va'an du̱'íxumda pa̱n miimpe'e je̱ Elías yakváñu̱kju̱.
41015037	Van'it tse'e je̱ Jesús ma̱kk kya̱jts je̱tse'e je̱ jya'vin tyukvaatsji.
41015038	Je̱ ata̱tyok juu' ve'e je̱p ma̱ja̱ tsaptu̱jkp tuk'ata̱tyuk je̱ it juu' ve'e je̱ kunoo'kxu̱n munu̱yojk du̱ma̱a̱t, viinm tse'e kya̱a̱'tsva'kxy ka̱kojk, ayojk ava't.
41015039	Ax je̱m tse'e je̱ Jesús vyinténaja vye'na to'k je̱ tojpa juu' ve'e du̱nu̱vintsá̱nip nu̱mó̱kupx je̱ tojpata̱jk. Ku ve'e je̱ tojpata̱jk je̱ vyintsá̱n du̱'ix vintso̱ ve'e je̱ Jesús ma̱kk kya̱jts je̱tse'e y'a̱a̱'k, van'it tse'e vyaajñ: ―Tyú̱vamdam xa ve'e je̱ts je̱ Nte'yam ya̱'a̱ ve'e je̱ y'Onu̱k tu̱y'it.
41015040	Ax je̱m tse'e vye'niduva je̱ ta̱'a̱xta̱jk juu' ve'e jékum jaty taandu je̱tse'e du̱'ixti juu' ve'e toojnju ko̱jtsju. Je̱m tse'e je̱ María Magdalena je̱ts je̱ Salomé, je̱mpa tse'e je̱ María juu' ve'e je̱ mootsk Santiago je̱ts je̱ José je̱ tyaak.
41015041	Ax ya̱'a̱ tse'e du̱pana̱jkxtu je̱ Jesús ku ve'e je̱m Galilea vye'na je̱tse'e je̱ puta̱jkin du̱mo̱o̱ydi. Je̱'e̱ ma̱a̱t tse'e nu̱may je̱ ta̱'a̱xta̱jk juu' ve'e je̱ Jesús du̱ma̱a̱tvimpe̱jttu je̱m jerusaleenit kyajpu̱n ka̱jxm.
41015042	Tánani tse'e je̱ it vye'na ku ve'e je̱ po̱o̱'kxtku̱n xa̱a̱j du̱'apa̱a̱jmtkidini,
41015043	van'it tse'e je̱ José je̱ jyo̱o̱t je̱ jya'vin du̱ma̱kkpu̱u̱jm je̱tse'e o̱jts du̱'ix je̱ Pilato je̱tse'e du̱'amo̱tu je̱ Jesús je̱ ñi'kx je̱ kyo̱pk. Arimatéait jayu je̱'e̱ ve'e y'ijt je̱ José, vintsa̱'kijidup je̱'e̱ ve'e y'ijt je̱ jayu juu' ve'e du̱nu̱má̱jiduvap je̱p tsaptu̱jkp, je̱'e̱ tse'e du̱'a'ixpa ku ve'e je̱ jayu y'ijttinit je̱m je̱ Nte'yam y'am kya̱'m.
41015044	Atu̱va ato̱ki tse'e je̱ Pilato du̱tuktaajñ ku ve'e du̱mo̱tu je̱ts ta̱ ve'e je̱ Jesús y'a̱a̱'k. Van'it tse'e du̱yaaxji je̱ tojpa juu' ve'e du̱nu̱vintsá̱nip nu̱mó̱kupx je̱ tojpata̱jk je̱tse'e du̱'amo̱tutu̱vi pa̱n ve'emame'e.
41015045	Ku ve'e du̱vaajnji, van'it tse'e je̱ Pilato du̱yakjajty je̱tse'e je̱ José du̱yaktso̱o̱'nnit je̱ Jesús je̱ ñi'kx je̱ kyo̱pk.
41015046	Van'it tse'e je̱ José du̱joojy to'k je̱ ma̱ja̱ vit, je̱tse'e du̱yakvajntkni je̱m cruz ka̱jxm je̱ Jesús je̱ ñi'kx je̱ kyo̱pk. Van'it tse'e du̱tukvimpittni je̱ vit, je̱tse'e du̱pu̱u̱jm je̱p jótup juu' ve'e pú̱mani ve'nip je̱p tsaja̱a̱tp. Van'it tse'e to'k je̱ tsaaj juu' ve'e va'ajts ma̱j, je̱'e̱ tse'e tyuk'aka̱a̱ynu je̱ jot aak.
41015047	Y'ixtu tse'e joma ve'e je̱ Jesús je̱ ñi'kx je̱ kyo̱pk yakpu̱u̱jm je̱ María Magdalena je̱ts je̱ María juu' ve'e je̱ José je̱ tyaak.
41016001	Ax ku tse'e je̱ po̱o̱'kxtku̱n xa̱a̱j ñajxy, van'it tse'e je̱ pa'ajk xoo'kpa du̱jooydi je̱ María Magdalena, je̱ Salomé, je̱ts je̱ María juu' ve'e je̱ Santiago je̱ tyaak. Je̱'e̱ tse'e jyooydu je̱tse'e na̱jkx du̱pa̱a̱jmjada je̱ Jesús je̱ ñi'kx je̱ kyo̱pk.
41016002	Domingo tse'e vye'na, muto'k xa̱a̱j je̱ semana, van'it tse'e jye̱'ydi ja̱pyji joma ve'e je̱ jot, tá̱vani ve'e je̱ xa̱a̱j pyítsum vye'na,
41016003	je̱tse'e ñavyaajnjidi: ―¿Pa̱nts vine'e du̱yakke̱'e̱kup je̱ tsaaj juu' ve'e je̱ jot y'aka̱a̱jyjup?
41016004	Ax ku tse'e y'íxu̱kti, van'it tse'e du̱'ixti je̱ts yakke'ekani ve'e je̱ tsaaj juu' ve'e va'ajts ma̱j.
41016005	Ku ve'e tya̱jkidi je̱p jótup, van'it tse'e je̱p du̱'ixti to'k je̱ ángeles chu̱u̱na je̱ja aka'yu̱n pa'ayi, po̱o̱'p xa̱x, ya̱n vítax. Je̱tse'e cha̱'kidi.
41016006	Ax van'it tse'e je̱ ángeles ña̱'mu̱xjidi: ―Kadi mtsa̱'a̱gada. Je̱ Jesús xa miitse'e m'íxtidup, je̱ nazarétit jayu juu' ve'e cruuzpe̱jt. Ta̱ tse'e jyoojntykpa̱jknuva, ka'a xa je̱'e̱ ve'e yaja pa̱n. Ixta je̱ it joma ve'e yakpu̱u̱jm.
41016007	Ax na̱jkxu̱ts xna̱a̱jmada je̱ Pedro je̱ts je̱ viijnk ixpa̱jkpata̱jk: “Na̱jkxup xa ve'e je̱ Jesús je̱m Galilea; u̱x'o̱o̱kts miitse'e je̱m mje̱'yadat. Je̱m tse'e x'íxtat ax jo'n myaknu̱u̱jmidi” ―jidu̱'u̱m tse'e je̱ ángeles vyaajñ.
41016008	Ax jatyji tse'e je̱ ta̱'a̱xta̱jk pyítsumdi je̱tse'e noomp cho̱o̱'ndi joma ve'e je̱ jot, ku̱x tsa̱'kidupe'e je̱tse'e atu̱va ato̱ki tyaandi. Ax ka'a tse'e du̱pa̱nvaajnjidi ku̱x tsa̱'kidu ve'e.
41016009	Muto'k xa̱a̱j tse'e je̱ semana vye'na, je̱tse'e je̱ Jesús jyoojntykpa̱jknuva ja̱pyji, je̱tse'e mutoo'va̱jkp yak'ixji je̱ María Magdalena, juu' ve'e yakpítsumu̱xjinu nu̱vuxtojtu̱k je̱ ko̱'o̱yjáyuvap je̱m jya'vin ka̱jxm.
41016010	Van'it tse'e je̱ ta̱'a̱xta̱jk ñu̱jkx je̱tse'e du̱tuknu̱ja'vidi pa̱n pa̱n jatye'e je̱ Jesús mya̱a̱tvíttu, pa̱ne'e ve'nidup yaaxtup tsaachvinmaaydup.
41016011	Ku ve'e du̱mó̱tudi je̱ts ta̱ ve'e jyoojntykpa̱jknuva je̱ Jesús je̱ts tá̱vani ve'e je̱ María y'íxjinuva, ka'a tse'e du̱jaanchja'vidi.
41016012	U̱x'o̱o̱k tse'e je̱ Jesús ñaajknu̱ke̱'xnata̱jkijinuva, ka ve'emape'e je̱ ñi'kx je̱ kyo̱pk y'íxuva ax jo'n y'íxuva y'ijt ku ve'e ñaajknu̱ke̱'xnata̱jkiji je̱ja je̱ María Magdalena vyinkujk. Je̱'e̱ tse'e íxju̱du je̱ja too' aajy nu̱me̱jtsk je̱ jayu juu' ve'e tso̱o̱'ndu je̱m Jerusalén.
41016013	Van'it tse'e vyimpijtti je̱tse'e du̱vaajnjidi je̱ jáyuda juu' ve'e je̱ Jesús mya̱a̱tvíttu. Ax ni je̱'e̱ tse'e kyayakjaanchja'vidi.
41016014	Ax tun u̱x'o̱o̱kani tse'e yak'íxjidinuva je̱ ñu̱makto'k ixpa̱jkpata̱jk, kaaydup tse'e vye̱'nada. Van'it tse'e yaktuknu̱u̱jmidi ku̱xe'e du̱kajaanchja'vidi je̱ jayu juu' ve'e du̱'ixtu je̱ts tá̱vani je̱'e̱ ve'e jyoojntykpa̱jknuva, ma̱kke'e je̱ kyuvajk du̱pa̱a̱mdi.
41016015	Van'it tse'e je̱ Jesús je̱ y'ixpa̱jkpata̱jk du̱nu̱u̱jmidi: ―Na̱jkxta vinxu̱p to'k it to'k naxviijn je̱ts vaajnjada je̱ jayu anañu̱joma je̱ o̱y ka̱ts je̱ o̱y ayook.
41016016	Pa̱n pa̱n tse'e du̱jaanchja'vip je̱ o̱y ka̱ts je̱ o̱y ayook je̱tse'e ña̱pet, xa̱'ma ka̱jxts je̱'e̱ ve'e jyoojntykinit; ax pa̱n pa̱n tse'e du̱kajaanchja'vip, xa̱'ma ka̱jxts je̱'e̱ ve'e chaachpaatnit.
41016017	Ax juu' tse'e du̱jaanchja'vidup, je̱'e̱ tse'e je̱ mú̱jit nu̱ja'vin du̱tóndap, a̱ts je̱ nkutojku̱n ka̱jx tse'e du̱yakpítsumdat je̱ ko̱'o̱yjáyuvap je̱m je̱ jayu jya'vin ka̱jxmda, je̱ viijnk aaj je̱ viijnk ayook tse'e kyó̱tstap,
41016018	myátstapts je̱'e̱ ve'e je̱ tsaa'n, je̱ts pa̱n y'ooktupts je̱'e̱ ve'e pa̱n ti ve'e je̱ jayu tuk'atso̱'yijidup, ka'ats je̱'e̱ ve'e vyintso̱tónjadat, tyuknu̱kó̱ndapts je̱'e̱ ve'e je̱ kya̱'a̱j je̱ pa'am jayu, je̱ts je̱'e̱ ve'e jyo̱tka̱daaktinit.
41016019	Ku ve'e je̱ Jesús myuko̱jtska̱jxjidi, van'it tse'e cho̱o̱'nni yaja naxviijn je̱ Nte'yam je̱ kyutojku̱n ka̱jx je̱tse'e chajpe̱jtni, je̱tse'e y'a̱jxtkni je̱ja je̱ Nte'yam y'aka'yu̱n pa'ayi.
41016020	Van'it tse'e je̱ y'ixpa̱jkpata̱jk cho̱o̱'ndi je̱tse'e je̱ jayu du̱vaajnjada je̱ o̱y ka̱ts je̱ o̱y ayook to'k it to'k naxviijn, je̱ Ma̱ja̱ Vintsá̱n tse'e puta̱jkijidup, yakjay'íxju̱dupts je̱'e̱ ve'e je̱ mú̱jit nu̱ja'vin je̱tse'e je̱ jayu du̱tuknu̱jávada je̱ts tyú̱vam je̱'e̱ ve'e juu' ve'e kyo̱jtstup.
42001001	Nu̱may tse'e je̱ jayu du̱nu̱pa̱a̱jmtkidi je̱tse'e du̱ja'adat ti ve'e toojnju ko̱jtsju joma ve'e a̱a̱ts je̱ n'it je̱ nnaax.
42001002	Je̱'e̱ tse'e du̱jaaydu ax jo'n a̱a̱tse'e xtuk'ixti xtuknu̱ja'vidi je̱'e̱da juu' ve'e je̱ jayu du̱tuk'íxtup je̱ Nte'yam je̱ y'ayook je̱tse'e du̱'ixti du̱mó̱tudi vintso̱ ve'e tyoojnji kyo̱jtsji van'ítani ku ve'e ve'em tyon'ukvaajnji kyo̱jts'ukvaajnji.
42001003	Ñu̱má̱jiva Teófilo, nay ve'empa a̱ts, ta̱ a̱tse'e nyaktu̱v nyaktooda'aky je̱ts a̱tse'e o̱y nmu̱java pa̱n vintso̱ ve'e nu̱jom juu' jaty tyoojnji kyo̱jtsji van'ítani ku ve'e je̱ Cristo ka̱jx cho̱o̱'ntk'ukvaajñ. N'o̱yja'vipts a̱tse'e je̱ts a̱ts mitse'e ntuknu̱jaya pa̱n vintso̱ ve'e to'k nax jado'k nax jyajty,
42001004	ve'em tse'e o̱y xnu̱jávat je̱ts tyú̱vam je̱'e̱ ve'e juu' ve'e myaktuk'ix.
42001005	Ku ve'e je̱ Herodes yakkutojkp vye'na je̱m judéait y'it jo̱o̱tm, je̱m tse'e y'ijt to'k je̱ tee' juu' ve'e du̱xa̱a̱j Zacarías. To'k je̱ ja̱ka̱'a̱ juu' ve'e Abías du̱xa̱a̱j, je̱'e̱ tse'e je̱ tee'ta̱jkta juu' ve'e je̱ Zacarías mya̱a̱ttoon. Je̱ tee' juu' ve'e du̱xa̱a̱ja Aarón, je̱'e̱ tse'e je̱ chaan je̱ kyo̱o̱j ijtpa je̱ Zacarías je̱ ñu̱da̱'a̱x. Elisabet je̱'e̱ ve'e xya̱a̱j y'ijt.
42001006	Tu̱v tse'e je̱ jyáyuvinda je̱ jyoojntykinda y'ijt va'an nu̱me̱jtsk je̱ja je̱ Nte'yam vyinkujk, kyutyoondup tse'e y'ijt je̱ Ma̱ja̱ Vintsá̱n je̱ pyava'nu̱n, ka'a tse'e pa̱n ti to̱kin pyaatu̱xjada.
42001007	Ax ka'a tse'e pa̱n y'ónu̱kta ku̱x pu̱m je̱'e̱ ve'e je̱tse'e je̱ Elisabet je̱ ónu̱k du̱kajayé̱pu̱t, ve'empa na'avani amá̱jani ve'eda.
42001008	Ku ve'e je̱ Abías je̱ jya̱ka̱'a̱ tyukka̱daakji je̱tse'e je̱ Nte'yam du̱mutóndat du̱mupá̱ktat je̱p ma̱ja̱ tsaptu̱jkp, ax jo'n du̱tonda y'ijt je̱ tee'ta̱jkta,
42001009	je̱ Zacarías tse'e tukka̱daakju je̱tse'e tyá̱kat je̱p ma̱ja̱ tsaptu̱jkp yakpo̱o̱mjo̱jkpa joma ve'e je̱ kunuu'kx it.
42001010	Ax namvaatts je̱'e̱ ve'e du̱yakja̱k je̱ po̱o̱m je̱tse'e je̱ nu̱may jayu chapko̱tsta je̱p ma̱ja̱ tsapta̱ktaagujkp,
42001011	van'it tse'e je̱ Zacarías du̱'ixpaaty to'k je̱ Nte'yam je̱ y'aangeles tyena je̱ja je̱ po̱o̱m jo̱jkpe̱jtu̱n y'aka'yu̱n pa'ayi.
42001012	Ku tse'e je̱ Zacarías du̱'ix je̱ ángeles, ka'a tse'e du̱'ukmutaayvaatni vintso̱ ve'e jyátu̱kat, o̱o̱y tse'e tyuntsa̱'ki.
42001013	Van'it tse'e je̱ ángeles ña̱'mu̱xji: ―Zacarías, kadi mtsa̱'a̱ga. Mka̱ts'amo̱tunajxju xa ve'e je̱ Nte'yam, jyayé̱pup tse'e je̱ mnu̱da̱'a̱x Elisabet to'k je̱ pi'k mix ónu̱k, Juaants je̱'e̱ ve'e xtukxa̱a̱jat.
42001014	Mjayé̱pup tse'e je̱ xo̱o̱jntku̱n, nay ve'empa tse'e nu̱may je̱ jayu o̱o̱y tyunxo̱o̱ndu̱ktat ku ve'e kye̱'e̱xu̱t.
42001015	Je̱ m'ónu̱k, ñu̱má̱japts je̱'e̱ ve'e o̱o̱y je̱ja je̱ Nte'yam vyinkujk, ka'a tse'e je̱ tsaaydum pa'ajk na̱a̱j du̱'oo'ku̱t, ni ka'ava tse'e je̱ viijnk ma̱kk na̱a̱j du̱'oo'ku̱t; jakye̱'e̱xna ve'e vye̱'nat, van'it tse'e je̱ Espíritu Santo myo̱'o̱ju̱t je̱ ma̱kkin je̱ts je̱ vinma'yu̱n je̱tse'e du̱tónu̱t juu' ve'e je̱ Nte'yam cha̱jkp.
42001016	Je̱'e̱ ka̱jx tse'e nu̱may je̱ israeejlit jayu ñapya̱a̱jmjidinuvat je̱ Ma̱ja̱ Vintsá̱n ma̱a̱t, je̱'e̱ je̱ Ntye'yamda.
42001017	Je̱ Juan tse'e je̱ Ma̱ja̱ Vintsá̱n du̱vintoo'vá̱kap, jyayé̱pupts je̱'e̱ ve'e je̱m jya'vin ka̱jxm je̱ Espíritu Santo je̱ts je̱ ma̱kkin ax jo'n je̱'e̱ juu' ve'e je̱ Elías jyaye̱jp, ve'em tse'e du̱yaknamyujo̱t'ó̱yajat je̱ tee' je̱ taak ma̱a̱t je̱ y'ónu̱kta; je̱ts je̱ jayu juu' ve'e kaka̱tsu̱vinmó̱tudup, je̱'e̱ tse'e du̱tukvinmó̱tudap. Ve'em tse'e je̱ jayu apa̱a̱mdu̱ka du̱'a'íxtinit je̱ Ma̱ja̱ Vintsá̱n ku ve'e myiinnit.
42001018	Van'it tse'e je̱ Zacarías je̱ ángeles du̱'amo̱tutu̱vi: ―¿Vintso̱s a̱tse'e nnu̱jávat je̱ts ve'emame'e? Na'avani xa a̱ts, amá̱janivats a̱ts je̱ nnu̱da̱'a̱x.
42001019	Van'it tse'e je̱ ángeles y'atso̱o̱jvji: ―A̱tse'e je̱ Gabriel, je̱m a̱tse'e je̱ Nte'yam vyinkojkm n'it, je̱'e̱ts a̱tse'e xke̱jxp je̱ts a̱ts mitse'e ntuknu̱jávat ya̱ o̱y ayook.
42001020	Ku̱xe'e tu̱xkajaanchjáva ax jo'n a̱tse'e nva'añ, oom tse'e mtaannit, ka'a ve'e m'uk'o̱'yixjinit je̱tse'e mkó̱tsu̱t, van'ítnume'e mko̱jts'ukvaannuvat ku ve'e tyónju̱t ax jo'n a̱tse'e nka̱ts, kuunume'e je̱ m'ónu̱kta kye̱'e̱xu̱t.
42001021	Je̱ nu̱may jayu, je̱pts je̱'e̱ ve'e du̱'a'ixta je̱ Zacarías ma̱ja̱ tsapta̱ktaagujkp, je̱'e̱ tse'e kyanu̱ja'vidup pa̱n tya̱jxe'e tyana je̱p ma̱ja̱ tsaptu̱jkp.
42001022	Ku ve'e je̱ Zacarías pyítsum, ka'a tse'e y'uk'o̱'yixjini je̱tse'e kyó̱tsu̱t, ko̱o̱jyji ve'e je̱ y'aaj je̱ kya̱'a̱j du̱yakyo̱'y ku̱x oome'e tu̱tyáñ. Van'it tse'e je̱ nu̱ja'vin du̱pa̱jkti je̱ nu̱may jayu je̱ts je̱pe'e ti ve'e tu̱yak'ixju̱.
42001023	Ku ve'e du̱yakpuuk vinxu̱p xa̱a̱j ve'e je̱ Nte'yam du̱mutuujn du̱mupu̱jk je̱p ma̱ja̱ tsaptu̱jkp, na̱jkxnu tse'e je̱m tya̱k'am.
42001024	Van'it tse'e je̱ ñu̱da̱'a̱x Elisabet tyaajñ kanu̱va'ajtsap. Ka'a tse'e y'ukpítsumni, mugo̱o̱xk po̱'o̱ ve'e tyun'ijt je̱p tu̱jkpji.
42001025	Je̱tse'e vyaajñ: ―Je̱ Ma̱ja̱ Vintsa̱nts a̱tse'e je̱ ma̱ja̱ maa'yu̱n tu̱xtuujnja je̱ts a̱tse'e je̱ jayu xko̱o̱'kviijnk'íxtinit.
42001026	Tojtu̱k po̱'o̱ ve'e je̱ Elisabet je̱ y'ónu̱k du̱tsa̱m'it vye'na, van'it tse'e je̱ Nte'yam du̱kejx to'k je̱ y'aangeles juu' ve'e Gabriel du̱xa̱a̱j; je̱m Nazaret tse'e du̱kejx, to'k je̱ kajpu̱n juu' ve'e je̱m galiléait y'it jo̱o̱tm,
42001027	je̱tse'e o̱jts du̱'ix to'k je̱ kiixu̱ta̱'a̱x juu' ve'e María du̱xa̱a̱j, yaa'vya̱jknuts je̱'e̱ ve'e, Joseejts je̱'e̱ ve'e xya̱a̱j je̱ ñu̱yaa'y, je̱ David je̱ chaan je̱ kyo̱o̱j.
42001028	Je̱ aangelese'eta̱jki joma ve'e je̱ María je̱tse'e du̱nu̱u̱jmi: ―Dios meep María, o̱o̱y xa ve'e je̱ Nte'yam mtuntsa̱kju̱, mits ma̱a̱tts je̱'e̱ ve'e y'it. Mits tse'e to'k tu̱mto'nu̱xju̱ je̱ maa'yu̱n nu̱yojk je̱ts ka'a ve'e je̱ viijnk ta̱'a̱xta̱jkta.
42001029	Ax ku tse'e du̱'amo̱tunajxy vintso̱ ve'e je̱ ángeles ña̱'mu̱xji, atu̱va ato̱ki tse'e du̱tuktaajñ je̱tse'e o̱jts du̱tunvinmay pa̱n tya̱jxe'e ve'em myuka̱tsju̱.
42001030	Van'it tse'e je̱ ángeles ña̱'mu̱xji: ―María, kadi mtsa̱'a̱ga. Ta̱ ve'e je̱ Nte'yam je̱ maa'yu̱n mto'nu̱xju̱,
42001031	ónu̱k ma̱a̱te'e mtánu̱t je̱tse'e to'k je̱ pi'k mix xyakke̱'e̱xu̱t, Jesús tse'e mtukxa̱a̱jap.
42001032	Ñu̱má̱japts je̱'e̱ ve'e o̱o̱y, yakkó̱tsupts je̱'e̱ ve'e je̱ts je̱ Nte'yam je̱ y'Onu̱k je̱'e̱ ve'e. Ve'em ax jo'n je̱ Nte'yam, je̱ Ma̱ja̱ Vintsá̱n, ju̱jpani du̱pu̱u̱jm je̱ David je̱tse'e du̱yakkutojkjat je̱ Nte'yam je̱ jyayu,
42001033	nay ve'empa tse'e je̱ Nte'yam je̱ pi'k mix du̱pá̱mu̱t je̱tse'e du̱yakkutojkjat je̱ Nte'yam je̱ jyayu. Xa̱'ma ka̱jxts je̱'e̱ ve'e du̱yakkutojkjinit je̱ israeejlit jayu, ni je̱ vin'ita ve'e je̱ kyutojku̱n kyakuká̱xat.
42001034	Van'it tse'e je̱ María du̱'amo̱tutu̱vi je̱ ángeles: ―Ka'a xa a̱tse'e pa̱n nyaa'tya̱jk. ¿Vintso̱s je̱'e̱ ve'e ve'em tyónju̱t?
42001035	Van'it tse'e je̱ ángeles y'atso̱o̱jvji: ―Je̱ Espíritu Santo xa ve'e mnu̱ka̱da'akjup je̱tse'e je̱ Nte'yam je̱ mya̱kkin mtuknu̱joo'xju̱t ax jo'n je̱ vínu̱ts. Paaty tse'e je̱ pi'k mix juu' ve'e myakke̱'e̱xup, va'ajts jo̱o̱tts je̱'e̱ ve'e, yakkó̱tsupts je̱'e̱ ve'e je̱ts je̱'e̱ je̱'e̱ ve'e je̱ Nte'yam je̱ y'Onu̱k.
42001036	Je̱ mmugo'ok Elisabet, jyah'amá̱janam je̱'e̱ ve'e, tojtu̱k po̱'o̱ani tse'e kanu̱va'ajtsap y'it, je̱'e̱ juu' ve'e yaktijp je̱ts pu̱m je̱'e̱ ve'e je̱tse'e je̱ ónu̱k du̱kajayé̱pu̱t.
42001037	Ka'a xa ve'e tii ti ve'e je̱ Nte'yam nu̱nka'o̱'yixjup.
42001038	Van'it tse'e je̱ María vyaajñ: ―U̱xyats a̱tse'e. Napya̱a̱jmjup a̱tse'e je̱m je̱ Nte'yam y'am kya̱'m. Va'an du̱tunju̱ ve'em ax jo'n a̱ts mitse'e tu̱xnu̱u̱jma. Ku tse'e ve'em yaknu̱u̱jmi je̱ ángeles, je̱tse'e ña̱jkxni.
42001039	Ka'a tse'e tya'ni je̱tse'e je̱ María ñu̱jkx joma ve'e to'k je̱ pi'k kajpu̱n joma ve'e o̱o̱y je̱ tonu̱n je̱m judéait y'it jo̱o̱tm.
42001040	Ku ve'e je̱m jye̱'y, van'it tse'e tya̱jki je̱p je̱ Zacarías tyu̱jkp je̱tse'e du̱ko̱jtspa̱a̱'kx je̱ Elisabet.
42001041	Ku tse'e du̱mo̱tu je̱ts je̱ María ve'e ko̱jtspo̱o̱'kxjup, je̱tse'e je̱ Elisabet je̱ y'ónu̱k ye̱jtsu̱k je̱m jyo̱o̱tm. Van'it tse'e je̱ Elisabet je̱ Espíritu Santo myo̱o̱jyji je̱ ma̱kkin je̱ts je̱ vinma'yu̱n je̱tse'e du̱tónu̱t juu' ve'e je̱ Nte'yam cha̱jkp,
42001042	je̱tse'e ma̱kk vyaajñ: ―Ta̱ xa ve'e je̱ Nte'yam nu̱yojk mkunuu'kxju̱ je̱ts ka'a ve'e je̱ viijnk ta̱'a̱xta̱jkta; ve'empa je̱ m'ónu̱k juu' ve'e mjayé̱pup, ta̱ je̱'e̱ ve'e du̱kunoo'kxpa.
42001043	Nnu̱pá̱nipts a̱tse'e je̱ts a̱tse'e min xku'ix a̱ts je̱ nMa̱ja̱ Vintsá̱n je̱ tyaak.
42001044	Tun ko̱o̱jyjits a̱tse'e tu̱nmo̱tu je̱tse'e mko̱jtspa̱a̱'kx, je̱ xo̱o̱jntku̱n ka̱jx tse'e a̱ts ya̱ n'ónu̱k tu̱ye̱jtsu̱k yam a̱ts njo̱o̱tm.
42001045	Xo̱o̱n xa mitse'e ku̱xe'e tu̱xjaanchjáva juu' ve'e myaktuknu̱u̱jmi, ku̱x tónjup kó̱tsjup je̱'e̱ ve'e juu' ve'e je̱ Nte'yam tu̱du̱ka̱ts.
42001046	Van'it tse'e je̱ María vyaajñ: Yakmá̱jip yakjaanchipe'e a̱ts ya̱ n'aaj ya̱ njo̱o̱t je̱ Ma̱ja̱ Vintsá̱n,
42001047	xo̱o̱jntkp tse'e a̱ts ya̱ nja'vin je̱ Nte'yam ka̱jx, a̱ts je̱ nYaktso̱o̱kpa,
42001048	ku̱x ta̱ a̱tse'e je̱ Nte'yam xnu̱'ixka̱da'aky, a̱ts, je̱ myutoompa je̱ myupa̱jkpa. U̱xyam tse'e je̱ jayu vyan'ukva'anu̱t je̱ts xo̱o̱n a̱tse'e vinxu̱p je̱ naske̱'e̱xa,
42001049	ku̱x ta̱ a̱tse'e je̱ ma̱ja̱ maa'yu̱n xtuujnja je̱ Nte'yam, juu' ve'e nu̱jom du̱ka̱'mika̱jxp. Je̱ va'ajts aaj je̱ va'ajts jo̱o̱t je̱'e̱ ve'e jyayejpp.
42001050	Xa̱'ma ka̱jxts je̱'e̱ ve'e du̱nu̱'ixka̱da'aky je̱ jayu pa̱n pa̱n jatye'e vintsa̱'kijidup.
42001051	Ma̱kkts je̱'e̱ ve'e je̱tse'e je̱ ma̱jin du̱tún, y'ama̱a̱daagui ve'e pa̱n pa̱n jatye'e du̱nu̱tú̱vidup, pa̱n pa̱n jatye'e namya̱a̱gue̱jxju̱dup,
42001052	je̱'e̱ tse'e du̱pa̱jkji je̱ kutojku̱n je̱ yakkutojkpada je̱tse'e je̱ nu̱u̱'k jayu du̱yakma̱ji,
42001053	je̱'e̱ tse'e je̱ ayo̱o̱va jayu du̱mo̱o̱y juu' ve'e o̱y, je̱tse'e ve'emji du̱yaktaajñ je̱ kumeen jáyuda,
42001054	je̱'e̱ tse'e du̱puta̱jki je̱ myutoompada je̱ myupa̱jkpada, je̱ israeejlit jáyuda, ka'a tse'e du̱jaa'tyó̱ki je̱tse'e du̱nu̱'ixka̱da'akta.
42001055	Xa̱'ma ka̱jx xa je̱'e̱ ve'e du̱tún ax jo'n du̱tukvinva'nidi je̱ nju̱jpit jáyuvamda, je̱ Abraham ma̱a̱t je̱ chaan je̱ kyo̱o̱j. Jidu̱'u̱m tse'e je̱ María vyaajñ.
42001056	Toojk po̱'o̱ jo'n tse'e je̱ María y'ijt je̱ Elisabet ma̱a̱t, van'it tse'e vyimpijtni je̱m tya̱k'am.
42001057	Ku ve'e je̱ xa̱a̱j du̱paaty vin'ite'e je̱ Elisabet je̱ y'ónu̱k du̱yakke̱'e̱xu̱t, pi'k mix tse'e yakke̱'x.
42001058	Ku ve'e je̱ myuja̱nta̱m je̱ myuta̱kta̱m je̱ts je̱ jyuu't je̱ myugo'ok je̱ ka̱ts du̱mó̱tudi je̱ts ta̱ ve'e je̱ Elisabet je̱ Nte'yam je̱ maa'yu̱n tyo'nu̱xju̱, van'it tse'e ña̱jkxti vinkuko̱jtsiva, putukxo̱o̱jntkiva.
42001059	Kutoodojtu̱k xa̱a̱j tse'e kye'ex vye'na, van'it tse'e o̱jts je̱ ixta'nu̱n du̱yakjapyá̱mjada je̱ pi'k mix je̱tse'e du̱ni'kxmat du̱ko̱jmat, ve'em tse'e nu̱java tyánu̱t je̱ts israeejlit jayu je̱'e̱ ve'e. Je̱'e̱ tse'e du̱'uktso̱jktu je̱tse'e je̱ tyee' Zacarías je̱ xya̱a̱j ku̱du̱pu̱jk.
42001060	Ax je̱ pi'k mix je̱ tyaak tse'e vaan: ―Ka'a, Juaane'e xya̱a̱jap.
42001061	Van'it tse'e du̱nu̱u̱jmidi: ―¿Tya̱jxse'e? Ka'a xa mitse'e pa̱n mjuu't mmugo'ok ve'em du̱xa̱a̱ja.
42001062	Van'it tse'e je̱ kya̱'a̱j ma̱a̱t du̱'amo̱tutú̱vidi je̱ pi'k mix je̱ tyee' pa̱n ti ve'e cha̱jkp je̱tse'e du̱xa̱a̱jat.
42001063	Van'it tse'e je̱ tyee' du̱'amo̱tu to'k je̱ pi'k pu'u joma ve'e yukja'at. Ax je̱tse'e du̱jaajy je̱ts Juaane'e xya̱a̱j. Atu̱va ato̱ki tse'e du̱tuktaandi je̱ jáyuda.
42001064	Ax je̱'yji tse'e je̱ Zacarías kyo̱jtspa̱jknuva je̱tse'e du̱kuko̱jtsji'ukvaajñ je̱ Nte'yam.
42001065	Ku ve'e kyo̱jtspa̱jknuva, je̱'e̱ tse'e je̱ myuja̱nta̱m je̱ myuta̱kta̱m tyuktaandu atu̱va ato̱ki. Ax yakko̱jtsva'kxts ya̱'a̱ ve'e je̱m nu̱jom judéait y'it jo̱o̱tm.
42001066	Pa̱n pa̱n jaty tse'e du̱'amo̱tunajxtu, tum je̱'e̱ tse'e vyinmaaydup, pyayo̱'ydup, je̱tse'e ñay'amo̱tutú̱vajada vimpit atu̱j pa̱n vintso̱ ve'e je̱ pi'k mix du̱nu̱má̱jat, ku̱x nu̱jávani je̱'e̱ ve'e je̱ts je̱ Nte'yam ma̱a̱t je̱'e̱ ve'e y'it.
42001067	Je̱ pi'k mix je̱ tyee', je̱ Zacarías, je̱ Espíritu Santo tse'e mo̱o̱jyju je̱ ma̱kkin je̱ts je̱ vinma'yu̱n je̱tse'e du̱tónu̱t juu' ve'e je̱ Nte'yam cha̱jkp, je̱ Nte'yam je̱ y'ayook tse'e kyo̱jtsnajx. Jidu̱'u̱m tse'e vyaajñ:
42001068	Yakma̱ja yakjaancha tse'e y'ijtnit je̱ Ma̱ja̱ Vintsá̱n, je̱ israeejlit jayu je̱ Ntye'yam, ku̱x je̱'e̱ u̱u̱'me'e tu̱xnu̱'ixka̱daakumda je̱tse'e naspa̱ka tu̱xyakta'numda, je̱'e̱ je̱ jyáyuts u̱u̱'me'eda.
42001069	Je̱'e̱ ve'e tu̱xmo̱'yumda to'k juu' ve'e xyaktso̱o̱kumdinup, je̱ myutoompa je̱ myupa̱jkpa David je̱ chaan je̱ kyo̱o̱j je̱'e̱ ve'e.
42001070	Ve'em xa je̱'e̱ ve'e ax jo'n je̱ Nte'yam du̱ka̱jts je̱ vya'ajts jayu ka̱jxta juu' ve'e ijttu je̱ Nte'yam je̱ y'ayook ko̱jtsnajxpada, ju̱jp xu̱pe'e ve'em du̱'ukvaandi.
42001071	Ve'eme'e vyaandi je̱ts xtuknu̱vaatsumdape'e je̱ Nte'yam pa̱n pa̱n jatye'e xtso'oxpa̱jkumdup je̱ts nu̱jom pa̱n pa̱n jatye'e xmu'e̱jkumju̱dup,
42001072	je̱tse'e du̱jayé̱pu̱t je̱ nu̱'ixka̱daaku̱n, tyónupts ya̱'a̱ ve'e ax jo'n du̱tukvinva'ni je̱ nju̱jpit jáyuvamda, ka'a tse'e du̱jaa'tyó̱kiyu̱t je̱ kunuu'kx ko̱jtstán juu' ve'e maso̱o̱ku̱xju̱du.
42001073	Ya̱'a̱ xa ve'e je̱ ko̱jtstán juu' ve'e je̱ Nte'yam yaktaajnju je̱ nju̱jpit jáyuvamda Abraham,
42001074	je̱ ko̱jtstán je̱ts xtuknu̱vaatsumdinupe'e je̱ Nte'yam pa̱n pa̱n jatye'e xtso'oxpa̱jkumdup je̱tse'e ve'em nvinja'vimdat nvintsa̱'kimdat to'k aaj to'k jo̱o̱t,
42001075	tu̱ve'e je̱ts je̱'e̱ je̱ mya̱jin ka̱jxe'e njoojntykimdat vinxu̱p xa̱a̱j vinxu̱p joojnte'e xtuknu̱pa̱a̱jmtkimda.
42001076	Je̱ts mits, pi'k mix, to'kts mitse'e m'ítu̱t je̱ Nte'yam je̱ y'ayook ko̱jtsnajxpa, ku̱x mitse'e na̱jkx je̱ Ma̱ja̱ Vintsá̱n je̱ tyoo' xyak'o̱'yija,
42001077	ve'em tse'e je̱ jyayu xtuknu̱jávat je̱ts yakme̱e̱'kxjadape'e je̱ tyó̱kinda je̱tse'e ve'em du̱jaye̱jptinit je̱ joojntykin juu' ve'e xa̱'ma ka̱jx ijtp.
42001078	Je̱ Nte'yam je̱ cho̱jku̱n ka̱jx je̱ts je̱'e̱ je̱ ñu̱'ixka̱daaku̱n ka̱jx tse'e je̱ nam xa̱a̱j jyajtu̱ku̱t,
42001079	je̱tse'e je̱ ajajtk du̱mo̱'o̱t je̱ jáyuda juu' ve'e ijttup je̱ja ako̱o̱'ts it ja̱a̱t, je̱ jáyuda juu' ve'e tsa̱'kip ijttup je̱ o̱o̱'ku̱n ka̱jx, ax ve'em tse'e xtuknu̱ja'vimdat je̱ nna̱a̱'amda je̱ ntoo'amda, o̱y jo̱o̱t tse'e n'ijtumdinit je̱ Nte'yam ma̱a̱t. Jidu̱'u̱m tse'e je̱ Zacarías vyaajñ.
42001080	Ye̱e̱'kp tse'e je̱ pi'k mix je̱tse'e je̱ Espíritu Santo myo̱y'atu̱'u̱tsju̱ je̱ mya̱kkin. Je̱m tse'e y'ijt joma ve'e kyapa̱ntsu̱u̱na. Kuunum tse'e je̱ xa̱a̱j du̱paaty, van'ítnum tse'e ñaajknu̱ke̱'xnata̱jkiji je̱ja je̱ myu'israeejlit jayu vyinkujkta.
42002001	Tá̱vani tse'e je̱ Yakna̱pe̱jtpa Juan kye'ex vye'na, van'it tse'e je̱ Augusto César je̱ kyutojku̱n du̱pu̱u̱jm je̱tse'e je̱ jayu yaknu̱ja'adat anañu̱joma. Augusto César je̱'e̱ ve'e xya̱a̱j juu' ve'e je̱ ma̱ja̱ kutojku̱n du̱ka̱'mip van'it.
42002002	Muto'k nax ya̱'a̱ ve'e ku ve'e je̱ jayu yaknu̱jaajy, je̱ Cirenio ve'e yakkutojkp vye'na je̱p je̱ Augusto César kya̱'p pya'tkup je̱m siiriait y'it jo̱o̱tm.
42002003	Ax ka̱kje̱'e̱ tse'e je̱ jyu̱jpit jayu je̱ kyajpu̱n du̱'ana̱jkxidi je̱tse'e na̱jkx je̱m yakjavye̱tta.
42002004	Ku̱x je̱ David je̱ chaan je̱ kyo̱o̱j je̱'e̱ ve'e y'ijt je̱ José, paaty tse'e du̱tukvaach je̱ kajpu̱n juu' ve'e du̱xa̱a̱j Nazaret, je̱m galiléait y'it jo̱o̱tm, je̱tse'e ñu̱jkx je̱m Belén, je̱ David je̱ kyajpu̱n, je̱m judéait y'it jo̱o̱tm.
42002005	Je̱m tse'e ñu̱jkx yakjavye̱jtpa kijpx ma̱a̱t je̱ ñu̱da̱'a̱x María. Onu̱k ma̱a̱tani tse'e je̱ María vye'na.
42002006	Je̱m tse'e Belén vye̱'nada ku ve'e du̱paatni je̱ ke̱'e̱x aats.
42002007	Ax je̱m tse'e du̱yakke'x je̱ kyo̱o̱p ónu̱k, je̱tse'e je̱ vit du̱tukvimpittni, je̱tse'e du̱yakma'vi je̱m je̱ jaach je̱ kaaj y'aja̱'kxin jo̱o̱tm ku̱x ka'a ve'e van'it y'uk'itu̱paattini je̱p je̱ jayu tyu̱jkp joma ve'e ku̱myataandi.
42002008	Joma tse'e je̱ Belén, ta̱mji tse'e vye̱'nada je̱ carnero vinténivada juu' ve'e tsonajxtup je̱m tsoots jo̱o̱tm joma ve'e du̱vintsa̱a̱nada je̱ kyarneeroda.
42002009	Tun to'mayji tse'e vyinkuva'kijidi to'k je̱ Ma̱ja̱ Vintsá̱n je̱ y'aangeles je̱tse'e je̱ Ma̱ja̱ Vintsá̱n je̱ mya̱jin tya̱'kxva'kxy joma ve'e je̱ carnero vinténiva vye̱'nada, je̱tse'e o̱o̱y tyuntsa̱'kidi.
42002010	Van'it tse'e je̱ ángeles ña̱'mu̱xjidi: ―Kadi miits mtsa̱'a̱gada, ku̱x je̱ o̱y ka̱ts je̱ o̱y ayook a̱tse'e nyakmiimp juu' ve'e je̱ jayu anañu̱joma o̱o̱y tunyakxo̱o̱ndu̱kjadap.
42002011	U̱xyam tse'e tu̱mke̱'xu̱xjada je̱m je̱ David kyajpu̱n ka̱jxm to'k je̱ Yaktso̱o̱kpa, je̱'e̱ts je̱'e̱ ve'e je̱ Cristo, juu' ve'e je̱ Nte'yam vyinko̱o̱n je̱tse'e yakkutojknit, je̱ Ma̱ja̱ Vintsá̱n.
42002012	Ya̱'a̱ts je̱'e̱ ve'e mtuknu̱jávajadap: Vit vimpídu̱t tse'e xpaa'ttat je̱ pi'k maax mya'aj je̱m je̱ jaach je̱ kaaj y'aja̱'kxin jo̱o̱tm.
42002013	Tun to'mayji tse'e du̱jaa'k'ixpaatti je̱ ángeles ma̱a̱t nu̱may a̱a̱'k je̱ aangelesta juu' ve'e je̱m tsapjo̱o̱tm tso̱o̱'ndup, je̱tse'e je̱ Nte'yam du̱yakmá̱jada du̱yakjaanchada je̱tse'e vya'anda:
42002014	Yakma̱ja yakjaancha xa ve'e je̱ Nte'yam y'ijtnit, juu' ve'e je̱m tsapjo̱o̱tm, je̱tse'e yaja naxviijn o̱y jo̱o̱t tsoj jo̱o̱t je̱ jayu y'ijttinit juu' ve'e je̱ Nte'yam je̱ kyunoo'kxu̱n ma̱a̱t.
42002015	Ku ve'e je̱ ángeles ña̱jkxtinuva je̱m tsapjo̱o̱tm, van'it tse'e je̱ carnero vinténiva ñavyaajnjidi: ―Ja'mdas je̱m Belén du̱'íxumda juu' ve'e u̱xyam toojnjup ko̱jtsjup, juu' ve'e je̱ Ma̱ja̱ Vintsá̱n tu̱xtuknu̱ja'vimda.
42002016	Jatyji tse'e ña̱jkxti, je̱tse'e du̱paatti je̱ María ma̱a̱t je̱ José, je̱ts je̱ pi'k maax mya'aj je̱m je̱ jaach je̱ kaaj y'aja̱'kxin jo̱o̱tm.
42002017	Ku ve'e du̱'ixti, van'it tse'e du̱'ava'nidi vintso̱ ve'e je̱ ángeles tu̱vya'nu̱xjada je̱ pi'k mix ka̱jx.
42002018	Pa̱n pa̱n jaty tse'e du̱'amo̱tunajxtu, atu̱va ato̱ki tse'e du̱tuktaandi ti jatye'e kyo̱jtstup.
42002019	Ax nu̱jomts ya̱'a̱ ve'e je̱ María je̱m jya'vin ka̱jxm du̱yaktáñ je̱tse'e du̱payo̱'o̱y.
42002020	Vimpijttinu tse'e je̱ carnero vinténivada joma ve'e je̱ kyarneeroda je̱tse'e je̱ Nte'yam du̱yakmá̱jada du̱yakjaanchada je̱tse'e je̱ kuko̱jtsu̱n du̱mo̱'o̱da je̱'e̱ ka̱jx ku ve'e du̱'ixti du̱mó̱tudi juu' ve'e toojnju ko̱jtsju, ku̱x ve'em je̱'e̱ ve'e y'ijt ax jo'n je̱ ángeles ña̱'mu̱xjidi.
42002021	Kutoodojtu̱k xa̱a̱j tse'e je̱ ixta'nu̱n du̱pa̱a̱jmjidi je̱ pi'k mix je̱tse'e du̱xa̱pa̱a̱jmji. Jesús tse'e tyukxa̱a̱jidu, je̱ xa̱a̱jjyam juu' ve'e je̱ ángeles tukna̱'mu̱xju je̱ María ku ve'e ka'anum vye'na ónu̱k ma̱a̱t.
42002022	Ku tse'e je̱ xa̱a̱j pyuuk joma ve'e je̱ María ñaajkvaatsjini ax jo'n je̱ Moisés je̱ pyava'nu̱n vya'añ, van'it tse'e je̱ pi'k mix du̱pako̱o̱ndi je̱m Jerusalén je̱tse'e je̱ Ma̱ja̱ Vintsá̱n du̱tukka̱tá̱kadat.
42002023	Ve'em tse'e du̱toondi ku̱x ve'eme'e je̱ Ma̱ja̱ Vintsá̱n je̱ pyava'nu̱n vya'añ je̱ts nu̱jome'e pa̱n nu̱vinxu̱pe'e je̱ mix ónu̱k juu' ve'e mutoo'va̱jkp ke̱'xtup, je̱ Nte'yamts je̱'e̱ ve'e jye̱'e̱.
42002024	O̱jtstu tse'e je̱tse'e du̱pa̱a̱mdi je̱ Ma̱ja̱ Vintsá̱n je̱ vyintsa̱'kin ax jo'n vya'añ je̱p pava'nu̱n ku̱jxp: nu̱me̱jtsk je̱ muu'x ukpu̱ nu̱me̱jtsk je̱ pak.
42002025	Ax je̱m tse'e Jerusalén jyoojntyka vye'na to'k je̱ jayu juu' ve'e du̱xa̱a̱j Simeón. Tu̱vts je̱'e̱ ve'e je̱ jyáyuvin je̱ jyoojntykin y'ijt je̱tse'e je̱ Nte'yam du̱vinjava du̱vintsa̱'a̱ga, y'a'ixpts je̱'e̱ ve'e ku ve'e je̱ israeejlit jayu je̱ Nte'yam yakjo̱t'amá̱jajadat. Mya̱a̱tts je̱'e̱ ve'e je̱ Espíritu Santo;
42002026	yaktuknu̱ja'vi tse'e je̱ts ka'a ve'e y'o̱o̱'ku̱t pa̱n ka'anume'e du̱'ix je̱ Cristo, juu' ve'e je̱ Nte'yam vyinko̱o̱n je̱tse'e yakkutojknit.
42002027	Je̱ Espíritu Santo tse'e yakna̱jkxju je̱p ma̱ja̱ tsaptu̱jkp. Ku ve'e je̱ María je̱ts je̱ José du̱yakna̱jkxti je̱ Jesús je̱p ma̱ja̱ tsaptu̱jkp je̱tse'e du̱tóndat je̱ pi'k mix ma̱a̱t ax jo'n je̱ Moisés je̱ pyava'nu̱n vya'añ,
42002028	van'it tse'e je̱ Simeón du̱tse̱e̱'ntsa̱a̱jv je̱ pi'k mix je̱tse'e je̱ Nte'yam du̱yakma̱ji du̱yakjaanchi. Jidu̱'u̱m tse'e vyaajñ:
42002029	Ma̱ja̱ Vintsá̱n, ax nvaatanits je̱'e̱ ve'e je̱ts a̱tse'e n'o̱o̱'knit to'k aaj to'k jo̱o̱t, ta̱ xa ve'e xkutyún ax jo'n a̱ts mitse'e xtukvinva'ni,
42002030	ta̱ a̱tse'e ya̱ nviijn ntuk'ix je̱ Yaktso̱o̱kpa
42002031	juu' mitse'e mnu̱pa̱a̱jmtki je̱tse'e anañu̱joma je̱ jayu du̱yaktso̱'o̱ku̱t.
42002032	Yaknu̱ke̱'xnatá̱kapts je̱'e̱ ve'e mits je̱ mtoo' pa̱n pa̱n jatye'e ka je̱ israeejlit jáyuvap, je̱tse'e je̱ israeejlit jayu je̱ ma̱jin du̱mo̱'o̱t. Jidu̱'u̱m tse'e je̱ Simeón vyaajñ.
42002033	Atu̱va ato̱ki tse'e je̱ Jesús je̱ tyee' je̱ tyaak tyaandi ku ve'e du̱'amo̱tunajxti ti jatye'e je̱ Simeón kyo̱jts je̱ pi'k mix ka̱jx.
42002034	Van'it tse'e je̱ Simeón kyunoo'kxjidi je̱tse'e je̱ María du̱nu̱u̱jmi, je̱ Jesús je̱ tyaak: ―Ya̱ pi'k mix, nu̱pa̱a̱mdu̱kanits ya̱'a̱ ve'e je̱tse'e ya̱'a̱ ka̱jx nu̱may je̱ israeejlit jayu kya'adat je̱p to̱kin ja̱a̱tp, nu̱mayva tse'e juu' ve'e napyá̱mjadap je̱ Nte'yam ma̱a̱t. Ya̱ pi'k mix tse'e je̱ nu̱ja'vin du̱yákup, nu̱may tse'e je̱ jayu kyakuvá̱kju̱t,
42002035	ax ve'em tse'e yaknu̱jávat pa̱n ti ve'e to'k jado'k vyinmaayp je̱m jya'vin ka̱jxm. Je̱ts mits, ve'emts mits ya̱'a̱ ve'e xjávat ax jo'n je̱ tsojx ku̱du̱tuknajxy je̱ mja'vin ―jidu̱'u̱m tse'e je̱ Simeón je̱ María du̱nu̱u̱jmi.
42002036	Je̱p tse'e vye'niva to'k je̱ Nte'yam je̱ y'ayook ko̱jtsnajxpa, Ana je̱'e̱ ve'e xya̱a̱j, je̱ Fanuel je̱'e̱ ve'e tyee'ip, je̱ Aser je̱ chaan je̱ kyo̱o̱j. Amá̱janits je̱'e̱ ve'e o̱o̱y. Vuxtojtu̱k joojnt tse'e du̱ma̱a̱ttsu̱u̱ni je̱ ñu̱yaa'y;
42002037	ax u̱xyam, ku'a̱a̱'k ta̱'a̱xta̱jkanits je̱'e̱ ve'e majktupxu̱k maktaaxk joojnt. Jé̱pjyamts je̱'e̱ ve'e ma̱ja̱ tsaptu̱jkp kyatsa̱a̱'n, ijtpts je̱'e̱ ve'e je̱p je̱ Nte'yam du̱vinjava du̱vintsa̱'a̱ga jó̱vum xa̱a̱j jó̱vum tsooj, ijtpts je̱'e̱ ve'e je̱p y'ayooja je̱tse'e chapka̱ts.
42002038	Je̱pna tse'e vye̱'nada je̱ Jesús ma̱a̱t je̱ tyee' je̱ tyaak ku ve'e je̱ Ana ñu̱na̱jkxjidi. Van'it tse'e je̱ Nte'yam du̱yakma̱ji du̱yakjaanchi je̱tse'e je̱ Jesús du̱nu̱ka̱jts je̱ja je̱ nu̱may jayu vyinkujkta juu' ve'e du̱'a'íxtup ku ve'e je̱ jerusaleenit jayu cho̱'o̱ktat.
42002039	Tá̱vani ve'e du̱kutyonda je̱ Ma̱ja̱ Vintsá̱n je̱ pyava'nu̱n, van'it tse'e ña̱jkxtinuva je̱m galiléait y'it jo̱o̱tm joma ve'e kyukajpu̱nada, je̱m Nazaret.
42002040	Je̱ pi'k mix, ye̱e̱'kpts je̱'e̱ ve'e, majuva̱jkpts je̱'e̱ ve'e, vij'ata̱a̱tspts je̱'e̱ ve'e, kunoo'kxjupts je̱'e̱ ve'e je̱ Nte'yam.
42002041	Vinjoojnt tse'e je̱ Jesús je̱ tyee' je̱ tyaak ña̱jkxta y'ijt je̱m Jerusalén, je̱ pascua xa̱a̱j du̱'ana̱jkxada.
42002042	Ku ve'e je̱ Jesús makme̱jtsk joojnt vye'na, nu̱jom tse'e ña̱jkxti je̱m Jerusalén, ve'em ax jo'n du̱tonda y'ijt.
42002043	Ku tse'e je̱ xa̱a̱j ñajxy, je̱tse'e vyimpijttini, taannu tse'e je̱ Jesús je̱m Jerusalén. Ka'a tse'e je̱ tyee' je̱ tyaak du̱nu̱ja'vi je̱ts je̱me'e tu̱y'uktaanni,
42002044	ve'eme'e vyinmaaydi je̱ts je̱m je̱'e̱ ve'e pyamé̱tsjada je̱ nu̱may jayu ma̱a̱t. Ve'em tse'e to'k xa̱a̱j yo̱'ydi. Ku tse'e du̱jo̱o̱'k'íxtidini joma ve'e je̱ jyuu'tta je̱ myugo'okta je̱ts joma ve'e je̱ jayu juu' ve'e mya̱a̱tnay'íxajada,
42002045	ka'a tse'e du̱paatti. Van'it tse'e vyimpijttinuva jado'k nax je̱m Jerusalén je̱tse'e o̱jts du̱'íxtada.
42002046	Kutoojk xa̱a̱jnum tse'e du̱paattini je̱p ma̱ja̱ tsaptu̱jkp, je̱p tse'e du̱ma̱a̱ttsa̱a̱nada vye'na je̱ tsaptu̱jkpit yak'ixpa̱jkpata̱jk, je̱tse'e du̱'amo̱tutu̱va je̱ts du̱'amo̱tunaxy pa̱n ti jaty je̱'e̱ ve'e kyo̱jtstup.
42002047	Atu̱va ato̱ki tse'e tyaandi je̱ jáyuda pa̱n pa̱n jatye'e du̱'amo̱tunajxtup ku ve'e du̱'ixti du̱mó̱tudi vintso̱ ve'e vyija je̱ts vintso̱ ve'e du̱'atsa̱a̱jv.
42002048	Ku tse'e je̱ tyee' je̱ tyaak y'ixpaatjidi, atu̱va ato̱ki tse'e tyaandi. Van'it tse'e je̱ tyaak ña̱'mu̱xji: ―N'ónu̱k, ¿tya̱jxts a̱a̱tse'e ve'em xtun? Ta̱ xa a̱a̱ts mitse'e nja'ixta, ya̱ mtee' je̱ts a̱ts, myaknu̱tsaachvinmaaypts mitse'e o̱o̱y.
42002049	Van'it tse'e je̱ Jesús y'atsa̱a̱jv: ―¿Tya̱jxs a̱ts miitse'e x'íxtada? ¿Ka'a ve'e xnu̱jávada je̱ts tun vinko̱pk je̱'e̱ ve'e je̱ts a̱tse'e je̱ nTee' je̱ tyoonk ntónu̱t?
42002050	Ka'a tse'e du̱vinmó̱tudi je̱ ayook juu' ve'e tukmuko̱jtsju̱du.
42002051	Van'it tse'e kyuta̱jkini ma̱a̱t je̱ tyee' je̱ tyaak je̱tse'e jye̱'ydini je̱m Nazaret, je̱p tse'e je̱'e̱ kya̱'p pya'tkup ñaajk'ijtji. Nu̱jomts ya̱'a̱ ve'e je̱ tyaak je̱m jya'vin ka̱jxm du̱yak'it.
42002052	Vintso̱ tse'e je̱ it ñaxy, ye̱e̱'kpts je̱'e̱ ve'e, víjipts je̱'e̱ ve'e, tyukxo̱o̱jntkpts je̱'e̱ ve'e je̱ Nte'yam je̱ts anañu̱joma je̱ jayu.
42003001	Jidu̱'u̱m tse'e tyoojnji kyo̱jtsji ku ve'e je̱ Tiberio César makmo̱kx joojntani du̱ka̱'ma vye'na je̱ ma̱ja̱ kutojku̱n; yakkutojktup tse'e vye̱'nada je̱p je̱'e̱ kya̱'pu̱pa'tkup je̱ Poncio Pilato, je̱ Herodes, je̱ Felipe, je̱ts je̱ Lisanias. Je̱ Poncio Pilato tse'e yakkutojkp vye'na je̱m judéait y'it jo̱o̱tm, je̱ Herodes tse'e yakkutojkp vye'na je̱m galiléait y'it jo̱o̱tm, je̱ Felipe tse'e yakkutojkp vye'na je̱m ituréait je̱ts traconíteit y'it jo̱o̱tmda, je̱ Lisanias tse'e yakkutojkp vye'na je̱m abilíniait y'it jo̱o̱tm,
42003002	je̱ tee' Anás je̱ts je̱ tee' Caifás, je̱'e̱ tse'e ijttu tee' juu' ve'e du̱nu̱vintsa̱nika̱jxtup je̱ tee'ta̱jkta. Ve'em tse'e jyajty van'it, je̱tse'e je̱ Yakna̱pe̱jtpa Juan, je̱ Zacarías je̱ y'ónu̱k, je̱'e̱ tse'e tukje̱'yju je̱ Nte'yam je̱ kya̱ts je̱ y'ayook je̱m joma ve'e kyapa̱ntsu̱u̱na.
42003003	Van'it tse'e je̱ Juan nu̱jom je̱ it du̱tuknajxku̱jx juu' ve'e myutá̱mip je̱ jordaanit ma̱ja̱ na̱a̱j, je̱tse'e nu̱jom je̱ jayu du̱nu̱u̱jmi je̱tse'e vyinmayu̱mpijttinit, je̱tse'e du̱maso̱o̱ktinit je̱ kyo̱'o̱y joojntykinda, je̱tse'e ña̱pé̱ttat, ve'em tse'e yakto̱kinme̱e̱'kxtat.
42003004	Ku tse'e ve'em jyajty, van'it tse'e tyoojnji juu' ve'e je̱ Nte'yam je̱ y'ayook ko̱jtsnajxpa Isaías jyaay je̱p Kunuu'kx Jatyán ku̱jxp jidu̱'u̱m: Yakmó̱tup xa ve'e ku ve'e to'k je̱ jayu jidu̱'u̱m ma̱kk kya̱ts joma ve'e kyapa̱ntsu̱u̱na: “Yak'o̱'yijada, yakta̱a̱jvjada je̱ too' joma ve'e je̱ Ma̱ja̱ Vintsá̱n ñáxu̱t.
42003005	Je̱ Nte'yam tse'e du̱yaktuk'ótsup joma ve'e je̱ it tukjo̱v je̱tse'e du̱yakvánu̱ku̱t je̱ ko̱pk je̱ ke̱e̱ts. Je̱'e̱ tse'e du̱yaktá̱vup je̱ too' juu' ve'e ata̱jp a'o̱jtsp, je̱'e̱ tse'e du̱yakkijpxap je̱ too' juu' ve'e je̱ ka̱a̱k je̱ moo'kx.
42003006	Ax nu̱jom tse'e je̱ jayu yaja naxviijn yaktuknu̱jávadat je̱ts je̱ Nte'yame'e je̱ jayu du̱yaktso̱o̱kp.” Jidu̱'u̱m tse'e je̱ Isaías du̱jaajy.
42003007	Ku ve'e je̱ nu̱may jayu je̱ Yakna̱pe̱jtpa Juan du̱nu̱na̱jkxti je̱tse'e yakna̱pé̱tjadat, van'it tse'e je̱ Juan ña̱'mu̱xjidi: ―Miitsta, je̱ tsaa'n je̱ chaanda je̱ kyo̱o̱jta, ¡ku̱xe'e je̱ ka̱ts tu̱xmó̱tuda je̱ts tá̱minupe'e je̱ tsaachto'nu̱n, je̱'e̱ ka̱jx tse'e xkuke̱'e̱kta!
42003008	Tonda juu' ve'e o̱y je̱tse'e ñu̱ke̱'xnatá̱kat je̱ts ta̱ ve'e xmaso̱o̱ktini je̱ mko̱'o̱y joojntykinda. Kádits xnu̱tú̱vada ku ve'e mva'anda: “Ka'a tse'e je̱ Nte'yam xyaktsaachpaatumdat, ku̱x je̱ Abraham je̱ chaan je̱ kyo̱o̱j xa u̱u̱'me'eda”, ku̱x nvaajnjidup xa a̱ts miitse'eda je̱ts o̱'yixjupe'e je̱ Nte'yam je̱tse'e ya̱ tsaaj du̱yakvimpítu̱t je̱ Abraham je̱ chaan je̱ kyo̱o̱j.
42003009	Ve'em xa miitse'eda ax jo'n je̱ ku̱p juu' ve'e je̱ o̱o̱jyit ju̱'kx du̱kayakta̱'mip. Ta̱ tse'e jye'ya je̱ xa̱a̱j ku ve'e ve'em mjátjadat ax jo'n je̱ jayu je̱ pojxu̱n du̱mach je̱tse'e je̱ ku̱p du̱pojxu̱ku̱t. Ax nu̱jom tse'e je̱ ku̱p juu' ve'e je̱ o̱o̱jyit ju̱'kx du̱kayakta̱'mip, yakpojxu̱kupts je̱'e̱ ve'e je̱tse'e yakja̱nvívupat.
42003010	Ax van'it tse'e je̱ nu̱may jayu y'amo̱tutú̱vijidi: ―¿Tise'e tso̱jkjup je̱ts a̱a̱tse'e ntónu̱t?
42003011	Van'it tse'e je̱ Juan y'atsa̱a̱jv: ―Pa̱n pa̱n xa ve'e je̱p me̱jtsk je̱ ñu̱xoya, ax myo̱'o̱p tse'e to'k pa̱n pa̱ne'e katih'ijtu̱xjup. Pa̱n pa̱n tse'e je̱p je̱ kyaaky je̱ tyo̱jkx, ax nay ve'empa tse'e je̱ jayu du̱mo̱'o̱t pa̱n pa̱ne'e katih'ijtu̱xjuvap.
42003012	Ax van'it tse'e ñu̱je̱'yju̱duva je̱ kupa̱'mu̱n pa̱kmojkpada je̱tse'e je̱ Juan yakna̱pé̱tjadat, je̱tse'e je̱ Juan du̱'amo̱tutú̱vidi: ―Yak'ixpa̱jkpa, ¿tise'e tso̱jkjup je̱ts a̱a̱tse'e ntónu̱t?
42003013	Ax van'it tse'e je̱ Juan y'atsa̱a̱jv: ―Pa̱n vinxu̱pe'e je̱ kupa̱'mu̱n myaktukpava'anda, vanxu̱pji tse'e xpa̱kmóktat.
42003014	Van'it tse'e je̱ tojpata̱jk ñu̱je̱'yju̱duva je̱tse'e y'amo̱tutú̱vijiduva: ―¿Tise'e tso̱jkjup je̱ts a̱a̱tse'e ntónu̱t? Van'it tse'e y'atsa̱a̱jv: ―Ni pa̱na xa ve'e juu' xkapa̱jkjadat je̱ atsa̱'kin ma̱a̱t ukpu̱ je̱ nu̱vampe̱jtu̱n ma̱a̱t, je̱ts tukjo̱tka̱da'akta je̱ mjo'yu̱nda.
42003015	Ax ve'em tse'e je̱ jayu je̱m jya'vin ka̱jxm vyinmayda je̱ts je̱ Yakna̱pe̱jtpa Juan je̱'e̱ vine'e je̱ Cristo, juu' ve'e je̱ Nte'yam vyinko̱o̱n je̱tse'e yakkutojknit.
42003016	Ax van'it tse'e je̱ Juan y'atso̱o̱jvjidi: ―Je̱ tsoxk na̱a̱j xa a̱ts miitse'e ntukyakna̱pe̱jttup; ax me̱jtsp tse'e to'k juu' ve'e je̱m mja'vin ka̱jxmda mtukyakna̱pé̱tjadap je̱ Espíritu Santo je̱tse'e je̱ jayu du̱to̱kimpayo̱'o̱yu̱t. Ñu̱má̱jipts je̱'e̱ ve'e nu̱yojk je̱ts ka'a ve'e a̱ts, ni ka'ats a̱tse'e nvinmachju̱ je̱ts a̱tse'e je̱ kya̱'a̱jk ja̱a̱'p nmuké̱jijat.
42003017	Ku ve'e je̱ jayu du̱to̱kimpayo̱'o̱yu̱t, ve'em tse'e du̱tónu̱t ax jo'n to'k je̱ yaa'tya̱jk juu' ve'e je̱ tukje̱e̱'pu̱n du̱mats'ijtp je̱tse'e du̱vimpa̱j je̱ trigo. Pya̱kmujkp tse'e je̱ trigo pajk; ax je̱ po'ox juu' ve'e pya̱jkjip, je̱'e̱ tse'e je̱m ja̱njo̱o̱tm pya̱a̱mnup juu' ve'e ni vin'ita kapi'tsp.
42003018	Ax ve'em tse'e je̱ Juan may viijn ax jo'n ya̱'a̱ du̱tukvinja'vidi je̱ jayu je̱tse'e du̱vaajnjidi je̱ o̱y ka̱ts je̱ o̱y ayook.
42003019	Ax nay ve'empa tse'e du̱tuknu̱u̱jmi je̱ yakkutojkpa Herodes ku̱x pya̱jke'e je̱ Herodías, je̱ y'uts Felipe je̱ ñu̱da̱'a̱x je̱'e̱ ve'e y'ijt; tyuknu̱u̱jmiva tse'e juu' jatye'e viijnk tyoon juu' ve'e ka ó̱yap.
42003020	Ax tunjaa'knu̱yojki tse'e je̱ Herodes je̱ tyo̱kin ku ve'e je̱ Juan du̱yakjapyoxu̱nta̱kpa̱a̱jmji.
42003021	Ka'anum tse'e je̱ Juan yakpoxu̱nta̱kpu̱m vye'na, van'it tse'e je̱ Jesús du̱yakna̱pejt. Tsapko̱jtsp tse'e vye'na je̱ Jesús, van'it tse'e je̱ tsapjo̱o̱tmit it y'avaach
42003022	je̱tse'e je̱ Espíritu Santo ñu̱ka̱daakji, ve'eme'e kye'ex ax jo'n to'k je̱ pak. Van'it tse'e yakmo̱tu to'k je̱ ayook juu' ve'e je̱m tsapjo̱o̱tm ka̱daakp. Jidu̱'u̱m tse'e vyaajñ: ―Mits xa ve'e a̱ts je̱ n'Onu̱k, juu' a̱tse'e o̱o̱y ntuntsa̱jkp, o̱o̱yts a̱ts mitse'e ntuntukxo̱o̱ndu̱k.
42003023	Ii'px majk joojnt jo'n tse'e vye'na je̱ Jesús ku ve'e kya'amay'ukvaajñ. Ax ve'em tse'e vya'anda y'ijt je̱ts je̱ José ve'e tyee'i. Je̱ José tse'e je̱ Elí je̱ myajntk,
42003024	juu' ve'e je̱ Matat je̱ myajntk, juu' ve'e je̱ Leví je̱ myajntk, juu' ve'e je̱ Melqui je̱ myajntk, juu' ve'e je̱ Jana je̱ myajntk, juu' ve'e je̱ José je̱ myajntk,
42003025	juu' ve'e je̱ Matatías je̱ myajntk, juu' ve'e je̱ Amós je̱ myajntk, juu' ve'e je̱ Nahum je̱ myajntk, juu' ve'e je̱ Esli je̱ myajntk, juu' ve'e je̱ Nagai je̱ myajntk,
42003026	juu' ve'e je̱ Maat je̱ myajntk, juu' ve'e je̱ Matatías je̱ myajntk, juu' ve'e je̱ Semei je̱ myajntk, juu' ve'e je̱ José je̱ myajntk, juu' ve'e je̱ Judá je̱ myajntk,
42003027	juu' ve'e je̱ Joana je̱ myajntk, juu' ve'e je̱ Resa je̱ myajntk, juu' ve'e je̱ Zorobabel je̱ myajntk, juu' ve'e je̱ Salatiel je̱ myajntk, juu' ve'e je̱ Neri je̱ myajntk,
42003028	juu' ve'e je̱ Melqui je̱ myajntk, juu' ve'e je̱ Adi je̱ myajntk, juu' ve'e je̱ Cosam je̱ myajntk, juu' ve'e je̱ Elmodam je̱ myajntk, juu' ve'e je̱ Er je̱ myajntk,
42003029	juu' ve'e je̱ Josué je̱ myajntk, juu' ve'e je̱ Eliezer je̱ myajntk, juu' ve'e je̱ Jorim je̱ myajntk, juu' ve'e je̱ Matat je̱ myajntk,
42003030	juu' ve'e je̱ Leví je̱ myajntk, juu' ve'e je̱ Simeón je̱ myajntk, juu' ve'e je̱ Judá je̱ myajntk, juu' ve'e je̱ José je̱ myajntk, juu' ve'e je̱ Jonán je̱ myajntk, juu' ve'e je̱ Eliaquim je̱ myajntk,
42003031	juu' ve'e je̱ Melea je̱ myajntk, juu' ve'e je̱ Mainán je̱ myajntk, juu' ve'e je̱ Matata je̱ myajntk, juu' ve'e je̱ Natán je̱ myajntk,
42003032	juu' ve'e je̱ David je̱ myajntk, juu' ve'e je̱ Isaí je̱ myajntk, juu' ve'e je̱ Obed je̱ myajntk, juu' ve'e je̱ Booz je̱ myajntk, juu' ve'e je̱ Salmón je̱ myajntk, juu' ve'e je̱ Naasón je̱ myajntk,
42003033	juu' ve'e je̱ Aminadab je̱ myajntk, juu' ve'e je̱ Aram je̱ myajntk, juu' ve'e je̱ Esrom je̱ myajntk, juu' ve'e je̱ Fares je̱ myajntk, juu' ve'e je̱ Judá je̱ myajntk,
42003034	juu' ve'e je̱ Jacob je̱ myajntk, juu' ve'e je̱ Isaac je̱ myajntk, juu' ve'e je̱ Abraham je̱ myajntk, juu' ve'e je̱ Taré je̱ myajntk, juu' ve'e je̱ Nacor je̱ myajntk,
42003035	juu' ve'e je̱ Serug je̱ myajntk, juu' ve'e je̱ Ragau je̱ myajntk, juu' ve'e je̱ Peleg je̱ myajntk, juu' ve'e je̱ Heber je̱ myajntk, juu' ve'e je̱ Sala je̱ myajntk,
42003036	juu' ve'e je̱ Cainán je̱ myajntk, juu' ve'e je̱ Arfaxad je̱ myajntk, juu' ve'e je̱ Sem je̱ myajntk, juu' ve'e je̱ Noé je̱ myajntk, juu' ve'e je̱ Lamec je̱ myajntk,
42003037	juu' ve'e je̱ Matusalén je̱ myajntk, juu' ve'e je̱ Enoc je̱ myajntk, juu' ve'e je̱ Jared je̱ myajntk, juu' ve'e je̱ Mahalaleel je̱ myajntk, juu' ve'e je̱ Cainán je̱ myajntk,
42003038	juu' ve'e je̱ Enós je̱ myajntk, juu' ve'e je̱ Set je̱ myajntk, juu' ve'e je̱ Adán je̱ myajntk, juu' ve'e je̱ Nte'yam je̱ myajntk.
42004001	Van'it tse'e je̱ Jesús cha̱a̱'n je̱m Jordán ma̱ja̱ na̱pa'am, je̱ Espíritu Santo tse'e mo̱o̱jyju je̱ vinma'yu̱n je̱ts je̱ ma̱kkin je̱tse'e du̱tónu̱t juu' ve'e je̱ Nte'yam cha̱jkp, je̱'e̱ tse'e je̱ Jesús du̱yakna̱jkx je̱m vinva'ajts it ka̱jxm.
42004002	Je̱m tse'e je̱ Jesús y'ijt vu̱jxtkupx xa̱a̱j; ukyakto̱kimpa̱kuvaajnju tse'e je̱ Satanás, je̱ ko̱'o̱yjáyuvap juu' ve'e du̱nu̱vintsa̱nika̱jxp je̱ ko̱'o̱yjayuvapta̱jkta. Ka'a tse'e van'it du̱tikaajy du̱tiju̱'kx, je̱tse'e je̱ yooj pyaatjini.
42004003	Van'it tse'e je̱ Satanás vyinkutá̱miji je̱tse'e ña̱'mu̱xji: ―Pa̱n tyú̱vam xa ve'e je̱ts je̱ Nte'yam je̱ y'Onu̱k mitse'e, mukó̱tsu̱ts n'it ya̱ tsaaj je̱tse'e vyimpítu̱t tsapkaaky.
42004004	Van'it tse'e je̱ Jesús y'atsa̱a̱jv: ―Ve'em xa ve'e je̱ Kunuu'kx Jatyán vya'añ: “Ka tun je̱'e̱ ka̱jxjyap xa ve'e je̱ jayu jyoojntyka ku̱xe'e juu' du̱kay du̱ju̱'kx, je̱ ayook ka̱jxe'e juu' ve'e je̱ Nte'yam kya̱jtsp.”
42004005	Van'it tse'e je̱ ko̱'o̱yjáyuvap yakna̱jkxji joma ve'e to'k je̱ ko̱pk juu' ve'e ka̱jxm a̱a̱'k; jatyji tse'e je̱ Jesús du̱tuknu̱'ixiku̱jx nu̱jom je̱ jayu juu' ve'e yakkutujkja ijttup yaja naxviijn.
42004006	Van'it tse'e du̱nu̱u̱jmi: ―Nmo̱kya̱jxnup xa a̱ts mits ya̱'a̱ ve'e nu̱jom xi kutojku̱n je̱ts vinxu̱pe'e je̱ ma̱jin xi jayu du̱jaye̱pta, ku̱x a̱ts xa ya̱'a̱ ve'e nu̱jom xtukka̱ta̱jkika̱jxnu je̱ Nte'yam, ax nmo̱o̱ynupts a̱ts ya̱'a̱ ve'e pa̱n pa̱n a̱tse'e ntsa̱jkp.
42004007	Pa̱n xvinko̱xkténipts a̱ts mitse'e je̱ts a̱ts mitse'e xvinjávat xvintsa̱'a̱gat, nu̱jomts a̱ts mits ya̱'a̱ ve'e nmo̱kya̱jxnit.
42004008	Van'it tse'e je̱ Jesús y'atso̱o̱jvji: ―Na̱jkxni, Satanás, ku̱x jidu̱'u̱me'e je̱ Kunuu'kx Jatyán vyaampa: “Vinjávada vintsa̱'a̱gada je̱ Ma̱ja̱ Vintsá̱n, u̱u̱'m je̱ nNte'yamamda, tun je̱'e̱jyji ve'e to'k mvinjávadap mvintsa̱'a̱gadap.”
42004009	Van'it tse'e je̱ ko̱'o̱yjáyuvap yakna̱jkxjuva je̱m Jerusalén je̱tse'e je̱ Jesús du̱yakpejt je̱m ma̱ja̱ tsapta̱kko̱jm, je̱tse'e du̱nu̱u̱jmi: ―Pa̱n tyú̱vam xa ve'e je̱ts je̱ Nte'yam je̱ y'Onu̱k mitse'e, naajkku̱stá̱kajats n'it,
42004010	ku̱x jidu̱'u̱m xa ve'e je̱ Kunuu'kx Jatyán vya'añ: Je̱ Nte'yam xa ve'e du̱pava'anup je̱ y'aangelesta̱jk je̱tse'e m'íxju̱t mjayé̱pju̱t,
42004011	je̱tse'e je̱ kya̱'a̱j mtuk'amátsajat je̱tse'e je̱ mtek je̱ tsaaj kyayaktsaachajat.
42004012	Van'it tse'e je̱ Jesús y'atsa̱a̱jv: ―Vaampap tse'e jidu̱'u̱m je̱ Kunuu'kx Jatyán: “Ka'a tse'e x'íxtat joma vaate'e juu' du̱kuvu̱k je̱ Ma̱ja̱ Vintsá̱n, u̱u̱'m je̱ nNte'yamamda.”
42004013	Ax ku tse'e je̱ ko̱'o̱yjáyuvap ñayja'viji je̱ts ka'a ve'e mya̱a̱da'aky vintso̱ ve'e je̱ Jesús ku̱du̱yakto̱kimpu̱jk, van'it tse'e du̱kukeek. Ku tse'e je̱ it jyaa'knajxy, van'it tse'e du̱'avimpijtinuva.
42004014	Van'it tse'e je̱ Jesús vyimpijtnuva je̱m Galilea je̱ ma̱kkin ma̱a̱t juu' ve'e je̱ Espíritu Santo mo̱o̱jyjup. Tum je̱'e̱ tse'e je̱ jayu kyo̱jtstup myaajntyktup, je̱tse'e nu̱jom je̱ jayu ñu̱ja'viji juu' ve'e je̱m tso̱ tsu̱u̱nidup.
42004015	Yak'ixpu̱jkpts je̱'e̱ ve'e je̱ jayu nu̱jom je̱ it joma tso̱ ve'e ñaxy; ax nu̱jom tse'e je̱ jayu yakmá̱jajada yakjaanchajada.
42004016	Van'it tse'e je̱ Jesús jye̱'y je̱m Nazaret, je̱ kajpu̱n joma ve'e yee'k. Ax po̱o̱'kxtku̱n xa̱a̱j tse'e vye'na, van'it tse'e tya̱jki je̱p tsaptu̱jkp, ve'em ax jo'n du̱tún y'ijt, je̱tse'e tyeni, je̱tse'e je̱ Kunuu'kx Jatyán du̱ko̱tsuva'añ.
42004017	Van'it tse'e yakmo̱o̱jy juu' ve'e je̱ Nte'yam je̱ y'ayook ko̱jtsnajxpa Isaías jyaay je̱p Kunuu'kx Jatyán ku̱jxp. Ku tse'e du̱yak'avaach, je̱tse'e du̱paaty juu' ve'e kyo̱tsuvaampy, van'it tse'e du̱ka̱jts:
42004018	Yamts je̱'e̱ ve'e a̱ts nja'vin ka̱jxm je̱ Espíritu juu' ve'e ijtp je̱m je̱ Ma̱ja̱ Vintsá̱n jya'vin ka̱jxmpa, je̱'e̱ts a̱tse'e xvinko̱o̱n je̱ts a̱tse'e ntukka'amáyu̱t je̱ o̱y ka̱ts je̱ o̱y ayook je̱ ayo̱o̱va jáyuda, je̱ Nte'yamts a̱tse'e xke̱jxp je̱ts a̱tse'e ntuknu̱jávadat je̱ts jatyji a̱tse'e je̱ jayu nyaktánu̱t ve'em ax jo'n je̱ jayu juu' ve'e pítsumdup je̱p poxu̱ntu̱jkp, ve'em ax jo'n je̱ viints jayu juu' ve'e vin'ixpa̱jktup, a̱tse'e naspa̱ka nyaktaandinup pa̱n pa̱n jatye'e maaydup tajtup;
42004019	n'ava'nivapts a̱tse'e je̱ts ta̱ ve'e je̱ joojnt jye'ya je̱tse'e je̱ Nte'yam je̱ jyayu du̱kunoo'kxu̱t.
42004020	Ku ve'e du̱ko̱jtsku̱jx, van'it tse'e je̱ na̱k du̱'axaa'tsni joma ve'e yukja'a je̱ Kunuu'kx Jatyán, je̱tse'e du̱mo̱o̱jy je̱ tsaptu̱jkpit patto'niva. Van'it tse'e y'a̱jxtk je̱tse'e je̱ jayu du̱yak'ixpá̱ktat. Ax nu̱jom tse'e je̱ jayu pa̱n nu̱vinxu̱pe'e je̱p tsaptu̱jkp vye̱'nada, tum je̱m tse'e je̱ Jesús ñi'kxm je̱ vyiijn du̱pa̱a̱mdi.
42004021	Van'it tse'e je̱ Jesús yak'ixpa̱jkjidi. Jidu̱'u̱m tse'e vyaajñ: ―U̱xyam ya̱ xa̱a̱j tse'e yaja miits mvinkujkta ya̱ Kunuu'kx Jatyán tu̱tyunju̱ tu̱kya̱tsju̱.
42004022	Nu̱jom tse'e je̱ jáyuda y'o̱ñu̱ko̱jtsiji, atu̱va ato̱ki tse'e tyaandi ku ve'e je̱ Jesús va'ajts tsoj myuko̱jtsjidi, je̱tse'e ñay'amo̱tutú̱vijidi: ―¿Ti ka je̱ Joseejap ya̱'a̱ ve'e je̱ y'ónu̱k?
42004023	Van'it tse'e je̱ Jesús ña̱'mu̱xjidi: ―Tyú̱vam xa miits n'ite'e xkó̱tstat ya̱ tukmu'a'ixmojkin: “Tso̱'yiva, nachó̱yaja viinm. Tonu̱ yaja mkajpu̱n ku̱jx juu' a̱a̱tse'e nmo̱tu je̱tse'e xtuujn je̱m Capernaum.”
42004024	Je̱tse'e jyaa'kvaajñ: ―Tyú̱vam xa a̱tse'e nva'añ je̱ts ka'a ve'e o̱y yakkuvá̱ku̱t joma ve'e je̱ y'it je̱ ñaax ni to'ka je̱ Nte'yam je̱ y'ayook ko̱jtsnajxpa.
42004025	Vaampamts a̱tse'e je̱ts je̱ja xa ve'e nu̱may je̱ ku'a̱a̱'k ta̱'a̱xta̱jk vye̱'nada yaja israeejlit y'it ja̱a̱t ku ve'e je̱ Elías jyoojntyki, ku ve'e ya̱ it kyatuuj toojk joojnt jagojkm je̱tse'e ma̱kk je̱ yooj tyunnajxy yaja nu̱jom israeejlit y'it ja̱a̱t.
42004026	Ax ka'a tse'e je̱ Nte'yam je̱ Elías du̱tuknu̱kejx ni to'ka je̱ ku'a̱a̱'k ta̱'a̱xta̱jk juu' ve'e tsu̱u̱nidup y'ijt yaja israeejlit y'it ja̱a̱t; je̱'e̱ ve'e ñojk'ó̱y tyuknu̱ke̱jx to'k je̱ viijnk tsó̱vit jayu juu' ve'e tsu̱u̱nip y'ijt je̱m Sarepta, je̱ sidoonit kajpu̱n muta̱m.
42004027	Je̱ja xa ve'e vye'niduva yaja israeejlit y'it ja̱a̱t nu̱may je̱ jayu juu' ve'e leprapa̱jkju̱dup van'it ku ve'e jyoojntyki je̱ Nte'yam je̱ y'ayook ko̱jtsnajxpa Eliseo. Ax ni to'ka tse'e du̱kayakjo̱tka̱daaky je̱ israeejlit jayu juu' ve'e leprapa̱jkju̱dup, je̱'e̱jyji ve'e yakjo̱tka̱daaknu to'k je̱ viijnk tsó̱vit jayu, je̱ Naamán juu' ve'e tsu̱u̱nip y'ijt je̱m siiriait y'it jo̱o̱tm.
42004028	Ax ku tse'e du̱'amo̱tunajxti ti ve'e kya̱jtsp, o̱o̱y tse'e tyunjo̱tma'tti nu̱jom je̱'e̱da juu' ve'e je̱p tsaptu̱jkp ve'nidup.
42004029	Van'it tse'e tyénidi je̱tse'e je̱ Jesús du̱yakkajpu̱mpítsumdi, je̱tse'e du̱yakna̱jkxti je̱m ke̱ts'am, je̱m ke̱tsko̱jm joma ve'e je̱ kajpu̱n. Je̱m tse'e o̱jts du̱'ukku̱svivupuva'anda.
42004030	Van'it tse'e je̱ Jesús je̱ja nu̱may jayu akujk ñajxy je̱tse'e ña̱jkxni.
42004031	Van'it tse'e je̱ Jesús ñu̱jkx je̱m Capernaum, to'k je̱ kajpu̱n juu' ve'e je̱m galiléait y'it jo̱o̱tm. Je̱m tse'e je̱ jayu du̱yak'ixpu̱jk ku ve'e po̱o̱'kxtku̱n xa̱a̱j vye'na.
42004032	Atu̱va ato̱ki tse'e je̱ jayu du̱tuktaandi je̱ Jesús je̱ y'ixpa̱jku̱n ku̱x je̱ kutojku̱n ma̱a̱te'e kya̱jts.
42004033	Je̱p tse'e tsaptu̱jkp vye'na to'k je̱ yaa'tya̱jk juu' ve'e je̱m jya'vin ka̱jxm je̱ ko̱'o̱yjáyuvap. Je̱tse'e ma̱kk vyaajñ:
42004034	―Maso̱'o̱ku̱ a̱a̱ts, Jesús, nazarétit jayu. ¿Ti ka̱tsts mitse'e mjayejpp a̱a̱ts ma̱a̱t? ¿Je̱'e̱ ve'e mnu̱mejtsp je̱ts a̱a̱tse'e xyakkutó̱kiyu̱t? N'ixa xa a̱ts mits, je̱ Nte'yam je̱ Vya'ajts Jáyuts mitse'e.
42004035	Van'it tse'e je̱ Jesús du̱tuknu̱u̱jmi je̱ ko̱'o̱yjáyuvap, je̱tse'e vyaajñ: ―Amo̱'o̱tu̱ je̱ts tukvaatsni ya̱ yaa'tya̱jk. Van'it tse'e je̱ ko̱'o̱yjáyuvap du̱yakkitu je̱ yaa'tya̱jk je̱ja je̱'e̱ vyinkujkta, ni vinxu̱pa tse'e kyayaktsaachiji ku ve'e pyítsumni je̱ ko̱'o̱yjáyuvap.
42004036	Ax nu̱jom tse'e tyaandi atu̱va ato̱ki je̱tse'e ñavyaajnjidi: ―¿Ti ayookts ya̱'a̱ ve'e? ¡Ya̱ jayu xa ve'e du̱pavaamp je̱ kutojku̱n ma̱a̱t je̱ ko̱'o̱yjayuvapta̱jkta je̱tse'e pyítsumdat je̱m je̱ jayu jya'vin ka̱jxmda, van'it tse'e pyítsumda!
42004037	Nu̱jom tse'e je̱ kajpu̱n juu' ve'e je̱m namyutá̱mijidup, ñu̱ja'vidupts je̱'e̱ ve'e juu' ve'e je̱ Jesús tyuump kya̱jtsp.
42004038	Van'it tse'e je̱ Jesús tyeni je̱tse'e pyítsum je̱p tsaptu̱jkp, je̱tse'e ñu̱jkx je̱m je̱ Simón Pedro tya̱k'am. Je̱m tse'e je̱ Pedro je̱ mya̱'vu̱t taak pya'amma'aj vye'na, ma̱kke'e jya̱mpu̱kju̱. Van'it tse'e je̱ Jesús du̱munoo'kxtkti je̱tse'e du̱yakjo̱tka̱da'aku̱t.
42004039	Van'it tse'e je̱ Jesús du̱nu̱viijntk je̱ ta̱'a̱xta̱jk je̱tse'e je̱ ja̱mpa'am du̱pavaajñ je̱tse'e je̱ ta̱'a̱xta̱jk du̱nu̱vaatsnit. Van'it tse'e je̱ ja̱mpa'am ñu̱vaatsjini. Jatyji tse'e je̱ ta̱'a̱xta̱jk pyojtu̱k je̱tse'e pyatto'nijidi.
42004040	Ta̱ka xa̱a̱jani tse'e vye'na, je̱tse'e nu̱jom je̱ pa'am jayu du̱yakna̱jkxti joma ve'e je̱ Jesús vye'na; may viijn tse'e je̱ pa'am juu' ve'e jyaye̱jptup. Van'it tse'e je̱ Jesús je̱ kya̱'a̱j du̱tuknu̱ka̱a̱jn nu̱jom je̱ pa'am jáyuda je̱tse'e du̱yakjo̱tka̱dakka̱jxtini.
42004041	Ax je̱m tse'e nu̱may je̱ jayu jya'vin ka̱jxmda pyítsumdini je̱ ko̱'o̱yjáyuvapta. Aa'mitaaktu tse'e, je̱tse'e vyaandi: ―Mits xa je̱'e̱ ve'e je̱ Nte'yam je̱ y'Onu̱k. Van'it tse'e je̱ Jesús tyukna̱'mu̱xjidi, ka'a ve'e du̱yakjajtjidi je̱ ko̱'o̱yjáyuvap je̱tse'e kyó̱tstat ku̱x ñu̱ja'vidu ve'e je̱ts je̱'e̱ je̱'e̱ ve'e je̱ Cristo, juu' ve'e je̱ Nte'yam vyinko̱o̱n je̱tse'e yakkutojknit.
42004042	Ku ve'e je̱ it jyajtk, van'it tse'e je̱ Jesús pyítsum je̱m kajpu̱n ka̱jxm je̱tse'e ñu̱jkx joma ve'e kyapa̱ntsu̱u̱na. Íxtijidu tse'e je̱ jayu. Ku tse'e du̱paatti, je̱tse'e du̱'ukyaktanuvaandi, ka'a tse'e du̱tso̱kta je̱tse'e ña̱jkxnit.
42004043	Van'it tse'e je̱ Jesús ña̱'mu̱xjidi: ―Tun vinko̱pk xa je̱'e̱ ve'e je̱ts a̱tse'e je̱ jayu je̱m viijnk kajpu̱n ka̱jxmdava nvaajnjadat pa̱n vintso̱ ve'e y'ijttinit je̱m je̱ Nte'yam y'am kya̱'m, ku̱x je̱'e̱ ka̱jx a̱tse'e nyakkex.
42004044	Van'it tse'e je̱ Jesús ñu̱jkx je̱tse'e je̱ jayu du̱yak'ixpu̱jk je̱m je̱ galiléait chapta̱jkmda.
42005001	To'k nax tse'e je̱ Jesús vye'na je̱ja genesarétit mya̱ja̱ na̱'aka̱ya pa'ayi, van'it tse'e va'ajts nu̱may je̱ jayu jye̱'ydi je̱tse'e tyun'atijmojkjidini ku̱x je̱ Nte'yam je̱ y'ayooke'e y'amo̱tunaxuvaandup.
42005002	Je̱tse'e je̱ Jesús du̱'ix me̱jtsk je̱ barco je̱ja ma̱ja̱ na̱'aka̱ya pa'ayi, tá̱vani ve'e pyítsumda vye'na je̱ ajkx maakpada je̱tse'e du̱yakva'atsta je̱ tyuk'ajkx'amaakin xuumda.
42005003	To'k je̱ barco, je̱ Simón Peedrots je̱'e̱ ve'e jye̱'e̱. Je̱m tse'e je̱ Jesús tya̱jki je̱tse'e je̱ Simón du̱nu̱u̱jmi je̱tse'e je̱ barco du̱jaa'kyakna̱tá̱kat. Van'it tse'e je̱ Jesús y'a̱jxtk je̱m barco jo̱o̱tm je̱tse'e je̱ nu̱may jayu du̱yak'ixpu̱k juu' ve'e je̱ja naxku̱jxta.
42005004	Ku ve'e je̱ jayu du̱muko̱jtsku̱jx, van'it tse'e je̱ Simón du̱nu̱u̱jmi: ―Yakta̱ka ya̱ barco joma ve'e ya̱ na̱a̱j ka̱a̱k. Avá̱jada ya̱ mxuumda je̱tse'e mma'aktat.
42005005	Van'it tse'e je̱ Simón y'atsa̱a̱jv: ―Yak'ixpa̱jkpa, tsonaxy xa a̱a̱tse'e tu̱njatún, ka'ats a̱a̱tse'e tu̱ntipu̱k; ax pa̱n mits tse'e mvaamp, va'ants a̱tse'e du̱'avá̱jinuva ya̱ xuum.
42005006	Ku ve'e ve'em du̱toondi, o̱o̱y tse'e je̱ ajkx may tyuntaajñ. Van'it tse'e myupo̱jti'ukvaanni je̱ tyuk'ajkx'amaakin xuumda.
42005007	Je̱m tse'e vye'niva jado'k je̱ barco ta̱m jaty joma ve'e vye̱'nada je̱ myujatyoo'da. Van'it tse'e du̱ye̱e̱jmjidi je̱tse'e pyutá̱kajadat. Kuts je̱'e̱ ve'e mye̱jtsti, van'it tse'e du̱yak'ojtsti o̱o̱y me̱jtsk je̱ barco, jave̱e̱'n tse'e je̱p na̱ja̱a̱tp jyakunajxtini.
42005008	Ku ve'e du̱'ix je̱ Simón Pedro, van'it tse'e du̱vinko̱xkteni je̱ Jesús je̱tse'e du̱nu̱u̱jmi: ―Ma̱ja̱ Vintsá̱n, mujékuma a̱ts mits to'k aaj, ku̱x tó̱kinax jayu xa a̱ts.
42005009	Je̱'e̱ ka̱jx tse'e ve'em du̱nu̱u̱jmi ku̱x atu̱va ato̱ki ve'e je̱ Simón Pedro je̱ts je̱ myujatyoo'ta̱jk tyuntaandi ku̱xe'e o̱o̱y je̱ ajkx du̱tunyakpítsumdi.
42005010	Je̱'e̱ ma̱a̱tta tse'e je̱ Santiago je̱ts je̱ Juan, je̱ Zebedeo je̱ myajntkta̱jk, je̱ Simón tse'e mya̱a̱tmaaktu. Van'it tse'e je̱ Jesús du̱nu̱u̱jmi je̱ Simón Pedro: ―Kadi mtsa̱'a̱ga. Je̱ ajkx maakk xa ve'e mtuump; ax u̱xyamts a̱ts mitse'e je̱ toonk nmo̱'o̱t je̱ts a̱tse'e je̱ jayu xtuknu̱mínu̱t.
42005011	Ku tse'e je̱ barco du̱yakpítsumdini je̱p na̱ja̱a̱tp, van'it tse'e du̱maso̱o̱ktini nu̱jom juu' ve'e y'íxtup jyaye̱jptup je̱tse'e je̱ Jesús du̱pana̱jkxtini.
42005012	Je̱m tse'e kajpu̱n ka̱jxm vye'na je̱ Jesús je̱tse'e ñu̱je̱'yji to'k je̱ jayu juu' ve'e leprapa̱jkjup. Ku ve'e je̱ Jesús du̱'ix, van'it tse'e du̱vinko̱xkteni je̱tse'e du̱munoo'kxtk: ―Vintsá̱n, pa̱n mtsa̱jkp xa mitse'e, m'o̱'yixjup tse'e je̱ts a̱tse'e xtuknu̱va'atsu̱t ya̱ lepra pa'am.
42005013	Van'it tse'e je̱ Jesús je̱ kya̱'a̱j tyuknu̱ko̱o̱jnji je̱tse'e vyaajñ: ―Ntsa̱jkp xa a̱tse'e, va'ajts tse'e mtaanni. Ku tse'e ve'em vyaajñ, tun jatyji tse'e je̱ lepra pa'am ñu̱vaatsjini.
42005014	Van'it tse'e je̱ Jesús pyavaajnji je̱ts ni pa̱na ve'e du̱kavaajnjat. Van'it tse'e du̱jaa'knu̱u̱jmi: ―Na̱jkxu̱ joma ve'e je̱ tee' je̱tse'e du̱'íxu̱t je̱ts ta̱ ve'e mjo̱tka̱da'aky, van'it tse'e xyó̱xu̱t juu' ve'e je̱ Moisés pyavaan ku ve'e je̱ jayu kyo̱o̱'kpa̱jkjini je̱ lepra pa'am, ve'em tse'e nu̱jom je̱ jayu du̱nu̱jávadat je̱ts tá̱vani ve'e je̱ pa'am mnu̱vaatsjini.
42005015	Ax nu̱yojk tse'e je̱ Jesús je̱ mya̱jin tyunva'kxtk'atu̱u̱ts. Nu̱may tse'e je̱ jayu juu' ve'e nay'amojkijidu je̱tse'e du̱'amo̱tunáxtat juu' ve'e je̱ Jesús kya̱jtsp je̱ts je̱'e̱ ve'e yakjo̱tka̱da'akjadat pa̱n pa̱n jatye'e pa̱jkju̱dup.
42005016	Ax may nax tse'e je̱ Jesús ñu̱jkx joma ve'e kyapa̱ntsu̱u̱na, kyukeekpe'e je̱ nu̱may jayu je̱tse'e ñu̱jkx tsapko̱jtspa.
42005017	To'k nax tse'e je̱ Jesús yak'ixpu̱k vye'na. Je̱m tse'e chu̱u̱niduva vye'na je̱ fariseota̱jk ma̱a̱t je̱ tsaptu̱jkpit yak'ixpa̱jkpata̱jk; je̱m je̱'e̱ ve'e cho̱o̱'nda may viijn kajpu̱n ka̱jxm juu' ve'e je̱m galiléait je̱ts judéait y'it jo̱o̱tmda. Je̱m tse'e juu' ve'e tso̱o̱'nduvap je̱m jerusaleenit kyajpu̱n ka̱jxm. Je̱ Nte'yam tse'e je̱ ma̱kkin mo̱o̱jyju je̱ Jesús je̱tse'e je̱ pa'am jayu du̱yakjo̱tka̱da'aku̱t.
42005018	Van'it tse'e jye̱'ydi vinkex je̱ yaa'tya̱jkta, je̱me'e maajntku̱n ka̱jxm du̱pavitsta to'k je̱ mojkpa jayu. Yakta̱kavaandup tse'e je̱p tu̱jkp, je̱ Jesús tse'e tyukvinkuvitsavaandup,
42005019	ax ka'a tse'e y'uk'itu̱paattini vintso̱ ve'e tyá̱kadat ku̱x o̱o̱ye'e je̱ jayu tyunve̱'nada. Van'it tse'e pye̱jtti je̱m ta̱kni'kxm je̱tse'e du̱yakke̱e̱kti ve̱e̱'n je̱ ta̱kna̱pa̱m, je̱tse'e je̱ mojkpa jayu du̱ku̱sta̱a̱ydi je̱ myaajntku̱n ma̱a̱t je̱ja nu̱may jayu akujk je̱ts je̱ja je̱ Jesús vyinkujk.
42005020	Ku tse'e je̱ Jesús du̱'ix je̱ts jaanchja'vijidupe'e, van'it tse'e je̱ mojkpa jayu du̱nu̱u̱jmi: ―Mee'kx tse'e je̱ mto̱kin tyañ.
42005021	Van'it tse'e je̱ tsaptu̱jkpit yak'ixpa̱jkpata̱jk ma̱a̱t je̱ fariseota̱jk vyinmaaydi: “¿Pa̱nts ya̱'a̱ ve'e ya̱ jayu juu' ve'e je̱ Nte'yam du̱vinko̱jtspe̱jtp? Ni pa̱na xa ve'e kya'o̱'yixju̱ je̱tse'e tyo̱kinme̱e̱'kxu̱t, je̱ Nte'yamji ve'e to'k.”
42005022	Ku tse'e je̱ Jesús du̱nu̱ja'vi vintso̱ ve'e vyinmayda, van'it tse'e du̱'amo̱tutú̱vidi: ―¿Tya̱jxts miitse'e ve'em mvinmayda?
42005023	¿Tis vine'e ka tso'oxap, ku a̱tse'e je̱ jayu nnu̱u̱jma: “Mee'kx tse'e je̱ mto̱kin tyañ”, ukpu̱ ku a̱tse'e je̱ jayu nna̱a̱jmat: “Pojtu̱kni je̱ts jaamni”?
42005024	Je̱tse'e xnu̱jávadat je̱ts njayejpp a̱tse'e je̱ kutojku̱n yaja naxviijn je̱ts a̱tse'e je̱ jayu nto̱kinme̱e̱'kxu̱t, a̱ts, je̱ Jayu Juu' ve'e Nu̱pa̱a̱mdu̱ka Ijtp. Van'it tse'e je̱ mojkpa jayu du̱nu̱u̱jmi: ―Mits a̱tse'e nnu̱u̱jmip, pojtu̱kni, pa̱kmojkni xi mmaajntku̱n, je̱ts na̱jkxni je̱m mta̱k'am.
42005025	Jatyji tse'e pyojtu̱kni je̱ja je̱ nu̱may jayu vyinkujkta, je̱tse'e du̱pa̱kmojkni je̱ myaajntku̱n, je̱tse'e ña̱jkxni je̱m tya̱k'am, je̱tse'e je̱ Nte'yam du̱kuko̱jtsji je̱tse'e du̱yakma̱ji du̱yakjaanchi.
42005026	Atu̱va ato̱ki tse'e nu̱jom je̱ jayu tyanka̱jxti je̱tse'e je̱ Nte'yam du̱yakmá̱jidi du̱yakjaanchidi, va'ajts tsa̱'kidup tse'e ñavyaajnjidi: ―Atu̱va xa ya̱'a̱ ve'e juu' ve'e u̱xyam n'íxumdup.
42005027	Ku ve'e je̱ Jesús kyajpu̱mpítsum, van'it tse'e du̱'ix to'k je̱ kupa̱'mu̱n pa̱kmojkpa juu' ve'e du̱xa̱a̱j Leví, je̱ja ve'e chu̱u̱na vye'na joma ve'e je̱ kupa̱'mu̱n du̱pa̱kmuk, je̱tse'e du̱nu̱u̱jmi: ―Pamiinni a̱ts.
42005028	Van'it tse'e je̱ Leví tyeni je̱tse'e du̱maso̱kka̱jxni nu̱jom juu' ve'e y'ixp jyayejpp je̱tse'e je̱ Jesús du̱pana̱jkxni.
42005029	Ku ve'e je̱ it ñajxy, van'it tse'e je̱m je̱ Leví tya̱k'am je̱ ma̱ja̱ kay je̱ ma̱ja̱ uu'k du̱yak'avaadi je̱ Jesús ka̱jx. Je̱m tse'e je̱ Jesús du̱ma̱a̱tkaajy du̱ma̱a̱t'uuk nu̱may je̱ kupa̱'mu̱n pa̱kmojkpada je̱ts je̱ viijnk jáyuda.
42005030	Ax van'it tse'e je̱ fariseota̱jk ma̱a̱t je̱ tsaptu̱jkpit yak'ixpa̱jkpata̱jk du̱ko̱'o̱yja'vidi, je̱'e̱ ka̱jx tse'e du̱nu̱u̱jmidi je̱ Jesús je̱ y'ixpa̱jkpata̱jk: ―¿Tya̱jxts miitse'e xma̱a̱tkáyda xma̱a̱t'oo'kta je̱ kupa̱'mu̱n pa̱kmojkpada je̱ts je̱ viijnk tó̱kinax jáyuda?
42005031	Van'it tse'e je̱ Jesús y'atsa̱a̱jv: ―Ka'a xa je̱'e̱ ve'e du̱tso̱kta je̱ tso̱'yiva pa̱n pa̱n jatye'e ma̱kka̱tso̱ts; je̱'e̱da ve'e pa̱n pa̱n jatye'e pa̱jkju̱dup.
42005032	Ka je̱'e̱p xa a̱tse'e nnu̱miimp je̱ts a̱tse'e nyaaxjat je̱ jayu juu' ve'e tu̱v jáyuvidup joojntykidup; je̱'e̱ a̱tse'e nnu̱miimp juu' ve'e tó̱kinax jayu, ve'em tse'e vyinmayu̱mpijttinit je̱tse'e du̱maso̱o̱ktinit je̱ kyo̱'o̱y joojntykinda.
42005033	Van'it tse'e je̱ Jesús yak'amo̱tutu̱vi: ―¿Tya̱jx tse'e may nax chapko̱tsta je̱ Yakna̱pe̱jtpa Juan je̱ y'ixpa̱jkpata̱jk, nay ve'empa je̱ fariseo je̱ y'ixpa̱jkpata̱jk? Ax mits ya̱ m'ixpa̱jkpata̱jk, kaaydup ooktupts ya̱'a̱ ve'eda.
42005034	Van'it tse'e je̱ Jesús y'atsa̱a̱jv: ―Ka'a xa ve'e chaachvinmáyda pa̱n pa̱n jatye'e miindup joma ve'e je̱ jayu ñavyu̱kju̱ namvaate'e je̱ ta̱'a̱xpa̱jkpa du̱ma̱a̱dada, je̱'e̱ ka̱jx tse'e kyah'ayoojada. Nay ka'ava tse'e chaachvinmáyda a̱ts ya̱ n'ixpa̱jkpata̱jk namvaat a̱tse'e n'it ya̱'a̱ ma̱a̱tta.
42005035	Ax pyaa'tup tse'e je̱ xa̱a̱j ku a̱tse'e nko̱o̱'k'ijtnit ya̱'a̱ ma̱a̱tta, van'it tse'e tu̱u̱v y'ayoojadat.
42005036	Van'it tse'e ya̱ tukmu'a'ixmojkin du̱vaajnjidi: ―Ni pa̱na xa ve'e du̱kapukee'p je̱ nam vit je̱tse'e du̱tuk'aka̱ya je̱ pak vit. Pa̱n ve'em xa ve'e ku̱du̱tún, van'it tse'e je̱ nam aka̱'yu̱n du̱va̱a̱'nmóku̱t je̱ pak vit je̱tse'e du̱tunjaa'kka̱a̱'tsnit.
42005037	Ni pa̱na xa ve'e du̱kah'ate̱'miva je̱ nam tsaaydum pa'ajk na̱a̱j je̱m pak ak apa̱jkin jo̱o̱tm. Pa̱n ve'em xa ve'e ku̱du̱tún, mupá̱jinupts je̱'e̱ ve'e je̱ ak, ax ko̱o̱jyji tse'e vyintó̱kiyu̱t je̱ tsaaydum pa'ajk na̱a̱j je̱ts je̱ ak apa̱jkin.
42005038	Je̱'e̱ ka̱jx tse'e je̱ nam tsaaydum pa'ajk na̱a̱j yakpu̱m je̱m nam ak apa̱jkin jo̱o̱tm; ax ve'em tse'e ni juu'a kyavintó̱kiyu̱t.
42005039	Pa̱n pa̱n tse'e du̱'ookp je̱ tsaaydum pa'ajk na̱a̱j juu' ve'e potsnaxy, ka'a tse'e du̱'uktso̱jkni u̱x'o̱o̱k juu' ve'e nam, ku̱x jidu̱'u̱me'e vya'añ: “Nu̱yojk o̱y xa je̱'e̱ ve'e juu' ve'e potsnaxy.” Nay ve'empa tse'e je̱ jayu du̱katso̱kta je̱ nam ixpa̱jku̱n juu' a̱tse'e ntuk'ixp.
42006001	To'ke'e je̱ po̱o̱'kxtku̱n xa̱a̱j vye'na, je̱tse'e je̱ Jesús du̱tuknajxy je̱ trigo kam ma̱a̱t je̱ y'ixpa̱jkpata̱jk. Ku ve'e je̱m ñajxti, van'it tse'e je̱ y'ixpa̱jkpata̱jk du̱yukta̱jti je̱ trigo je̱tse'e du̱vinxajtsti je̱m kya̱'m, je̱tse'e du̱pa̱jkjidi je̱ pyo'ox je̱tse'e du̱ja̱'kxti je̱ trigo pajk.
42006002	Van'it tse'e je̱ fariseota̱jk du̱'amo̱tutú̱vidi je̱ Jesús ma̱a̱t je̱ y'ixpa̱jkpata̱jk: ―¿Tya̱jxts miitse'e po̱o̱'kxtku̱n xa̱a̱j xtonda juu' ve'e je̱ pava'nu̱n kyayakjajtyp?
42006003	Van'it tse'e je̱ Jesús y'atsa̱a̱jv: ―¿Tis, ka'ana miitse'e je̱ Kunuu'kx Jatyán xko̱tsta juu' ve'e to'k nax tyoondu je̱ David ma̱a̱t je̱ myujatyoo'ta̱jk ku ve'e yu'o̱o̱'kju̱dup vye'na?
42006004	Ta̱jki xa ve'e je̱ David je̱p je̱ Nte'yam chaptu̱jkp je̱tse'e du̱ka̱a̱jy je̱ kunuu'kx tsapkaaky, je̱tse'e du̱kaajy, myo̱o̱yduva tse'e je̱ myujatyoo'ta̱jk. Ax ka'a tse'e je̱ pava'nu̱n du̱yakjaty je̱tse'e o̱pya̱na du̱káyu̱t, je̱ tee'ta̱jkji ve'e tuknu̱vánada. Ta̱ miits je̱'e̱ ve'e xko̱tsta, ¿ve'em xaja?
42006005	Je̱tse'e je̱ Jesús jyaa'kvaajñ: ―Ax njayejppts a̱tse'e je̱ kutojku̱n pa̱n ti ve'e po̱o̱'kxtku̱n xa̱a̱j yaktónup ukpu̱ kayaktónup, a̱ts, je̱ Jayu Juu' ve'e Nu̱pa̱a̱mdu̱ka Ijtp.
42006006	Jado'k tse'e je̱ po̱o̱'kxtku̱n xa̱a̱j vye'na, je̱tse'e je̱ Jesús tya̱jki je̱p tsaptu̱jkp je̱tse'e je̱ jayu du̱yak'ixpu̱jk. Je̱p tse'e vye'na to'k je̱ yaa'tya̱jk juu' ve'e xux je̱ y'aka'yu̱n ka̱'a̱j.
42006007	Je̱p tse'e vye'niduva je̱ tsaptu̱jkpit yak'ixpa̱jkpata̱jk ma̱a̱t je̱ fariseota̱jkta, y'íxtupts je̱'e̱ ve'e pa̱n yakjo̱tka̱da'akupe'e je̱ Jesús je̱ jayu ku ve'e po̱o̱'kxtku̱n xa̱a̱j vye'na, ve'em tse'e y'o̱'yixjadat vintso̱ ve'e du̱nu̱xa̱'a̱adat ku̱x ka'a ve'e du̱kutyún je̱'e̱ je̱ pyava'nu̱nda.
42006008	Ax ñu̱ja'vipts je̱'e̱ ve'e je̱ Jesús vintso̱ ve'e vyinmayda. Van'it tse'e du̱nu̱u̱jmi je̱ jayu juu' ve'e xux je̱ y'aka'yu̱n ka̱'a̱j: ―Te̱na je̱ts minu̱ yaja ya̱ jayu vyinkujkta. Van'it tse'e je̱ jayu ñu̱jkx joma ve'e tyukna̱'mu̱xji.
42006009	Van'it tse'e je̱ Jesús je̱ nu̱may jayu du̱nu̱u̱jmi: ―To'kts a̱tse'e je̱ ayook n'amo̱tutu̱vava'añ. ¿Juu' tse'e je̱ pava'nu̱n yakjajtyp je̱tse'e po̱o̱'kxtku̱n xa̱a̱j je̱ jayu du̱tónu̱t: je̱'e̱ juu' ve'e o̱y ukpu̱ je̱'e̱ juu' ve'e ka ó̱yap, ku ve'e je̱ jayu du̱yakjoojntykat ukpu̱ ku ve'e je̱ jayu du̱yak'o̱o̱'ku̱t?
42006010	Van'it tse'e je̱ Jesús du̱vin'ix'apitsumku̱jx je̱ jáyuda, je̱tse'e je̱ pa'am jayu du̱nu̱u̱jmi: ―Yakyajkxu̱ je̱ mka̱'a̱j. Van'it tse'e je̱ pa'am jayu je̱ kya̱'a̱j du̱yakyajkxy je̱tse'e jyo̱tka̱daakni.
42006011	Ax o̱o̱y tse'e tyun'e̱jkjidi je̱ cho'oxpa̱jkpada je̱tse'e ñay'amo̱tutú̱vijidi to'k jado'k pa̱n vintso̱ ve'e ku̱du̱tonda je̱ Jesús.
42006012	Van'it tse'e je̱ Jesús ñu̱jkx je̱m tonu̱n viinm tsapko̱jtspa. Tsonaxy tse'e chapka̱jts.
42006013	Ku ve'e je̱ it jyajtk, van'it tse'e du̱yaaxjidi je̱ y'ixpa̱jkpata̱jk, nu̱makme̱jtsk tse'e du̱vinka̱a̱jn, je̱'e̱ tse'e tyukxa̱a̱jidu kuká̱tsivada.
42006014	Ya̱'a̱ tse'e je̱ xya̱a̱jta: Simón juu' ve'e tyukxa̱a̱ji Pedro, je̱ts je̱ y'uts Andrés, Santiago je̱ts Juan, Felipe je̱ts Bartolomé,
42006015	Mateo je̱ts Tomás, Santiago juu' ve'e je̱ Alfeo je̱ myajntk, Simón juu' ve'e je̱ cananista partido du̱ma̱a̱t y'ijt,
42006016	Judas juu' ve'e je̱ Santiago je̱ myajntk, je̱ts Judas Iscariote, juu' ve'e je̱ Jesús du̱pa̱a̱mnup je̱m je̱ jayu kya̱'m juu' ve'e tso'oxpa̱jkju̱dup.
42006017	Van'it tse'e je̱ Jesús ma̱a̱t je̱ y'ixpa̱jkpata̱jk vyajntkti je̱m tonu̱n viinm je̱tse'e tyaandi je̱m jo̱y it ka̱jxm. Je̱m tse'e vye'niduva nu̱may je̱ jayu juu' ve'e tso̱o̱'ndu je̱m jerusaleenit kyajpu̱n ka̱jxm je̱ts viijnk tso̱v juu' ve'e je̱m judéait y'it jo̱o̱tm. Je̱mpa tse'e juu' ve'e tso̱o̱'nduva je̱m tiirovit je̱ts sidoonit y'it jo̱o̱tmda. Je̱'e̱ts je̱'e̱ ve'e ñu̱je̱'ydu ku̱x y'amo̱tunaxuvaandupe'e je̱ Jesús je̱ts je̱'e̱ ve'e du̱yakjo̱tka̱da'aku̱t je̱ pya'am jáyuda.
42006018	Je̱m tse'e pa̱n pa̱n jatye'e je̱m jya'vin ka̱jxmda je̱ ko̱'o̱yjáyuvap; pya̱jkji tse'e je̱ ko̱'o̱yjáyuvapta.
42006019	Nu̱jom tse'e je̱ jayu du̱to̱nuva'anda je̱ Jesús ku̱x je̱'e̱ ve'e nu̱jom je̱ jayu du̱yakjo̱tka̱daak ma̱a̱t je̱ mya̱kkin.
42006020	Van'it tse'e je̱ Jesús du̱vin'ix je̱ y'ixpa̱jkpata̱jk je̱tse'e du̱nu̱u̱jmidi: ―Xo̱o̱n xa miitse'eda, ayo̱o̱va jáyuda, m'íttapts miitse'e je̱m je̱ Nte'yam y'am kya̱'m.
42006021	’Xo̱o̱n xa miitse'eda pa̱n pa̱n jatye'e u̱xyam yu'o̱o̱'kju̱dup, m'íttapts miitse'e ku'ux. ’Xo̱o̱n xa miitse'eda pa̱n pa̱n jatye'e u̱xyam yaaxtup, mxo̱o̱ndu̱ktapts miitse'e u̱x'o̱o̱k.
42006022	’Xo̱o̱n xa miitse'eda ku ve'e je̱ jayu mmu'é̱kjada mmujo̱t'ánjada ku̱xe'e a̱ts xjaanchjávada, a̱ts, je̱ Jayu Juu' ve'e Nu̱pa̱a̱mdu̱ka Ijtp, ku ve'e je̱ jayu apu̱k mpá̱mjada, mvinko̱jtspé̱tjada, je̱ts ku ve'e mjávajada ax jo'n ko̱'o̱y jayu ku̱m'ijtti.
42006023	Xo̱o̱ndu̱kta tse'e o̱o̱y ku ve'e ve'em myaktonda, ku̱x myakmo̱o̱ydinupe'e je̱ ma̱ja̱ o̱'yin je̱m tsapjo̱o̱tm. Ve'em je̱'e̱ ve'e je̱ jyu̱jpit jayu du̱toonduva je̱ Nte'yam je̱ y'ayook ko̱jtsnajxpata̱jkta.
42006024	’Ayo̱o̱v xa ve'e miits je̱ mjo̱o̱tta pa̱n pa̱n jatye'e kumeenda, mxo̱o̱jntktuts miitse'e yaja ta̱a̱v.
42006025	’Ayo̱o̱v xa ve'e miits je̱ mjo̱o̱tta pa̱n pa̱n jatye'e ku'uxta, myu'o̱o̱'kjadapts miitse'e u̱x'o̱o̱k. ’Ayo̱o̱v xa ve'e miits je̱ mjo̱o̱tta pa̱n pa̱n jatye'e u̱xyam xo̱o̱jntktup, mtsaachvinma'yu̱nyaaxtinupts miitse'e u̱x'o̱o̱k.
42006026	’Ayo̱o̱v xa ve'e miits je̱ mjo̱o̱tta ku ve'e je̱ jayu anañu̱joma mkukó̱tsajada, ku̱x ve'eme'e je̱ jyu̱jpit jayu du̱kuko̱jtsidi pa̱n pa̱n jatye'e natyijju̱du je̱ Nte'yam je̱ y'ayook ko̱jtsnajxpada.
42006027	’Ax nu̱jom tse'e miitsta pa̱n pa̱n jaty a̱tse'e u̱xyam x'amo̱tunajxtup, jidu̱'u̱mts a̱tse'e nva'añ: Tso̱kta je̱ jayu pa̱n pa̱ne'e mmu'e̱jkju̱dup. O̱y tse'e xtoojnjadat pa̱n pa̱ne'e mkatso̱jkju̱dup.
42006028	e̱ñu̱kó̱tsada pa̱n pa̱ne'e mko̱'o̱ñu̱ko̱jtsijidup. Nu̱tsapko̱tsta pa̱n pa̱ne'e mvinko̱jtspe̱jtju̱dup.
42006029	Pa̱n pa̱ne'e m'akupa̱'kxijidup to'k ado'om aaj, mo̱o̱yduvats jado'k ado'om je̱tse'e mjaa'k'akupa̱'kxajadat. Pa̱n pa̱n tse'e mpa̱jku̱xju̱dup je̱ mvitu̱ni'kx, maso̱o̱ktuvats je̱tse'e je̱ mvitu̱pa'tk mpa̱jku̱xjadat.
42006030	Pa̱n m'amó̱tuju̱dup tse'e je̱ jayu juu', ax mmo̱'o̱dap tse'e. Pa̱n mpa̱jku̱xju̱dup tse'e juu' miitse'e mje̱'e̱idup, ka'a tse'e x'amó̱tudat je̱tse'e mmo̱yu̱mpijtjidinuvat.
42006031	Pa̱n vintso̱ xa ve'e xtso̱kta je̱tse'e je̱ jayu mto'nu̱xjadat, ve'emts miits je̱'e̱ ve'e xtoojnjiduvat.
42006032	’Pa̱n je̱'e̱jyji xa miitse'e mtso̱jktup je̱ jayu juu' miitse'e mtso̱jkju̱dup, ¿ti o̱'yints miitse'e mtoondup? Je̱ ko̱'o̱y jayu paat xa ve'e ve'em jyátu̱kada.
42006033	Ax pa̱n je̱'e̱jyjits miitse'e je̱ maa'yu̱n mtoojnjidup juu' miitse'e je̱ maa'yu̱n mto'nu̱xju̱dup, ¿ti o̱'yints miitse'e mtoondup? Je̱ ko̱'o̱y jayu paat xa ve'e ve'em jyátu̱kada.
42006034	Ax pa̱n je̱'e̱jyji tse'e juu' m'anuu'kxmo̱o̱ydup pa̱n pa̱ne'e m'a'íxtup je̱tse'e mmo̱yu̱mpijtjidinuvat, ¿ti o̱'yints miitse'e mtoondup? Ku̱x natyuk'anoo'kxju̱duvap xa ve'e juu' je̱ ko̱'o̱y jáyuda je̱tse'e ñay'a'íxjada je̱tse'e juu' ñamyo̱yu̱mpijtjidinuvat.
42006035	Tso̱kta pa̱n pa̱n jatye'e mtso'oxpa̱jkju̱dup, o̱y tse'e xtoojnjadat je̱tse'e xmo̱'o̱dat juu', ka'a tse'e x'a'íxtat je̱tse'e mmo̱yu̱mpijtjidinuvat, ku̱x ve'em xa ve'e je̱ ma̱ja̱ o̱'yin xjayé̱ptat je̱m tsapjo̱o̱tm, je̱ Nte'yam je̱ y'ónu̱kts miitse'e m'íttat. Ku̱x je̱ Nte'yam tse'e je̱ maa'yu̱n to'nu̱xju̱dup je̱ ko̱'o̱y jáyuda je̱ts pa̱n pa̱n jatye'e je̱ kuko̱jtsu̱n du̱kamo̱o̱ydup je̱ Nte'yam.
42006036	Jayé̱ptats miitse'e je̱ tukmo̱'tu̱n, ve'em ax jo'n je̱ nTee'amda, juu' ve'e je̱m tsapjo̱o̱tm, je̱'e̱ tse'e je̱ tukmo̱'tu̱n du̱jaye̱jpp.
42006037	’Ka'ats miitse'e je̱ jayu xto̱kimpayo̱'o̱ydat, ve'em tse'e je̱ Nte'yam mkato̱kimpayo̱'yju̱duvat. Ka'ats miitse'e je̱ jayu xto̱kimpá̱mdat, ve'em tse'e je̱ Nte'yam mkato̱kimpa̱a̱jmju̱duvat. Me̱e̱'kxjada je̱ tyó̱kinda pa̱n pa̱n jatye'e mto'nu̱xju̱dup juu' ve'e ka ó̱yap, ve'em tse'e je̱ Nte'yam mto̱kinme̱e̱'kxju̱duvat.
42006038	Mo̱'o̱da je̱ jayu juu', ve'em tse'e je̱ Nte'yam mmo̱'o̱jadat nu̱yojk, ve'em ax jo'n je̱ jayu juu' ve'e kijpxtup je̱ o̱y kijpxu̱n ma̱a̱t, tsu̱'kx, ojts, atajp ako̱'o̱p. Pa̱n o̱y xa ve'e je̱ mjáyuvinda je̱ mjoojntykinda, mjaa'kyakmo̱'o̱dap tse'e juu' nu̱yojk.
42006039	Van'it tse'e je̱ Jesús ya̱ tukmu'a'ixmojkin vya'nu̱xjidi: ―¿Ó̱yap n'ite'e je̱tse'e je̱ viints jayu je̱ myuviints jayu du̱pavítsu̱t? Pa̱n ve'em xa ve'e ku̱y'it, va'an nu̱me̱jtsk tse'e na̱jkx tyun'avívupada je̱p jótup.
42006040	Ni to'ka ve'e je̱ ixpa̱jkpa du̱kanu̱ma̱ja ax jo'n je̱'e̱ juu' ve'e yak'ixpa̱jkjup; ó̱yam tse'e vye'ema, pa̱n taamp xa ve'e je̱p je̱ ixpa̱jkpa kyuvajkyp je̱tse'e du̱jayep je̱m jya'vin ka̱jxm je̱ ixpa̱jku̱n juu' ve'e tuk'íxjup, jyaye̱jppapts je̱'e̱ ve'e je̱ ma̱jin ax jo'n je̱ yak'ixpa̱jkpa.
42006041	’¿Vintso̱s je̱'e̱ ve'e y'o̱'yixju̱t je̱'e̱ juu' ve'e je̱ ma̱ja̱ to̱kin du̱ma̱a̱t je̱tse'e du̱putá̱kat je̱ y'uts je̱ y'ajch ukpu̱ je̱ y'uts je̱ cha̱'a̱ juu' ve'e ve̱e̱'nji je̱ to̱kin du̱ma̱a̱t? Ve'em xa je̱'e̱ ve'e ax jo'n je̱ jayu juu' ve'e je̱p vyiimp to'k je̱ ku̱p juu' ve'e va'ajts ma̱j je̱tse'e du̱tsa̱k je̱tse'e du̱putá̱kat je̱ y'uts juu' ve'e je̱ pi'k po'ox tu̱vyintá̱kaja.
42006042	Van'it tse'e je̱ y'uts du̱nu̱u̱jma: “Va'an a̱ts du̱yakpítsumu̱ je̱ pi'k po'ox juu' ve'e je̱p mviimp.” ¡Me̱jts'aaj me̱jtsjo̱o̱t xa je̱'e̱ ve'e juu' ve'e je̱ ma̱ja̱ to̱kin du̱ma̱a̱t! Yaknu̱va'ache'e too'va̱jkp du̱tsa̱k je̱ ma̱ja̱ to̱kin juu' ve'e jyayejpp, van'ítnum tse'e y'o̱'yixju̱t je̱tse'e du̱putá̱kat je̱ y'uts je̱ y'ajch ukpu̱ je̱ y'uts je̱ cha̱'a̱ juu' ve'e ve̱e̱'nji je̱ to̱kin du̱ma̱a̱t.
42006043	’Ka'a xa ve'e ti o̱y ku̱p juu' ve'e du̱yakta̱'mip je̱ ko̱'o̱y ju̱'kx; ka'ava tse'e ti ko̱'o̱y ku̱p juu' ve'e du̱yakta̱'mip je̱ o̱y ju̱'kx.
42006044	Je̱ tya̱a̱jm ka̱jxe'e yaknu̱java pa̱n vintso̱ ve'e je̱ ku̱p. Ka'a tse'e je̱ higo ta̱a̱jm ka'a tse'e je̱ tsaaydum ta̱a̱jm yaktuk je̱m ápit ka̱jxm.
42006045	Je̱ o̱y jayu, o̱yts je̱'e̱ ve'e juu' du̱ka̱ts ku̱x ijtpe'e je̱m jya'vin ka̱jxm je̱ y'o̱y je̱'e̱; ax je̱ ko̱'o̱y jayu, ka ó̱yapts je̱'e̱ ve'e juu' du̱ka̱ts ku̱x ijtpe'e je̱m jya'vin ka̱jxm je̱ kyo̱'o̱y je̱'e̱. Juu' xa ve'e je̱ jayu kya̱jtsp, je̱mts je̱'e̱ ve'e jya'vin ka̱jxm cha̱a̱'n.
42006046	’¿Tya̱jxts a̱ts miitse'e xtijta: “Vintsá̱n, Vintsá̱n”?, ax ka'a tse'e xtonda juu' a̱ts miitse'e nvaajnjidup.
42006047	U̱xyam a̱ts miitse'e nvaajnjadat vintso̱ je̱'e̱ ve'e je̱ jayu juu' a̱tse'e xnu̱miimp, juu' a̱tse'e x'amo̱tunajxp je̱tse'e du̱tún juu' a̱tse'e nka̱jtsp.
42006048	Ve'em xa je̱'e̱ ve'e ax jo'n to'k je̱ jayu juu' ve'e to'k je̱ ta̱jk du̱pa̱a̱m. Ax too'va̱jkp tse'e du̱taji ka̱a̱k je̱tse'e du̱tso̱o̱'ntk je̱ ta̱jk je̱ja tsaku̱jx. Ku tse'e je̱ na̱ko̱m ñajxy, je̱tse'e o̱jts ma̱kk je̱ ta̱jk du̱pati'its, ka'a tse'e y'o̱'yixju̱ vintso̱ ve'e du̱xínu̱t ku̱x je̱ja ve'e tsaku̱jx je̱ ta̱jk cho̱o̱'ntk.
42006049	Ax je̱ jayu juu' a̱tse'e x'amo̱tunajxp je̱tse'e du̱katún juu' a̱tse'e nka̱jtsp, ve'emts je̱'e̱ ve'e ax jo'n to'k je̱ jayu juu' ve'e du̱kataji joma ve'e du̱tso̱o̱'ntk je̱ tya̱jk, je̱mji ve'e naxviinm du̱pu̱u̱jm. Ku tse'e je̱ na̱ko̱m ñajxy, je̱tse'e o̱jts ma̱kk je̱ ta̱jk du̱pati'its, játyjits je̱'e̱ ve'e kyítuni. Vinto̱kika̱jxts je̱'e̱ ve'e.
42007001	Ku ve'e je̱ Jesús du̱muko̱jtsku̱jx je̱ nu̱may jayu, van'it tse'e tya̱jki je̱m capernaaumit kyajpu̱n jo̱o̱tm.
42007002	Je̱m tse'e vye'na to'k je̱ tojpa juu' ve'e du̱nu̱vintsá̱nip nu̱mó̱kupx je̱ tojpata̱jk. O̱o̱y tse'e du̱tuntsa̱k y'ijt to'k je̱ tyoompa juu' ve'e pa̱jkjup, o̱o̱'ku̱n ámanits je̱'e̱ ve'e vye'na.
42007003	Ku tse'e je̱ tojpata̱jk je̱ vyintsá̱n je̱ ka̱ts du̱mo̱tu je̱ts je̱me'e je̱ Jesús vye'na, van'it tse'e du̱kejx je̱ israeejlit je̱ myú̱jit jáyuda juu' ve'e du̱munoo'kxtu̱ktap je̱ Jesús je̱tse'e ñu̱na̱jkxju̱t je̱tse'e je̱ toompa du̱yakjo̱tka̱da'aku̱t.
42007004	Ku tse'e jye̱'ydi joma ve'e je̱ Jesús, van'it tse'e du̱munoo'kxtkti. Jidu̱'u̱m tse'e vyaandi: ―Pyaatyp y'ake̱e̱guipts je̱'e̱ ve'e je̱tse'e je̱ tojpata̱jk je̱ vyintsá̱n je̱ maa'yu̱n xtoojnjat
42007005	ku̱x o̱o̱yts je̱'e̱ ve'e u̱u̱'m je̱ njáyuvamda du̱tuntsa̱k je̱tse'e du̱yakjapya̱a̱jmji a̱a̱ts je̱ ntsapta̱jk.
42007006	Van'it tse'e je̱ Jesús du̱ma̱a̱di je̱ jáyuda. Ax ku tse'e tá̱mani vye̱'nada joma ve'e je̱ ta̱jk, van'it tse'e je̱ tojpa ta̱jk je̱ vyintsá̱n du̱kejx je̱ jayu juu' ve'e mya̱a̱tnayja'vijidup je̱tse'e o̱jts je̱ Jesús du̱na̱a̱jmada: ―Vintsá̱n, kadi ve'em xpayo̱'o̱y je̱tse'e mmínu̱t yam a̱ts nta̱k'am, ku̱x ka'a xa a̱tse'e nvinmachju̱ je̱tse'e yap a̱ts ntu̱jkp mtá̱kat.
42007007	Je̱'e̱ ka̱jxts a̱tse'e tu̱nkanayjávaja je̱ts a̱tse'e viinm mits nmu̱na̱jkxu̱t. Ko̱o̱jyji mits va'anu̱ je̱tse'e jyo̱tka̱da'aku̱t a̱ts je̱ ntoompa, ax jo̱tka̱da'akupts je̱'e̱ ve'e.
42007008	Ku̱x je̱m xa ve'e pa̱n a̱tse'e xyakkutojkjip; je̱mpa tse'e a̱ts je̱ ntojpa juu' a̱tse'e nyakkutojkjivap. Ku a̱tse'e to'k nmu̱u̱jma je̱tse'e ña̱jkxu̱t, na̱jkxpts je̱'e̱ ve'e; ku a̱tse'e jado'k nmu̱u̱jma je̱tse'e myínu̱t, miimpts je̱'e̱ ve'e; ku a̱tse'e je̱ ntoompa juu' ntukpava'añ, tyuumpts je̱'e̱ ve'e.
42007009	Ku tse'e je̱ Jesús du̱'amo̱tunajxy, atu̱va ato̱ki tse'e yaktaajnji je̱ ka̱ts juu' ve'e je̱ tojpata̱jk je̱ vyintsá̱n kye̱jx. Van'it tse'e vya'ku̱mpijt je̱tse'e du̱nu̱u̱jmi je̱ nu̱may jayu juu' ve'e pana̱jkxju̱dup: ―Tyú̱vam xa a̱ts miitse'e nna̱a̱jmada je̱ts yaja nu̱jom israeejlit y'it ja̱a̱t, ni to'ka a̱tse'e tu̱nkapaa'ty juu' a̱tse'e xjaanchja'vip ax jo'n to'k je̱ jayu juu' a̱tse'e xnu̱ke̱jxip.
42007010	Ku ve'e je̱ kuká̱tsiva vyimpijttini je̱m tya̱k'am, jo̱tka̱da'akyani tse'e du̱paattini je̱ tojpata̱jk je̱ vyintsá̱n je̱ tyoompa.
42007011	Van'it tse'e je̱ Jesús ñu̱jkx je̱m naiinit kyajpu̱n ka̱jxm. Je̱m tse'e je̱ y'ixpa̱jkpata̱jk je̱ts je̱ nu̱may jayu myujatyoo'ajada.
42007012	Ku ve'e je̱ Jesús du̱muta̱mi je̱ pa̱ts aka̱'a̱ joma ve'e je̱ naiinit jayu du̱yaknaa'tojkká̱xta je̱ kyajpu̱nda, van'it tse'e du̱'ix je̱ts je̱me'e du̱ka̱'a̱na̱jkxta yaknaxta̱jkiva to'k je̱ o̱o̱'kpa, je̱ ku'a̱a̱'k ta̱'a̱xta̱jkts je̱'e̱ ve'e je̱ myajntk, to'kamts je̱'e̱ ve'e du̱majntka. O̱o̱yts je̱'e̱ ve'e je̱ myukukajpu̱n jayu tyunmujatyoo'ajada.
42007013	Ku tse'e je̱ Ma̱ja̱ Vintsá̱n du̱'ix je̱ ku'a̱a̱'k ta̱'a̱xta̱jk, je̱tse'e du̱tukma̱'t, van'it tse'e du̱nu̱u̱jmi: ―Kadi mya'axy.
42007014	Van'it tse'e jyaa'ktá̱mi, je̱tse'e du̱ta̱a̱jn je̱ ka̱'yu̱n, je̱tse'e yo̱'y'atú̱vidi je̱ jayu juu' ve'e du̱paka̱a̱ydup. Van'it tse'e je̱ Jesús du̱nu̱u̱jmi je̱ o̱o̱'kpa: ―A̱tse'e vaamp, pojtu̱kni.
42007015	Je̱ jayu juu' ve'e a̱a̱'kani ukve'nip, pojtu̱knu tse'e je̱tse'e y'a̱jxtkni, je̱tse'e kyo̱jtspa̱jknuva. Van'it tse'e je̱ Jesús du̱tukka̱ta̱jkini je̱ tyaak.
42007016	Ku ve'e du̱'ixti je̱ nu̱may jayu, má̱jum a̱a̱'k tse'e du̱tuntuk'atú̱vidi je̱tse'e je̱ Nte'yam du̱yakmá̱jidi du̱yakjaanchidi. Jidu̱'u̱m tse'e vyaandi: ―Ka'adam xa ve'e je̱ Nte'yam du̱jaa'tyó̱ki je̱ jyayu.
42007017	Ax ya̱'a̱ tse'e juu' ve'e je̱ Jesús tyoon, va'kxtk tse'e je̱ ayook. Yaknu̱ja'vits je̱'e̱ ve'e je̱m nu̱jom judéait y'it jo̱o̱tm je̱ts je̱ naax je̱ kajpu̱n juu' ve'e ta̱ma̱naat.
42007018	Ku ve'e ve'em tyoojnji kyo̱jtsji, van'it tse'e je̱ Yakna̱pe̱jtpa Juan je̱ y'ixpa̱jkpata̱jk tyukmumaajntykjidi nu̱jom juu' jatye'e je̱ Jesús tyoon kyo̱jts.
42007019	Van'it tse'e nu̱me̱jtsk je̱ y'ixpa̱jkpa du̱yaaxji je̱tse'e du̱nu̱u̱jmidi je̱tse'e na̱jkx je̱ Jesús du̱'amo̱tutú̱vada pa̱n je̱'e̱m je̱'e̱ ve'e je̱ Cristo, juu' ve'e je̱ Nte'yam vyinko̱o̱n je̱tse'e yakkutojknit, uk pa̱n yak'a'íxupnum je̱'e̱ ve'e.
42007020	Ku tse'e jye̱'ydi joma ve'e je̱ Jesús, van'it tse'e vyaandi: ―Je̱ Yakna̱pe̱jtpa Juan a̱a̱tse'e xke̱jxp je̱ts a̱a̱ts mitse'e n'amo̱tutú̱vat pa̱n je̱ Criistovam mitse'e, uk pa̱n n'a'íxupnum a̱a̱ts je̱'e̱ vine'e.
42007021	Ku tse'e jye̱'ydi, yakjo̱tka̱daakyp tse'e vye'na je̱ Jesús nu̱may je̱ jayu, je̱ pa'am du̱tuknu̱vaatsni je̱ jayu je̱tse'e je̱ ko̱'o̱yjáyuvap du̱yakpítsumni je̱m je̱ jayu jya'vin ka̱jxmda, nay ve'empa tse'e je̱ viints jayu du̱yakvin'ixpa̱jkni.
42007022	Ax jidu̱'u̱m tse'e je̱ Jesús je̱ kuká̱tsiva du̱'atsa̱a̱jv: ―Na̱jkxu̱ xtukmumaaydu̱kta je̱ Juan juu' ve'e u̱xyam m'íxtup mmó̱tudup. Tukmumaaydu̱kta vintso̱ ve'e je̱ viints jayu vyin'ixpa̱kta, je̱ u̱xke̱t jayu o̱y yo̱'pyá̱kta, ñu̱va'atsjada je̱ pa'am pa̱n pa̱n jatye'e leprapa̱jkju̱dup, je̱ nat jayu myo̱tupa̱kta, jyoojntykpa̱jktinuva pa̱n pa̱n jatye'e a̱a̱'kanda, je̱ts vintso̱ ve'e je̱ ayo̱o̱va jayu yaktuknu̱java je̱ o̱y ka̱ts je̱ o̱y ayook.
42007023	Xo̱o̱n xa je̱'e̱ ve'eda pa̱n pa̱n jaty a̱tse'e ijtp xjaanchja'vidup.
42007024	Ku ve'e je̱ Yakna̱pe̱jtpa Juan je̱ y'ixpa̱jkpa ña̱jkxtini, van'it tse'e je̱ Jesús je̱ nu̱may jayu du̱nu̱u̱jmidi je̱ Yakna̱pe̱jtpa Juan ka̱jx. Jidu̱'u̱m tse'e vyaajñ: ―Ku miitse'e mna̱jkxti joma ve'e kyapa̱ntsu̱u̱na, ¿tits miitse'e o̱jts x'ixta? ¿To'k vine'e je̱ jayu juu' ve'e me̱jtsvinmaayp, juu' ve'e ijtp ax jo'n to'k je̱ kapy juu' ve'e o̱yvintso̱va po̱ju̱yo̱'yp?
42007025	Pa̱n ka je̱'e̱ ka̱jxape'e mna̱jkxti, ¿tits miitse'e o̱jts x'ixta? ¿To'k vine'e je̱ jayu juu' ve'e va'ajts o̱y xa̱x? Mnu̱ja'vidup xa miitse'e je̱ts je̱m je̱ yakkutojkpa tya̱k'am je̱'e̱ ve'eda juu' ve'e va'ajts o̱y naxyo̱jxju̱dup je̱tse'e o̱y ñaajk'ítjada.
42007026	Pa̱n ka je̱'e̱ ka̱jxape'e mna̱jkxti, ¿tits miitse'e o̱jts x'ixta? ¿To'k vine'e je̱ Nte'yam je̱ y'ayook ko̱jtsnajxpa? Ax je̱'e̱ tse'e. Ve'emts a̱ts miitse'e nna̱a̱jmada je̱ts jyaa'knu̱má̱jip je̱'e̱ ve'e nu̱yojk je̱ Yakna̱pe̱jtpa Juan je̱ts ka'a ve'e pa̱n viijnk je̱ Nte'yam je̱ y'ayook ko̱jtsnajxpa.
42007027	Je̱ Yakna̱pe̱jtpa Juan xa je̱'e̱ ve'e juu' ve'e jidu̱'u̱m je̱ Kunuu'kx Jatyán y'ava'nip: Nkejxp xa a̱tse'e je̱ nyakka̱tsu̱yo̱'yva juu' ve'e mvintoo'vá̱kajap, je̱'e̱ tse'e myak'o̱'yixjup je̱ too' joma ve'e mnáxu̱t. Jidu̱'u̱m tse'e je̱ Kunuu'kx Jatyán vya'añ.
42007028	’Ve'emts a̱ts miitse'e nna̱a̱jmada je̱ts nu̱jom je̱ jayu juu' ve'e joojntykidu je̱ts juu' ve'e u̱xyam joojntykidup, ni pa̱na tse'e du̱kanu̱ma̱ja ax jo'n je̱ Yakna̱pe̱jtpa Juan; ax jyaa'knu̱má̱jipts je̱'e̱ ve'e ni ka'a je̱ Juan jyapa̱na juu' ve'e ijtp je̱m je̱ Nte'yam y'am kya̱'m ―jidu̱'u̱m tse'e je̱ Jesús vyaajñ.
42007029	Ax ku tse'e je̱ Yakna̱pe̱jtpa Juan je̱ jayu du̱yakna̱pejt, van'it tse'e je̱ nu̱may jayu ma̱a̱t je̱ kupa̱'mu̱n pa̱kmojkpada du̱'amo̱tunajxti juu' ve'e kyo̱jts, kyuva̱jktu tse'e je̱ts pyaatyp y'ake̱e̱guipe'e juu' ve'e je̱ Nte'yam cha̱jkp je̱ts je̱'e̱ ve'e du̱tóndat, yaknu̱ke̱'xnata̱jkidu tse'e ku ve'e ña̱pe̱jtti je̱ Yakna̱pe̱jtpa Juan je̱ ña̱pe̱jtu̱n ka̱jx.
42007030	Ax je̱ fariseota̱jk ma̱a̱t je̱ tsaptu̱jkpit yak'ixpa̱jkpata̱jk, ka'ats je̱'e̱ ve'e du̱kuva̱jkti juu' ve'e je̱ Nte'yam tukmutso̱jkju̱du, je̱'e̱ ka̱jx tse'e kyayakna̱pe̱jtjidi.
42007031	Van'it tse'e je̱ Ma̱ja̱ Vintsá̱n jyaa'kvaajñ: ―Ya̱'a̱ts a̱tse'e ntukmu'a'ixmojkidup je̱ jáyuda juu' ve'e u̱xyam joojntykidup.
42007032	Ve'em xa je̱'e̱ ve'eda ax jo'n je̱ pi'k ónu̱k juu' ve'e a̱jxtktup koo'yiva je̱p maa'y ja̱a̱tp je̱tse'e du̱na̱a̱jmada je̱ myujatyoo'da: “Njavinxooxtu ve'e ta̱a̱v je̱tse'e m'é̱tstat, ka'a tse'e tu̱m'e̱tsta; njatukvin'a̱a̱vdu tse'e ta̱a̱v je̱ tsaachvinma'yu̱n u̱v je̱tse'e mya'axtat, ka'a tse'e tu̱mya'axta.”
42007033	Miin xa ve'e je̱ Yakna̱pe̱jtpa Juan, ka'a tse'e je̱ tsapkaaky du̱kaajy, ka'a tse'e je̱ tsaaydum pa'ajk na̱a̱j du̱'uuk; ax ve'emts miitse'e mva'anda je̱ts je̱me'e jya'vin ka̱jxm je̱ ko̱'o̱yjáyuvap.
42007034	Van'itts a̱tse'e nmiimpa, a̱ts, je̱ Jayu Juu' ve'e Nu̱pa̱a̱mdu̱ka Ijtp, kaayp ookp a̱tse'e, je̱ts miitse'e mva'anda je̱ts munu̱yojk a̱tse'e nkay n'uu'k je̱ts nma̱a̱tnayja'vijidup a̱tse'e je̱ kupa̱'mu̱n pa̱kmojkpada je̱ts je̱ viijnk tó̱kinax jáyuda.
42007035	Ax je̱'e̱da pa̱n pa̱n jatye'e je̱ Nte'yam myo̱o̱yp je̱ vijin je̱ ke̱ju̱n, ñu̱ja'vidinupts je̱'e̱ ve'e je̱ts pyaatyp y'ake̱e̱guip je̱'e̱ ve'e juu' ve'e je̱ Nte'yam tyuump kya̱jtsp.
42007036	To'k nax tse'e to'k je̱ fariseo du̱va̱a̱jv je̱ Jesús je̱tse'e o̱jts du̱ma̱a̱tkáy je̱m tya̱k'am. Van'it tse'e ñu̱jkx je̱ Jesús je̱tse'e du̱ma̱a̱tnajxy kaayva.
42007037	Ku tse'e du̱nu̱ja'vi to'k je̱ ta̱'a̱xta̱jk juu' ve'e tó̱kinax jayu, juu' ve'e jé̱mit kukajpu̱n, je̱ts je̱me'e je̱ Jesús vye'na je̱m je̱ fariseo tya̱k'am, van'it tse'e du̱ka̱a̱jn to'k je̱ po̱o̱'p tsaaj apa̱jkin juu' ve'e je̱ pa'ajk xoo'kpa na̱a̱j du̱ma̱a̱t, je̱tse'e je̱ Jesús du̱nu̱nu̱jkx.
42007038	Ku ve'e jye̱'y je̱p je̱ Jesús ñaadup tso̱v, van'it tse'e yaaxy, je̱ vyinna̱a̱j tse'e tyuknu̱ta'kxi je̱ Jesús je̱ tyek, je̱tse'e je̱ vyaajy du̱tukpo̱'tta̱a̱tsni, je̱tse'e je̱ tyek du̱tsuu'kx, je̱tse'e je̱ pa'ajk xoo'kpa na̱a̱j du̱pa̱a̱jmji.
42007039	Ku tse'e je̱ kuta̱jk du̱'ix je̱ts ti ve'e je̱ ta̱'a̱xta̱jk tyuump, van'it tse'e ñaña̱'mu̱xji: “Pa̱n je̱'e̱m ya̱'a̱ ve'e ku̱y'it je̱ Nte'yam je̱ y'ayook ko̱jtsnajxpa, ku̱du̱nu̱jávats ya̱'a̱ ve'e vintso̱ ya̱'a̱ ve'e jyáyuva pa̱ne'e to̱o̱jnjup majtsjup, ku̱x tó̱kinax jayu xa ya̱'a̱ ve'e xi ta̱'a̱xta̱jk.”
42007040	Van'it tse'e je̱ Jesús je̱ fariseo du̱nu̱u̱jmi: ―Simón, je̱pe'e juu' a̱tse'e nko̱tsuvaampy. Van'it tse'e je̱ fariseo y'atsa̱a̱jv: ―Yak'ixpa̱jkpa, ko̱tsu̱ n'it.
42007041	Je̱tse'e je̱ Jesús vyaajñ: ―Nu̱me̱jtsk xa ve'e je̱ yaa'tya̱jk to'k je̱ yakmeen'anoo'kxpa du̱muyó̱jada y'ijt. To'k tse'e myuyó̱jaja y'ijt mugo̱o̱xk mó̱kupx je̱ denario meen je̱ts jado'k vu̱jxtkupxu̱k majk.
42007042	Ka'a tse'e y'o̱'yixjada vintso̱ ve'e du̱mukuvé̱ttat. Van'it tse'e je̱ yakmeen'anoo'kxpa mye̱e̱'kxu̱xjidi je̱ yo̱jta. Nu̱kó̱tsu̱ts n'it, ¿pa̱ne'e nu̱yojk du̱tso̱jkp je̱ yakmeen'anoo'kxpa?
42007043	Van'it tse'e je̱ Simón y'atsa̱a̱jv: ―Ve'em xa a̱tse'e ntij je̱ts je̱'e̱ ve'e juu' ve'e nu̱yojk je̱ meen du̱yó̱jip y'ijt. Je̱tse'e je̱ Jesús ña̱'mu̱xji: ―O̱y xa ve'e xtij.
42007044	Van'it tse'e je̱ Jesús du̱vin'ix je̱ ta̱'a̱xta̱jk, je̱tse'e je̱ Simón du̱nu̱u̱jmi: ―¿M'ixpe'e ya̱ ta̱'a̱xta̱jk? Ku xa a̱tse'e yaja mtu̱jk tu̱nta̱ka, ka'ats a̱tse'e je̱ mtsoxk na̱a̱j tu̱xma̱'a̱ je̱ts a̱tse'e ya̱ ntek ta̱a̱ ku̱mpuj; ax ya̱ ta̱'a̱xta̱jk, je̱ vyinna̱a̱jts a̱ts ya̱'a̱ ve'e tu̱xtukpakpuj je̱tse'e tu̱du̱yaktu̱'u̱ts ma̱a̱t je̱ vyaajy.
42007045	Ka'ats a̱ts mitse'e tu̱xtsuu'kx; ax je̱ts ya̱'a̱, ka'anats ya̱'a̱ ve'e a̱ts ya̱ ntek du̱tsoo'kx'atú̱va ku ve'e tu̱tya̱ka.
42007046	Ni ka'avats a̱tse'e yam nkuvajkm tu̱xpu̱u̱jmja je̱ olivos aceite; ax pya̱a̱jmjits ya̱'a̱ ve'e ta̱a̱v je̱ pa'ajk xoo'kpa na̱a̱j a̱ts ya̱ ntek.
42007047	Ax je̱'e̱ ka̱jxts a̱ts mitse'e nnu̱u̱jma, ó̱yam ya̱'a̱ ve'e o̱o̱y tyunto̱kinaxjáyuva tu̱y'it, je̱ tso̱jku̱n tse'e juu' ve'e jyayejpp, je̱'e̱ tse'e du̱yaknu̱ke̱'xnata̱jkip je̱ts ta̱ ve'e je̱ Nte'yam tyo̱kinmee'kxju̱. Je̱ jayu juu' ve'e yu̱u̱'nam yakto̱kinme̱e̱'kxp, yu̱u̱'namts je̱'e̱ ve'e je̱ tso̱jku̱n du̱jayep.
42007048	Van'it tse'e du̱nu̱u̱jmi je̱ ta̱'a̱xta̱jk: ―Mee'kx tse'e je̱ mto̱kin tyañ.
42007049	Van'it tse'e je̱ javya̱a̱'kxta̱jk ñavyaajnjidi: ―¿Pa̱nts ya̱'a̱ ve'e ya̱ jayu ñatyijju̱ je̱ts ya̱'a̱ ve'e je̱ jayu du̱to̱kinmee'kx?
42007050	Van'it tse'e je̱ Jesús du̱nu̱u̱jminuva je̱ ta̱'a̱xta̱jk: ―Je̱ Nte'yame'e tu̱myaktsa̱'a̱kju̱ ku̱x a̱tse'e tu̱xjaanchjáva. Na̱jkxni mits o̱y aaj o̱y jo̱o̱t.
42008001	Ku ve'e je̱ it ñajxy, van'it tse'e je̱ Jesús ñajxy tya̱jki je̱m may kajpu̱n ka̱jxm je̱ mú̱jit je̱ muutskit, je̱tse'e je̱ jayu du̱tuk'ix je̱ o̱y ka̱ts je̱ o̱y ayook, je̱'e̱ tse'e tyuk'ixp vintso̱ je̱'e̱ ve'e ku ve'e je̱ jayu y'itta je̱m je̱ Nte'yam y'am kya̱'m; mujatyoo'ijidup tse'e vye'na je̱ ñu̱makme̱jtsk ixpa̱jkpata̱jk.
42008002	Je̱mpa tse'e je̱ ta̱'a̱xta̱jkta juu' ve'e mujatyoo'ijidu, je̱'e̱ juu' ve'e je̱ Jesús yakpítsumu̱xjidinu je̱ ko̱'o̱yjáyuvap je̱m jya'vin ka̱jxmda je̱tse'e du̱yakjo̱tka̱daakni juu' ve'e pa̱jkjup ijttu. Nu̱to'k tse'e je̱'e̱da je̱ María Magdalena, je̱me'e jya'vin ka̱jxm y'ijt nu̱vuxtojtu̱k je̱ ko̱'o̱yjáyuvap;
42008003	jado'k tse'e je̱ Juana; jado'k tse'e je̱ Chuza je̱ ñu̱da̱'a̱x, je̱ Chuza juu' ve'e du̱yakkutojkjip je̱ toompata̱jk je̱p je̱ Herodes tyu̱jkp; jado'k tse'e je̱ Susana; je̱ts je̱ viijnk ta̱'a̱xta̱jkta juu' ve'e puta̱jkijidup y'ijt ma̱a̱t je̱ joojntykin juu' ve'e y'íxtup jyaye̱jptup.
42008004	Nu̱may tse'e je̱ jayu cho̱o̱'ndi je̱m kyajpu̱n ka̱jxmda je̱tse'e je̱ Jesús na̱jkx du̱'ixta. Ku ve'e je̱ nu̱may jayu ñay'amojkijidi, van'it tse'e je̱ Jesús vya'nu̱xjidi ya̱ tukmu'a'ixmojkin:
42008005	―To'k xa ve'e je̱ jayu ta̱a̱mt va̱jpa cha̱a̱'n. Ku tse'e du̱vu̱j je̱ ta̱a̱mt, je̱m tse'e juu' ve'e naxka̱daak je̱ja too' kujk. Van'it tse'e je̱ jayu du̱tukte̱e̱'ndi je̱tse'e je̱ je̱yyva tá̱nu̱k du̱piivdini.
42008006	Je̱mpa tse'e juu' ve'e naxka̱daak je̱ja tsaku̱jx joma ve'e peji je̱ naax. Ku ve'e tá̱vani myux vye'na, ta̱a̱tsnu tse'e je̱'e̱ ka̱jx ku ve'e je̱ naax kyanika.
42008007	Je̱mpa tse'e juu' ve'e naxka̱daak je̱ja ápit akujk. Van'it tse'e je̱ ápit yee'k je̱tse'e du̱ko̱o̱'k'ítu̱mo̱o̱yni je̱ o̱y ojts je̱tse'e ye̱e̱'ku̱t.
42008008	Nay je̱mpa tse'e juu' ve'e naxka̱daak je̱ja o̱y naxku̱jx. Je̱'e̱ tse'e ta̱'mi. Je̱m tse'e juu' ve'e naajkma'yiju mó̱kupx ta̱a̱jm. Van'it tse'e je̱ Jesús ma̱kk kya̱jts: ―Pa̱n pa̱n jaty xa ve'e je̱m je̱ tyaatsk, va'an tse'e du̱'amo̱tunaxta.
42008009	Van'it tse'e je̱ Jesús je̱ y'ixpa̱jkpata̱jk y'amo̱tutú̱vijidi pa̱n vintso̱ ve'e yakko̱jtsva'ach juu' ve'e tyukmu'a'ixmojki.
42008010	Van'it tse'e je̱ Jesús ña̱'mu̱xjidi: ―Je̱ Nte'yam tse'e mtuknu̱ja'vijidup vintso̱ je̱'e̱ ve'e ku ve'e je̱ jayu y'itta je̱m je̱ Nte'yam y'am kya̱'m; ax ka'a tse'e je̱ Nte'yam tyuknu̱jávajada je̱'e̱da juu' ve'e u̱u̱'m ma̱a̱t ka'ijttup. Je̱'e̱ ka̱jxts a̱ts je̱'e̱ ve'e ntukmuko̱tsta je̱ tukmu'a'ixmojkin ma̱a̱t ku̱x jya'íxtup xa je̱'e̱ ve'e juu' a̱tse'e ntuump, ka'a tse'e du̱vinjávada, jyah'amo̱tunajxtupts je̱'e̱ ve'e juu' a̱tse'e nka̱jtsp, ka'a tse'e du̱vinmó̱tuda.
42008011	’Ax jidu̱'u̱m tse'e ya̱ tukmu'a'ixmojkin yakko̱jtsva'ach. Ve'em xa je̱'e̱ ve'e je̱ ta̱a̱mt ax jo'n je̱ Nte'yam je̱ kya̱ts je̱ y'ayook.
42008012	Je̱ja tse'e too' kujk joma ve'e je̱ ta̱a̱mt yakvu̱j, ve'emts je̱'e̱ ve'e ax jo'n je̱ jayu juu' ve'e du̱'amo̱tunajxtup je̱ Nte'yam je̱ kya̱ts je̱ y'ayook. Van'it tse'e jye'ya je̱ ko̱'o̱yjáyuvap juu' ve'e du̱nu̱vintsa̱nika̱jxp je̱ ko̱'o̱yjayuvapta̱jkta je̱tse'e du̱pa̱jkjini je̱m jya'vin ka̱jxm je̱ ka̱ts je̱ ayook juu' ve'e yakvaajnjidu je̱ts ka'a ve'e du̱jaanchjávadat, ve'em tse'e du̱kajayé̱ptat je̱ joojntykin juu' ve'e xa̱'ma ka̱jx ijtp.
42008013	Je̱ja tse'e tsaku̱jx joma ve'e peji je̱ naax, joma ve'e je̱ ta̱a̱mt yakvu̱j, ve'emts je̱'e̱ ve'e ax jo'n je̱ jayu juu' ve'e du̱'amo̱tunajxtup je̱ Nte'yam je̱ kya̱ts je̱ y'ayook je̱tse'e du̱kuva̱kta je̱ xo̱o̱jntku̱n ma̱a̱t, jyaanchja'vidup tse'e ku ve'e ve̱e̱'n ya̱ it ñaxy. Ax ku tse'e je̱ ko̱'o̱yjáyuvap du̱'ix vintso̱ ve'e du̱yakto̱kintóndat, van'it tse'e du̱ko̱o̱'kma̱ja̱ pa̱a̱mdini je̱ ka̱ts je̱ ayook juu' ve'e y'amo̱tunajxtu.
42008014	Je̱ja tse'e ápit akujk joma ve'e je̱ ta̱a̱mt yakvu̱j, ve'emts je̱'e̱ ve'e ax jo'n je̱ jayu juu' ve'e je̱ Nte'yam je̱ kya̱ts je̱ y'ayook du̱'amo̱tunajxtup. Ku ve'e ya̱ it ñaxy, je̱'e̱ tse'e o̱o̱y tyunvinmaaydup je̱ naxviijnit je̱'e̱, cho̱jktup tse'e je̱tse'e kumeen y'íttat, je̱tse'e xo̱o̱jntkp ñaajk'ituva'anjada. Je̱ Nte'yam je̱ kya̱ts je̱ y'ayook juu' ve'e y'amo̱tunajxtu, ve'emts je̱'e̱ ve'e ax jo'n je̱ ta̱a̱mt juu' ve'e je̱ja ápit ja̱a̱t yakva̱j je̱tse'e kyata̱'mi.
42008015	Ax je̱ja tse'e o̱y naxku̱jx joma ve'e je̱ ta̱a̱mt yakvu̱j je̱tse'e ñaajkma'yiji, ve'emts je̱'e̱ ve'e ax jo'n je̱ jayu juu' ve'e je̱ Nte'yam je̱ kya̱ts je̱ y'ayook du̱'amo̱tunajxtup je̱tse'e du̱ma̱ja̱ pa̱mda je̱ o̱y aaj je̱ o̱y jo̱o̱t ma̱a̱t je̱ts je̱ tu̱v jáyuvin ma̱a̱t. Je̱ yuj vinma'yu̱n ma̱a̱t tse'e je̱ jyáyuvin je̱ jyoojntykin vyimpitta ax jo'n je̱ Nte'yam tyukmutsó̱kjada.
42008016	’Ni pa̱na xa ve'e je̱ ta̱'kxpa du̱kana̱'a̱k je̱tse'e juu' du̱tuknaxjópu̱t ukpu̱ je̱p maajntku̱n pa'tkup du̱yo'otsu̱t; ña̱'kp je̱'e̱ ve'e je̱tse'e ka̱jxm du̱pu̱m je̱tse'e ve'em du̱kuta̱'kxu̱t anañu̱joma je̱ jayu juu' ve'e ta̱jkidup je̱p tu̱jkp.
42008017	Nay ve'empa tse'e, ka'a xa ve'e tii juu' ve'e yu'uts je̱tse'e u̱x'o̱o̱k kyanu̱ke̱'xnatá̱kat, ka'a tse'e tii juu' ve'e kayaknu̱ja'vip je̱tse'e u̱x'o̱o̱k je̱ jayu du̱kanu̱jávat.
42008018	’Payo̱'o̱yda o̱y juu' ve'e m'amo̱tunajxtup. Pa̱n pa̱n tse'e juu' du̱ma̱a̱t, jaa'kyakmo̱'o̱p tse'e; je̱ts pa̱n pa̱n tse'e juu' yu̱u̱'n ve̱e̱'n du̱ma̱a̱t, yakpa̱jkjinup tse'e nu̱jom.
42008019	Van'it tse'e je̱ Jesús je̱ tyaak je̱ts je̱ y'utsa̱ta̱jk jye̱'ydi joma ve'e je̱'e̱; ka'a tse'e y'o̱'yixjidi vintso̱ ve'e du̱vinkutá̱madat ku̱x nu̱maye'e je̱ jayu o̱o̱y tyunve'na.
42008020	Van'it tse'e je̱ Jesús je̱ jayu vya'nu̱xji: ―U̱xe̱p xa ve'e ta̱k'aagup je̱ mtaak je̱ts je̱ m'utsa̱ta̱jk, mitse'e myakko̱tsuvaajnju̱dup.
42008021	Van'it tse'e y'atsa̱a̱jv: ―Pa̱n pa̱n jaty xa ve'e du̱'amo̱tunajxtup je̱ Nte'yam je̱ kya̱ts je̱ y'ayook je̱tse'e du̱kutyonda, je̱'e̱ts a̱tse'e nja'vidup ax jo'n a̱ts je̱ n'uts je̱ n'ajch ku̱y'ijtti, je̱ts a̱ts je̱ n'uts je̱ ntsa̱'a̱, je̱ts a̱ts je̱ ntaak.
42008022	To'k nax tse'e je̱ Jesús tya̱jki je̱m barco jo̱o̱tm ma̱a̱t je̱ y'ixpa̱jkpata̱jk, je̱tse'e du̱nu̱u̱jmidi: ―Ja'mda je̱m jado'k ado'om na̱pa'am. Je̱tse'e ña̱jkxti.
42008023	Yo̱'ydup tse'e vye̱'nada je̱tse'e je̱ Jesús myanajxy. Van'it tse'e ma̱kk pyo̱j'ukvaajñ je̱tse'e je̱ na̱a̱j kya̱jxmpojtu̱k je̱tse'e tya̱jki je̱m barco jo̱o̱tm. Ojts'ukvaannup tse'e vye'na, jave̱e̱'n jyakunajxni,
42008024	van'it tse'e du̱yojxti je̱ Jesús, je̱tse'e du̱nu̱u̱jmidi: ―¡Yak'ixpa̱jkpa! ¡Yak'ixpa̱jkpa! ¡Kunajxumdinuptam xa ve'e na̱'a̱a̱kp! Van'it tse'e je̱ Jesús jyo̱tvij je̱tse'e du̱tuknu̱u̱jmi je̱ po̱j je̱ts je̱ na̱a̱j. Van'it tse'e je̱ po̱j y'atu̱vi je̱tse'e je̱ na̱a̱j tyu'ujkjajty.
42008025	Van'it tse'e je̱ Jesús vyaajñ: ―¿Tya̱jxse'e je̱ jaanchja'vin xkajaye̱pta? Tsa̱'kidup tse'e je̱tse'e atu̱va ato̱ki tyuntaandi je̱ y'ixpa̱jkpata̱jk, je̱tse'e ñay'amo̱tutú̱vijidi: ―¿Vintso̱s ya̱'a̱ vine'e ya̱ jayu je̱ ma̱kkin o̱o̱y du̱tunjayep? ¡Je̱ po̱j paat je̱ na̱a̱j paat tse'e du̱pava'añ, ax ka̱tsu̱pa̱jkju̱dup tse'e!
42008026	Van'it tse'e cho̱o̱'ndi je̱m galiléait y'it jo̱o̱tm je̱tse'e jye̱'ydi je̱m jado'k ado'om ma̱ja̱ na̱'aka̱ya pa'am je̱m gadaarait y'it jo̱o̱tm.
42008027	Ku tse'e je̱ Jesús pyítsum je̱m barco jo̱o̱tm, van'it tse'e vyinkutá̱miji to'k je̱ yaa'tya̱jk juu' ve'e je̱m tso̱ kukajpu̱nip; jékanits je̱'e̱ ve'e je̱m jya'vin ka̱jxm je̱ ko̱'o̱yjáyuvap, jékani tse'e kyanaxya̱xju̱. Ka'ats je̱'e̱ ve'e je̱p tu̱jkp chu̱u̱na; je̱pe'e aajntkup tyun'it joma ve'e je̱ o̱o̱'kpa ñaxtá̱kada.
42008028	Ku ve'e du̱'ix je̱ Jesús, van'it tse'e du̱vinko̱xkteni, je̱tse'e ma̱kk du̱nu̱u̱jmi: ―¿Ti ka̱tsts u̱u̱'me'e njaye̱jpump?, Jesús. Je̱'e̱ xa mitse'e je̱ y'Onu̱k, je̱ Nte'yam, juu' ve'e du̱nu̱ka̱jxmika̱jxp. Nmunoo'kxtkpts a̱ts mitse'e je̱ts a̱tse'e kadi xtsaachtún.
42008029	Ve'em tse'e vyaajñ ku̱x pyavaampye'e je̱ Jesús je̱ ko̱'o̱yjáyuvap je̱tse'e pyítsumnit. May náxanits je̱'e̱ ve'e je̱ ko̱'o̱yjáyuvap tyukkoo'yaja vye'na, nay ve'empa tse'e cadenatsum je̱m kya̱'m je̱ts je̱m tyékum je̱ jayu jyayak'itju̱; ax vinnaajknáxts je̱'e̱ ve'e jyayaktsum, ve'emts je̱'e̱ ve'e du̱tukpo̱jtikú̱x je̱ cadena je̱tse'e je̱ ko̱'o̱yjáyuvap yakna̱jkxjini joma ve'e kyapa̱ntsu̱u̱na.
42008030	Van'it tse'e je̱ Jesús y'amo̱tutú̱viji: ―¿Tise'e mxa̱a̱j? Van'it tse'e y'atsa̱a̱jv: ―Miijl Am a̱tse'e nxa̱a̱j. Je̱'e̱ ka̱jxts je̱'e̱ ve'e ve'em vyaajñ ku̱x nu̱maye'e je̱ ko̱'o̱yjáyuvap tu̱tyuntukta̱jkijini vye'na.
42008031	Ax je̱ ko̱'o̱yjáyuvap tse'e du̱munoo'kxtktu je̱ Jesús je̱tse'e kadi pyaké̱xjada je̱p ka̱a̱k jótup.
42008032	Je̱m tse'e tonu̱n viinm vye'niduva nu̱may je̱ ke̱e̱m jya̱'kxta. Van'it tse'e je̱ ko̱'o̱yjáyuvap du̱munoo'kxtkti je̱ Jesús je̱tse'e myaso̱'o̱kjadat je̱tse'e na̱jkx je̱ ke̱e̱m du̱tuktá̱kada. Yakjajtu̱xju̱du tse'e je̱ Jesús.
42008033	Van'it tse'e je̱ ko̱'o̱yjáyuvap pyítsumdini je̱m je̱ yaa'tya̱jk jya'vin ka̱jxm je̱tse'e je̱ ke̱e̱m du̱tukta̱jkidi. Van'it tse'e nu̱jom je̱ ke̱e̱m kyu̱snoomdi je̱m tonu̱n viinm je̱tse'e y'ano'midi je̱m ma̱ja̱ na̱'aka̱ya jo̱o̱tm. Je̱p tse'e ñax'o̱o̱'kka̱jxtini.
42008034	Ku tse'e je̱ ke̱e̱m ixpa du̱'ixti je̱ts vintso̱ ve'e juu' jaty jyajty, tsa̱'kidu tse'e. Jatyji tse'e ña̱jkxti je̱m kajpu̱n ka̱jxm je̱tse'e du̱'ava'nidi juu' ve'e toojnju ko̱jtsju.
42008035	Van'it tse'e je̱ nu̱may jayu pyítsumdi, je̱tse'e na̱jkx du̱'ixta pa̱n ti ve'e tu̱tyunju̱ tu̱kya̱tsju̱. Ku tse'e jye̱'ydi joma ve'e je̱ Jesús, je̱m tse'e du̱paatti je̱ yaa'tya̱jk juu' ve'e je̱m jya'vin ka̱jxm je̱ ko̱'o̱yjáyuvap tu̱y'it. Je̱mts je̱'e̱ ve'e chu̱u̱na je̱ Jesús je̱ tyek muta̱m, xá̱xani je̱ts ó̱yani je̱ vyinma'yu̱n. Tsa̱'kidu tse'e je̱ jáyuda ku ve'e du̱'ixti.
42008036	Pa̱n pa̱n jatye'e du̱'ixtu pa̱n vintso̱ ve'e je̱ Jesús du̱yakjo̱tka̱daaky je̱ jayu, vyaajnjidu tse'e je̱ jayu juu' ve'e je̱'ydu.
42008037	Van'it tse'e nu̱jom je̱ jé̱mit jayu o̱o̱y tyuntsa̱'kidi, je̱'e̱ ka̱jx tse'e du̱munoo'kxtkti je̱ Jesús je̱tse'e je̱m cho̱o̱'nnit. Van'it tse'e je̱ Jesús tya̱jki je̱m barco jo̱o̱tm je̱tse'e vyimpijtni je̱m jado'k ado'om ma̱ja̱ na̱'aka̱ya pa'am.
42008038	Je̱ yaa'tya̱jk juu' ve'e je̱ ko̱'o̱yjáyuvap je̱m jya'vin ka̱jxm tu̱y'it, jyamunoo'kxtk tse'e je̱ Jesús je̱tse'e ku̱du̱yakjajty je̱tse'e ku̱du̱ma̱a̱di. Van'it tse'e je̱ Jesús ña̱'mu̱xji je̱tse'e tyánu̱t. Jidu̱'u̱m tse'e vyaajñ:
42008039	―Vimpijtni je̱m mta̱k'am je̱ts avana ti maa'yu̱ne'e je̱ Nte'yam tu̱mto'nu̱xju̱. Van'it tse'e ñu̱jkx je̱ yaa'tya̱jk je̱tse'e je̱ kajpu̱n du̱vaajnjiku̱jx nu̱jom juu' ve'e je̱ Jesús tyoon je̱'e̱ ka̱jx.
42008040	Ku tse'e je̱ Jesús jye̱'ynuva je̱m jado'k ado'om ma̱ja̱ na̱'aka̱ya pa'am, je̱m tse'e nu̱may je̱ jayu o̱o̱y tyun'a'íxjidini vye'na, o̱o̱ye'e tyunxo̱o̱ndu̱kta ku ve'e jye'ya.
42008041	Van'it tse'e to'k je̱ yaa'tya̱jk jye̱'y juu' ve'e je̱p tsaptu̱jkp du̱nu̱vintsá̱nip, Jairo ve'e xya̱a̱j. Van'it tse'e je̱ Jesús du̱vinko̱xkteni je̱tse'e du̱munoo'kxtk je̱tse'e je̱m tya̱k'am ña̱jkxu̱t
42008042	ku̱x je̱me'e to'k je̱ ña̱a̱x juu' ve'e makme̱jtsk joojnt jo'n ve'nip, to'kamts je̱'e̱ ve'e du̱na̱a̱xa, o̱o̱'ku̱n ámanits je̱'e̱ ve'e vye'na. Ku tse'e je̱ Jesús ñu̱jkx, nu̱may tse'e je̱ jayu tyumpana̱jkxji je̱tse'e tyunyak'atijmojkni.
42008043	Je̱m tse'e nu̱may jayu akojkm ña̱jkxpa to'k je̱ ta̱'a̱xta̱jk juu' ve'e makme̱jtsk joojntani du̱jaye̱jpp je̱ vinnu̱jkxju̱ pa'am, tá̱vani tse'e je̱ tso̱'yivata̱jk du̱tukmujokya̱jxni nu̱jom juu' ve'e y'ixp jyayejpp, ni pa̱na tse'e kya'o̱'yixji je̱tse'e yakjo̱tka̱da'akju̱t.
42008044	Van'it tse'e je̱p naadup tso̱v je̱ Jesús je̱ vyitu̱paa'v du̱to̱o̱jnji. Tun jatyji tse'e y'atú̱vini je̱ vinnu̱jkxju̱ pa'am.
42008045	Van'it tse'e je̱ Jesús vyaajñ: ―¿Pa̱nts a̱tse'e tu̱xtá̱n? Ku tse'e ni pa̱na du̱kakuvu̱jk, van'it tse'e je̱ Pedro je̱ts je̱ myujatyoo'da vyaandi: ―Yak'ixpa̱jkpa, ya̱ nu̱may jayu xa mitse'e m'atijmojkjup, ¡je̱tse'e x'amo̱tutu̱va pa̱n pa̱ne'e tu̱mta̱nju̱!
42008046	Van'it tse'e je̱ Jesús vyaajñ: ―Je̱ja xa ve'e je̱ jayu pa̱n pa̱n a̱tse'e tu̱xtá̱n, ku̱x nja'vi a̱tse'e ta̱a̱v je̱ts ta̱ a̱tse'e je̱ nma̱kkin nyaktún.
42008047	Ku tse'e je̱ ta̱'a̱xta̱jk ñayja'viji je̱ts nu̱ke̱'xnatá̱ka ve'e tyaajñ, van'it tse'e tyuntsa̱'kini je̱tse'e nu̱nmíppnup du̱nu̱nu̱jkx je̱ Jesús, je̱tse'e du̱vinko̱xkteni, je̱tse'e je̱ja je̱ nu̱may jayu vyinkujk du̱'ava'ni je̱ts tya̱jxe'e du̱ta̱a̱jn je̱ts vintso̱ ve'e tun jatyji jyo̱tka̱daakni.
42008048	Van'it tse'e je̱ Jesús ña̱'mu̱xji: ―Mjo̱tka̱daaknu xa ve'e ta̱a̱v je̱'e̱ ka̱jx ku a̱tse'e tu̱xjaanchjáva. Na̱jkxni o̱y aaj o̱y jo̱o̱t.
42008049	Ko̱jtspna tse'e je̱ Jesús vye'na, van'it tse'e to'k je̱ jayu jye̱'y, je̱m tse'e je̱ Jairo tya̱k'am cha̱a̱'n, je̱tse'e je̱ Jairo du̱nu̱u̱jmi: ―Tá̱vani xa ve'e je̱ mna̱a̱x y'a̱a̱'k. Kadi xjaa'k'atsu'ux ya̱ yak'ixpa̱jkpa.
42008050	Ku tse'e je̱ Jesús du̱'amo̱tunajxy, van'it tse'e vyaajñ: ―Kadi mtsa̱'a̱ga. Ko̱o̱jyji xa a̱tse'e xjaanchjávat je̱tse'e je̱ mna̱a̱x jyo̱tka̱daaknit.
42008051	Ku tse'e jye̱'ydi joma ve'e je̱ ta̱jk, ni pa̱na tse'e je̱ Jesús du̱kayakjajtji je̱tse'e du̱ma̱a̱ttá̱kat, je̱ Peedroji ve'e, je̱ Santiago, je̱ Juan, je̱ts je̱ kiix ónu̱k je̱ tyee' je̱ tyaak.
42008052	Tum ñu̱yaaxtup tum ñu̱tsaachvinmaaydup tse'e je̱ jayu vye̱'nada je̱ kiix ónu̱k. Van'it tse'e je̱ Jesús ña̱'mu̱xjidi: ―Kadi mya'axta. Ka'a xa ya̱'a̱ ve'e ya̱ kiix ónu̱k y'a̱a̱'ka, maapji ya̱'a̱ ve'e.
42008053	Yaktukxiik tse'e ku̱x ñu̱ja'vidup je̱'e̱ ve'e je̱ts a̱a̱'kani je̱'e̱ ve'e vye'na.
42008054	Van'it tse'e je̱ Jesús je̱ kiix ónu̱k je̱ kya̱'a̱j du̱ko̱o̱jnu̱k, je̱tse'e ma̱kk kya̱jts, je̱tse'e du̱nu̱u̱jmi: ―Kiix ónu̱k, pojtu̱kni.
42008055	Van'it tse'e je̱ kiix ónu̱k jyoojntykpa̱jknuva je̱tse'e jatyji pyojtu̱kni. Van'it tse'e je̱ Jesús vyaajñ je̱tse'e du̱yakkáydat je̱ kiix ónu̱k.
42008056	Atu̱va ato̱ki tse'e je̱ tyee' je̱ tyaak tyuntaandi. Van'it tse'e je̱ Jesús ña̱'mu̱xjidi je̱ts ni pa̱na ve'e du̱kavaajnjadat je̱ts ti ve'e tu̱tyunju̱ tu̱kya̱tsju̱.
42009001	Van'it tse'e je̱ Jesús du̱yaknay'amojkiji je̱ ñu̱makme̱jtsk ixpa̱jkpata̱jk je̱tse'e du̱mo̱o̱jy je̱ kutojku̱n je̱tse'e je̱ ko̱'o̱yjáyuvap du̱yakpítsumdat je̱m je̱ jayu jya'vin ka̱jxmda je̱tse'e je̱ jayu du̱tuknu̱va'atstat jyajuu'pa'ama juu' ve'e mya̱a̱tta.
42009002	Van'it tse'e du̱ke̱jxti ka'amaayva, je̱tse'e je̱ jayu du̱tuknu̱jávadat je̱ts cha̱jkpe'e je̱ Nte'yam je̱tse'e je̱ jayu ñapya̱a̱jmjidinit je̱m je̱'e̱ y'am kya̱'m, je̱tse'e du̱yakjo̱tka̱da'aktat pa̱n pa̱n jatye'e pa̱jkju̱dup.
42009003	Jidu̱'u̱m tse'e du̱nu̱u̱jmidi: ―Ka'a tse'e ti xmutso̱o̱'ndat juu' ve'e m'ajo̱o̱tadap je̱ja too' aajy, ka'a tse'e xmutso̱o̱'ndat je̱ tajk, ka'a tse'e je̱ apa̱jkin, ka'a tse'e je̱ tsapkaaky, ni ka'ava tse'e je̱ meen. To'k ni'kxji ve'e je̱ mvit xmuna̱jkxtat juu' ve'e mjaye̱jptup.
42009004	Ku̱jyajomatu̱jka tse'e mtá̱kadat, je̱ja tse'e mnamyáyjadat pa̱n vinxu̱p xa̱a̱j ve'e mtanava'anda je̱m kajpu̱n ka̱jxm.
42009005	Pa̱n joma tse'e je̱ jayu mkakuvá̱kjada, mtso̱o̱'ndinup tse'e je̱m je̱tse'e xvinxíttat je̱ mtekta je̱tse'e vyánu̱ku̱t je̱ naxvay juu' ve'e tu̱xpava'akta je̱m kyajpu̱n jo̱o̱tm, ve'em tse'e du̱nu̱jávadat je̱ts ka ó̱yap je̱'e̱ ve'e juu' ve'e tyoondup.
42009006	Na̱jkxtuts je̱'e̱ ve'e je̱m nu̱jom pi'k kajpu̱n ka̱jxmda, ve'em tse'e du̱vaajnjada je̱ jayu je̱ o̱y ka̱ts je̱ o̱y ayook, yakjo̱tka̱daaktuvap tse'e pa̱n pa̱n jatye'e pa̱jkju̱dup jyajomatso̱va.
42009007	Ku ve'e je̱ yakkutojkpa Herodes je̱ ka̱ts du̱mo̱tu ti ve'e je̱ Jesús tyuump, o̱o̱y tse'e je̱ vinma'yu̱n du̱tunjayejp ku̱x je̱me'e juu' ve'e vaandup je̱ts joojntykpa̱jknuva ve'e je̱ Yakna̱pe̱jtpa Juan.
42009008	Je̱mpa tse'e pa̱n pa̱ne'e vaanduvap je̱ts je̱ Nte'yam je̱ y'ayook ko̱jtsnajxpa Elías je̱'e̱ ve'e, je̱'e̱ ve'e joojntykpa̱jknuva je̱tse'e ñaajknu̱ke̱'xnata̱jkijinuva. Nay je̱mpa tse'e pa̱n pa̱ne'e vaanduvap je̱ts joojntykpa̱jknuva ve'e je̱ viijnk juu' ve'e ijt je̱ Nte'yam je̱ y'ayook ko̱jtsnajxpa.
42009009	Ax je̱ Herodes tse'e vaan: ―Nyakjayyukpojxjinu xa a̱tse'e je̱ Juan. ¿Pa̱nts je̱'e̱ n'it vine'e juu' a̱tse'e o̱o̱y je̱ jayu xtuntukmumaajntyktup? Yak'ixuvaan tse'e je̱ Jesús.
42009010	Ku ve'e je̱ kuka̱tsivata̱jk vyimpijttini, van'it tse'e je̱ Jesús du̱vaajnjidi pa̱n ti jatye'e o̱jts du̱tonda. Van'it tse'e pyavo̱o̱jvjidi je̱tse'e ña̱jkxti joma ve'e to'k je̱ apu̱k it, je̱ betsáidait kajpu̱n muta̱m.
42009011	Ku ve'e je̱ nu̱may jayu du̱nu̱ja'vidi, van'it tse'e du̱pana̱jkxti je̱ Jesús. Van'it tse'e kyuva̱jkjidi, je̱tse'e vya'nu̱xjidi vintso̱ je̱'e̱ ve'e ku ve'e je̱ jayu y'itta je̱m je̱ Nte'yam y'am kya̱'m, je̱tse'e du̱yakjo̱tka̱daakni pa̱n pa̱n jatye'e pa̱jkju̱dup.
42009012	Ku ve'e tánani je̱ it vye'na, van'it tse'e je̱ Jesús je̱ ñu̱makme̱jtsk ixpa̱jkpata̱jk vyinkutá̱mijidi je̱tse'e ña̱'mu̱xjidi: ―Pake̱jxtini to'k aaj ya̱ jáyuda je̱tse'e na̱jkx du̱'íxtada je̱ kyaaky je̱ tyo̱jkx je̱m pi'k kajpu̱n ka̱jxmda je̱ts je̱m kam jo̱o̱tm je̱ts je̱ it joma ve'e pyo̱o̱'kxtat, ku̱x ka'a xa ve'e yaja tii ni tía joma u̱u̱'me'e yájada.
42009013	Van'it tse'e je̱ Jesús ña̱'mu̱xjidi: ―Miitse'e myakkáydap. Van'it tse'e y'atso̱o̱vdi: ―Ka'a xa a̱a̱tse'e u̱xyam ntima̱a̱da, mugo̱o̱xkji a̱a̱tse'e yap je̱ tsapkaaky nma̱a̱da je̱ts me̱jtskji je̱ ajkx. ¿Ukpu̱ na̱jkxp a̱a̱ts vine'e njoy je̱ kaaky je̱ to̱jkx je̱tse'e nu̱jom kyáydat?
42009014	Ax je̱ jayu tse'e juu' ve'e je̱m ve'nidup, nu̱mugo̱o̱xk miijl jo'n tse'e y'ijtti je̱ yaa'tya̱jk. Van'it tse'e je̱ Jesús du̱nu̱u̱jmi je̱ y'ixpa̱jkpada: ―Pa̱jkva'kxtats ya̱ jayu nu̱vu̱jxtkupxu̱k majk jaty jo'n je̱tse'e xyak'a̱jxtu̱ktat.
42009015	Ve'em tse'e du̱toondi. Je̱tse'e nu̱jom y'a̱jxtkti.
42009016	Van'it tse'e je̱ Jesús du̱ko̱o̱jnu̱k mugo̱o̱xk je̱ tsapkaaky je̱ts me̱jtsk je̱ ajkx. Van'it tse'e je̱m tsajm tso̱ pyat'ix je̱tse'e je̱ Nte'yam du̱kuko̱jtsji. Van'it tse'e du̱yakva'kxy, je̱tse'e du̱mo̱o̱ydi je̱ y'ixpa̱jkpata̱jk, je̱tse'e je̱ nu̱may jayu du̱tukvinkuka̱'yidi.
42009017	Ax nu̱jom tse'e je̱ jayu kyaaydi je̱tse'e kyooxjidi. Ku ve'e je̱ jayu kyakya̱jxti, van'it tse'e du̱pa̱kmojktini jamakme̱jtsk kach je̱ tsapkaaky kunax je̱ts je̱ ajkx kunax.
42009018	To'k nax tse'e je̱ Jesús naaydum chapka̱jts. Je̱m tse'e je̱ y'ixpa̱jkpata̱jk du̱ma̱a̱dada vye'na. Van'it tse'e je̱ Jesús y'amo̱tutú̱vijidi: ―¿Vintso̱se'e je̱ jayu vya'anda, pá̱nu̱k a̱tse'e?
42009019	Van'it tse'e y'atso̱o̱vdi: ―Je̱m xa ve'e pa̱ne'e vaandup je̱ts mitse'e je̱ Yakna̱pe̱jtpa Juan, je̱mpa tse'e pa̱ne'e vaanduvap je̱ts je̱ Elías mitse'e, nay je̱mpa tse'e pa̱ne'e vaanduvap je̱ts mitse'e nu̱to'k juu' ve'e ijt je̱ Nte'yam je̱ y'ayook ko̱jtsnajxpa, je̱'e̱k tse'e joojntykpa̱jknuva.
42009020	Van'it tse'e du̱'amo̱tutú̱vidi: ―Je̱ts miitsta, ¿vintso̱ts miitse'e mvaanduva je̱ts pa̱n a̱tse'e? Van'it tse'e je̱ Pedro y'atsa̱a̱jv: ―Mits xa je̱'e̱ ve'e je̱ Cristo, juu' ve'e je̱ Nte'yam vyinko̱o̱n je̱tse'e yakkutojknit.
42009021	Van'it tse'e je̱ Jesús je̱ y'ixpa̱jkpata̱jk du̱tukpavaandi je̱ts ni pa̱na ve'e du̱kavaajnjadat je̱ts je̱'e̱ je̱'e̱ ve'e je̱ Cristo.
42009022	Je̱tse'e du̱nu̱u̱jmidi: ―Tun vinko̱pk xa je̱'e̱ ve'e je̱ts a̱tse'e o̱o̱y ntuntsaachpaa'tu̱t. Ka'ats a̱tse'e xkuvá̱ktat je̱ israeejlit je̱ myú̱jit jáyuda, je̱ tee'ta̱jk je̱ vyintsa̱nda, je̱ts je̱ tsaptu̱jkpit yak'ixpa̱jkpata̱jk. Xyak'o̱o̱'ktapts a̱tse'e je̱ jayu; ax joojntykpa̱jknuvapts a̱tse'e kutoojk xa̱a̱j, a̱ts, je̱ Jayu Juu' ve'e Nu̱pa̱a̱mdu̱ka Ijtp.
42009023	Van'it tse'e du̱nu̱u̱jmidi nu̱jom je̱ jáyuda: ―Pa̱n pa̱n xa ve'e du̱tso̱jkp je̱tse'e y'ijtnit a̱ts ma̱a̱t, va'an tse'e du̱maso̱kka̱jxni je̱ y'avintso̱ vinma'yu̱n, je̱tse'e jó̱vum xa̱a̱j je̱ jyo̱o̱t je̱ jya'vin du̱ma̱kkpá̱mu̱t je̱tse'e chaachpaa'tu̱t ax jo'n je̱ jayu juu' ve'e je̱ y'o̱o̱'ku̱n du̱'ana̱jkxip ku ve'e je̱ cryuuz du̱paku̱'u̱, je̱ts a̱tse'e xpamiinnit.
42009024	Ku̱x pa̱n pa̱n xa a̱tse'e xkajaanchja'vip ku̱xe'e du̱tsa̱'a̱ga je̱tse'e y'o̱o̱'ku̱t, ka'ats je̱'e̱ ve'e du̱jayé̱pu̱t je̱ joojntykin juu' ve'e xa̱'ma ka̱jx ijtp. Ax pa̱n pa̱nts a̱tse'e ijtp xjaanchja'vip, ó̱yame'e y'o̱o̱'ku̱t a̱ts ka̱jx, je̱'e̱ tse'e du̱jaye̱jpnup je̱ joojntykin juu' ve'e xa̱'ma ka̱jx ijtp.
42009025	Ni vinxu̱pa xa je̱'e̱ ve'e je̱ jayu kyato'nu̱xju̱t ku ve'e du̱je̱'e̱iká̱xu̱t nu̱jom ya̱ naxviijnit it je̱tse'e vyintó̱kiyu̱t je̱ jayu je̱ jyo̱o̱t je̱ jya'vin.
42009026	Ku̱x pa̱n pa̱n xa a̱tse'e xtuktso̱'o̱tyoomp je̱tse'e a̱ts je̱ nka̱ts je̱ n'ayook du̱tuktso̱'o̱tyoompa, ntuktso̱'o̱tyoompapts a̱ts je̱'e̱ ve'e ku a̱tse'e nmiinnuvat a̱ts je̱ nma̱jin ma̱a̱t, a̱ts je̱ nTee' je̱ mya̱jin ma̱a̱t, je̱ts je̱ va'ajts ángeles je̱ mya̱jin ma̱a̱t.
42009027	Tyú̱vam xa a̱tse'e nva'añ je̱ts je̱ja ve'e je̱ jáyuda juu' ve'e yaja ijttup je̱tse'e kya'o̱o̱'ktat pa̱n ka'ana ve'e du̱'ixta je̱ Nte'yam je̱ kyutojku̱n myin.
42009028	Toodojtu̱k xa̱a̱j jo'nani tse'e je̱ it ñaxy vye'na ku ve'e je̱ Jesús ve'em vyaajñ, van'it tse'e ñu̱jkx tsapko̱jtspa, je̱'e̱ tse'e du̱vo̱vu̱tso̱o̱'n je̱ Pedro, je̱ Santiago, ma̱a̱t je̱ Juan. Van'it tse'e pye̱jtti joma ve'e to'k je̱ ko̱pk.
42009029	Tsapko̱jtsp tse'e je̱ Jesús vye'na, van'it tse'e je̱ vyiijn je̱ y'aaj tyikts je̱tse'e je̱ vyit o̱jts tyumpo̱o̱'pikú̱x je̱tse'e y'ajaj y'atu̱'kx.
42009030	Van'it tse'e vya'kke̱'xti nu̱me̱jtsk je̱ yaa'tya̱jk je̱tse'e du̱ma̱a̱tnakyo̱jtsjidi je̱ Jesús. Je̱ Moisés je̱ts je̱ Elíasts je̱'e̱ ve'e ijttu.
42009031	Naa'víttju̱dupts je̱'e̱ ve'e je̱ tsapjo̱o̱tmit ma̱jin; je̱'e̱ts je̱'e̱ ve'e kyo̱jtstup ku ve'e je̱ Jesús y'o̱o̱'ku̱t je̱m Jerusalén.
42009032	Manajxtu tse'e je̱ Pedro ma̱a̱t je̱ myujatyoo'ta̱jk. Ku tse'e jyo̱tvijti, van'it tse'e du̱'ixti je̱ Jesús je̱ mya̱jin ma̱a̱t je̱ts janu̱me̱jtsk je̱ yaa'tya̱jk juu' ve'e je̱ Jesús mya̱a̱tténidup.
42009033	Na̱jkxtinup tse'e vye̱'nada nu̱me̱jtsk je̱ jayu, van'it tse'e je̱ Pedro du̱nu̱u̱jmi je̱ Jesús: ―Yak'ixpa̱jkpa, o̱y xa je̱'e̱ ve'e ku a̱a̱tse'e yaja n'it. Va'ants a̱a̱ts du̱pu̱mu̱ toojk je̱ pi'k ojts atya̱jk: to'k mits mje̱'e̱, je̱ts to'k je̱ Moisés jye̱'e̱, je̱ts jado'k je̱ Elías jye̱'e̱. Ax ka'a tse'e je̱ Pedro du̱nu̱java pa̱n ti ve'e kya̱jtsp.
42009034	Ko̱jtspna tse'e vye'na ku ve'e to'k pa̱k je̱ vínu̱ts ñu̱je̱'yjidi je̱tse'e yo'tsjidi. Ax tsa̱'kidu tse'e je̱ ixpa̱jkpata̱jk ku ve'e yo'ts'ukvaajnjidi je̱ vínu̱ts.
42009035	Je̱p tse'e vínu̱ts akujkp myo̱tu to'k je̱ ayook. Jidu̱'u̱m tse'e vyaajñ: ―Ya̱'a̱ xa ve'e a̱ts je̱ n'Onu̱k, juu' a̱tse'e o̱o̱y ntuntsa̱jkp. Amo̱tunaxta juu' ve'e kya̱jtsp.
42009036	Ku ve'e je̱ ayook y'atu̱vi, van'it tse'e du̱'ixti je̱ts naaydume'e je̱ Jesús vye'nini; ama̱'a̱t tse'e tyaandi. Ka'a tse'e du̱pa̱nvaajnjidi juu' ve'e y'ixtu, van'ítnume'e ku ve'e je̱ Jesús jyoojntykpa̱jknuva.
42009037	Je̱ ku'óxit tse'e, je̱me'e ko̱pk viinm kya̱daaktini vye'na, van'it tse'e nu̱may je̱ jayu je̱ Jesús du̱'ana̱jkxidi.
42009038	Je̱m tse'e nu̱may jayu akojkm to'k je̱ yaa'tya̱jk vye'na juu' ve'e ma̱kk du̱muko̱jts je̱ Jesús, je̱tse'e vyaajñ: ―Yak'ixpa̱jkpa, ixu̱ to'k aaj a̱ts je̱ nmajntk ku̱x je̱'e̱jyji ve'e to'k a̱ts nmajntkip.
42009039	Ax to'k tse'e je̱ ko̱'o̱yjáyuvap a̱ts je̱ n'ónu̱k du̱mach je̱tse'e du̱yakya'axy, je̱tse'e du̱xitu̱yo̱'o̱y je̱tse'e je̱p a̱ts je̱ n'ónu̱k y'ávup pyítsum je̱ a̱a̱'pk. Ax tsaachpaatp tse'e a̱ts je̱ n'ónu̱k, ka'a tse'e je̱ ko̱'o̱yjáyuvap myaso̱'o̱kuva'añju̱.
42009040	Tá̱vani xa a̱tse'e njamunoo'kxtu̱kta ya̱ m'ixpa̱jkpata̱jk je̱tse'e du̱yakpítsumdat je̱ ko̱'o̱yjáyuvap, ax ka'a tse'e y'o̱'yixjidi.
42009041	Van'it tse'e je̱ Jesús y'atsa̱a̱jv: ―¡Miits xa je̱'e̱ ve'eda juu' ve'e je̱ Nte'yam du̱kajaanchja'vidup je̱ts ka vintú̱vap je̱'e̱ ve'e juu' ve'e mtoondup! ¿Joma vaatts a̱tse'e njaa'kja'ítu̱t miits ma̱a̱tta je̱tse'e njaa'kjamuté̱nadat? Yakminu̱ je̱ m'ónu̱k.
42009042	Ax ku tse'e je̱ mix ónu̱k du̱yakna̱jkxti je̱ja je̱ Jesús vyinkujk, van'it tse'e je̱ ko̱'o̱yjáyuvap yakkítuji je̱tse'e xyitu̱yo̱'yji. Van'it tse'e je̱ Jesús du̱tuknu̱u̱jmi je̱ ko̱'o̱yjáyuvap je̱tse'e du̱yakjo̱tka̱daakni je̱ mix ónu̱k, je̱tse'e je̱ tyee' du̱tukka̱ta̱jkinuva.
42009043	Ax nu̱jomda tse'e je̱ jayu atu̱va ato̱ki je̱ Nte'yam je̱ mya̱jin du̱tuktaandi. Atu̱va ató̱kina tse'e vye̱'nada je̱ jayu ma̱a̱t juu' ve'e je̱ Jesús tyuump, van'it tse'e je̱ Jesús je̱ y'ixpa̱jkpata̱jk du̱nu̱u̱jmidi:
42009044	―Amo̱tunaxta o̱y juu' a̱tse'e nko̱tsuvaampy, ka'a tse'e xjaa'tyó̱kidat. Yakpá̱mup xa a̱tse'e je̱m je̱ jayu kya̱'m juu' a̱tse'e xtso'oxpa̱jktup, a̱ts, je̱ Jayu Juu' ve'e Nu̱pa̱a̱mdu̱ka Ijtp.
42009045	Ax ka'ats je̱'e̱ ve'e du̱vinmó̱tudi je̱ y'ixpa̱jkpata̱jk juu' ve'e je̱ Jesús kya̱jtsp ku̱x kyayaknu̱ke̱'xnata̱jkipnume'e vye'na je̱tse'e du̱vinmó̱tudat; tsa̱'kidup tse'e je̱tse'e du̱'amo̱tutu̱vi'ó̱yadat pa̱n vintso̱ ve'e du̱tij.
42009046	Van'it tse'e je̱ ixpa̱jkpata̱jk ñakyo̱jtsvintso̱v'ukvaajnjidi pa̱n pa̱ne'e du̱nu̱ma̱jika̱jxp aje̱'e̱jyjida.
42009047	Ku ve'e je̱ Jesús du̱nu̱ja'vi vintso̱ ve'e vyinmayda, van'it tse'e du̱pu̱u̱jm je̱ja pya'ayi to'k je̱ pi'k ónu̱k,
42009048	je̱tse'e du̱nu̱u̱jmi je̱ y'ixpa̱jkpata̱jk: ―Je̱ jayu pa̱n pa̱ne'e o̱y jayu napya̱a̱jmjup ma̱a̱t to'k je̱ pi'k ónu̱k ax jo'n ya̱'a̱, ve'emts je̱'e̱ ve'e ax jo'n o̱y jayu ku̱ñapyu̱mju̱ a̱ts ma̱a̱t. Ax je̱ jayu pa̱n pa̱ne'e o̱y jayu napya̱a̱jmjup a̱ts ma̱a̱t, ve'emts je̱'e̱ ve'e ax jo'n o̱y jayu ku̱ñapyu̱mju̱ ma̱a̱t je̱'e̱ pa̱n a̱tse'e xke̱jxp. Ku̱x pa̱n pa̱n xa ve'e miitsta naajkpi'kika̱jxjup, je̱'e̱ts je̱'e̱ ve'e juu' ve'e du̱nu̱má̱jip.
42009049	Van'it tse'e je̱ Juan ña̱'mu̱xji: ―Yak'ixpa̱jkpa, n'ix a̱a̱tse'e to'k je̱ jayu juu' ve'e mits je̱ mxa̱a̱j du̱ko̱jtspaatp je̱tse'e du̱yakpítsum je̱m je̱ jayu jya'vin ka̱jxm je̱ ko̱'o̱yjáyuvap; ax ve'emts a̱a̱ts je̱'e̱ ve'e nnu̱u̱jma je̱ts ka'a ve'e ve'em jyátu̱kat, je̱'e̱ ka̱jx ku ve'e u̱u̱'m ma̱a̱tta kyavídu̱t.
42009050	Van'it tse'e je̱ Jesús vyaajñ: ―Ka'a xa miitse'e ve'em ku̱xnu̱u̱jmidi, ku̱x pa̱n pa̱n xa ve'e xkatso'oxpa̱jkumdup, u̱u̱'m ma̱a̱ttats je̱'e̱ ve'e.
42009051	Ku ve'e tyá̱mini vye'na je̱tse'e je̱ Jesús chajpe̱jtnit, van'it tse'e je̱ ma̱kk aaj je̱ ma̱kk jo̱o̱t du̱pu̱u̱jm je̱tse'e je̱m Jerusalén ñu̱jkx.
42009052	Kye̱jx tse'e je̱ kyuká̱tsivada je̱tse'e vyintoo'vá̱kajadat. Ax je̱'e̱ tse'e je̱'ydu joma ve'e to'k je̱ pi'k kajpu̱n juu' ve'e je̱m samaariait y'it jo̱o̱tm. Je̱m tse'e du̱ja'íxtidi je̱ it joma ve'e je̱ Jesús ku̱ñamyaajyji.
42009053	Ax ka'a tse'e je̱ jé̱mit jayu du̱tso̱jkti je̱tse'e je̱m tyánu̱t ku̱x y'íxtupe'e je̱ts je̱me'e Jerusalén ña̱jkxta.
42009054	Ku ve'e ve'em du̱'ixti nu̱me̱jtsk je̱ y'ixpa̱jkpa, je̱ Juan ma̱a̱t je̱ Santiago, van'it tse'e je̱ Jesús du̱nu̱u̱jmidi: ―Ma̱ja̱ Vintsá̱n, ¿mtsa̱jkpe'e je̱ts a̱a̱tse'e je̱ Nte'yam n'amó̱tuvu̱t je̱tse'e je̱ ja̱a̱jn du̱yakku̱stá̱kat je̱m tsajviinm je̱ts ya̱'a̱ ve'e kyutó̱kidat?
42009055	Van'it tse'e je̱ Jesús vyin'íxjidi je̱tse'e tyukna̱'mu̱xjidi. Jidu̱'u̱m tse'e vyaajñ: ―Ka'a xa miitse'e xnu̱jávada ti vinma'yu̱ne'e mjaye̱jptup, ku̱x ka ó̱yap je̱'e̱ ve'e juu' ve'e mtonu̱mpituvaandup.
42009056	Ka je̱'e̱p xa a̱tse'e nnu̱miimp je̱ts a̱tse'e je̱ jayu nyakkutó̱kiyu̱t, je̱'e̱ ve'e je̱ts a̱tse'e je̱ jayu nyaktso̱'o̱ku̱t, a̱ts, je̱ Jayu Juu' ve'e Nu̱pa̱a̱mdu̱ka Ijtp. Van'it tse'e ña̱jkxti joma ve'e jado'k je̱ pi'k kajpu̱n.
42009057	Je̱ja tse'e too' aajy vye̱'nada, van'it tse'e je̱ Jesús to'k je̱ yaa'tya̱jk ña̱'mu̱xji: ―Mpana̱jkxuvaampy xa a̱ts mitse'e pa̱n joma ve'e mnu̱jkx.
42009058	Je̱tse'e je̱ Jesús y'atso̱o̱jvji: ―Je̱p xa ve'e je̱ vaax je̱ y'aajntk joma je̱'e̱ ve'e chu̱u̱na, je̱mpa tse'e je̱ je̱yyva tá̱nu̱k je̱ pye̱'e̱n, ax a̱ts, je̱ Jayu Juu' ve'e Nu̱pa̱a̱mdu̱ka Ijtp, ni je̱'e̱ts a̱tse'e xka'ijtja joma a̱tse'e ya̱ nkuvajk nko̱'o̱ku̱t.
42009059	Van'it tse'e je̱ Jesús du̱nu̱u̱jmi jado'k je̱ jayu: ―Pamiinni a̱ts. Van'it tse'e y'atsa̱a̱jv: ―Vintsá̱n, maso̱o̱kk a̱ts to'k aaj je̱ts a̱tse'e je̱ ntee' nyaknaxtá̱kat, van'itts a̱ts mitse'e mpana̱jkxnit.
42009060	Je̱tse'e je̱ Jesús y'atso̱o̱jvji: ―Je̱'e̱da pa̱n pa̱n jatye'e du̱kajaye̱jptup je̱ joojntykin juu' ve'e xa̱'ma ka̱jx ijtp, va'an tse'e du̱yaknaxtá̱kada je̱ y'o̱o̱'kpada; je̱ts mits, na̱jkxu̱ts je̱tse'e je̱ jayu xvaajnjat vintso̱ ve'e y'ijttinit je̱m je̱ Nte'yam y'am kya̱'m.
42009061	Van'it tse'e jado'k ña̱'mu̱xjuva: ―Mpana̱jkxuvaampy xa a̱ts mitse'e. Maso̱o̱kk a̱ts to'k aaj je̱ts a̱tse'e too'va̱jkp na̱jkx du̱'avana je̱m nja̱n'am nta̱k'am.
42009062	Van'it tse'e je̱ Jesús ña̱'mu̱xji: ―Pa̱n pa̱ne'e ijtp ax jo'n je̱ jayu juu' ve'e je̱ kaaj yo'on ka̱'a̱j du̱majtsp, van'it tse'e y'ixu̱mpit ku ve'e yu'uj, ka'ats je̱'e̱ ve'e du̱vinmachju̱ je̱tse'e y'ítu̱t je̱m je̱ Nte'yam y'am kya̱'m.
42010001	Tá̱vani tse'e je̱ Ma̱ja̱ Vintsá̱n ve'em vya'añ vye'na, van'it tse'e du̱vinka̱a̱jn janu̱toogupxu̱k majk je̱ y'ixpa̱jkpata̱jk je̱tse'e nu̱me̱jtsk jaty du̱kejx juu' ve'e vintoo'vá̱kajadap je̱ja nu̱jom kajpu̱n ku̱jx joma je̱'e̱ ve'e ña̱jkxu̱t.
42010002	Jidu̱'u̱m tse'e du̱nu̱u̱jmidi: ―O̱o̱y xa ve'e je̱ jayu juu' ve'e du̱kah'amo̱tunajxtupna je̱ o̱y ka̱ts je̱ o̱y ayook. Ve'em xa je̱'e̱ ve'eda ax jo'n je̱ trigo ta̱a̱jm juu' ve'e pa̱kmojkip. Ax nu̱'eejyji tse'e je̱ toompada. Je̱'e̱ ka̱jx tse'e, amó̱tuda je̱ Kam je̱ Vyintsá̱n je̱tse'e je̱ toompa du̱jaa'kké̱xu̱t je̱tse'e je̱ jayu du̱tuknu̱jávadat je̱ o̱y ka̱ts je̱ o̱y ayook.
42010003	Na̱jkxtats miits. Mpake̱jxtup xa a̱ts miitse'e je̱tse'e m'íttat ax jo'n je̱ carnero ónu̱kta juu' ve'e najxtup je̱ja nu̱may lobo akujk.
42010004	Ka'a tse'e xpavítstat je̱ m'apa̱jkinda, ka'a tse'e xpavítstat je̱ mmeenda, ni ka'ava tse'e je̱ mka̱'a̱jkta. Ka'a tse'e mtánadat je̱ja too' aajy ku ve'e je̱ jayu xko̱jtspo̱o̱'kxtat.
42010005	Ku ve'e je̱p tu̱jkp mtá̱kadat, ko̱jtspo̱o̱'kxtats jidu̱'u̱m: “Je̱ Nte'yam je̱ y'o̱y jo̱o̱t ma̱a̱t tse'e y'ijttinit pa̱n pa̱n jatye'e tsu̱u̱nidup yaja tu̱jk.”
42010006	Pa̱n mkuva̱jkju̱dup tse'e je̱ o̱y jo̱o̱t ma̱a̱t, mo̱'o̱jadapts je̱'e̱ ve'e je̱ Nte'yam je̱'e̱ je̱ y'o̱y jo̱o̱t. Ax pa̱n ka'a tse'e mkuvá̱kjada, vaajnjada tse'e je̱ jayu je̱ts ka'a ve'e je̱ Nte'yam myo̱'o̱jadat je̱ y'o̱y jo̱o̱t.
42010007	Jyajomatu̱jka tse'e mtá̱kadat, je̱ja tse'e mnamyáyjadat je̱tse'e xkáydat x'oo'ktat juu' ve'e myakmo̱'o̱dap. Tukka̱daakju̱dupts je̱'e̱ ve'e je̱ jayu je̱tse'e mmo̱'o̱jadat je̱ mtukjoojntykinda, ku̱x je̱ toompa, vyinmajtsjup je̱'e̱ ve'e je̱tse'e yakmujóyu̱t. Ka'a tse'e ta̱jkm ta̱jkm mkáydat.
42010008	Ku ve'e mtá̱kadat je̱m kajpu̱n jo̱o̱tm joma ve'e myakkuvá̱ktat, mkáydap m'oo'ktap tse'e pa̱n ti ve'e myakmo̱o̱ydup,
42010009	yakjo̱tka̱da'akta pa̱n pa̱n jatye'e pa̱jkju̱dup aajnju̱dup je̱m, je̱tse'e xna̱a̱jmadat: “Je̱ Nte'yam xa ve'e myaaxu̱xju̱dup je̱tse'e m'ijttinit je̱m y'am kya̱'m.”
42010010	Ax pa̱n mta̱jkidup tse'e je̱m kajpu̱n jo̱o̱tm je̱tse'e mkayakkuva̱kta, na̱jkxtats je̱ja tyoo' aajy je̱tse'e je̱ jayu xna̱a̱jmadat:
42010011	“Nvinxijtp a̱a̱tse'e ya̱ ntek je̱ts a̱a̱tse'e mpu̱jkja ya̱ ñaxvay juu' ve'e yaja miits mkajpu̱n ku̱jxta a̱a̱ts tu̱mpava'aky, ve'em tse'e je̱ nu̱ja'vin xjayé̱ptat je̱ts ka'a ve'e mnapyá̱mjada je̱m je̱ Nte'yam y'am kya̱'m. Ax nu̱jávada tse'e je̱ts tá̱vani ve'e je̱ Nte'yam myaaxu̱xjada je̱tse'e m'ijttinit je̱m y'am kya̱'m.”
42010012	Ve'emts a̱tse'e nva'añ je̱ts ku ve'e du̱paatnit je̱ xa̱a̱j ku ve'e je̱ jayu yakto̱kimpayo̱'ynit, nu̱yojk tse'e je̱ tsaachpaatu̱n yakmo̱o̱ydinit je̱ jayu juu' ve'e je̱m kajpu̱n ka̱jxm tsu̱u̱nidup je̱ts ni ka'a ve'e je̱ sodómait jáyuda.
42010013	’¡Ayo̱o̱v xa ve'e miits je̱ mjo̱o̱tta, coraziinit jáyuda! ¡Ayo̱o̱v xa ve'e miits je̱ mjo̱o̱ttava, betsáidait jáyuda! Pa̱n ku̱yaktuujn xa ve'e je̱m tiirovit je̱ts sidoonit kyajpu̱n ka̱jxmda je̱ ma̱jin juu' a̱tse'e yaja ntuump u̱xyam paat miits ma̱a̱tta, ku̱vyinmayu̱mpijttinits je̱'e̱ ve'e, ku̱du̱maso̱o̱ktinits je̱'e̱ ve'e je̱ kyo̱'o̱y joojntykinda, ku̱du̱yaknu̱ke̱'xnata̱jkidits je̱'e̱ ve'e je̱ts ñu̱tsaachvinmaaydupe'e je̱ tyó̱kinda ku ve'e je̱ koompa yo̱'tspa vit ku̱ñatyukxo̱jxjidi je̱tse'e ku̱ñapya̱'mu̱xjidi je̱ jaajm je̱m ñi'kxmda kyo̱jmda.
42010014	Ku ve'e du̱paatnit je̱ xa̱a̱j ku ve'e je̱ jayu yakto̱kimpayo̱'ynit, nu̱yojk tse'e je̱ tsaachpaatu̱n myakmo̱o̱ydinit je̱ts ni ka'a ve'e je̱ jayu juu' ve'e tsu̱u̱nidu je̱m tiirovit je̱ts sidoonit kyajpu̱n ka̱jxmda.
42010015	Je̱ts miitsta, capernaaumit jáyuda, ¿ve'eme'e mvinmayda je̱ts mtsajpé̱ttape'e? Ax ka'a tse'e, myakpake̱jxtinupe'e je̱m joma ve'e je̱ it juu' ve'e du̱nu̱'ava'tika̱jxp.
42010016	’Pa̱n pa̱n xa miitse'e mka̱ts'amo̱tunajxju̱dup, ve'emts je̱'e̱ ve'eda ax jo'n a̱tse'e ku̱xka̱ts'amo̱tunajxti. Pa̱n pa̱nts miitse'e mkakuva̱jkju̱dup, ve'emts je̱'e̱ ve'eda ax jo'n a̱tse'e ku̱xkakuva̱jkti. Ax pa̱n pa̱n jatyts a̱tse'e xkakuva̱jktup, ve'emts je̱'e̱ ve'e ax jo'n ku̱du̱kakuva̱jkti je̱'e̱ pa̱n a̱tse'e xke̱jxp.
42010017	Ku ve'e vyimpijttini je̱ nu̱toogupxu̱k majk ixpa̱jkpada, van'it tse'e du̱nu̱u̱jmidi je̱ Jesús: ―Ma̱ja̱ Vintsá̱n, ku xa a̱a̱tse'e mits je̱ mxa̱a̱j nko̱jtspaa'ty, je̱ ko̱'o̱yjáyuvap paatts a̱a̱tse'e xka̱tsu̱pa̱jktup.
42010018	Van'it tse'e je̱ Jesús ña̱'mu̱xjidi: ―N'ix xa a̱tse'e je̱ Satanás kyu̱svívup, je̱me'e tsapjo̱o̱tm cha̱a̱'n ax jo'n to'k je̱ vítsu̱k ñaxka̱da'aky.
42010019	A̱tsts miitse'e nmo̱o̱ydu je̱ kutojku̱n je̱tse'e xtukte̱e̱'ndat je̱ tsaa'n je̱ts je̱ kaa'pyk, je̱'e̱ paat je̱tse'e xyakkutojkjadat je̱ Satanás viinm, je̱'e̱ juu' ve'e je̱ Nte'yam du̱tso'oxpa̱jkp. Ka'ats miitse'e ti mjátjadat mnáxjadat.
42010020	O̱yam tse'e vye'ema, ka je̱'e̱ ka̱jxjyap tse'e mxo̱o̱ndu̱ktat ku̱xe'e je̱ ko̱'o̱yjáyuvap mka̱tsa̱pá̱kjada, je̱'e̱ miitse'e nu̱yojk mtukxo̱o̱ndu̱ktap ku̱x javyétani ve'e je̱ mxa̱a̱jta je̱m tsapjo̱o̱tm.
42010021	Ku tse'e van'it, je̱tse'e je̱ Jesús xyo̱o̱jntk je̱ Espíritu Santo ka̱jx, je̱tse'e vyaajñ: ―Tata, mits xa ve'e mka̱'miku̱jxp je̱ tsapjo̱o̱tmit it je̱ts ya̱ naxviijnit it. Nkuko̱jtsjip a̱ts mitse'e ku̱x je̱ jayu juu' ve'e je̱ pi'k ónu̱k jo'n ijttup, je̱'e̱ts mitse'e mtuknu̱ja'vidu juu' ve'e myo'tsju je̱'e̱da pa̱n pa̱n jatye'e natyijju̱dup kuvij jáyuda je̱ts juu' ve'e o̱o̱y juu' jaty du̱tunnu̱ja'vidup. Ve'em tse'e, Tata, ku̱x ve'em xa mitse'e xtsa̱k.
42010022	’Nu̱jom xa a̱tse'e je̱ nTee' xtukka̱ta̱jkiku̱jx. Ni pa̱na xa a̱tse'e xka'ixa; a̱ts je̱ nTee'ji a̱tse'e x'ixa. Ax ni pa̱na tse'e du̱ka'íxaiva a̱ts je̱ nTee'; a̱tsji ve'e n'ixa, a̱ts, je̱'e̱ je̱ y'Onu̱k, je̱ts je̱'e̱da pa̱n pa̱n jaty a̱tse'e ntsa̱jkp je̱ts a̱tse'e je̱ nTee' ntuk'íxu̱t.
42010023	Van'it tse'e du̱vin'ixti je̱ y'ixpa̱jkpata̱jk je̱tse'e du̱nu̱u̱jmidi aje̱'e̱jyjida: ―Xo̱o̱n xa je̱'e̱ ve'eda pa̱n pa̱n jatye'e je̱ vyiijn du̱tuk'íxtup juu' miitse'e u̱xyam m'íxtup,
42010024	ku̱x ve'em xa a̱ts miitse'e nvaajnjada je̱ts nu̱maye'e je̱ Nte'yam je̱ y'ayook ko̱jtsnajxpata̱jkta je̱ts nu̱maye'e je̱ yakkutojkpa du̱ja'ixuvaandi juu' miitse'e u̱xyam m'íxtup, ax ka'ats je̱'e̱ ve'e du̱'ixti, jyah'amo̱tunaxuvaanduts je̱'e̱ ve'e juu' miitse'e u̱xyam m'amo̱tunajxtup, ax ka'ats je̱'e̱ ve'e du̱'amo̱tunajxti.
42010025	Van'it tse'e to'k je̱ tsaptu̱jkpit yak'ixpa̱jkpa tyeni je̱tse'e je̱ Jesús du̱tukka̱ts'ixti. Jidu̱'u̱m tse'e du̱'amo̱tutu̱vi: ―Yak'ixpa̱jkpa, ¿tis a̱ts vine'e ntónup je̱ts a̱tse'e njaye̱jpnit je̱ joojntykin juu' ve'e xa̱'ma ka̱jx ijtp?
42010026	Van'it tse'e je̱ Jesús y'atso̱o̱jvji: ―¿Vintso̱se'e javyet je̱p je̱ Moisés pyava'nu̱n ku̱jxp? ¿Vintso̱ ve'e xka̱ts?
42010027	Van'it tse'e je̱ tsaptu̱jkpit yak'ixpa̱jkpa y'atsa̱a̱jv: ―“Tso̱kta je̱ Ma̱ja̱ Vintsá̱n, u̱u̱'m je̱ nNte'yamamda, nu̱jom ja'vin, nu̱jom aaj nu̱jom jo̱o̱t, nu̱jom je̱ mmaju ma̱a̱t, je̱ts nu̱jom je̱ mvinma'yu̱n ma̱a̱t. Tso̱jktuvats je̱ mmuja̱nta̱mda je̱ mmuta̱kta̱mda ve'em ax jo'n viinm mnachó̱kjada.”
42010028	Van'it tse'e je̱ Jesús ña̱'mu̱xji: ―O̱y xa ve'e tu̱m'atsa̱v. Tonu̱ ve'em je̱tse'e xjaye̱jpnit je̱ joojntykin juu' ve'e xa̱'ma ka̱jx ijtp.
42010029	Kanatyo̱kimpa̱muvaajnjup tse'e je̱ tsaptu̱jkpit yak'ixpa̱jkpa, je̱'e̱ ka̱jx tse'e vyaajñ: ―¿Pa̱nts je̱'e̱ ve'e a̱ts je̱ nmuja̱nta̱m je̱ nmuta̱kta̱m?
42010030	Van'it tse'e je̱ Jesús y'atso̱o̱jvji: ―To'k nax xa ve'e to'k je̱ jayu je̱m Jericó ñu̱jkx, je̱me'e Jerusalén cha̱a̱'n. Je̱ja tse'e too' aajy kya̱da'aky vye'na, van'it tse'e je̱ me̱e̱'tspa myajtsjidi je̱tse'e pya̱jku̱xjidi nu̱jom je̱ pya̱a̱mdu̱k juu' ve'e mya̱a̱t vye'na, je̱ vyit paat tse'e pya̱jkjidu, je̱tse'e du̱vo̱jpti, du̱tsii'kti, je̱tse'e du̱maso̱o̱kti o̱o̱'ku̱n ámani.
42010031	Ve'em tse'e jyajty je̱tse'e je̱m ñajxpa to'k je̱ tee'. Ku tse'e du̱'ix, je̱tse'e du̱ja̱keek.
42010032	Nay ve'empa tse'e ñajxpa je̱ tso̱v to'k je̱ Leví je̱ chaan je̱ kyo̱o̱j juu' ve'e du̱puta̱jkip je̱ tee'ta̱jk. Ku tse'e du̱'ixpa, nay ve'empa tse'e du̱ja̱ke̱e̱kpa.
42010033	Ax je̱m tse'e ñajxpa to'k je̱ samaariait jayu. Ku tse'e du̱'ix, tyukmo̱'t tse'e.
42010034	Van'it tse'e du̱muta̱mi je̱ jayu je̱tse'e je̱ xya̱'a̱jka du̱tuktso̱'yi je̱ pa'ajk tsaaydum na̱a̱j je̱ts je̱ olivos aceite. Van'it tse'e je̱ vit du̱tuknu̱pijt je̱ xya̱'a̱jka. Van'it tse'e du̱yakpejt je̱m byuurro ni'kxm je̱tse'e du̱yaknu̱jkx joma ve'e to'k je̱ ta̱jk joma ve'e je̱ jayu myatáñ. Je̱m tse'e to'k tsooj du̱'ix.
42010035	Ku tse'e je̱ samaariait jayu cho̱o̱'nni je̱ kujá̱pit, van'it tse'e du̱yakpítsum me̱jtsk je̱ denario meen je̱tse'e du̱mo̱o̱jy je̱ kuta̱jk, je̱tse'e du̱nu̱u̱jmi: “Nvaate'e to'k aaj ya̱ jayu xjaa'kpa'am'íxu̱t. Pa̱n mjaa'kyaktuump tse'e je̱ meen, nmukuve̱jtnupts a̱ts mitse'e ku a̱tse'e nvimpijtnuvat.”
42010036	Van'it tse'e je̱ Jesús je̱ tsaptu̱jkpit yak'ixpa̱jkpa du̱'amo̱tutu̱vi: ―¿Pa̱n tse'e mnasja'vip nu̱toojk ya̱ jayu juu' ve'e o̱y du̱mutoon je̱ jayu juu' ve'e yakme̱e̱'ts?, ve'em ax jo'n je̱ myuja̱nta̱m je̱ myuta̱kta̱m o̱y ku̱du̱mutuujn jo'n.
42010037	Van'it tse'e y'atsa̱a̱jv: ―Aaj, je̱'e̱ xa ve'e juu' ve'e tukmo̱'tju. Van'it tse'e je̱ Jesús ña̱'mu̱xji: ―Na̱jkxni, je̱tse'e nay ve'em je̱ jayu xtoompat.
42010038	Ku ve'e je̱ Jesús je̱ tyoo' du̱pa̱jknuva, van'it tse'e tya̱jki je̱m pi'k kajpu̱n jo̱o̱tm. Je̱m tse'e to'k je̱ ta̱'a̱xta̱jk juu' ve'e Marta du̱xa̱a̱j, je̱'e̱ tse'e ta̱kmo̱o̱jyju.
42010039	Je̱mpa tse'e to'k je̱ y'uts juu' ve'e María du̱xa̱a̱j, je̱'e̱ tse'e je̱ja je̱ Jesús vyinkujk a̱jxtk je̱tse'e du̱'amo̱tunaxy juu' ve'e je̱ Jesús kya̱jtsp.
42010040	Je̱ Marta tse'e du̱yakkayuvaamp o̱y je̱ Jesús, je̱'e̱ tse'e ka'itu̱mo̱o̱jyjup, je̱'e̱ ka̱jx tse'e je̱ Jesús du̱vinkuta̱mi je̱tse'e du̱nu̱u̱jmi: ―Ma̱ja̱ Vintsá̱n, ¿ka'a mitse'e xvinmay vintso̱ a̱tse'e ya̱ n'uts xmasa̱'a̱k naaydum ma̱a̱t ya̱ toonk? Na̱a̱jma to'k aaj je̱ts a̱tse'e min xputa̱ka.
42010041	Van'it tse'e je̱ Jesús y'atso̱o̱jvji: ―Marta, Marta, may viijn je̱'e̱ ve'e juu' ve'e mvinmaayp je̱tse'e mvinma'yu̱nma̱'a̱ju̱,
42010042	ax to'k viijn tse'e juu' ve'e mka'ijtu̱xjup; ya̱ María xa ve'e tu̱du̱vinká̱n juu' ve'e nu̱yojk o̱y. Ax ni pa̱na tse'e kyapa̱jku̱xju̱t.
42011001	Ku ve'e je̱ Jesús to'k nax chapko̱jtsku̱jx, van'it tse'e nu̱to'k je̱ y'ixpa̱jkpa ña̱'mu̱xji: ―Ma̱ja̱ Vintsá̱n, tuk'ixu̱s a̱a̱ts to'k aaj vintso̱ a̱a̱tse'e ntsapkó̱tsu̱t, ve'em ax jo'n je̱ Yakna̱pe̱jtpa Juan du̱tuk'ix je̱ y'ixpa̱jkpata̱jk.
42011002	Van'it tse'e je̱ Jesús vyaajñ: ―Ku miitse'e mtsapkó̱tstat, jidu̱'u̱m tse'e xkó̱tstat: A̱a̱ts je̱ nTee', tsapjo̱o̱tm xa mits je̱me'e, va'ajts aaj va'ajts jo̱o̱tts mitse'e, je̱tse'e myakvinjávat myakvintsa̱'a̱gat. Yakmiinni to'k aaj je̱ mkutojku̱n. Ve'em ax jo'n je̱m tsapjo̱o̱tm tyunju̱ juu' mitse'e mtsa̱jkp, ve'em tse'e tyoojnjuvat yaja naxviijn.
42011003	Mo̱o̱yk a̱a̱ts u̱xyam je̱ kaaky je̱ na̱a̱j juu' a̱a̱tse'e jó̱vum xa̱a̱j ntukjoojntykip.
42011004	Me̱e̱'kxjik a̱a̱ts je̱ nto̱kin, ve'em ax jo'n a̱a̱tse'e nto̱kinme̱e̱'kxpa pa̱n pa̱n jaty a̱a̱tse'e xmuto̱kintoomp. Kadi a̱a̱ts to'k aaj xmasa̱'a̱k je̱ts a̱a̱tse'e nka'at je̱m je̱ ko̱'o̱yjáyuvap y'am kya̱'m; mitsts a̱a̱tse'e x'íxup xjayé̱pup, x'axajtókup, ve'emts a̱a̱tse'e xkah'ama̱a̱daagat je̱ kyo̱'o̱y je̱'e̱.
42011005	Van'it tse'e je̱ Jesús jyaa'kvaajñ: ―¿Pa̱nts miits n'ite'e nu̱to'k, je̱tse'e ña̱jkxu̱t tso'm jo'n je̱ja je̱'e̱ tya̱k'aajy juu' ve'e mya̱a̱tnayja'vijup je̱tse'e du̱na̱a̱jmat: “Tuk'anoo'kxu̱s a̱ts to'k aaj toojk je̱ mtsapkaaky?,
42011006	ku̱x to'k xa ve'e juu' a̱tse'e nma̱a̱tnayja'vijuvap, je̱'e̱ tse'e tu̱myatáñ je̱ja a̱ts nta̱k'aajy, ax ka'a tse'e tii ti a̱tse'e nmo̱'o̱p.”
42011007	Van'it tse'e je̱pji y'atsa̱a̱jv tyu̱jkp: “Kadi a̱ts xyakpojtu̱k ku̱x tá̱vani xa a̱tse'e ya̱ nta̱jk nyak'atojkni je̱ts ta̱ts a̱tse'e ya̱ n'ónu̱k nma̱a̱tma'vidini; ax ka'ats a̱tse'e x'uk'o̱'yixjini je̱ts a̱ts mitse'e juu' nmo̱'o̱t.”
42011008	Ve'emts a̱ts miitse'e nna̱a̱jmada je̱ts pojtu̱kup je̱'e̱ ve'e je̱tse'e du̱mo̱'o̱t pa̱n ti je̱'e̱ ve'e cha̱jkp, ka je̱'e̱ ka̱jxape'e ku ve'e du̱ma̱a̱tnayjávaja, je̱'e̱ ka̱jxe'e je̱tse'e kadi jyaa'k'atsu'uxju̱.
42011009	Ax ve'emts a̱ts miitse'e nna̱a̱jmada: Amó̱tuda juu' je̱ Nte'yam, je̱tse'e myakmo̱'o̱dat; íxtada, je̱tse'e xpaa'ttat; ko̱jtspo̱o̱'kxta je̱ja ta̱k'aagui, je̱tse'e je̱ Nte'yam myak'avaatsu̱xjadat.
42011010	Ku̱x pa̱n pa̱n xa ve'e je̱ Nte'yam juu' du̱'amó̱tup, yakmo̱o̱yp tse'e; pa̱n pa̱n tse'e juu' du̱'íxtip, pyaatyp tse'e; pa̱n pa̱n tse'e ko̱jtspo̱o̱'kxp je̱ja ta̱k'aagui, yak'avaatsu̱xjup tse'e je̱ Nte'yam.
42011011	’Miitsta, ónu̱k tee'da ónu̱k taakta, ku ve'e je̱ m'ónu̱kta m'amó̱tujadat je̱ tsapkaaky, ¿je̱ tsaaj tse'e mmo̱'o̱dap? Ku ve'e m'amó̱tujadat je̱ ajkx, ¿je̱ tsaa'n tse'e mmo̱'o̱dap?
42011012	Ku ve'e m'amó̱tujadat je̱ tseetu'ut, ¿je̱ kaa'pyk tse'e mmo̱'o̱dap?
42011013	Mjako̱'o̱yjáyuvada xa miitse'eda, mnu̱ja'vidup tse'e je̱tse'e je̱ m'ónu̱kta xmo̱'o̱dat je̱ y'o̱y je̱'e̱; ax je̱ nTee'amda, juu' ve'e je̱m tsapjo̱o̱tm, nu̱yojkts je̱'e̱ ve'e du̱mo̱'o̱t je̱ Espíritu Santo pa̱n pa̱n jatye'e amó̱tuju̱dup.
42011014	Yakpítsumnu tse'e je̱ Jesús je̱m je̱ yaa'tya̱jk jya'vin ka̱jxm to'k je̱ ko̱'o̱yjáyuvap juu' ve'e je̱ yaa'tya̱jk oom du̱yaktaannu. Ku tse'e pyítsumni je̱ ko̱'o̱yjáyuvap, van'it tse'e kyo̱jtspa̱jkni je̱ yaa'tya̱jk. Atu̱va ato̱ki tse'e tyaandi je̱ nu̱may jayu juu' ve'e du̱'ixtu.
42011015	Ax je̱m tse'e juu' ve'e vaandu: ―Je̱ Beelzebú, je̱ ko̱'o̱yjáyuvap juu' ve'e du̱nu̱vintsa̱nika̱jxp je̱ ko̱'o̱yjayuvapta̱jkta, je̱'e̱ xa ya̱'a̱ ve'e mo̱o̱jyjup je̱ kutojku̱n je̱tse'e je̱ ko̱'o̱yjáyuvap du̱yakpítsumu̱t je̱m je̱ jayu jya'vin ka̱jxmda.
42011016	Je̱mpa tse'e pa̱n pa̱n jatye'e amó̱tuju̱du to'k je̱ tsajmit nu̱ja'vin, ve'em tse'e du̱tukka̱ts'íxtada.
42011017	Ñu̱ja'vipts je̱'e̱ ve'e je̱ Jesús je̱ts ti ve'e vyinmaaydup, je̱'e̱ ka̱jx tse'e du̱nu̱u̱jmidi: ―Nu̱jom tse'e je̱ kutojku̱n juu' ve'e je̱ jyayu nacho'oxpa̱jkju̱dup, vintó̱kiyupts je̱'e̱ ve'eda. Pa̱n nacho'oxpa̱jkju̱dup tse'e je̱ jayu juu' ve'e to'k ja̱a̱jn to'k ta̱jk, vintó̱kivapts je̱'e̱ ve'e.
42011018	Nay ve'empa tse'e, pa̱n nacho'oxpa̱jkju̱dupts je̱'e̱ ve'eda pa̱n pa̱n jatye'e ijttup je̱m je̱ Satanás y'am kya̱'m, ka'a tse'e je̱ kyutojku̱n jye̱jkpat. Je̱'e̱ ka̱jx xa a̱tse'e ve'em nva'añ ku̱xe'e miits mva'anda je̱ts je̱ Beelzebú a̱tse'e je̱ kutojku̱n xmo̱o̱yp je̱ts a̱tse'e je̱ ko̱'o̱yjáyuvap nyakpítsumu̱t je̱m je̱ jayu jya'vin ka̱jxmda.
42011019	Pa̱n je̱'e̱ts a̱tse'e ku̱xma̱'a̱ je̱ kutojku̱n je̱ts a̱tse'e je̱ ko̱'o̱yjáyuvap nyakpítsumu̱t je̱m je̱ jayu jya'vin ka̱jxmda, ¿pa̱n tse'e du̱mo̱o̱yp je̱ kutojku̱n je̱ mjáyuda je̱tse'e du̱yakpítsumdat je̱ ko̱'o̱yjáyuvap je̱m je̱ jayu jya'vin ka̱jxmda? Je̱'e̱ ka̱jx tse'e je̱ mjáyuda du̱yaknu̱ke̱'xnatá̱kada je̱ts ka'a ve'e o̱y juu' xpayo̱'o̱yda.
42011020	Ax je̱ Nte'yamts a̱tse'e xmo̱o̱yp je̱ kutojku̱n je̱ts a̱tse'e nyakpítsumu̱t je̱ ko̱'o̱yjáyuvap je̱m je̱ jayu jya'vin ka̱jxmda, je̱'e̱ tse'e va'ajts du̱yaknu̱ke̱'xnata̱jkip je̱ja miits mvinkujkta je̱ts a̱ts ka̱jxe'e je̱ jayu y'itta je̱m je̱ Nte'yam y'am kya̱'m.
42011021	’Ku xa ve'e to'k je̱ tso̱ts yaa'tya̱jk je̱p du̱ma̱a̱da juu' ve'e natyukkuvaajnjup, je̱tse'e je̱ tya̱jk du̱'ix'it, ka'ats je̱'e̱ ve'e je̱ pya̱a̱mdu̱k tyijatyju̱ tyinaxyju̱ juu' ve'e je̱p tyu̱jkp.
42011022	Ax pa̱n me̱jtsp tse'e jado'k juu' ve'e nu̱yojk tso̱ts ni ka'a ve'e je̱'e̱, je̱tse'e du̱'ama̱a̱daaga, van'it tse'e du̱pu̱jkja nu̱jom juu' ve'e myá̱kkip je̱tse'e ñatyukkuva'anju̱t, je̱tse'e je̱ pya̱a̱mdu̱k du̱yakva'kxy juu' ve'e pya̱jkji.
42011023	’Pa̱n pa̱n xa ve'e a̱ts ma̱a̱t ka'ijtp, xtso'oxpa̱jkpts a̱ts je̱'e̱ ve'e; pa̱n pa̱nts a̱tse'e xkama̱a̱ttoomp, xmuto̱kintoompts a̱ts je̱'e̱ ve'e.
42011024	’Ku xa ve'e to'k je̱ ko̱'o̱yjáyuvap je̱ jayu du̱tukva'ach, ve'em tse'e vyimpavídu̱t je̱m ta̱'a̱jts it jo̱o̱tm, y'íxtip tse'e joma ve'e pyo̱o̱'kxu̱t. Ka'a tse'e du̱paa'ty. Van'it tse'e ñaña̱'mu̱xju̱: “Va'an a̱ts du̱'avimpijtinuva joma a̱tse'e n'ukpítsum.”
42011025	Ku tse'e vyimpijtnuva, ve'em tse'e je̱ jayu je̱ jya'vin du̱paa'ty ax jo'n to'k je̱ ta̱jk juu' ve'e pe'eta̱pú̱k je̱ts avaatsuva.
42011026	Van'it tse'e ña̱jkxnuva je̱tse'e du̱yaktsa̱a̱'n janu̱vuxtojtu̱k je̱ myuko̱'o̱yjáyuvap juu' jatye'e nu̱yojk ka ó̱yap je̱ts ka'a ve'e je̱'e̱. Van'it tse'e tya̱jkiká̱xta tsu̱u̱niva je̱m je̱ jayu jya'vin ka̱jxm. Nu̱yojk ka ó̱yapts je̱'e̱ ve'e je̱ jayu tyaannuva je̱ts ka'a ve'e ku ve'e to'k du̱ma̱a̱da y'ijt.
42011027	Ku ve'e je̱ Jesús ve'em vyaajñ, van'it tse'e to'k je̱ ta̱'a̱xta̱jk kyo̱jtspítsum je̱ja nu̱may jayu akujk. Jidu̱'u̱m tse'e je̱ Jesús du̱nu̱u̱jmi: ―Xo̱o̱n xa je̱'e̱ ve'e je̱ ta̱'a̱xta̱jk juu' ve'e myakke̱'xju je̱tse'e myaktsi'tsji.
42011028	Van'it tse'e je̱ Jesús y'atsa̱a̱jv: ―Xo̱o̱n xa je̱'e̱ ve'eda nu̱yojk pa̱n pa̱n jatye'e je̱ Nte'yam je̱ y'ayook du̱'amo̱tunajxtup je̱tse'e du̱kutyonda.
42011029	Jaa'knay'amojkijidu tse'e je̱ nu̱may jayu joma ve'e je̱ Jesús. Van'it tse'e je̱ Jesús vyaajñ: ―Ko̱'o̱y jáyuts je̱'e̱ ve'e je̱ jáyuda juu' ve'e u̱xyam joojntykidup, y'amó̱tudup tse'e je̱tse'e du̱'íxtat je̱ ma̱ja̱ nu̱ja'vin je̱tse'e ve'em juu' du̱jaanchjávadat. Ax ka'a tse'e je̱ nu̱ja'vin yakmo̱'o̱dat; je̱ nu̱ja'vinji ve'e yakmo̱'o̱dap juu' ve'e yaktaan je̱ Nte'yam je̱ y'ayook ko̱jtsnajxpa Jonás.
42011030	Ku̱x ve'em ax jo'n je̱ Jonás je̱ nu̱ja'vin du̱yaktaajñ ma̱a̱t je̱ jayu juu' ve'e je̱m níniveit kyajpu̱n ka̱jxm tsu̱u̱nidu, ve'emts a̱tse'e je̱ nu̱ja'vin nyaktaajnjiduvat ma̱a̱t je̱ jayu juu' ve'e u̱xyam joojntykidup, a̱ts, je̱ Jayu Juu' ve'e Nu̱pa̱a̱mdu̱ka Ijtp.
42011031	Ku ve'e je̱ jayu yakto̱kimpayo̱'ynit, yaknu̱ke̱'xnatá̱kapts je̱'e̱ ve'e je̱ yakkutojkpa ta̱'a̱xta̱jk juu' ve'e tso̱o̱'n je̱m joma ve'e je̱ po̱j ñu̱jkx je̱ts vyinmajtsju̱dupe'e je̱ tsaachpaatu̱n je̱ jáyuda juu' ve'e u̱xyam joojntykidup, ku̱x va'ajts jékum je̱'e̱ ve'e cha̱a̱'n je̱tse'e o̱jts du̱'amo̱tunaxy je̱ Salomón je̱ vyijin je̱ kye̱ju̱n. Ax je̱ja tse'e to'k yaja juu' ve'e nu̱yojk du̱nu̱má̱jip je̱ts ni ka'a ve'e je̱ Salomón.
42011032	Ku ve'e je̱ jayu yakto̱kimpayo̱'ynit, yaknu̱ke̱'xnatá̱kapts je̱'e̱ ve'e je̱ jayu juu' ve'e tsu̱u̱nidu je̱m níniveit kyajpu̱n ka̱jxm je̱ts vyinmajtsju̱dup je̱'e̱ ve'e je̱ tsaachpaatu̱n je̱ jáyuda juu' ve'e u̱xyam joojntykidup, ku̱x myaso̱o̱ktu ve'e je̱ kyo̱'o̱y joojntykinda je̱ níniveit jayu ku ve'e je̱ Jonás tyukka'amaajyjidi je̱ Nte'yam je̱ kya̱ts je̱ y'ayook. Ax je̱ja tse'e to'k yaja juu' ve'e nu̱yojk du̱nu̱má̱jip je̱ts ni ka'a ve'e je̱ Jonás.
42011033	’Ni pa̱na xa ve'e du̱kana̱'a̱k to'k je̱ ta̱'kxpa je̱tse'e du̱pu̱m joma ve'e yu'uts y'ítu̱t ukpu̱ ti du̱tuknaxjópu̱t, ka̱jxm je̱'e̱ ve'e du̱pu̱m je̱tse'e kyuta̱'kxjadat pa̱n pa̱n jatye'e ta̱jkidup je̱p tu̱jkp.
42011034	’Ve'em xa ve'e miits je̱ mviijnda ax jo'n je̱ mjo̱o̱tta je̱ mja'vinda. Pa̱n o̱y xa ve'e je̱ mviijnda, m'íxtup tse'e o̱y. Ax pa̱n ma'at tse'e je̱ mviijnda, ko̱o̱'ts tse'e juu' jaty tyañ. Nay ve'empa tse'e ma̱a̱t je̱ mjo̱o̱tta je̱ mja'vinda. Pa̱n va'ajts tse'e je̱ mjo̱o̱tta je̱ mja'vinda, je̱ y'o̱y je̱'e̱ tse'e mtoondup; ax pa̱n m'ajo̱o̱tidup tse'e je̱ kyo̱'o̱y je̱'e̱ je̱tse'e vintok m'itta, je̱ kyo̱'o̱y je̱'e̱ tse'e mtoondup.
42011035	Mnay'íxjadapts miitse'e je̱tse'e kyavimpítu̱t kyo̱'o̱y je̱'e̱ je̱ y'o̱y je̱'e̱ juu' ve'e ijtp je̱m mja'vin ka̱jxmda.
42011036	Ax pa̱n ijtp tse'e tum je̱ y'o̱y je̱'e̱ je̱m mja'vin ka̱jxmda, tum je̱ y'o̱y je̱'e̱ tse'e mtoondup mko̱jtstup, ve'em tse'e m'íttat ax jo'n je̱ ta̱'kxpa juu' ve'e je̱ jayu du̱kuta̱'kxp.
42011037	Ku ve'e je̱ Jesús kyo̱jtsku̱jx, van'it tse'e to'k je̱ fariseo vyo̱o̱jvji kaayva je̱m tya̱k'am. Van'it tse'e je̱ Jesús tya̱jki je̱tse'e ñajxy kaayva.
42011038	Atu̱va ato̱ki tse'e je̱ fariseo tyaajñ ku ve'e du̱'ix je̱ts ka'a ve'e je̱ Jesús too'va̱jkp kya̱puj joma vaat je̱ kya̱ta̱jkts ve'em ax jo'n je̱ ju̱jpit jayu je̱ pava'nu̱n du̱yaktaandi.
42011039	Van'it tse'e je̱ Ma̱ja̱ Vintsá̱n ña̱'mu̱xji: ―Miitsta, fariseota̱jkta, ve'em xa miitse'eda ax jo'n je̱ jayu juu' ve'e du̱yakvaatstup je̱ñi'kxmji je̱ tuk'a'ooguin je̱ts je̱ tuk'ato̱jkxin; ax je̱ jyo̱o̱t, ojtsts je̱'e̱ ve'e juu' ve'e me̱e̱'tsmúk je̱ts juu' ve'e je̱ ko̱'o̱y to'nu̱n ka̱jx jé̱jip.
42011040	¡Ka'a miitse'e o̱y juu' xpayo̱'o̱yda! ¿Ka'a miitse'e xnu̱jávada je̱ts je̱'e̱ pa̱ne'e du̱pa̱a̱m juu' ve'e ijtp je̱ñi'kxm, nay je̱'e̱jyam tse'e du̱pa̱a̱m juu' ve'e je̱p akujkp?
42011041	Toojnjada je̱ jayu je̱ y'o̱y je̱'e̱, ve'em tse'e m'íttat ax jo'n je̱ tuk'a'ooguin je̱ts je̱ tuk'ato̱jkxin juu' ve'e to'k ka̱'a̱jyji va'ajts ijtp, ka'a je̱ñi'kxmji.
42011042	’¡Ayo̱o̱v xa ve'e miits je̱ mjo̱o̱tta, fariseota̱jkta! Mmo̱o̱ydup xa ve'e je̱ Nte'yam je̱ diezmo je̱ muxo'ojkin paat, ax jo'n je̱ menta, je̱ xoo'kpa ojts, je̱ts juu' jatye'e viijnk aajy ojts; ax ka'a tse'e xma̱ja̱ pa̱mda vintso̱ ve'e je̱ Nte'yam yaktsa̱k je̱ts vintso̱ ve'e yaktún juu' ve'e pyaatyp y'ake̱e̱guip. O̱y xa je̱'e̱ ve'e je̱tse'e xpá̱mdat je̱ diezmo; ax nu̱yojk vinko̱pkts je̱'e̱ ve'e je̱tse'e je̱ Nte'yam xtsó̱ktat je̱tse'e xtóndat juu' ve'e pyaatyp y'ake̱e̱guip.
42011043	’¡Ayo̱o̱v xa ve'e miits je̱ mjo̱o̱tta, fariseota̱jkta! Mtso̱jktup xa ve'e je̱tse'e xtuktsa̱a̱nadat je̱ tsu̱u̱jntku̱n juu' ve'e tum o̱o̱jyit je̱p tsaptu̱jkp, mtso̱jktuvap tse'e je̱tse'e je̱ja too' aajy myakko̱jtspo̱o̱'kxtat je̱ vintsa̱'kin ma̱a̱t.
42011044	’¡Ayo̱o̱v xa ve'e miits je̱ mjo̱o̱tta, me̱jts'aajta me̱jtsjo̱o̱tta! Ve'em xa miitse'eda ax jo'n je̱ it joma ve'e je̱ o̱o̱'kpa ñaxta̱ka. Je̱ja tse'e je̱ jayu ñaxy; ka'a tse'e du̱nu̱jávada je̱ts je̱pe'e je̱ o̱o̱'kpa, ku̱x ka'a ve'e kye'ex.
42011045	Van'it tse'e y'atso̱o̱jvji to'k je̱ tsaptu̱jkpit yak'ixpa̱jkpa: ―Yak'ixpa̱jkpa, ku xa ve'e ve'em mva'añ, xvinko̱jtspe̱jtpapts a̱a̱ts mitse'e.
42011046	Van'it tse'e je̱ Jesús vyaajñ: ―¡Ayo̱o̱v xa ve'e miits je̱ mjo̱o̱ttava, tsaptu̱jkpit yak'ixpa̱jkpada! Mpa̱a̱jmjidup xa ve'e je̱ jayu je̱ pava'nu̱n juu' ve'e va'ajts tso'ox; ax ni vinxu̱pa tse'e xkaputá̱kada je̱tse'e du̱kutyóndat je̱ Nte'yam je̱ pyava'nu̱n.
42011047	’¡Ayo̱o̱v xa ve'e miits je̱ mjo̱o̱tta! Mnapya̱a̱jmju̱dup xa ve'e ax jo'n ku̱xvintsa̱'kidi je̱ Nte'yam je̱ y'ayook ko̱jtsnajxpata̱jkta, mnu̱po̱jtspe̱jttup tse'e je̱'e̱ je̱ ñaxta̱jkin itta, je̱'e̱da juu' ve'e miits je̱ mju̱jpit jáyuda yak'o̱o̱'ktu.
42011048	Ax ve'emts miitse'e xyaknu̱ke̱'xnatá̱kada je̱ts mnu̱ja'vidupe'e juu' ve'e je̱ mju̱jpit jayu tyoondu, m'o̱yja'vidupts miits je̱'e̱ ve'e ku je̱'e̱ ve'e du̱yak'o̱o̱'kti. ¡Je̱'e̱da xa ve'e du̱yak'o̱o̱'ktu, miitsta tse'e mnu̱po̱jtspe̱jtjidup je̱ ñaxta̱jkin itta!
42011049	’Je̱ Nte'yam je̱ vyijin ka̱jx tse'e vyaajñ: “Ntuknu̱ké̱xtapts a̱ts je̱'e̱ ve'e a̱ts je̱ n'ayook ko̱jtsnajxpata̱jkta je̱ts a̱ts je̱ nkuká̱tsivada, yakjomtóndap yaktitóndapts je̱'e̱ ve'e, je̱m tse'e juu' ve'e yak'o̱o̱'ktuvap.”
42011050	Ax ve'em tse'e je̱ jayu juu' ve'e u̱xyam joojntykidup, y'amó̱tudapts je̱'e̱ ve'e je̱ Nte'yam je̱tse'e du̱nu̱'atsó̱vadat je̱'e̱ je̱ y'o̱o̱'ku̱n ka̱jxta je̱ Nte'yam je̱ y'ayook ko̱jtsnajxpata̱jkta ku ve'e ya̱ it cho̱o̱'ntk je̱ts vintso̱ ve'e myin vyimpet,
42011051	van'it ku ve'e je̱ Abel y'a̱a̱'k je̱ts je̱ Zacarías paat, je̱ Zacarías juu' ve'e yak'o̱o̱'ktu je̱p ma̱ja̱ tsapta̱ktaagujkp je̱ja ma̱ja̱ tsapta̱jk je̱ts yo̱jxpe̱jtu̱n ita̱kujk. Je̱'e̱ ka̱jxts a̱ts miitse'e nna̱a̱jmada je̱ts je̱ jáyuda juu' ve'e u̱xyam joojntykidup, myo̱o̱ydinupts je̱'e̱ ve'e je̱ cuenta je̱m je̱ Nte'yam vyinkojkm je̱ Nte'yam je̱ y'ayook ko̱jtsnajxpata̱jk je̱ y'o̱o̱'ku̱n ka̱jxta.
42011052	’¡Ayo̱o̱v xa ve'e miits je̱ mjo̱o̱tta, tsaptu̱jkpit yak'ixpa̱jkpada! Ve'em xa miitse'eda ax jo'n je̱ jayu juu' ve'e du̱ko̱nyo'tstup je̱ avaatsu̱n juu' ve'e du̱yak'avaatsp joma ve'e je̱ jayu du̱vinmó̱tuda je̱ Kunuu'kx Jatyán. Ka'a tse'e je̱m mtá̱kada, ka'a tse'e xyakjajttuva je̱tse'e tyá̱kadat je̱ jayu juu' ve'e jata̱kavaandup.
42011053	Ku ve'e je̱ Jesús ve'em ña̱'mu̱xjidi, o̱o̱y tse'e tyunmujo̱tma'tjidi je̱ tsaptu̱jkpit yak'ixpa̱jkpata̱jkta ma̱a̱t je̱ fariseota̱jkta. Van'it tse'e du̱tso'oxpa̱jkti je̱tse'e du̱'amo̱tutu̱vi'ukvaandi pa̱n ti jaty,
42011054	ve'em tse'e du̱'uktukka̱ts'íxtidi je̱tse'e ku̱y'o̱'yixjidi vintso̱ ve'e ku̱du̱nu̱xa̱'a̱idi.
42012001	Ku ve'e nu̱may o̱o̱y je̱ jayu tyunje̱'myojktini, kamacho̱o̱vna, tyunnañu̱te̱e̱'njidini tyunnatyukte̱e̱'njidini, van'it tse'e je̱ Jesús je̱ y'ixpa̱jkpata̱jk du̱nu̱u̱jmi: ―Ve'em xa ve'e je̱ fariseo je̱ y'ixpa̱jku̱nda ax jo'n je̱ levadura. Mnay'íxjadapts miitse'e je̱'e̱ ka̱jxta, ku̱x tukta̱jkika̱jxjup xa je̱'e̱ ve'e je̱ jayu je̱'e̱ je̱ y'ixpa̱jku̱n je̱tse'e je̱ jayu du̱yakvimpijtpa me̱jts'aaj me̱jtsjo̱o̱t.
42012002	Ku̱x ka'a xa ve'e tii ni tía juu' ve'e u̱xyam kayaknu̱ja'vip je̱tse'e kyanu̱ke̱'xnatá̱kat, ka'a tse'e tii ni tía juu' ve'e u̱xyam yu'uts ijtp je̱tse'e kyayaknu̱jávat.
42012003	Je̱'e̱ ka̱jx tse'e, nu̱jome'e juu' miitse'e tu̱xko̱tsta ka je̱ nu̱may jayu ma̱a̱tap, myó̱tuvupts je̱'e̱ ve'e je̱ nu̱may jayu; je̱ts nu̱jome'e juu' ve'e ayu'uts tu̱xko̱tsta je̱ts aku̱'u̱ je̱ mta̱jkta, natyukmumaaydu̱kjadapts je̱'e̱ ve'e je̱ jayu ixna ke̱'xna.
42012004	’Miits, juu' a̱tse'e nma̱a̱tnayja'vijidup, ve'emts a̱ts miitse'e nna̱a̱jmada je̱ts ka'a ve'e xtsa̱'a̱gadat pa̱n pa̱n jatye'e ka'o̱'yixju̱dup je̱tse'e je̱ jayu je̱ jyo̱o̱t je̱ jya'vin du̱yakvintó̱kiyu̱t. Ku̱x ku xa ve'e je̱ jayu myak'o̱o̱'kjadat, ka'a tse'e tii vintso̱ ve'e mjaa'kjatónjadat.
42012005	Ñojk'ó̱ye'e xtsa̱'a̱gadat juu' ve'e o̱'yixjup je̱ Nte'yam je̱tse'e du̱tónu̱t, je̱'e̱ tse'e je̱ kutojku̱n du̱jaye̱jpp je̱tse'e je̱ jayu je̱ jyo̱o̱t je̱ jya'vin du̱pa̱jkjinit je̱tse'e je̱ jayu je̱ jyo̱o̱t je̱ jya'vin je̱ ñi'kx je̱ kyo̱pk du̱pa̱a̱mnit je̱m ja̱njo̱o̱tm. Ve'em tse'e, tsa̱'a̱gada je̱'e̱.
42012006	’Yakto̱o̱'kp xa ve'e nu̱mugo̱o̱xk je̱ pi'k je̱yyva tá̱nu̱k me̱jtsk je̱ pi'k meen ónu̱k, ¿ve'em xaja? Ax ni to'ka tse'e je̱ Nte'yam du̱kajaa'tyó̱ki je̱ pi'k je̱yyva tá̱nu̱k.
42012007	Macha̱ve'e je̱ Nte'yam du̱jayep to'k to'k je̱ mvaajyta juu' ve'e je̱m mkuvajkmda. Kádits miits mtsa̱'a̱gada, mnu̱má̱jidup xa miitse'eda je̱ts ni ka'a ve'e nu̱may je̱ pi'k je̱yyva tá̱nu̱kta.
42012008	’Ve'emts a̱ts miitse'e nna̱a̱jmada: Pa̱n pa̱n xa ve'e napya̱a̱jmjup a̱ts ma̱a̱t je̱ja je̱ jayu vyinkujk, je̱'e̱ ma̱a̱tts a̱tse'e nnapya̱a̱jmjuvat je̱m je̱ Nte'yam je̱ y'aangeles vyinkojkm;
42012009	ax pa̱n pa̱n tse'e vaamp je̱ja je̱ jayu vyinkujk je̱ts ka'a a̱tse'e xjaanchjáva, va'anupts a̱tse'e je̱m je̱ Nte'yam je̱ y'aangeles vyinkojkmda je̱ts ka á̱tsap je̱'e̱ ve'e je̱ njayu.
42012010	’O̱pya̱na pa̱n pa̱n a̱tse'e xvinko̱jtspe̱jtp, a̱ts, je̱ Jayu Juu' ve'e Nu̱pa̱a̱mdu̱ka Ijtp, o̱'yipts je̱'e̱ ve'e je̱tse'e yakme̱e̱'kxjat je̱ tyo̱kin. Ax pa̱n pa̱n tse'e je̱ Espíritu Santo du̱vinko̱jtspe̱jtp, ni je̱ vin'ítats je̱'e̱ ve'e kya'ó̱yat je̱tse'e yakme̱e̱'kxjat je̱ tyo̱kin, ni u̱xyama, je̱ts ni van'ita ku ve'e je̱ nam it cho̱o̱'ndu̱ku̱t.
42012011	’Ku xa miitse'e myakvó̱vdat je̱p tsaptu̱jkp ukpu̱ je̱p kumoon tu̱jkp, ka'ats miitse'e xvinmáydat pa̱n vintso̱ ve'e m'atsó̱vdat uk pa̱n ti ve'e mkó̱tstap,
42012012	ku̱x je̱ Espíritu Santo ve'e mmo̱'o̱jadap ti ve'e mkó̱tstap van'it.
42012013	To'k tse'e juu' ve'e je̱p nu̱may jayu akujkp ve'nip, je̱'e̱ tse'e du̱nu̱u̱jmi je̱ Jesús: ―Yak'ixpa̱jkpa, na̱a̱jma to'k aaj a̱ts je̱ n'ajch je̱ts a̱tse'e xmo̱'o̱t juu' a̱tse'e xtukka̱daakp, je̱'e̱ juu' ve'e a̱a̱ts je̱ ntee' y'ix jyaye̱jp.
42012014	Van'it tse'e je̱ Jesús vyaajñ: ―¿Pa̱nts a̱tse'e xtij to̱kin payo̱'yva uk pa̱a̱mdu̱k yakva'kxpa?
42012015	Vaampa tse'e jidu̱'u̱m: ―Nay'íxjada je̱tse'e juu' xkanas'ayó̱vadat, ku̱x ka je̱'e̱ ka̱jxap xa ve'e je̱ jayu jyoojntyka ku ve'e juu' o̱o̱y du̱tun'ix du̱tunjayep.
42012016	Van'it tse'e ya̱ tukmu'a'ixmojkin du̱vaajnjidi: ―Je̱m xa ve'e to'k je̱ kumeen jayu y'ijt. O̱o̱y tse'e tyun'o̱'yi pa̱n ti ve'e ñu̱yo'oi ñu̱to'ni.
42012017	Van'it tse'e vyinmaajy: “¿Tis a̱ts vine'e ntónup? Ka'a xa ve'e tii joma a̱tse'e njayé̱pu̱t juu' a̱tse'e tu̱mpa̱kmuk.”
42012018	Van'it tse'e vyaajñ: “Ta̱ xa a̱tse'e mpayo̱'o̱y je̱ts jidu̱'u̱m a̱tse'e ntónu̱t. Va'an a̱ts du̱yakke̱kku̱xu̱ ya̱ ta̱jk juu' ve'e muutskit je̱ts a̱tse'e mpá̱mu̱t juu' ve'e mú̱jit, ax je̱pts a̱tse'e njayé̱pu̱t nu̱jom juu' a̱tse'e tu̱mpa̱kmuk.
42012019	Van'itts a̱tse'e nnaña̱'mu̱xju̱t: Yámani xa a̱tse'e n'ix njayep o̱o̱y je̱ pa̱a̱mdu̱k juu' a̱tse'e may xa̱a̱j may joojnt ntukjoojntykap. Va'ants a̱ts du̱po̱o̱'kxni, du̱kaayni, du̱'ookni, je̱ts a̱ts du̱xo̱o̱jntkni.”
42012020	Ax jidu̱'u̱m tse'e je̱ Nte'yam ña̱'mu̱xji: “Mits, ka'a ve'e juu' o̱y xpayo̱'o̱y. U̱xyam ya̱ tsoojji xa ve'e m'o̱o̱'knit. ¿Ax pa̱n tse'e du̱je̱'e̱inup juu' ve'e m'ixp mjayejpp?”
42012021	Ax ve'em tse'e jyaty je̱ jayu juu' ve'e je̱ y'avintso̱ o̱'yinji du̱nu̱pa̱jkpe̱jtp juu' jaty yaja naxviijn je̱tse'e ti o̱'yin du̱kajayep je̱ja je̱ Nte'yam vyinkujk.
42012022	Van'it tse'e je̱ Jesús du̱nu̱u̱jmi je̱ y'ixpa̱jkpata̱jk: ―Je̱'e̱ ka̱jxts a̱ts miitse'e nna̱a̱jmada, ka'a tse'e xvinmáydat je̱ mkaakyta je̱ mna̱a̱jta ti ve'e mtukjoojntykadap, ni ka'a tse'e xvinmaayduvat je̱ mvitta je̱ mxo̱xta juu' ve'e mjayé̱ptap.
42012023	Ñu̱má̱jip tse'e nu̱yojk ku ve'e je̱ jayu jyoojntyka je̱ts ka'a ve'e je̱ kyaaky je̱ ña̱a̱j; ñu̱má̱jip tse'e nu̱yojk je̱ jayu je̱ ñi'kx je̱ kyo̱pk je̱ts ka'a ve'e je̱ vyit je̱ xyo̱x.
42012024	Ixta vintso̱ ve'e je̱ ja̱a̱'k kyani'ipta, ka'a tse'e je̱ tya̱a̱jm du̱pa̱kmokta, ka'a tse'e juu' du̱ma̱a̱dada joma ve'e du̱yak'íttat je̱ tyukjoojntykinda; ó̱yam tse'e vye'ema, yakjoojntykijidupts je̱'e̱ ve'e je̱ Nte'yam. Kadi xvinmayda, nu̱yojk xa miitse'e o̱o̱y xtunjaa'knu̱má̱jada je̱ts ni ka'a ve'e je̱ je̱yyva tá̱nu̱kta.
42012025	Jyatunvinmay je̱'e̱ ve'e, ¿pa̱nts miitse'eda juu' ve'e o̱'yixjup je̱tse'e ñaajkyó̱nju̱t jado'k noox?
42012026	Ax pa̱n ka'a tse'e m'o̱'yixjada je̱tse'e ve'em xtóndat juu' ve'e ve̱e̱'nji, ¿tya̱jx tse'e xvinmayda o̱yjuu'a?
42012027	’Ixta vintso̱ ve'e je̱ ojts ja̱a̱tit pu̱j ye̱e̱'kta, ka'a tse'e tyonda, ka'a tse'e pyii'tta kyo̱jta; ax ve'emts a̱tse'e nva'añ je̱ts ó̱yame'e je̱ yakkutojkpa Salomón va'ajts tsoj tyunnaxya̱xju̱ y'ijt, ka'a tse'e du̱muvaa'ty ax jo'n je̱ pu̱j.
42012028	Pa̱n ve'em tse'e je̱ Nte'yam du̱yaktsoja̱pu̱k je̱ aajy je̱ ojts juu' ve'e u̱xyam ye̱e̱'kp je̱tse'e kep je̱ ja̱a̱jn pyaatjinit, ¿vintso̱ts n'ite'e je̱ Nte'yam mkamo̱'o̱jadat pa̱n ti ve'e mnatyukxó̱xjadap? ¡Ve̱e̱'nji xa ve'e je̱ Nte'yam xjaanchjávada!
42012029	Ax ve'em tse'e, ka'a tse'e xvinmáydat pa̱n joma ve'e xpá̱ktat ti ve'e mkáydap m'oo'ktap, ka'a tse'e je̱m vinma'yu̱n jo̱o̱tm mnaajk'ítjadat,
42012030	ku̱x je̱'e̱jyji ve'e vyinmaaydup pa̱n pa̱n jatye'e je̱ Nte'yam du̱ka'íxada. Ax ñu̱ja'vip tse'e je̱ nTee'amda, juu' ve'e je̱m tsapjo̱o̱tm, je̱ts ti ve'e cha̱jkp je̱tse'e ntukjoojntykimdat.
42012031	Ñojk'ó̱ye'e xyakvinkó̱pkadat je̱tse'e m'ijttinit je̱m je̱ Nte'yam y'am kya̱'m, ve'em tse'e myakmo̱o̱yduvat juu' ve'e mkáydap m'oo'ktap je̱ts juu' ve'e mnatyukxó̱xjadap.
42012032	’Ka'ats miitse'e mtsa̱'a̱gadat, miits juu' a̱tse'e xpamiindup je̱ carnero jo'nda, ó̱yam xa miitse'e nu̱'eejyjida, y'o̱yja'vipts je̱'e̱ ve'e je̱ nTee'amda, juu' ve'e je̱m tsapjo̱o̱tm, je̱ts je̱me'e kyutojku̱n jo̱o̱tm m'ijttinit.
42012033	To̱o̱'kka̱jxtini pa̱n ti ve'e m'íxtup mjaye̱jptup, mo̱o̱ydinits juu' je̱ jayu pa̱n pa̱ne'e katih'ijtu̱xju̱dup, ax ve'em tse'e xjayé̱ptat je̱m tsapjo̱o̱tm je̱ o̱'yin juu' ve'e ni je̱ vin'ita katókup kaká̱xup, joma ve'e je̱ me̱e̱'tspa kyatá̱kada je̱ts joma ve'e je̱ tó̱tu̱k du̱katukkaya.
42012034	Ku̱x pa̱n joma xa ve'e y'it juu' ve'e m'íxtup mjaye̱jptup, nay je̱e̱jyam tse'e y'ijtpa je̱ mjo̱o̱tta je̱ mja'vinda.
42012035	’Apa̱a̱mdu̱ka ve'e mnaajk'ijtjidinit, nakyujoojntykajada,
42012036	itta ve'em ax jo'n je̱ toompata̱jk juu' ve'e du̱'a'íxtup je̱ vyintsa̱nda juu' ve'e tu̱ñu̱jkx je̱m je̱ navya̱jkjuva tya̱k'am, na̱'a̱k tse'e du̱jaye̱pta je̱ ta̱'kxpa je̱ts apa̱a̱mdu̱ka tse'e y'itta ku ve'e vyimpijtnit je̱ vyintsá̱n je̱tse'e du̱yak'avaatsjadat je̱ tya̱k'aka̱'a̱ ku ve'e kyo̱jtspo̱o̱'kxjadat.
42012037	Xo̱o̱n xa je̱'e̱ ve'e je̱ toompada pa̱n pa̱n jatye'e yakpaattup joojntyk ku ve'e jye̱'ynit je̱ vyintsa̱nda. Tyú̱vam xa a̱tse'e nva'añ, je̱'e̱ xa ve'e viinm du̱pattónap je̱ tyoompa je̱tse'e du̱yaknáxtat kaayva.
42012038	Xo̱o̱nts je̱'e̱ ve'e je̱ toompada ku ve'e yakpaa'ttat joojntykta, jyatso'm jo'na ve'e jye̱'ynit je̱ vyintsa̱nda ukpu̱ jajviip.
42012039	Ax nu̱jávadats ya̱'a̱ ve'e: Pa̱n ku̱du̱nu̱java xa ve'e je̱ kuta̱jk pa̱n vin'ite'e je̱ me̱e̱'tspa tya̱kava'añ, joojntyk tse'e ñaajk'ítju̱t je̱tse'e du̱kayakjátu̱t je̱tse'e je̱ tya̱jk du̱yak'ava'atsu̱t je̱tse'e je̱ pya̱a̱mdu̱k yakme̱e̱'tsjat.
42012040	Nay ve'empats miitse'eda, apa̱a̱mdu̱ka tse'e mnaajk'ijtjidinit, ku̱x kavinmaaype'e mve̱'nadat ku a̱tse'e nmiinnuvat jado'k nax, a̱ts, je̱ Jayu Juu' ve'e Nu̱pa̱a̱mdu̱ka Ijtp.
42012041	Van'it tse'e je̱ Pedro y'amo̱tutú̱viji: ―Ma̱ja̱ Vintsá̱n, ¿a̱a̱ts ka̱jxji ve'e tu̱xka̱ts ya̱ tukmu'a'ixmojkin, ukpu̱ anañu̱joma je̱ jayu ka̱jxe'e?
42012042	Van'it tse'e je̱ Ma̱ja̱ Vintsá̱n y'atsa̱a̱jv: ―Je̱ jáyuda juu' ve'e kuvijta je̱tse'e du̱tonda juu' ve'e je̱ Nte'yam cha̱jkp, ve'emts je̱'e̱ ve'eda ax jo'n to'k je̱ jayu juu' ve'e je̱ toonk o̱y du̱'ix'ijtp je̱tse'e je̱ vyintsá̱n tyukka̱tá̱kaja je̱tse'e du̱'ix'ítu̱t pa̱n pa̱n jatye'e je̱ja tya̱k'aajy je̱tse'e du̱yakkáydat je̱ vyintsá̱n je̱ tyoompa pa̱n vin'ite'e tyukka̱da'akjada. Van'it tse'e je̱ vyintsá̱n cha̱a̱'n.
42012043	Ax ku tse'e je̱ vyintsá̱n jye̱'yni, van'it tse'e du̱'ix je̱ts o̱ye'e du̱kutyún je̱ ayook juu' ve'e yaktaan. Xo̱o̱nts je̱'e̱ ve'e je̱ ix'ijtpa ku ve'e ve'em du̱tún.
42012044	Tyú̱vam xa a̱ts miitse'e nna̱a̱jmada je̱ts je̱ vyintsa̱ne'e tukka̱ta̱jkiká̱xjup je̱tse'e du̱'ix'ítu̱t nu̱jom juu' jatye'e y'ixp jyayejpp.
42012045	Ka'a xa je̱'e̱ ve'e vye'ema ax jo'n to'k je̱ ix'ijtpa juu' ve'e du̱nasja'vip je̱ts tánape'e je̱ vyintsá̱n, je̱tse'e du̱jomtún du̱titún je̱ vyintsá̱n je̱ tyoompada, je̱tse'e je̱ mookjuva du̱ma̱a̱tkáy du̱ma̱a̱t'uu'k.
42012046	Kavinmaayp tse'e vye̱'nat je̱ xa̱a̱j ku ve'e je̱ vyintsá̱n jye̱'ynit je̱tse'e ve'em yakkupaadat. Van'it tse'e je̱ vyintsá̱n je̱ tsaachpaatu̱n myo̱'o̱ju̱t je̱tse'e du̱pá̱mu̱t joma ve'e je̱ jayu juu' ve'e kaka̱tsu̱pa̱jktup.
42012047	’Je̱ toompa juu' ve'e du̱janu̱ja'vip pa̱n ti ve'e je̱ vyintsá̱n jyatsa̱jkp, je̱tse'e kyanay'apa̱a̱mdu̱kaja, je̱tse'e kyaka̱tsa̱pu̱k, o̱o̱y tse'e tyunyakvó̱pu̱t.
42012048	Ax je̱ toompa juu' ve'e du̱kanu̱ja'vip pa̱n ti ve'e je̱ vyintsá̱n cha̱jkp, je̱tse'e du̱tún juu' ve'e je̱ tsaachpaatu̱n du̱javinmajtsjup, ve̱e̱'nji tse'e yakvó̱pu̱t. Pa̱n pa̱n xa ve'e juu' o̱o̱y tunyakmo̱o̱yp, o̱o̱y tse'e juu' tyunyak'amó̱tunuvat; je̱ts pa̱n pa̱n tse'e o̱o̱y juu' tunyaktukka̱ta̱jkip, nu̱yojk tse'e juu' yak'a'íxjinuvat.
42012049	’Je̱'e̱ a̱tse'e nnu̱miin yaja naxviijn je̱ts a̱tse'e je̱ ja̱a̱jn nja̱pno̱'o̱kat. ¡Jé̱jani je̱'e̱ ve'e ku̱tyo̱o̱yni!
42012050	Nyaknáxupts a̱tse'e je̱ tsaachpaatu̱n, o̱o̱yts a̱tse'e ntunnavyinma'yu̱nma̱'a̱ju̱ ku̱xe'e je̱ xa̱a̱j kyatúnju̱na.
42012051	¿Ve'emts miitse'e mvinmayda je̱ts je̱'e̱ a̱tse'e nnu̱miin je̱tse'e kya'ítu̱t je̱ muvaampa je̱ tso'oxpa̱jkpa yaja naxviijn? Ax ka'a tse'e. Je̱'e̱ a̱tse'e nnu̱miin je̱tse'e je̱ jayu yaktso'oxpá̱ku̱t.
42012052	Ku̱x u̱xyame'e du̱'ukva'anu̱t je̱ts joma ve'e nu̱mugo̱o̱xk je̱ jayu cha̱a̱nada to'k ja̱a̱jn to'k ta̱jk, pya̱jkva'kxjadap tse'e je̱ tee' je̱ taak ma̱a̱t je̱ y'ónu̱kta; nu̱toojk tse'e du̱tso'oxpá̱ktat juu' ve'e nu̱me̱jtsk, nu̱me̱jtsk tse'e du̱tso'oxpá̱ktat juu' ve'e nu̱toojk.
42012053	Je̱ ónu̱k tee', cho'oxpá̱kupts je̱'e̱ ve'e je̱ myajntk; nay je̱ majntk, cho'oxpá̱kupts je̱'e̱ ve'e je̱ tyee'. Je̱ ónu̱k taak, cho'oxpá̱kupts je̱'e̱ ve'e je̱ ña̱a̱x; nay je̱ na̱a̱x, cho'oxpá̱kupts je̱'e̱ ve'e je̱ tyaak. Je̱ xákix taak, cho'oxpá̱kupts je̱'e̱ ve'e je̱ xyákix na̱a̱x; nay je̱ xákix na̱a̱x, cho'oxpá̱kupts je̱'e̱ ve'e je̱ xyákix taak.
42012054	Ñu̱u̱jmiva tse'e je̱ Jesús je̱ nu̱may jayu: ―Ku xa miitse'e x'ixta je̱ vínu̱ts pyojtu̱k je̱m joma ve'e je̱ xa̱a̱j tya̱ka, jatyji tse'e mva'anda je̱ts to'ojuvaampe'e ya̱ it, ax ve'em tse'e jyaty.
42012055	Ku ve'e xjávada je̱ts me̱jtspe'e je̱ ta̱'a̱jts po̱j je̱m joma ve'e je̱ vinva'ajts it, ve'em tse'e mva'anda je̱ts o̱o̱ye'e ya̱ it tyun'ampa̱kuva'añ, ax ampa̱jkp tse'e ya̱ it.
42012056	¡Me̱jts'aajta me̱jtsjo̱o̱tta! ¿Tya̱jx tse'e xkanu̱jávada juu' ve'e je̱ Nte'yam yam tyuump?
42012057	’¿Tya̱jx tse'e viinm xkapayo̱'o̱yda juu' ve'e pyaatyp y'ake̱e̱guip?
42012058	Pa̱n je̱m xa ve'e je̱ jayu juu' ve'e mnu̱xa̱'a̱ijidup je̱tse'e xma̱a̱tna̱jkxta je̱ja je̱ yakkutojkpa vyinkujk, ixta pa̱n vintso̱ ve'e xma̱a̱tnamyujo̱t'ó̱yajadat je̱ja too' aajy, ve'em tse'e mkavó̱vjadat je̱ja je̱ to̱kin payo̱'yva vyinkujk. Ku̱x pa̱n mvo̱o̱jvju̱dupe'e, van'it tse'e je̱ to̱kin payo̱'yva mtukka̱tá̱kajadat je̱ poxu̱nta̱kpa̱a̱mpa. Ax je̱ poxu̱nta̱kpa̱a̱mpa tse'e mpoxu̱nta̱kpá̱mjadap.
42012059	Ax ve'emts a̱tse'e nva'añ je̱ts ka'ajame'e mpítsumdat je̱p poxu̱ntu̱jkp vi'name'e xkakuve̱tta nu̱jom juu' ve'e myó̱jidup.
42013001	Ve'em tse'e jyajty van'it, je̱tse'e je̱ jayu jye̱'ydi je̱tse'e je̱ Jesús du̱tukmumaajntykti vintso̱ ve'e je̱ Pilato je̱ galiléait jayu du̱yakjay'o̱o̱'kji je̱tse'e je̱ ñu̱u̱'pu̱nda yo̱'myúk ma̱a̱t je̱ tá̱nu̱k nu̱u̱'pu̱n juu' ve'e yo̱jxtup vye'na.
42013002	Van'it tse'e je̱ Jesús ña̱'mu̱xjidi: ―¿Ve'em miitse'e mvinmayda je̱ts je̱'e̱ ka̱jxe'e ve'em jyajtti je̱ galiléait jáyuda ku̱x nu̱yojk tó̱kinax jayu je̱'e̱ ve'e y'ijtti je̱ts ni ka'a ve'e pa̱n viijnk je̱ myugaliléait jayu?
42013003	Ve'em a̱tse'e nva'añ je̱ts ka'a ve'e. Ax pa̱n ka'ats miitse'e xmaso̱'o̱kta je̱ mko̱'o̱y joojntykinda, mvinto̱kika̱jxtuvapts miitse'eda.
42013004	Ukpu̱ je̱ nu̱maktoodojt juu' ve'e o̱o̱'ktu ku ve'e je̱m je̱'e̱ ñi'kxmda ñaxka̱daaky je̱ ka̱jxm pa̱ts juu' ve'e Siloé du̱xa̱a̱j, ¿ve'em tse'e mvinmaayduva je̱ts nu̱yojk tó̱kinax jayu je̱'e̱ ve'e y'ijtti je̱ts ni ka'a ve'e pa̱n viijnk juu' ve'e tsu̱u̱nidu je̱m Jerusalén?
42013005	Ve'emts a̱tse'e nva'añ je̱ts ka'a ve'e. Ax pa̱n ka'ats miitse'e xmaso̱'o̱kta je̱ mko̱'o̱y joojntykinda, mvinto̱kika̱jxtuvapts miitse'eda.
42013006	Van'it tse'e je̱ Jesús vya'nu̱xjidi ya̱ tukmu'a'ixmojkin: ―Je̱m xa ve'e to'k je̱ yaa'tya̱jk je̱ hyiigo ku̱p je̱m kyex jo̱o̱tm. Je̱tse'e o̱jts du̱'ix pa̱n jé̱mani ve'e je̱ tya̱a̱jm. Ax ka'a tse'e du̱tipaaty.
42013007	Van'it tse'e du̱nu̱u̱jmi je̱ tyoompa juu' ve'e du̱'ix'ijtp je̱ ñaax: “U̱xyam tse'e du̱mutoojkjoojnta je̱ts a̱tse'e vinjoojnt tu̱nmets je̱ts a̱tse'e nja'ixta je̱ higo ta̱a̱jm yam higo ku̱p ka̱jxm; ni vin'ítats a̱tse'e nkapaa'ty. Pojxu̱knits mits ya̱'a̱. ¿Tya̱jx ya̱'a̱ ve'e ko̱o̱jyji ya̱ it du̱yakvintuk?”
42013008	Van'it tse'e je̱ toompa y'atso̱o̱jvji: “Vintsá̱n, maso̱'o̱ku̱s jado'k joojnt. Va'an a̱ts du̱ka̱yu'uju̱ je̱ts a̱tse'e ntsó̱yat ya̱ naax,
42013009	nu̱njajtp ku ve'e ku̱ñu̱nta̱'mipú̱k. Ax pa̱n ka'ajyam tse'e tya̱'ma jukta̱'m, van'it tse'e yakpojxu̱knit.”
42013010	To'k tse'e je̱ po̱o̱'kxtku̱n xa̱a̱j vye'na je̱tse'e je̱ Jesús yak'ixpu̱k je̱p tsaptu̱jkp.
42013011	Ax je̱p tse'e vye'na to'k je̱ ta̱'a̱xta̱jk juu' ve'e maktoodojt joojntani pa̱jkjup vye'na, ja̱kox tse'e yaktaajnjini to'k je̱ ko̱'o̱yjáyuvap, ax ni vintso̱va tse'e kya'o̱'yixju̱ je̱tse'e ñaajkyajkxju̱t.
42013012	Ku ve'e je̱ Jesús tyuk'ixpe̱jtji, van'it tse'e du̱yaaxji je̱tse'e du̱nu̱u̱jmi: ―Ntaa'm, ta̱ xa ve'e je̱ mpa'am mnu̱vaatsjini.
42013013	Van'it tse'e je̱ kya̱'a̱j du̱tuknu̱ka̱a̱jn. Tun jatyji tse'e je̱ ta̱'a̱xta̱jk yajkxy tyaanni je̱tse'e je̱ Nte'yam du̱yakma̱ji du̱yakjaanchi.
42013014	Ku tse'e je̱ tsaptu̱jkpit je̱ ñu̱vintsá̱n du̱'ix je̱ts yakjo̱tka̱daake'e po̱o̱'kxtku̱n xa̱a̱j je̱ Jesús je̱ ta̱'a̱xta̱jk, jo̱tma't tse'e, je̱tse'e du̱nu̱u̱jmi je̱ nu̱may jayu: ―Tojtu̱k xa̱a̱j xa ve'e du̱tsa̱k je̱tse'e je̱ jayu tyónu̱t; ax mé̱tstats miits van'it je̱tse'e myakjo̱tka̱da'akjadat. Ka'a tse'e po̱o̱'kxtku̱n xa̱a̱j mmé̱tstat je̱tse'e myakjo̱tka̱da'akjadat.
42013015	Van'it tse'e je̱ Ma̱ja̱ Vintsá̱n y'atso̱o̱jvji: ―Miitsta, me̱jts'aajta me̱jtsjo̱o̱tta, ¿ka'a miitse'e po̱o̱'kxtku̱n xa̱a̱j xmuké̱jada je̱ mjaachta je̱ mkaajta je̱tse'e xyakna̱jkxta tsoxk na̱'ookpa?
42013016	Je̱ts ya̱ ta̱'a̱xta̱jk, je̱ Abraham je̱ chaan je̱ kyo̱o̱j juu' ve'e je̱ Satanás pa̱jkjup tu̱yak'itju̱ maktoodojt joojntani, ¿ka'ats je̱'e̱ ve'e du̱paa'ty du̱'ake̱e̱ga je̱tse'e po̱o̱'kxtku̱n xa̱a̱j je̱ pya'am ñu̱vaatsjuvat?
42013017	Ku ve'e je̱ Jesús ve'em vyaajñ, o̱o̱y tse'e tyuntso̱'o̱tyoondi juu' ve'e tso'oxpa̱jkju̱dup. Ax o̱o̱y tse'e je̱ nu̱may jayu tyunxo̱o̱jntkti ku ve'e du̱'ixti je̱ mú̱jit atu̱va juu' ve'e je̱ Jesús tyoon.
42013018	Van'it tse'e je̱ Jesús jyaa'kvaajñ: ―¿Vintso̱ jo'n tse'e je̱ Nte'yam je̱ kyutojku̱n, ukpu̱ tits a̱ts je̱'e̱ ve'e ntukmu'a'ixmókap?
42013019	Ve'em xa je̱'e̱ ve'e ax jo'n to'k je̱ yaa'tya̱jk du̱vu̱j je̱ mostaza ta̱a̱mt je̱ja y'it ja̱a̱t. Ax ve'em tse'e yee'k ma̱j ax jo'n to'k je̱ ku̱p; je̱'ydup tse'e je̱m je̱ je̱yyva tá̱nu̱k je̱tse'e je̱ pye̱'e̱n du̱pa̱mda je̱m y'axén ka̱jxm.
42013020	Vaampa tse'e je̱ Jesús jidu̱'u̱m: ―¿Tits a̱tse'e njaa'ktukmu'a'ixmókap je̱ Nte'yam je̱ kyutojku̱n?
42013021	Ve'em xa je̱'e̱ ve'e ax jo'n to'k je̱ ta̱'a̱xta̱jk je̱ levadura du̱tukmupa̱ma toojk arroba je̱ tsapkaaky ju̱ts. Van'it tse'e je̱ levadura du̱tukta̱ka nu̱jom je̱ tsapkaaky ju̱ts je̱tse'e o̱o̱y tyun'o̱o̱'ku̱k. Mú̱jit tse'e o̱o̱y tyumpítsum.
42013022	Namvaate'e je̱ Jesús ñu̱jkx je̱m Jerusalén, yak'ixpu̱jkp tse'e je̱ jayu joma jaty kajpu̱ne'e ñaxy.
42013023	Je̱m tse'e pa̱n pa̱ne'e amo̱tutú̱vijup: ―¿Nu̱'eejyji je̱'e̱ vine'eda pa̱n pa̱n jatye'e joojntykidinup xa̱'ma ka̱jx? Van'it tse'e y'atsa̱a̱jv:
42013024	―Ixta je̱tse'e mtá̱kadat joma ve'e je̱ ta̱k'aka̱'a̱ juu' ve'e mootskji je̱ vyiijn, ku̱x vaamp xa a̱tse'e je̱ts nu̱mayda ve'e du̱tuntsó̱ktat je̱tse'e je̱ tso̱ tyá̱kadat, ax ka'a tse'e y'o̱'yixjadat.
42013025	Ku ve'e je̱ kuta̱jk pyojtu̱ku̱t je̱tse'e je̱ tya̱jk du̱'aka̱a̱ynit, je̱pts miitse'e mtándat ta̱k'aagup, je̱p tse'e mko̱jtspo̱o̱'kxtat je̱tse'e mva'andat: “Vintsá̱n, Vintsá̱n, yak'avaatsjik a̱a̱ts to'k aaj ya̱ mta̱jk.” Van'it tse'e m'atsó̱vjadat: “Ka'a xa a̱ts miitse'e n'íxada.”
42013026	Van'it tse'e mva'andat: “A̱a̱ts xa mitse'e nma̱a̱tkaay nma̱a̱t'ook, mits tse'e myak'ixpa̱jk je̱ja a̱a̱ts ntoo' aajy.”
42013027	Van'it tse'e m'atso̱o̱jvjidinuvat: “Ta̱ xa a̱tse'e nva'añ je̱ts ka'a a̱ts miitse'e n'íxada. Vinva'kva'atsta a̱ts miits nu̱jom pa̱n pa̱n jatye'e du̱toondup juu' ve'e ka ó̱yap.”
42013028	Ax je̱m tse'e mya'axtat je̱m tse'e mnatya̱tskaa'tjadat ku ve'e x'íxtat je̱ Abraham, je̱ Isaac, ma̱a̱t je̱ Jacob, je̱ts nu̱jom je̱ Nte'yam je̱ y'ayook ko̱jtsnajxpata̱jkta, je̱m tse'e y'ijttinit je̱ Nte'yam y'am kya̱'m je̱ts miitse'e myakpavo̱jptinit.
42013029	Mé̱tstap xa ve'e je̱ jayu juu' ve'e tso̱o̱'ndup je̱ it joma ve'e je̱ po̱j ñu̱jkx, joma ve'e je̱ po̱j cha̱a̱'n, joma ve'e je̱ xa̱a̱j pyítsum, joma ve'e je̱ xa̱a̱j tya̱ka, je̱tse'e y'a̱jxtu̱kta kaayva je̱m je̱ Nte'yam kyutojku̱n jo̱o̱tm.
42013030	Ax jé̱map tse'e je̱ jayu juu' ve'e u̱xyam du̱nu̱pi'kidup, je̱'e̱ tse'e du̱nu̱má̱jadap. Ax jé̱map tse'e je̱ jáyuda juu' ve'e u̱xyam du̱nu̱má̱jidup, je̱'e̱ tse'e du̱nu̱pi'kidinup.
42013031	Ax je̱ xa̱a̱jjyam tse'e jye̱'ydi je̱ fariseota̱jk je̱tse'e du̱nu̱u̱jmidi je̱ Jesús: ―Tso̱o̱'nni yaja ku̱x je̱ Herodes xa ve'e myakjay'o̱o̱'kuvaajnjup.
42013032	Van'it tse'e y'atso̱o̱jvjidi: ―Na̱jkxu̱ xna̱a̱jmada je̱ vin'a̱a̱'mpa je̱ts nyakpítsump a̱tse'e u̱xyam ya̱ tiempo je̱ ko̱'o̱yjáyuvapta, nyakjo̱tka̱daakpapts a̱tse'e pa̱n pa̱n jatye'e pa̱jkju̱dup, ax u̱x'o̱o̱kts a̱tse'e je̱ ntoonk nyak'avaadinit.
42013033	Ax tun vinko̱pkts je̱'e̱ ve'e je̱ts a̱tse'e je̱ nna̱a̱' je̱ ntoo' njaa'kyo̱'o̱yu̱t u̱xyam ya̱ tiempo, je̱ts a̱ts je̱'e̱ ve'e u̱x'o̱o̱k nyakkuká̱xat, ¡ku̱x yaajyji ve'e jerusaleenit kyajpu̱n ku̱jx du̱yak'o̱o̱'kta nu̱jom je̱ Nte'yam je̱ y'ayook ko̱jtsnajxpata̱jkta!
42013034	’¡Jerusaleenit jáyuda, jerusaleenit jáyuda, miits xa ve'e myak'o̱o̱'ktup je̱ Nte'yam je̱ y'ayook ko̱jtsnajxpata̱jkta je̱tse'e xtsaka'atsta pa̱n pa̱n jatye'e je̱ Nte'yam mtuknu̱ke̱jxju̱dup! ¡May nax xa a̱ts miitse'e njapa̱kmokuvaandi, ve'em ax jo'n je̱ tseedaak je̱p kye̱e̱ku̱n pa'tkup je̱ pyi'k ónu̱k du̱mu'ux; ax ka'a tse'e xkuva̱jkti!
42013035	Íxtats n'it, masa̱'a̱ke'e tyaannit je̱ mma̱ja̱ tsapta̱jkta. Ax ve'emts a̱tse'e nva'añ je̱ts ka'a a̱tse'e x'uk'íxtinit, van'ítnume'e ku ve'e je̱ xa̱a̱j du̱paatnit je̱tse'e mva'andat: “Je̱ Nte'yam je̱ kyunoo'kxu̱n ma̱a̱t xa je̱'e̱ ve'e juu' ve'e miimp je̱ Nte'yam ka̱jx.”
42014001	To'k tse'e je̱ po̱o̱'kxtku̱n xa̱a̱j vye'na, je̱tse'e je̱ Jesús y'a̱ts kaayva je̱m tya̱k'am to'k juu' ve'e je̱ fariseo du̱nu̱vintsá̱nip, tyukka̱ts'íxtidup tse'e je̱ fariseota̱jk.
42014002	Je̱m tse'e vye'niva je̱ Jesús vyinkojkm to'k je̱ yaa'tya̱jk juu' ve'e kiixnup.
42014003	Van'it tse'e je̱ Jesús du̱'amo̱tutu̱vi je̱ tsaptu̱jkpit yak'ixpa̱jkpada ma̱a̱t je̱ fariseota̱jkta: ―¿Yakjajtype'e je̱ Moisés je̱ pyava'nu̱n je̱tse'e po̱o̱'kxtku̱n xa̱a̱j je̱ jayu je̱ pa'am jayu du̱yakjo̱tka̱da'aku̱t?
42014004	Ax ama̱'a̱t tse'e tyaandi. Van'it tse'e je̱ Jesús je̱ pa'am jayu du̱majch je̱tse'e du̱yakjo̱tka̱daakni. Van'it tse'e du̱nu̱u̱jmi je̱tse'e ña̱jkxnit.
42014005	Van'it tse'e je̱ fariseota̱jk du̱nu̱u̱jmidi: ―¿Pa̱nts miitse'eda juu' ve'e po̱o̱'kxtku̱n xa̱a̱j je̱ jyaach ukpu̱ je̱ kyaaj ka̱kvíppip je̱p vo̱k jótup, ka'ats je̱'e̱ vine'e je̱ xa̱a̱jji du̱yakpitsumkó̱ju̱t?
42014006	Ax ka'a tse'e y'o̱'yixjada pa̱n vintso̱ ve'e ku̱du̱ko̱jtsu̱mpijtti.
42014007	Ku ve'e je̱ Jesús du̱'ix vintso̱ ve'e je̱ javya̱a̱'kxta̱jk du̱vinko̱o̱ndi je̱ tsu̱u̱jntku̱n juu' ve'e tum o̱o̱jyit joma ve'e je̱ jayu kyay, van'it tse'e ya̱ tukmu'a'ixmojkin du̱pu̱u̱jm:
42014008	―Pa̱n myakvo̱o̱vdup xa miitse'e kaayva joma ve'e je̱ navya̱jkjuva ñamya̱ja̱tónjada, ka'a tse'e xtuktsa̱a̱nadat je̱ tsu̱u̱jntku̱n juu' ve'e tum o̱o̱jyit. Pa̱n ve'em xa ve'e xtonda, ve'em tse'e mjáttat ax jo'n jyajty to'k je̱ javya̱a̱'kx juu' ve'e du̱tuktsu̱u̱nip je̱ tsu̱u̱jntku̱n juu' ve'e du̱nu̱'ó̱yip.
42014009	Van'it tse'e jye̱'y jado'k je̱ javya̱a̱'kx juu' ve'e nu̱yojk du̱nu̱má̱jip je̱ts ka'a ve'e je̱'e̱ juu' ve'e du̱tuktsu̱u̱nip je̱ tsu̱u̱jntku̱n juu' ve'e du̱nu̱'ó̱yip. Je̱ts je̱'e̱ juu' ve'e du̱yakjavyo̱o̱jvju nu̱me̱jtsk, je̱'e̱ tse'e du̱nu̱u̱jmi je̱'e̱ juu' ve'e tsu̱u̱nip: “Te̱na to'k aaj je̱ts mo̱'o̱ ya̱ mtsu̱u̱jntku̱n jado'k ya̱ javya̱a̱'kx.” Van'it tse'e tso̱'o̱tyoomp ñu̱jkx je̱tse'e du̱tuktsu̱u̱ni je̱ tsu̱u̱jntku̱n juu' ve'e du̱nu̱h'u̱x'o̱o̱kika̱jxp.
42014010	Ñojk'ó̱y tse'e jidu̱'u̱m xtóndat. Ku ve'e myakvó̱vdat kaayva, tuktsa̱a̱nadats je̱ tsu̱u̱jntku̱n juu' ve'e du̱nu̱h'u̱x'o̱o̱kika̱jxp. Pa̱n ve'em tse'e xtonda, ve'em tse'e mjáttat ax jo'n jyajty to'k je̱ javya̱a̱'kx juu' ve'e du̱tuktsu̱u̱nip je̱ tsu̱u̱jntku̱n juu' ve'e du̱nu̱h'u̱x'o̱o̱kika̱jxp. Ax ku tse'e jye̱'y je̱'e̱ juu' ve'e yakjavyo̱o̱jvju, van'it tse'e du̱'ix, je̱tse'e du̱nu̱u̱jmi: “Naxu̱ to'k aaj joma ve'e je̱ tsu̱u̱jntku̱n juu' ve'e du̱nu̱'ó̱yip je̱tse'e mtsa̱a̱nat.” Ax ve'em tse'e myakmá̱jajadat je̱ja je̱ nu̱may jayu vyinkujkta pa̱n pa̱n jatye'e mma̱a̱ttsu̱u̱nidup kaayva.
42014011	Ku̱x pa̱n pa̱n xa ve'e namyá̱jijup, je̱'e̱ tse'e taannup pi'k; pa̱n pa̱n tse'e naajkpi'kijup, je̱'e̱ tse'e du̱nu̱má̱jap.
42014012	Ñu̱u̱jmiva tse'e jidu̱'u̱m je̱ yaa'tya̱jk juu' ve'e je̱ javya̱a̱'kx du̱yakjavyo̱o̱jvju: ―Ku ve'e myakjayukayuva'anu̱t, ka'a tse'e xvó̱vu̱t pa̱n pa̱n jatye'e mma̱a̱tnayja'vijup, ka'a tse'e xvó̱vu̱t je̱ m'uts je̱ m'ajch ukpu̱ je̱ m'uts je̱ mtsa̱'a̱ ukpu̱ je̱ mjuu't je̱ mmugo'ok, ka'a tse'e xvó̱vu̱t je̱ mmuja̱nta̱m je̱ mmuta̱kta̱m uk pa̱n pa̱n jatye'e kumeenda. Pa̱n mva̱a̱p tse'e je̱'e̱da, ax mmo̱yu̱mpijtjidinuvapts mits je̱'e̱ ve'eda.
42014013	Ax kuts mitse'e xa̱a̱j xtónu̱t ukpu̱ je̱ jayu xyakkáyu̱t, je̱'e̱ tse'e mvó̱vup pa̱n pa̱n jatye'e ayo̱o̱p je̱ts pa̱n pa̱n jatye'e je̱ kya̱'a̱j je̱ tyek ka ó̱yap, je̱ u̱xke̱t jayu, je̱ts je̱ viints jayu.
42014014	Xo̱o̱n xa mitse'e ku ve'e ve'em xtónu̱t, ku̱x ka'a xa ve'e y'o̱'yixjadat je̱tse'e mmo̱yu̱mpijtjidinuvat. Ax myakmo̱yu̱mpijtnupts mitse'e van'it ku ve'e jyoojntykpa̱jktinuvat pa̱n pa̱n jatye'e tu̱v jáyuvidup joojntykidup.
42014015	Ku ve'e du̱'amo̱tunajxy to'k juu' ve'e tsu̱u̱nip vye'na kaayva, van'it tse'e du̱nu̱u̱jmi je̱ Jesús: ―¡Xo̱o̱n xa je̱'e̱ ve'eda pa̱n pa̱n jatye'e káydap je̱m je̱ Nte'yam kyutojku̱n jo̱o̱tm!
42014016	Van'it tse'e je̱ Jesús ña̱'mu̱xji: ―To'k xa ve'e je̱ yaa'tya̱jk je̱ ma̱ja̱ kay je̱ ma̱ja̱ uu'k du̱nu̱pa̱a̱jmtki; nu̱may tse'e je̱ jayu du̱tunva̱a̱jv.
42014017	Ku tse'e je̱ kay aats du̱paaty, van'it tse'e du̱kejx to'k je̱ tyoompa je̱tse'e du̱na̱a̱jmadat je̱ jayu pa̱n pa̱n jatye'e vya̱a̱p: “Ja'mda, ku̱x avaadani ve'e je̱p nu̱jom je̱ kaaky je̱ na̱a̱j.”
42014018	Van'it tse'e je̱ tyoompa du̱nu̱u̱jmi juu' ve'e yaktuknu̱ke̱jxtu; to'k ka̱'a̱jyji tse'e ñañu̱ko̱jtsvaatsjidi. Jidu̱'u̱m tse'e je̱ muto'k vyaajñ: “Tun ta̱a̱ynum xa a̱tse'e je̱ n'it njoy, ax je̱'e̱ts a̱tse'e u̱xyam na̱jkx n'ixuva'añ, ve'eme'e to'k aaj xna̱a̱jmat je̱ts o̱o̱y a̱tse'e xtunme̱e̱'kxjat.”
42014019	Jidu̱'u̱m tse'e jado'k vyaampa: “Tun ta̱a̱ynum xa a̱tse'e mugo̱o̱xk yunta je̱ yoova kaaj njoy, ax je̱'e̱ts a̱tse'e u̱xyam na̱jkx n'ixuva'añ pa̱n vintso̱ ve'e yo'ojta. Ve'eme'e to'k aaj xna̱a̱jmat je̱ts o̱o̱y a̱tse'e xtunme̱e̱'kxjat.”
42014020	Jidu̱'u̱m tse'e jado'k vyaampa: “Tun ta̱a̱ynum xa a̱tse'e nta̱'a̱xpú̱k, ax ka'ats a̱tse'e x'o̱'yixju̱ vintso̱ a̱tse'e nna̱jkxu̱t.”
42014021	Ku tse'e je̱ toompa vyimpijtni je̱tse'e du̱vaajnji je̱ vyintsá̱n vintso̱ ve'e to'k jado'k y'atsa̱v, van'it tse'e je̱ vyintsá̱n jyo̱tma'ty je̱tse'e du̱nu̱u̱jmi je̱ tyoompa: “Jatyji na̱jkxu̱ je̱ts na̱jkxu̱ mvídu̱tu̱ je̱m kajpu̱n jo̱o̱tm je̱ja mú̱jit too' je̱ts muutskit too' aajy, je̱tse'e xyakmé̱tsu̱t je̱ jayu pa̱n pa̱n jatye'e ayo̱o̱vdup, pa̱n pa̱n jatye'e je̱ kya̱'a̱j je̱ tyek ka ó̱yap, pa̱n pa̱n jatye'e u̱xke̱tta, je̱ts pa̱n pa̱n jatye'e viintsta.”
42014022	U̱x'o̱o̱k tse'e je̱ toompa vyaajñ: “Vintsá̱n, ta̱ xa a̱tse'e ntun ax jo'n tu̱xpava'añ, ax je̱e̱num tse'e je̱ it.”
42014023	Van'it tse'e je̱ vintsá̱n du̱nu̱u̱jmi je̱ tyoompa: “Na̱jkxko̱jnuvats n'ite'e je̱ja to'k too' aajy je̱ts je̱m kam jo̱o̱tm tso̱v, je̱tse'e je̱ jayu xmunoo'kxtu̱ktat je̱tse'e myíndat je̱tse'e a̱ts ya̱ nta̱jk y'ótsu̱t.
42014024	Ax ve'emts a̱tse'e nva'añ je̱ts juu' a̱tse'e too'va̱jkp tu̱nvo̱vda, ni pa̱na ve'e du̱kakáyu̱t juu' a̱tse'e tu̱n'apa̱a̱mdu̱ka.”
42014025	Nu̱may tse'e je̱ jayu du̱pana̱jkxti je̱ Jesús, van'it tse'e je̱ Jesús y'ixu̱mpijt je̱tse'e ña̱'mu̱xjidi:
42014026	―Pa̱n pa̱n xa a̱tse'e xpaminuvaamp, ax myaso̱kka̱jxnup tse'e je̱ tso̱jku̱n juu' ve'e jyaye̱jpjip je̱ tyee' je̱ tyaak, je̱ ñu̱da̱'a̱x, je̱ y'ónu̱k, je̱ y'uts, je̱ y'ajch, je̱ cha̱'a̱, je̱ts je̱ tso̱jku̱n juu' ve'e viinm nayjaye̱jpu̱xjup, ka'a xa ve'e pa̱n viijnk ve'em du̱tsó̱ku̱t ax jo'n a̱ts. Ax pa̱n ka'a tse'e du̱masa̱'a̱k ax jo'n a̱tse'e nka̱ts, ka'ats je̱'e̱ ve'e y'o̱'yixju̱ je̱tse'e a̱ts je̱ n'ixpa̱jkpa y'ítu̱t.
42014027	Pa̱n pa̱n xa a̱tse'e xkapamiimp je̱tse'e kyanayjávaja je̱ts a̱ts ka̱jxe'e je̱ y'o̱o̱'ku̱n du̱'ana̱jkxat ax jo'n je̱ jayu juu' ve'e je̱ cryuuz du̱paka̱a̱yp, ka'ats je̱'e̱ ve'e y'o̱'yixju̱ je̱tse'e a̱ts je̱ n'ixpa̱jkpa y'ítu̱t.
42014028	’¿Pa̱n je̱m xa ve'e nu̱to'k miitsta juu' ve'e je̱ pa̱ts du̱pa̱muvaamp juu' ve'e ka̱jxm, ka'ats n'ite'e y'a̱jxtu̱ku̱t je̱tse'e too'va̱jkp du̱payo̱'o̱yu̱t pa̱n vinxu̱pe'e je̱ meen du̱yaktónu̱t je̱tse'e du̱nu̱jávat pa̱n nu̱paadixjupe'e juu' ve'e mya̱a̱t je̱tse'e du̱po̱jtskuká̱xat?
42014029	Ku̱x pa̱n ka'a xa ve'e o̱y du̱payo̱'o̱y, je̱tse'e ko̱o̱jyji du̱pa̱m'ukva'añ je̱ pa̱ts, je̱tse'e u̱x'o̱o̱k du̱kayakkuká̱xat, tukxi'ikjadapts je̱'e̱ ve'e je̱ jayu pa̱n pa̱n jatye'e íxju̱dup,
42014030	je̱tse'e vya'andat: “Pya̱m'ukvaan xa ve'e to'k je̱ pa̱ts xi yaa'tya̱jk, ax ka'a tse'e du̱yakkuka̱jxi.”
42014031	’Uk pa̱n to'ke'e je̱ yakkutojkpa juu' ve'e du̱ma̱a̱t nu̱majk miijl je̱ tyojpa je̱tse'e y'atso'oxtonuva'añ ma̱a̱t jado'k je̱ yakkutojkpa juu' ve'e du̱ma̱a̱t nu̱'ii'px miijl je̱ tyojpa, ¿ka'ats n'ite'e too'va̱jkp y'a̱jxtu̱ku̱t je̱tse'e o̱y du̱payo̱'o̱yu̱t pa̱n y'ama̱a̱daagape'e?
42014032	Ax pa̱n ka'a tse'e y'o̱'yixju̱, jékumna tse'e vye̱'nat jado'k je̱ yakkutojkpa, je̱tse'e je̱ kyuká̱tsiva du̱ké̱xu̱t je̱tse'e du̱ko̱jts'ó̱yadat ma̱a̱t jado'k je̱ yakkutojkpa.
42014033	Ax ve'em tse'e, pa̱n pa̱n xa ve'e du̱kamaso̱o̱kp nu̱jom juu' ve'e y'ixp jyayejpp, ka'ats je̱'e̱ ve'e y'o̱'yixju̱ je̱tse'e a̱ts je̱ n'ixpa̱jkpa y'ítu̱t.
42014034	’O̱y xa je̱'e̱ ve'e je̱ kaan. Ax pa̱n tó̱kinup tse'e je̱ tya'mu̱tsin, ni vintso̱va tse'e kya'o̱ya je̱tse'e tya'mu̱tsinuvat.
42014035	Pa̱n ka'ats je̱'e̱ ve'e y'ukta'mu̱tsini, ka'a tse'e y'uktoonni, ni ka'a tse'e tyun je̱tse'e je̱ naax du̱tsó̱yat, yak'u̱xko̱'o̱nupe'e. Pa̱n pa̱n jaty xa ve'e je̱m je̱ tyaatsk, va'an tse'e du̱'amo̱tunaxta.
42015001	Nay'amojkijidu tse'e nu̱may je̱ kupa̱'mu̱n pa̱kmojkpada je̱ts je̱ viijnk jáyuda juu' ve'e je̱ jayu tyijp tó̱kinax jayu, y'amo̱tunaxuvaandupts je̱'e̱ ve'e je̱ Jesús je̱ y'ayook,
42015002	je̱'e̱ ka̱jx tse'e je̱ fariseota̱jk ma̱a̱t je̱ tsaptu̱jkpit yak'ixpa̱jkpata̱jk du̱vinko̱jtsti du̱naa'ko̱jtsti je̱ Jesús. Jidu̱'u̱m tse'e ñavyaajnjidi: ―¡Kyuvu̱jkptam ya̱'a̱ ve'e je̱ tó̱kinax jayu je̱tse'e du̱ma̱a̱tkáy du̱ma̱a̱t'uu'k!
42015003	Van'it tse'e je̱ Jesús ya̱ tukmu'a'ixmojkin vya'nu̱xjidi:
42015004	―Pa̱n je̱m xa ve'e nu̱to'k miitsta juu' ve'e nu̱mó̱kupx je̱ carnero du̱jaye̱jpp je̱tse'e nu̱to'k tu̱yo̱'tyó̱ki, myasa̱a̱kpts je̱'e̱ ve'e je̱ nu̱majktupxu̱k maktaaxtojt carnero joma ve'e jya̱'kxta je̱tse'e na̱jkx du̱'ixta juu' ve'e to'k tu̱yo̱'tyó̱ki, ¿ve'em xaja? Ku tse'e du̱paatni, van'it tse'e du̱'ixti'atú̱vini
42015005	je̱tse'e va'ajts xo̱o̱jntkp je̱m kyejk am du̱yukvijtsni.
42015006	Ku tse'e je̱ja tya̱k'aajy du̱yakje̱'yni, van'it tse'e du̱vo̱muk juu' ve'e mya̱a̱tnayja'vijidup je̱ts je̱ myuja̱nta̱m je̱ myuta̱kta̱m, je̱tse'e du̱vaajnjada: “Tukputukxo̱o̱jntkidik a̱ts ku̱x ta̱ a̱tse'e mpaatnuva je̱ carnero juu' a̱tse'e tu̱x'uktó̱kijini.”
42015007	Ax nay ve'emts a̱ts miitse'e nna̱a̱jmada je̱ts nu̱yojke'e je̱ xo̱o̱jntku̱n je̱m tsapjo̱o̱tm je̱'e̱ ka̱jx ku ve'e to'k je̱ tó̱kinax jayu vyinmayu̱mpit je̱ts ni ka'a ve'e nu̱majktupxu̱k maktaaxtojt je̱ jayu ka̱jxta juu' ve'e tunnapya̱a̱jmju̱dup je̱ts tu̱v je̱'e̱ ve'e je̱ jyáyuvinda je̱ jyoojntykinda je̱ts je̱'e̱ ka̱jxe'e kyatukka̱da'akjada je̱tse'e du̱maso̱'o̱ktat je̱ kyo̱'o̱y joojntykinda.
42015008	’Pa̱n je̱me'e to'k je̱ ta̱'a̱xta̱jk juu' ve'e du̱ma̱a̱t majk je̱ meen juu' ve'e plata, je̱tse'e to'k tu̱du̱yakto̱ki, ña̱'kpts je̱'e̱ ve'e je̱ kyandiijl je̱tse'e je̱ tya̱jk o̱y du̱pe'et, je̱tse'e du̱'ixta anoox ka̱'o̱o̱k, ¿ve'em xaja? Ku tse'e du̱paatni, van'ítnum tse'e du̱'ixti'atú̱vini.
42015009	Van'it tse'e du̱vo̱muk juu' ve'e mya̱a̱tnayja'vijidup je̱ts je̱ myuja̱nta̱m je̱ myuta̱kta̱m, je̱tse'e du̱vaajnjada: “Tukputukxo̱o̱jntkidik a̱ts ku̱x ta̱ a̱tse'e mpaatnuva ya̱ plata meen juu' a̱tse'e tu̱n'ukyaktó̱kini.”
42015010	Ax nay ve'emts a̱ts miitse'e nna̱a̱jmada je̱ts xo̱o̱jntktupe'e je̱ Nte'yam je̱ y'aangeles ku ve'e to'k je̱ tó̱kinax jayu vyinmayu̱mpit je̱tse'e du̱maso̱o̱kni je̱ kyo̱'o̱y joojntykin.
42015011	Van'it tse'e je̱ Jesús vyaannuva: ―Je̱m xa ve'e to'k je̱ yaa'tya̱jk, nu̱me̱jtsk tse'e je̱ myajntk.
42015012	Juu' tse'e mootsk, jidu̱'u̱m tse'e je̱ tyee' du̱nu̱u̱jmi: “Tata, tun mo̱o̱yk a̱ts je̱ mpu̱k juu' a̱tse'e xtukka̱daakp.” Van'it tse'e je̱ tyee' myo̱o̱jyji vinxu̱pe'e tyukka̱da'akyju̱.
42015013	Ax ve̱e̱'n tse'e je̱ it ñajxy, van'it tse'e du̱to̱o̱'kka̱jxni juu' ve'e je̱ tyee' mo̱o̱jyju; ax je̱ meen tse'e to'nu̱xju je̱tse'e ñu̱jkx jado'k naax jado'k kajpu̱n joma ve'e nu̱jom je̱ myeen du̱yakvinto̱kiku̱jx ku ve'e je̱ y'avintso̱ vinma'yu̱n du̱yaktuujn.
42015014	Tá̱vani tse'e nu̱jom du̱yakvinto̱kiku̱x vye'na, je̱tse'e je̱ yooj myiijn joma ve'e chu̱u̱na, van'it tse'e yu'o̱o̱'kji.
42015015	Van'it tse'e o̱jts du̱tuujnja to'k je̱ jé̱mit yaa'tya̱jk; ax je̱'e̱ tse'e ke̱jxju ke̱e̱m ixpa.
42015016	Ax jyatso̱jk tse'e je̱tse'e du̱ja̱'kxu̱t je̱ ku̱pu̱ta̱a̱jm juu' ve'e je̱ tsejtst ta̱a̱jm jo'n y'íxuvip, juu' ve'e je̱ ke̱e̱m jya̱'kxtup. Ax ni pa̱na tse'e kyatima̱'a̱ju̱.
42015017	Van'it tse'e o̱jts du̱payo̱'o̱y je̱tse'e ñaña̱'mu̱xji: “¡Vinxú̱pjits n'ite'e je̱m a̱ts je̱ ntee' je̱ tyoompata̱jk juu' ve'e o̱y kaaydup ooktup je̱tse'e tya'nu̱xjada kyunajxu̱xjada; ax xyak'o̱o̱'kuvaannupts a̱tse'e yaja ya̱ yooj!
42015018	Va'ants a̱tse'e du̱vimpijtnuva joma ve'e a̱ts je̱ ntee' je̱ts a̱tse'e nna̱a̱jmat: Tata, ta̱ xa a̱tse'e je̱ Nte'yam nmuto̱kintún je̱ts mits,
42015019	ax ka'ats a̱tse'e n'ukvinmajtsjini je̱ts a̱ts mitse'e x'onu̱kjávat, mtoompa xa a̱ts mitse'e xtíju̱t.”
42015020	Van'it tse'e je̱ tyoo' du̱pu̱jk je̱tse'e je̱m je̱ tyee' tya̱k'am vyimpijtni. ’Jékumna tse'e vye'na ku ve'e je̱ tyee' y'ixpaatji, je̱tse'e tyukmo̱'tji. Noomp tse'e y'ana̱jkxiji je̱ tyee', je̱tse'e che̱e̱'nmojkji je̱tse'e choo'kxji. Van'it tse'e je̱ ónu̱k tee' je̱ myajntk vyaajñ:
42015021	“Tata, ta̱ xa a̱tse'e je̱ Nte'yam nmuto̱kintún je̱ts mits; ax ka'ats a̱tse'e n'ukvinmajtsjini je̱ts a̱ts mitse'e x'onu̱kjávat.”
42015022	Ax je̱ tyee', jidu̱'u̱m tse'e du̱nu̱u̱jmidi je̱ tyoompata̱jk: “Yakpítsumda jatyji je̱ vit juu' ve'e du̱nu̱'o̱yika̱jxp, je̱ts xo̱xta. Pa̱a̱jmjiduvats to'k je̱ ka̱kuje̱na je̱tse'e xpa̱a̱jmjiduvat je̱ ka̱'a̱jk.
42015023	Yakminda je̱ kaaj juu' ve'e du̱nu̱yee'kika̱jxp, je̱tse'e xyak'o̱o̱'ktat, je̱tse'e nka'yumdat n'ookumdat, je̱tse'e nxa̱a̱jto'numdat.
42015024	Ku̱x a̱ts ya̱ n'ónu̱k, ve'em xa ya̱'a̱ ve'e ax jo'n a̱a̱'kani ku̱y'ijtni, ax u̱xyam, ve'emts ya̱'a̱ ve'e ax jo'n ta̱a̱ ku̱jyoojntykpa̱jknuva; ve'emts ya̱'a̱ ve'e ax jo'n tó̱kiyani ku̱y'ijtni, ax u̱xyam, ta̱ tse'e jye̱'ynuva.” Van'it tse'e xya̱a̱jtoondi.
42015025	’Je̱m tse'e kam jo̱o̱tm vye'na je̱ ónu̱k tee' je̱ myajntk juu' ve'e du̱nu̱má̱jip. Ax ku tse'e vyimpijtni je̱tse'e je̱ja tya̱k'aajy jye̱'yni, van'it tse'e du̱'amo̱tunajxy je̱ts je̱me'e je̱ e̱jtspa.
42015026	Van'it tse'e du̱yaaxji to'k je̱ toompa je̱tse'e du̱'amo̱tutu̱vi pa̱n ti ve'e toojnjup ko̱jtsjup.
42015027	Van'it tse'e je̱ toompa ña̱'mu̱xji: “Je̱'e̱ xa ve'e ku ve'e je̱ m'uts tu̱vyimpijtni. Ta̱ xa ve'e je̱ mtee' du̱yakjay'a̱a̱'kju̱ je̱ kaaj juu' ve'e du̱nu̱yee'kika̱jxp ku̱xe'e je̱ m'uts tu̱vyimpijtni ma̱kka̱tso̱ts.”
42015028	Ax jo̱tma't tse'e je̱ ónu̱k tee' je̱ myajntk juu' ve'e du̱nu̱má̱jip, ka'a tse'e je̱p tyu̱jkp tya̱kava'añ. Van'it tse'e je̱ tyee' pyítsum je̱tse'e o̱jts myunoo'kxtu̱kju̱ je̱tse'e tyá̱kat.
42015029	Van'it tse'e du̱nu̱u̱jmi je̱ tyee': “Mnu̱ja'vip xa mitse'e vinxu̱p joojntani a̱ts mitse'e ntuujnja, ni vin'ítats a̱tse'e mits je̱ mpava'nu̱n nkatuktee'n, ax ni vin'ítats a̱ts mitse'e xkama̱'a̱ jyato'ka je̱ pi'k chivo ónu̱k je̱ts a̱tse'e xa̱a̱j ntónu̱t ma̱a̱t je̱'e̱da pa̱n pa̱n jaty a̱tse'e nma̱a̱tnayja'vijidup.
42015030	Ax u̱xyam tse'e tu̱jye̱'yni ya̱ mmajntk juu' ve'e du̱yakvinto̱kika̱jx juu' ve'e mmo̱o̱y ku ve'e je̱ ko̱'o̱tya̱'a̱xap du̱ma̱a̱tnayjayépju̱, ¡ax myak'o̱o̱'kjipts mitse'e je̱ kaaj juu' ve'e du̱nu̱yee'kika̱jxp!”
42015031	’Van'it tse'e je̱ tyee' ña̱'mu̱xji: “N'ónu̱k, mits ma̱a̱t xa a̱tse'e xa̱'ma n'it, ax mje̱'e̱ip tse'e nu̱jom juu' a̱tse'e n'ixp njayejpp;
42015032	ax u̱xyam, pyaatyp y'ake̱e̱guipts je̱'e̱ ve'e je̱tse'e xa̱a̱j nto'numdat je̱tse'e nxo̱o̱jntkumdat. Ku̱x ya̱ m'uts, ve'em ya̱'a̱ ve'e ax jo'n a̱a̱'kani ku̱y'ijtni, ax u̱xyam, ve'emts ya̱'a̱ ve'e ax jo'n ta̱a̱ ku̱jyoojntykpa̱jknuva; ve'em ya̱'a̱ ve'e ax jo'n tó̱kiyani ku̱y'ijtni, ax u̱xyam, ta̱ tse'e jye̱'ynuva.”
42016001	Van'it tse'e je̱ Jesús je̱ y'ixpa̱jkpata̱jk du̱nu̱u̱jmi: ―Je̱m xa ve'e to'k je̱ kumeen jayu y'ijt je̱ts to'k je̱ myeen yakyo̱'yva. Je̱tse'e je̱ jayu vya'nu̱xji je̱ts yakvintó̱kijupe'e juu' ve'e y'ixp jyayejpp, je̱ myeen yakyo̱'yva ve'e ve'em játkip.
42016002	Van'it tse'e je̱ vyintsá̱n vyatso̱o̱jvji je̱tse'e ña̱'mu̱xji: “¿Tits ya̱'a̱ ve'e juu' a̱tse'e nmó̱tup mits ka̱jx? Va'an du̱natyukvinja'vimju̱ je̱ mcueenta ku̱x ka'a xa a̱ts mitse'e x'uktoojnjinit.”
42016003	Van'it tse'e je̱ myeen yakyo̱'yva ñaña̱'mu̱xji: “¿Tis a̱ts vine'e ntónup ku a̱tse'e je̱ nvintsá̱n ya̱ toonk xpa̱jkjinit? Ka'a xa a̱tse'e je̱ maju njayep je̱ts a̱tse'e nyo'oju̱t; ax tso̱'o̱tyoompts a̱tse'e je̱ts a̱tse'e je̱ jayu juu' nu̱nve'emji n'amó̱tuvu̱t.
42016004	Ta̱ts a̱tse'e mpayo̱'o̱y je̱ts ti a̱tse'e ntónup je̱ts a̱tse'e je̱ jayu xkuvá̱ku̱t je̱ja tya̱k'aajy ku a̱tse'e ya̱ toonk nyakpa̱jkjinit.”
42016005	’Van'it tse'e du̱yaaxji nu̱to'k jaty je̱ jáyuda juu' ve'e je̱ vyintsá̱n du̱muyó̱jidup. Van'it tse'e muto'k du̱'amo̱tutu̱vi: “¿Vinxu̱p tse'e a̱ts je̱ nvintsá̱n xmuyo̱ja?”
42016006	Van'it tse'e y'atso̱o̱jvji: “Mó̱kupx barriijl je̱ olivos aceite a̱tse'e nmuyo̱ja.” Van'it tse'e je̱ meen yakyo̱'yva vyaajñ: “U̱xyaja xa ve'e ya̱ mna̱k, játyjits a̱jxtu̱ku̱ je̱tse'e xpá̱mu̱t jado'k juu' ve'e vu̱jxtkupxu̱k majkji myó̱jip.”
42016007	Van'it tse'e du̱'amo̱tutu̱vi jado'k je̱ jayu juu' ve'e je̱ vyintsá̱n du̱muyó̱jivap: “Je̱ts mits, ¿vinxu̱pts mitse'e je̱ myo̱j?” Van'it tse'e ña̱'mu̱xji: “Tojtu̱k miijl almudo je̱ trigo a̱tse'e nmuyo̱ja.” Van'it tse'e du̱nu̱u̱jmi: “U̱xyájats ya̱'a̱ ya̱ mna̱k; pá̱mu̱ts jado'k juu' ve'e mugo̱o̱xk miijlji myó̱jip.”
42016008	Ku ve'e je̱ meen yakyo̱'yva je̱ vyintsá̱n du̱nu̱ja'vi ti ve'e je̱ myeen yakyo̱'yva tyoon, van'it tse'e du̱'o̱ñu̱ko̱jtsi ku̱x kuvij ve'e je̱tse'e ve'em du̱tuujn. Van'it tse'e je̱ Jesús jyaa'kvaajñ: ―Ve'emts a̱ts miitse'e nna̱a̱jmada je̱ts vij ve'e ñapyá̱mjada to'k jado'k aje̱'e̱jyjida juu' ve'e je̱ naxviijnit je̱ kyo̱'o̱y je̱'e̱ du̱ma̱a̱tnavya̱a̱'nju̱dup; ax ka'a tse'e ve'em du̱tonda juu' ve'e ijttup je̱ja ajajtk it ja̱a̱t.
42016009	Ve'emts a̱tse'e nva'añ je̱tse'e xyaktóndat je̱ meen je̱tse'e je̱ jayu xma̱a̱tnayjávajadat, je̱ meen juu' ve'e je̱ jayu yaktoondup ka ó̱yap. Ax ku tse'e mko̱o̱'k'ijttinit yaja naxviijn, mkuva̱jkjidinup tse'e je̱ Nte'yam je̱m tsapjo̱o̱tm, je̱m joma ve'e je̱ jayu xa̱'ma ka̱jx jyoojntykidinit.
42016010	Pa̱n pa̱n xa ve'e du̱toomp juu' ve'e pyaatyp y'ake̱e̱guip ku ve'e ve̱e̱'n yakma̱'a̱, tyoompapts je̱'e̱ ve'e juu' ve'e pyaatyp y'ake̱e̱guip ku ve'e may yakma̱'a̱; ax pa̱n pa̱n tse'e du̱toomp juu' ve'e kyapaatyp kyah'ake̱e̱guip ku ve'e ve̱e̱'n yakma̱'a̱, nay vanxú̱pjyamts je̱'e̱ ve'e du̱toompa ku ve'e may yakma̱'a̱.
42016011	Ax pa̱n ka'ats miitse'e je̱ meen yaja naxviijn xyaktonda ax jo'n du̱paa'ty du̱'ake̱e̱ga, ¿ax vintso̱ts je̱'e̱ ve'e myakmo̱'o̱dat je̱ o̱'yin juu' ve'e du̱nu̱'o̱yika̱jxp?
42016012	Ax pa̱n ka'ats miitse'e xtonda ax jo'n du̱paa'ty du̱'ake̱e̱ga juu' ve'e mkaje̱'e̱idup, ¿ax vintso̱ tse'e myakmo̱'o̱dat juu' ve'e mje̱'e̱idup?
42016013	’Ni pa̱na xa ve'e kya'o̱'yixju̱ je̱tse'e me̱jtsk je̱ vyintsá̱n du̱jayé̱pu̱t, ku̱x to'ke'e du̱tsó̱ku̱t, jado'k tse'e du̱tso'oxpá̱ku̱t, to'ke'e du̱mutónu̱t du̱mupá̱ku̱t, jado'k tse'e du̱viijnk'íxu̱t. Nay ve'empa tse'e je̱ jayu juu' ve'e je̱m je̱ meen kya̱'m naajk'ijtjup, ka'ats je̱'e̱ ve'e y'o̱'yixju̱ je̱tse'e je̱ Nte'yam du̱pana̱jkxu̱t.
42016014	Ax tyukxiiktu tse'e je̱ fariseota̱jk je̱ Jesús ku ve'e du̱'amo̱tunajxti, ku̱x o̱o̱y je̱'e̱ ve'e je̱ meen du̱tunnas'ayó̱vada.
42016015	Van'it tse'e je̱ Jesús ña̱'mu̱xjidi: ―Ve̱'e̱ miitse'e mtunnapyá̱mjada je̱ts tun tu̱v miitse'e je̱ mjáyuvinda je̱ mjoojntykinda, ax ñu̱ja'vip tse'e je̱ Nte'yam je̱ts ka'a je̱'e̱ ve'e vye'ema. Je̱ ko̱'o̱y jo̱o̱t xa miitse'e mjaye̱jptup. Ax juu' tse'e je̱ jayu tyuknu̱má̱jidup, kyo̱'o̱yja'vipts je̱'e̱ ve'e je̱ Nte'yam.
42016016	’Juu' jatye'e jyatyaandu je̱p Kunuu'kx Jatyán ku̱jxp je̱ Moisés je̱ts je̱ Nte'yam je̱ y'ayook ko̱jtsnajxpata̱jkta, van'it paat tse'e tyuujn ku ve'e je̱ Yakna̱pe̱jtpa Juan jyoojntyki. Ax ku tse'e je̱ Yakna̱pe̱jtpa Juan kya'amaajy, van'it tse'e je̱ jayu yakvaajnji'ukvaandi je̱ts cha̱jkpe'e je̱ Nte'yam je̱tse'e je̱ jayu y'ijttinit je̱m je̱ Nte'yam y'am kya̱'m. O̱o̱y tse'e je̱ jayu du̱tuntso̱kta je̱tse'e je̱m y'ijttinit, ve'emts je̱'e̱ ve'eda ax jo'n nu̱may je̱ jayu to'k naxji tya̱kava'anda nu̱jom joma ve'e to'k je̱ mootsk ta̱k'aka̱'a̱.
42016017	’Ax ve'emts a̱tse'e nva'añ: Ka'a xa ve'e cho'oxa vintso̱ ve'e ya̱ tsajp ya̱ naax kyá̱xu̱t ñáxu̱t; je̱'e̱ ve'e tso'ox ku ve'e kyo̱o̱'ktoonnit jyajuu'a je̱ Nte'yam je̱ pyava'nu̱n.
42016018	’Pa̱n pa̱n xa ve'e je̱ ñu̱da̱'a̱x du̱maso̱o̱knup je̱tse'e je̱ viijnk ta̱'a̱xta̱jk du̱pu̱k, yakvintsa̱'kintó̱kipts je̱'e̱ ve'e je̱ navya̱jku̱n. Je̱ts pa̱n pa̱n tse'e du̱pa̱jkp je̱ ta̱'a̱xta̱jk juu' ve'e je̱ ñu̱yaa'y tu̱myaso̱o̱kjini, nay yakvintsa̱'kintó̱kivapts je̱'e̱ ve'e je̱ navya̱jku̱n.
42016019	’Je̱m xa ve'e to'k y'ijt je̱ kumeen jayu juu' ve'e va'ajts o̱y va'ajts tsoj tunnaxyo̱jxjup, je̱ tso'ojmk vite'e tyukni'kxip; jó̱vum tse'e o̱y ñaajkkáyju̱ ñaajk'uu'kju̱.
42016020	Je̱m tse'e tya̱k'aagumpa to'k je̱ ayo̱o̱va jayu juu' ve'e Lázaro du̱xa̱a̱j; ta̱ts je̱'e̱ ve'e ñu̱potsvatska̱jxni.
42016021	Je̱'e̱jyji ve'e y'uktso̱jk je̱ ayo̱o̱va jayu je̱tse'e ku̱du̱kaajy je̱ tsapkaaky kunax juu' ve'e ku̱sta̱jkip je̱m je̱ kumeen jayu myeesa ka̱jxm; ax nu̱ve̱e̱'yju̱dup tse'e je̱ ok je̱ pyo'ojts ka̱jx.
42016022	Je̱'y tse'e je̱ xa̱a̱j ku ve'e je̱ ayo̱o̱va jayu y'o̱o̱'kni; yakna̱jkxju̱du tse'e je̱ ángeles je̱tse'e y'ijtnit je̱ Abraham ma̱a̱t. e̱o̱'knuva tse'e je̱ kumeen jayu je̱tse'e ñaxta̱jkini.
42016023	Tsaachpaatp tse'e vye'na je̱ kumeen jayu je̱m ja̱njo̱o̱tm, van'it tse'e du̱'ix jékum je̱ Abraham, je̱me'e je̱ Lázaro du̱ma̱a̱da.
42016024	Van'it tse'e ma̱kk kya̱jts, je̱tse'e du̱nu̱u̱jmi: “Tata Abraham, tonu̱ je̱ maa'yu̱n, tukmo̱'tk a̱ts. Ke̱xu̱ to'k aaj je̱ Lázaro je̱tse'e du̱yakxo̱o̱'ku̱t je̱ kya̱'ónu̱k ma̱a̱t je̱ tsoxk na̱a̱j je̱tse'e min a̱ts ya̱ nto̱o̱ts du̱yakxee'mu̱ ku̱x o̱o̱y a̱tse'e yam ja̱njo̱o̱tm ntuntsaachpaa'ty.”
42016025	Van'it tse'e je̱ Abraham ña̱'mu̱xji: “N'ónu̱k, jaa'myé̱tsu̱ je̱ts mtukka̱daakju ve'e juu' ve'e o̱y ku ve'e mjoojntyki je̱m naxviinm; ax ya̱ Lázaro, ka'ats ya̱'a̱ ve'e tyukka̱daakji juu' ve'e o̱y ku ve'e jyoojntyki je̱m naxviinm. Ax u̱xyamts ya̱'a̱ ve'e yaja je̱ jo̱t'ama̱jin du̱paatni je̱ts mitse'e je̱m mtsaachpaatni.
42016026	Ax nay ve'empa tse'e, je̱m xa ve'e to'k je̱ ma̱ja̱ tukjo̱v juu' ve'e apu̱k xyak'ijtumdup. Ax pa̱n pa̱n jaty tse'e juu' ve'e yájada je̱tse'e je̱m jyana̱jkxuva'anda joma ve'e miitsta, ka'a tse'e y'o̱'yixjada; ax pa̱n pa̱n jaty tse'e je̱mda joma ve'e miitsta je̱tse'e yaja jyaminuva'anda, ni ka'a tse'e y'o̱'yixju̱duva.”
42016027	Van'it tse'e je̱ kumeen jayu y'atsa̱a̱jv: “Tata Abraham, je̱m xa ve'e nu̱mugo̱o̱xk a̱ts je̱ n'utsa̱ta̱jk. Nmunoo'kxtkpts a̱ts mitse'e je̱tse'e to'k aaj xké̱xu̱t je̱ Lázaro je̱m a̱ts je̱ ntee' tya̱k'am,
42016028	je̱tse'e du̱vaajnjadat, ax ve'emts je̱'e̱ ve'e kyame̱jtstuvat yaja tsaachpaatu̱n ja̱a̱t.”
42016029	Van'it tse'e je̱ Abraham y'atso̱o̱jvji: “Je̱m xa je̱'e̱ ve'e du̱ma̱a̱dada je̱ Kunuu'kx Jatyán juu' ve'e jyaaydu je̱ Moisés je̱ts je̱ Nte'yam je̱ y'ayook ko̱jtsnajxpata̱jkta, va'ants je̱'e̱ ve'e du̱ma̱ja̱ pa̱mda.”
42016030	Van'it tse'e y'atsa̱a̱jv je̱ kumeen jayu: “Ka'a xa je̱'e̱ ve'e vye'ema, tata Abraham, ax pa̱n nu̱na̱jkxjupts je̱'e̱ ve'e to'k juu' ve'e tu̱y'o̱o̱'kni, vinmayu̱mpíttapts je̱'e̱ ve'e je̱tse'e du̱maso̱o̱ktinit je̱ kyo̱'o̱y joojntykinda.”
42016031	Van'it tse'e je̱ Abraham ña̱'mu̱xji: “Pa̱n ka'a xa ve'e du̱ma̱ja̱ pa̱mda juu' ve'e jyaaydu je̱ Moisés je̱ts je̱ Nte'yam je̱ y'ayook ko̱jtsnajxpata̱jkta, ka'ats je̱'e̱ ve'e du̱jaanchja'viduvat ku̱jyajoojntykpa̱jknuva ve'e jado'k nax to'k je̱ o̱o̱'kpa.”
42017001	Van'it tse'e je̱ Jesús je̱ y'ixpa̱jkpata̱jk du̱nu̱u̱jmidi: ―Ka'a xa ve'e ñu̱nka'ítu̱t je̱ yakto̱kintoompa yaja; ¡ax ayo̱o̱ts je̱'e̱ ve'e je̱ jyo̱o̱t je̱ jayu juu' ve'e je̱ myujayu du̱tukmaso̱o̱kp je̱ Nte'yam je̱ tyoo'!
42017002	Nu̱yojk o̱y xa ve'e ku̱y'ijtu̱xju̱ je̱ jayu je̱tse'e to'k je̱ paan taak yaktukyuktsum je̱tse'e yakmaaxyna̱víppini je̱ts ni ka'a ve'e ku ve'e du̱tukmasa̱'a̱k je̱ Nte'yam je̱ tyoo' to'k je̱ jayu juu' ve'e je̱ mootsk jo̱o̱t je̱ mootsk ja'vin du̱jaye̱jpp.
42017003	Ixta tse'e o̱y pa̱n ti ve'e mtoondup. Pa̱n mmuto̱kintoojnjup xa ve'e je̱ m'uts je̱ m'ajch ukpu̱ je̱ m'uts je̱ mtsa̱'a̱, tukna̱a̱jmats. Pa̱n vinmayu̱mpijtp tse'e, mme̱e̱'kxjap tse'e je̱ tyo̱kin.
42017004	Pa̱n mmuto̱kintoojnjupts mitse'e vuxtojtu̱k nax to'k xa̱a̱j je̱tse'e vuxtojtu̱k nax mna̱'mu̱xju̱t: “Ta̱ a̱tse'e nvinmayu̱mpit, to̱kin me̱e̱'kxu̱s a̱ts to'k aaj”, mjajtyme̱e̱'kxjap tse'e.
42017005	Van'it tse'e je̱ kuká̱tsivata̱jk du̱nu̱u̱jmidi je̱ Ma̱ja̱ Vintsá̱n: ―Puta̱jkik a̱a̱ts to'k aaj je̱ts a̱a̱tse'e nu̱yojk njaanchjávat.
42017006	Van'it tse'e ña̱'mu̱xjidi je̱ Ma̱ja̱ Vintsá̱n: ―Pa̱n mjaye̱jptup xa ve'e je̱ jaanchja'vin je̱m mja'vin ka̱jxmda o̱yvinxu̱pa ax jo'n to'k je̱ mostaza ta̱a̱mt, ku̱m'o̱'yixjada tse'e je̱tse'e xna̱a̱jmadat ya̱ ku̱p: “Navyixju̱ joma ve'e yaja m'it je̱ts na̱jkxu̱ mnakyexju̱ je̱m maaxy na̱jo̱o̱tm”, ku̱mka̱tsa̱pá̱kjada tse'e ya̱ ku̱p.
42017007	’Pa̱nts miits n'ite'e juu' ve'e du̱jaye̱jpp to'k je̱ toompa, ku ve'e je̱ toompa jye̱'yni, ta̱ o̱jts yu'uj ukpu̱ je̱ carnero tu̱du̱vintena, ¿ñu̱u̱jmipts vine'e: “Naxu̱ mkayu̱”?
42017008	Ax ka'a tse'e; jidu̱'u̱m xa je̱'e̱ ve'e du̱nu̱u̱jma: “Yak'o̱ya a̱ts je̱ n'a'ox je̱ts nay'apa̱a̱mdu̱kaja je̱ts a̱tse'e xyakkáyu̱t, u̱x'o̱o̱kts mitse'e m'a'óxat.”
42017009	¿Kyuko̱jtsjipts je̱'e̱ vine'e je̱ toompa ku ve'e du̱tún juu' ve'e yaktukpavaamp? Ax ka'a tse'e.
42017010	Nay vanxú̱pjyamts miitse'edava, ku ve'e xtonká̱xtat nu̱jom juu' ve'e je̱ Nte'yam mtukpavaajnju̱dup, va'anda tse'e jidu̱'u̱m: “Ka'a xa a̱a̱tse'e nvinmachju̱ je̱ts a̱a̱tse'e nyakkuko̱jtsjat, je̱'e̱jyji a̱a̱tse'e tu̱ntún ax jo'n je̱ toompa du̱tún juu' ve'e tukka̱daakjup.”
42017011	Ku ve'e je̱ Jesús je̱ too' du̱jaa'kyo̱'y ku ve'e je̱m Jerusalén ñu̱jkx, van'it tse'e pyítsum je̱m galiléait y'it jo̱o̱tm je̱tse'e tya̱jki je̱m samaariait y'it jo̱o̱tm.
42017012	Ku tse'e jye̱'yava'añ joma ve'e to'k je̱ pi'k kajpu̱n, van'it tse'e y'ana̱jkxijidi nu̱majk je̱ yaa'tya̱jk juu' ve'e leprapa̱jkju̱dup. Ax jékumji tse'e tyaandi
42017013	je̱tse'e ma̱kk du̱muko̱jtsti je̱ Jesús: ―¡Jesús, Yak'ixpa̱jkpa, tukmo̱'tk a̱a̱ts to'k aaj!
42017014	Ku ve'e je̱ Jesús y'íxjidi, van'it tse'e vyaajñ: ―Na̱jkxta je̱ja je̱ tee'ta̱jk vyinkujk je̱tse'e xtuk'íxtat je̱ts ta̱ ve'e mjo̱tka̱daaktini. Namvaate'e ña̱jkxti, nu̱vaatsjidinu tse'e je̱ pya'amda.
42017015	Ku tse'e nu̱to'k ñayja'viji je̱ts jo̱tka̱da'akyani ve'e, van'it tse'e vyimpijt, ma̱kk tse'e kya̱jts je̱tse'e je̱ Nte'yam du̱yakma̱ji du̱yakjaanchi.
42017016	Van'it tse'e je̱ Jesús du̱vinko̱xkteni je̱tse'e je̱ vyiijn je̱ y'aaj du̱tukpaaty je̱ naax je̱ vintsa̱'kin ma̱a̱t, je̱tse'e je̱ Jesús du̱kuko̱jtsji. Ax samaariait jáyuts je̱'e̱ ve'e y'ijt.
42017017	Van'it tse'e je̱ Jesús vyaajñ: ―¿Tis, ka nu̱majkape'e tu̱y'itta pa̱ne'e tu̱jyo̱tka̱da'akta? ¿Joma tse'e jyaa'k'ítta je̱ janu̱taaxtojtu̱k?
42017018	¿Ya̱'a̱jyji ve'e to'k tu̱vyimpit juu' ve'e ka je̱ israeejlit jáyuvap je̱tse'e je̱ Nte'yam du̱yakma̱ja du̱yakjaancha?
42017019	Van'it tse'e du̱nu̱u̱jmi je̱ yaa'tya̱jk: ―Pojtu̱ku̱ je̱ts na̱jkxni. Je̱'e̱ ka̱jx xa ve'e tu̱mjo̱tka̱daakni ku̱x a̱tse'e tu̱xjaanchjáva.
42017020	Van'it tse'e je̱ fariseota̱jk du̱'amo̱tutú̱vidi je̱ Jesús pa̱n vin'ite'e je̱ Nte'yam je̱ kyutojku̱n du̱yakmiinnit. Van'it tse'e y'atso̱o̱jvjidi: ―Ka'a xa ve'e yak'ixpaa'tu̱t ku ve'e je̱ Nte'yam je̱ kyutojku̱n du̱yakmiinnit.
42017021	Ka'a tse'e je̱ jayu vya'anu̱t: “U̱xyaja xa je̱'e̱ ve'e”, ukpu̱ “U̱xximts je̱'e̱ ve'e”, ku̱x ta̱ je̱'e̱ ve'e je̱ Nte'yam je̱ kyutojku̱n du̱yakmiinni joma ve'e miitsta.
42017022	Van'it tse'e du̱nu̱u̱jmidi je̱ y'ixpa̱jkpata̱jk: ―Je̱'yap xa ve'e je̱ xa̱a̱j je̱tse'e xjatsó̱ktat je̱ts a̱tse'e n'ítu̱t miits ma̱a̱tta o̱tyun jado'k xa̱a̱ja; ax ka'a tse'e ve'em tyónju̱t.
42017023	Ax myakna̱a̱jmadap tse'e: “Ixta, u̱xyaja xa je̱'e̱ ve'e”, ukpu̱ “Ixta, u̱xximts je̱'e̱ ve'e”; ax ka'ats miits je̱'e̱ ve'e xpana̱jkxtat,
42017024	ku̱x ve'em ax jo'n to'k je̱ vítsu̱k yak'ix je̱tse'e y'ajaj y'atu̱'kx je̱m tsajviinm ado'om ado'om, yak'íxpap tse'e o̱y ku a̱tse'e nmiinnuvat.
42017025	Ax tun vinko̱pk tse'e je̱ts a̱tse'e too'va̱jkp o̱o̱y ntuntsaachpaa'tu̱t je̱ts a̱tse'e xkakuvá̱ktat je̱ jayu juu' ve'e u̱xyam joojntykidup.
42017026	Ve'em ax jo'n tyoojnji kyo̱jtsji ku ve'e je̱ Noé jyoojntyki, nay ve'em tse'e tyoojnjinuvat je̱ xa̱a̱j ku a̱tse'e nmiinnuvat, a̱ts, je̱ Jayu Juu' ve'e Nu̱pa̱a̱mdu̱ka Ijtp.
42017027	Kaaydup ooktup tse'e vye̱'nada, yaa'vya̱jktup ta̱'a̱xpa̱jktup. Van'it paat tse'e ve'em du̱toondi ku ve'e je̱ Noé tya̱jkini je̱p arca ja̱a̱tp je̱tse'e je̱ na̱a̱kukó̱ma jye̱'y je̱tse'e nu̱jom y'o̱o̱'kka̱jxtini.
42017028	Nay ve'empa tse'e jyajtpa je̱m Sodoma ku ve'e je̱ Lot jyoojntyki. Kaaydup ooktup tse'e je̱ jayu vye̱'nada, jooydup, to̱o̱'ktup, yoodup, ta̱kpa̱a̱mdup;
42017029	ax ku tse'e je̱ Lot je̱m sodómait kyajpu̱n ka̱jxm pyítsumni, van'it tse'e je̱ ja̱a̱jn ma̱a̱t je̱ azufre kyu̱sta̱jki je̱m tsajviinm, ve'em ax jo'n ku̱tyuuj jo'n, je̱tse'e nu̱jom je̱ jayu du̱yak'o̱o̱'kka̱jxtini.
42017030	Ax nay vanxú̱pjyam tse'e je̱ jayu vye'nidinuvat ku a̱tse'e nmiinnuvat jado'k nax.
42017031	’Ku ve'e je̱ xa̱a̱j jye̱'yat, pa̱n pa̱n jatye'e ve̱'nadap je̱m azotea ni'kxm je̱tse'e je̱p tyu̱jkp je̱ pya̱a̱mdu̱k, ka'a tse'e y'ukta̱jkidinit je̱p tyu̱jkp je̱tse'e ti du̱yakpítsumdat. Pa̱n pa̱n jaty tse'e je̱m kam jo̱o̱tm ve̱'nadap, ka'a tse'e du̱nu̱vimpíttat pa̱n ti jatye'e je̱m tu̱tyáñ.
42017032	Jaa'myé̱tsta je̱ Lot je̱ ñu̱da̱'a̱x.
42017033	Pa̱n pa̱n xa ve'e nu̱yojk du̱tso̱jkp je̱ ñaxviijnit joojntykin je̱ts ka'a ve'e je̱ joojntykin juu' ve'e xa̱'ma ka̱jx ijtp, vintó̱kiyupts je̱'e̱ ve'e xa̱'ma ka̱jx; ax pa̱n pa̱n tse'e du̱maso̱o̱kp je̱ ñaxviijnit joojntykin ku̱x cha̱jkpe'e nu̱yojk je̱ joojntykin juu' ve'e xa̱'ma ka̱jx ijtp, joojntykinupts je̱'e̱ ve'e xa̱'ma ka̱jx.
42017034	’Ve'em xa a̱ts miitse'e nna̱a̱jmada je̱ts je̱ tsooj, nu̱me̱jtsk tse'e maap vye̱'nadat joma ve'e to'k je̱ maajntku̱n, ax to'k tse'e yakvo̱o̱vnit, jado'k tse'e tyaannit;
42017035	nu̱me̱jtsk tse'e je̱ ta̱'a̱xta̱jk ja̱jtsp vye̱'nadat, to'k tse'e yakvo̱o̱vnit, jado'k tse'e tyaannit;
42017036	nu̱me̱jtsk tse'e je̱ yaa'tya̱jk je̱m kam jo̱o̱tm vye'niduvat, to'k tse'e yakvo̱o̱vnit, jado'k tse'e tyaannit.
42017037	Juu' tse'e du̱'amo̱tunajxtu, je̱'e̱ tse'e du̱'amo̱tutú̱vidu: ―Ma̱ja̱ Vintsá̱n, ¿jómats je̱'e̱ ve'e ve'em jyátu̱t? Van'it tse'e y'atso̱o̱jvjidi: ―Va'ajts xa ve'e yaknu̱jávat pa̱n joma ve'e, ku̱x pa̱n joma ve'e y'it je̱ tá̱nu̱k a̱a̱'k, je̱m tse'e je̱ no'op ñay'amókajada.
42018001	Van'it tse'e je̱ Jesús ya̱ tukmu'a'ixmojkin vya'nu̱xjidi je̱tse'e je̱ jayu du̱tuk'íxtat je̱ts tsapkó̱tstape'e xa̱'ma, ka'a ve'e ñoo'kxtat.
42018002	Jidu̱'u̱m tse'e vyaajñ: ―Je̱m xa ve'e kajpu̱n ka̱jxm vye'na to'k je̱ to̱kin payo̱'yva; ax ka'ats je̱'e̱ ve'e je̱ Nte'yam du̱tsa̱'a̱ga, ni pa̱na ve'e du̱kama̱ja̱ pu̱m.
42018003	Je̱mpa tse'e to'k je̱ ku'a̱a̱'k ta̱'a̱xta̱jk juu' ve'e vane'em na̱jkx myuxu̱'u̱ju̱, je̱'e̱ tse'e cho̱jk je̱tse'e je̱ to̱kin payo̱'yva du̱to̱kimpayo̱'o̱yu̱t to'k je̱ jayu juu' ve'e je̱ ta̱'a̱xta̱jk du̱tso'oxpa̱jkp.
42018004	Jek tse'e je̱ to̱kin payo̱'yva du̱kama̱ja̱ pu̱u̱jm je̱ ku'a̱a̱'k ta̱'a̱xta̱jk; ax u̱x'o̱o̱knum tse'e vyinmaajy: “O̱yam a̱tse'e nkatsa̱'a̱ga je̱ Nte'yam ukpu̱ a̱tse'e ni pa̱na nkama̱ja̱ pu̱m,
42018005	va'ants a̱ts du̱to̱kimpayo̱'o̱yu̱ je̱'e̱ juu' ve'e du̱tso'oxpa̱jkp je̱ ku'a̱a̱'k ta̱'a̱xta̱jk, ax ve'emts a̱tse'e min xko̱o̱'kne̱'mni.”
42018006	Van'it tse'e je̱ Ma̱ja̱ Vintsá̱n jyaa'kvaajñ: ―Yakvinkó̱pkada vintso̱ ve'e vyinmay je̱ ka ó̱yap to̱kin payo̱'yva.
42018007	¿Ax vintso̱ts n'ite'e je̱ Nte'yam du̱kama̱ja̱ pá̱mu̱t je̱ jáyuda juu' ve'e vyinko̱o̱ndu je̱tse'e jó̱vum xa̱a̱j jó̱vum tsooj yaaxp aaj yaaxp jo̱o̱t du̱munoo'kxtu̱kta je̱tse'e pyutá̱kajadat? ¿Ax yak'a'íxtapts je̱'e̱ n'ite'e?
42018008	Ve'emts a̱ts miitse'e nvaajnjada je̱ts ka'a ve'e tyánat je̱tse'e du̱putá̱kadat. O̱yam tse'e vye'ema, ku a̱tse'e nmiinnuvat jado'k nax, a̱ts, je̱ Jayu Juu' ve'e Nu̱pa̱a̱mdu̱ka Ijtp, ¿njaa'kpaa'tupts a̱ts vine'e je̱ jáyuda juu' ve'e du̱jaanchja'vidup je̱ Nte'yam?
42018009	Van'it tse'e je̱ Jesús ya̱ tukmu'a'ixmojkin du̱tukmuka̱jts je̱ jáyuda juu' ve'e nayja'vijidinup je̱ts ka'a ve'e je̱ Nte'yam tyo̱kimpá̱mjada je̱tse'e je̱ myujayu du̱viijnk'íxta. Jidu̱'u̱m tse'e vyaajñ:
42018010	―Na̱jkxtu xa ve'e je̱m ma̱ja̱ tsapta̱jkm nu̱me̱jtsk je̱ yaa'tya̱jk tsapko̱jtspa; to'k tse'e je̱ fariseo, jado'k tse'e je̱ kupa̱'mu̱n pa̱kmojkpa.
42018011	Ax ténipji tse'e je̱ fariseo jidu̱'u̱m chapka̱jts: “Nte'yam, nkuko̱jtsjip xa a̱ts mitse'e ku̱x ijk a̱tse'e ve'em nkajáyuva ax jo'n juu' ve'e me̱e̱'tstup, juu' ve'e du̱toondup juu' ve'e ka ó̱yap, je̱ts juu' ve'e je̱ navya̱jku̱n du̱yakvintsa̱'kintó̱kidup. Ka'a xa a̱tse'e ve'em njáyuva ax jo'n xi kupa̱'mu̱n pa̱kmojkpa.
42018012	Me̱jtsk nax xa a̱tse'e n'ayooja vinvuxtojtu̱k xa̱a̱j, ax nmo̱o̱ypts a̱ts mitse'e je̱ diezmo.” Jidu̱'u̱m tse'e je̱ fariseo chapka̱jts.
42018013	Ax je̱ kupa̱'mu̱n pa̱kmojkpa, jékumjits je̱'e̱ ve'e tyaajñ, ka'a tse'e ñayjávaja je̱tse'e y'íxu̱ku̱t je̱m tsapjo̱o̱tm, ko̱o̱jyji ve'e je̱ kyak du̱ka̱x ku̱x natyukja'vijupe'e je̱ tyo̱kin, je̱tse'e vya'añ: “Nte'yam, tukmo̱'tk a̱ts to'k aaj, tó̱kinax jáyuvam xa a̱tse'e.”
42018014	Van'it tse'e je̱ Jesús jyaa'kvaajñ: ―Ve'emts a̱tse'e nva'añ je̱ts ka'a ve'e je̱ Nte'yam du̱to̱kimpu̱u̱jm je̱ kupa̱'mu̱n pa̱kmojkpa; ax tyo̱kimpa̱a̱m tse'e je̱ fariseo. Ku̱x pa̱n pa̱n xa ve'e namyá̱jijup, je̱'e̱ tse'e taannup pi'k; pa̱n pa̱n tse'e naajkpi'kijup, je̱'e̱ tse'e du̱nu̱má̱jap.
42018015	Van'it tse'e du̱tuknu̱na̱jkxti je̱ pi'k ónu̱kta je̱ Jesús je̱tse'e je̱ kya̱'a̱j du̱tuknu̱kó̱nu̱t, je̱ maax ónu̱k paat tse'e tyuknu̱na̱jkxtu. Ku tse'e je̱ y'ixpa̱jkpata̱jk du̱'ixti, van'it tse'e du̱tuknu̱u̱jmidi je̱ jáyuda pa̱n pa̱n jatye'e du̱yakje̱'ydup je̱ pi'k ónu̱kta.
42018016	Van'it tse'e je̱ Jesús je̱ y'ixpa̱jkpata̱jk du̱yaaxjidi je̱tse'e du̱nu̱u̱jmidi: ―Maso̱'o̱kta je̱ pi'k ónu̱k je̱ts a̱tse'e xnu̱míndat, ka'a tse'e xkayakjajtjadat, ku̱x je̱'e̱da pa̱n pa̱n jatye'e ijttup je̱m je̱ Nte'yam y'am kya̱'m, ve'em xa je̱'e̱ ve'eda ax jo'n ya̱ pi'k ónu̱kta.
42018017	Tyú̱vam xa a̱tse'e nva'añ, pa̱n pa̱n jaty tse'e kanapya̱a̱jmju̱dup je̱m je̱ Nte'yam y'am kya̱'m ax jo'n je̱ pi'k ónu̱k, ka'a tse'e je̱m tyá̱kadat.
42018018	Van'it tse'e y'amo̱tutú̱viji to'k je̱ israeejlit jayu juu' ve'e du̱nu̱má̱jip: ―O̱y yak'ixpa̱jkpa, ¿tis a̱ts vine'e ntónup je̱ts a̱tse'e njaye̱jpnit je̱ joojntykin juu' ve'e xa̱'ma ka̱jx ijtp?
42018019	Je̱tse'e je̱ Jesús ña̱'mu̱xji: ―¿Nte'yam a̱tse'e xtij ku ve'e mva'añ je̱ts o̱y a̱tse'e? To'kji xa je̱'e̱ ve'e pa̱ne'e o̱y, je̱ Nte'yamts je̱'e̱ ve'e.
42018020	Mnu̱ja'vip xa mitse'e je̱ pava'nu̱n: “Ka'a tse'e xyakvintsa̱'kintó̱kiyu̱t je̱ navya̱jku̱n, ka'a tse'e myakjayu'o̱o̱'ku̱t, ka'a tse'e mme̱e̱'tsu̱t, ka'a tse'e je̱ jayu xnu̱vampé̱tu̱t, vintsa̱'a̱ga je̱ mtee' je̱ mtaak.”
42018021	Van'it tse'e je̱ jayu ña̱'mu̱xji: ―Ku a̱tse'e pi'knum nve'na, van'ítanits a̱ts ya̱'a̱ ve'e nu̱jom nkutyún.
42018022	Ku ve'e je̱ Jesús du̱'amo̱tunajxy, van'it tse'e du̱nu̱u̱jmi: ―Jado'k viijn tse'e mka'ijtu̱xju̱. To̱o̱'kka̱jxni nu̱jom juu' ve'e m'ixp mjayejpp je̱ts mo̱o̱yni je̱ meen je̱ ayo̱o̱va jayu, ve'em tse'e je̱ o̱'yin xjayé̱pu̱t je̱m tsapjo̱o̱tm. Van'itts a̱tse'e xpamiinnit.
42018023	Ax ku tse'e je̱ jayu du̱'amo̱tunajxy, o̱o̱y tse'e tyuntsaachvinmapyu̱jk, ku̱x va'ajts kumeene'e y'ijt.
42018024	Ku tse'e je̱ Jesús ve'em y'ixji, van'it tse'e vyaajñ: ―¡Va'ajts tso'ox xa je̱'e̱ ve'e je̱tse'e je̱ kumeen jayu ñapyá̱mjadat je̱m je̱ Nte'yam y'am kya̱'m!
42018025	Ka'a xa ve'e cho'oxa vintso̱ ve'e je̱ camello ñáxu̱t je̱p xo'yu̱n jot ja̱a̱tp, je̱'e̱ ve'e tso'ox vintso̱ ve'e je̱ kumeen jayu ñapyá̱mju̱t je̱m je̱ Nte'yam y'am kya̱'m.
42018026	Van'it tse'e vyaandi pa̱n pa̱n jatye'e du̱'amo̱tunajxtup: ―Pa̱n ve'em xa ve'e, ¿pa̱nts vine'e o̱'yixjup je̱tse'e du̱jaye̱jpnit je̱ joojntykin juu' ve'e xa̱'ma ka̱jx ijtp?
42018027	Van'it tse'e je̱ Jesús ña̱'mu̱xjidi: ―Juu' xa ve'e je̱ jayu ka'o̱'yixjup je̱tse'e du̱tónu̱t, je̱ Nte'yamts je̱'e̱ ve'e du̱tónup.
42018028	Van'it tse'e je̱ Pedro ña̱'mu̱xji: ―Ma̱ja̱ Vintsá̱n, nmaso̱kka̱jxni xa a̱a̱tse'e nu̱jom juu' a̱a̱tse'e n'ixp njayejpp vye'na je̱ts a̱a̱ts mitse'e mpamiijn.
42018029	Van'it tse'e je̱ Jesús du̱nu̱u̱jmi je̱ y'ixpa̱jkpata̱jk: ―Tyú̱vam xa a̱ts miitse'e nna̱a̱jmada je̱ts pa̱n pa̱n jatye'e je̱ Nte'yam je̱ kyutojku̱n ka̱jx du̱maso̱o̱kp je̱ tya̱jk, je̱ tyee', je̱ tyaak, je̱ y'uts, je̱ y'ajch, je̱ cha̱'a̱, je̱ ñu̱da̱'a̱x, ukpu̱ je̱ y'ónu̱k,
42018030	nu̱yojk tse'e o̱o̱y tyunyakmo̱'o̱t juu' ve'e yaja naxviijn je̱tse'e xa̱'ma ka̱jx jyoojntykinit ku ve'e je̱ nam it cho̱o̱'ndu̱ku̱t.
42018031	Van'it tse'e je̱ Jesús apu̱k du̱va̱a̱jv je̱ ñu̱makme̱jtsk ixpa̱jkpata̱jk, je̱tse'e du̱nu̱u̱jmidi: ―Je̱m tse'e Jerusalén nja'mda. Je̱m tse'e tyonká̱xju̱t kyo̱jtská̱xju̱t a̱ts ka̱jx nu̱jom juu' ve'e jyatyaandu je̱p Kunuu'kx Jatyán ku̱jxp je̱ Nte'yam je̱ y'ayook ko̱jtsnajxpata̱jkta.
42018032	Yakpá̱mupts a̱tse'e je̱m je̱ viijnk jayu kya̱'m je̱ts a̱tse'e xnu̱xi'iktat xtukxi'iktat je̱ts a̱tse'e xvinko̱jtspé̱ttat, xnu̱tsójadapts a̱tse'e
42018033	je̱ts a̱tse'e xvó̱ptat, van'itts a̱tse'e xyak'o̱o̱'ktat. Ax joojntykpa̱jknuvapts a̱tse'e kutoojk xa̱a̱j, a̱ts, je̱ Jayu Juu' ve'e Nu̱pa̱a̱mdu̱ka Ijtp.
42018034	Ax ka'a tse'e du̱vinmó̱tuda pa̱n ti ve'e tyijp ku̱xe'e je̱ Nte'yam du̱kayakjaty vye'na je̱tse'e du̱vinmó̱tudat.
42018035	Ku ve'e je̱ Jesús du̱muta̱mi je̱ jericoojit kajpu̱n, je̱m tse'e to'k je̱ viints jayu chu̱u̱na vye'na je̱ja too' pa'ayi je̱tse'e je̱ puta̱jkin du̱'amo̱tu.
42018036	Ku ve'e du̱mo̱tu je̱ts je̱ nu̱may jayu ve'e najxp, van'it tse'e du̱'amo̱tutu̱vi pa̱n ti ve'e toojnjup ko̱jtsjup.
42018037	Ku ve'e yakvaajnji je̱ts je̱'e̱ ve'e najxp vye'na je̱ Jesús, je̱ nazarétit jayu,
42018038	van'it tse'e ma̱kk vyaajñ: ―¡Jesús, je̱ David je̱ chaan je̱ kyo̱o̱j juu' ve'e yakkutojknup, tukmo̱'tk a̱ts to'k aaj!
42018039	Ax pa̱n pa̱n jaty tse'e je̱ Jesús vintoo'va̱jkijup, tukna̱'mu̱xju tse'e je̱tse'e y'amo̱'o̱tu̱t. Ax nu̱yojk ma̱kk tse'e tyunjaa'kka̱jts: ―¡Je̱ David je̱ chaan je̱ kyo̱o̱j juu' ve'e yakkutojknup, tukmo̱'tk a̱ts to'k aaj!
42018040	Van'it tse'e je̱ Jesús vya'ktaajñ je̱tse'e du̱nu̱u̱jmidi je̱ jayu je̱tse'e du̱yakmíndat. Ku tse'e je̱ viints jayu jye̱'y, van'it tse'e yak'amo̱tutu̱vi:
42018041	―¿Tise'e mtsa̱jkp je̱ts a̱ts mitse'e ntoojnjat? Van'it tse'e je̱ viints jayu y'atsa̱a̱jv: ―Vintsá̱n, je̱'e̱ xa a̱tse'e ntsa̱jkp je̱ts a̱ts mitse'e xyakvin'ixpá̱ku̱t.
42018042	Van'it tse'e je̱ Jesús ña̱'mu̱xji: ―¡Vin'ixpa̱ku̱ts n'it! Ta̱ xa ve'e mjo̱tka̱daakni ku̱x a̱tse'e tu̱xjaanchjáva.
42018043	Tun jatyji tse'e je̱ jayu vyin'ixpa̱jkni. Van'it tse'e je̱ Jesús du̱panu̱jkx je̱tse'e je̱ Nte'yam du̱yakma̱ji du̱yakjaanchi. Ax nu̱jom tse'e je̱ jayu pa̱n pa̱n jatye'e du̱'ixtu, yakmá̱jiduva yakjaanchiduvats je̱'e̱ ve'e je̱ Nte'yam.
42019001	Van'it tse'e je̱ Jesús jye̱'y je̱m jericoojit kyajpu̱n ka̱jxm je̱tse'e je̱ kajpu̱n du̱tuknajxy.
42019002	Je̱m tse'e vye'na to'k je̱ kumeen jayu juu' ve'e Zaqueo du̱xa̱a̱j, je̱ kupa̱'mu̱n pa̱kmojkpats je̱'e̱ ve'e ñu̱vintsá̱nip,
42019003	je̱ Jesuusts je̱'e̱ ve'e y'ixuvaampy. Ax ka'a tse'e y'o̱'yixju̱ vintso̱ ve'e du̱'ixpaa'tu̱t ku̱x pi'k kó̱naji je̱'e̱ ve'e je̱ Zaqueo je̱ts o̱o̱ye'e je̱m je̱ jayu.
42019004	Van'it tse'e noomp tyoo'vu̱jk je̱tse'e pyejt je̱m sicómoro ku̱p ka̱jxm juu' ve'e du̱mutá̱mip je̱ too' joma ve'e je̱ Jesús ñaxuva'añ vye'na, ax ve'em tse'e y'o̱'yixju̱t vintso̱ ve'e du̱'ixpaa'tu̱t.
42019005	Ku ve'e je̱ Jesús ñajxy je̱ tso̱v, van'it tse'e pyat'ix, je̱tse'e du̱nu̱u̱jmi: ―Zaqueo, vánu̱ku̱ jatyji, tunjajtyna̱jkxp xa a̱tse'e u̱xyam je̱m mta̱k'am.
42019006	Van'it tse'e je̱ Zaqueo jatyji vyajntyk je̱tse'e je̱ Jesús du̱ma̱a̱di je̱m je̱'e̱ tya̱k'am je̱ xo̱o̱jntku̱n ma̱a̱t.
42019007	Ku ve'e je̱ nu̱may jayu du̱'ixti, van'it tse'e du̱vinko̱tsta du̱naa'kó̱tsta je̱ Jesús ku̱x ve'eme'e vyaandi je̱ts je̱m je̱'e̱ ve'e je̱ tó̱kinax jayu tya̱k'am ñu̱jkx.
42019008	Tu̱jkpani tse'e vye̱'nada, van'it tse'e je̱ Zaqueo tyeni je̱tse'e du̱nu̱u̱jmi je̱ Ma̱ja̱ Vintsá̱n: ―U̱xyamts a̱tse'e nmo̱o̱ynit je̱ ayo̱o̱va jayu kojkm juu' a̱tse'e n'ixp njayejpp; ax pa̱n ta̱ts a̱tse'e jyapa̱na je̱ meen mpu̱jkja je̱ vin'a̱a̱'nu̱n ka̱jx, maktaaxk naxts a̱ts je̱'e̱ ve'e nyaknu̱yojkijat.
42019009	Van'it tse'e je̱ Jesús vyaajñ: ―U̱xyam xa ve'e tu̱jye'ya je̱ nu̱tso̱o̱ku̱n yaja tu̱jk, ku̱x je̱ Abraham je̱ chaan je̱ kyo̱o̱j xa mitse'eva.
42019010	Ku̱x je̱'e̱ xa a̱tse'e nnu̱miimp je̱ts a̱tse'e n'íxtat je̱tse'e nyaktso̱'o̱ktat pa̱n pa̱n jatye'e to̱kih'ijttup, a̱ts, je̱ Jayu Juu' ve'e Nu̱pa̱a̱mdu̱ka Ijtp.
42019011	Namvaate'e je̱ jayu du̱'amo̱tunajxti, van'it tse'e je̱ Jesús vya'nu̱xjidi ya̱ tukmu'a'ixmojkin je̱'e̱ ka̱jx ku ve'e tá̱mani vye̱'nada joma ve'e je̱ Jerusalén je̱tse'e vyinmaaydi je̱ts jatyji ve'e je̱ Nte'yam je̱ kyutojku̱n du̱yakmiinnit.
42019012	Jidu̱'u̱m tse'e ña̱'mu̱xjidi: ―Je̱m xa ve'e y'ijt to'k je̱ yaa'tya̱jk juu' ve'e je̱ o̱y ke̱'xtku̱n du̱ma̱a̱t, je̱tse'e jékum ñu̱jkx, je̱'e̱ tse'e ñu̱na̱jkx je̱tse'e yakpá̱mu̱t yakkutojkpa, u̱x'o̱o̱k tse'e vyimpijtnuvat.
42019013	Ka'anum tse'e cha̱a̱'n vye'na, van'it tse'e du̱yaxtsa̱a̱jv nu̱majk je̱ tyoompa je̱tse'e ka̱kje̱'e̱ du̱tukka̱ta̱jkidi to'k je̱ meen juu' ve'e tsó̱vax. Van'it tse'e du̱nu̱u̱jmidi: “Yaktonda a̱ts ya̱ nmeen van'it paat ku a̱tse'e nvimpijtnuvat.”
42019014	’Ax ka'a tse'e je̱ jyayu cha̱kju̱ y'ijt, mu'e̱jkju̱dup mujo̱t'aajnju̱dupe'e je̱tse'e du̱ke̱jxti je̱ kuká̱tsivada je̱tse'e jidu̱'u̱m vya'andat: “Ka'a xa a̱a̱tse'e ntsa̱k je̱ts a̱a̱tse'e je̱ yaa'tya̱jk xyakkutojkjat.”
42019015	’Ax yakpa̱a̱mjyamts je̱'e̱ ve'e yakkutojkpa. Van'it tse'e vyimpijtnuva joma ve'e je̱ jyayu. Ku tse'e jye̱'yni, van'it tse'e du̱nu̱ke̱jxi je̱ tyoompata̱jk juu' ve'e tyukka̱ta̱jkidu je̱ myeen je̱tse'e du̱nu̱jávat pa̱n vinxu̱pe'e je̱ meen tu̱du̱yaknu̱yókada ka̱kje̱'e̱.
42019016	’Juu' tse'e muto'k, jidu̱'u̱mts je̱'e̱ ve'e vyaajñ: “Vintsá̱n, majk nax xa ve'e tu̱ñu̱yoka je̱ mmeen juu' a̱tse'e xtukka̱ta̱jki.”
42019017	Van'it tse'e je̱ yakkutojkpa y'atso̱o̱jvji: “O̱y xa ve'e, o̱y toompats mitse'e. O̱yame'e ve̱e̱'nji myaktukka̱ta̱jki, ve'em tse'e juu' xtun ax jo'n yaktsa̱k, je̱'e̱ ka̱jxts a̱ts mitse'e mpá̱mu̱t je̱tse'e xyakkutojkjat majk kajpu̱n.”
42019018	’Van'it tse'e jado'k vyaampa: “Vintsá̱n, mugo̱o̱xk nax xa ve'e tu̱ñu̱yoka je̱ mmeen juu' a̱tse'e xtukka̱ta̱jki.”
42019019	Van'it tse'e y'atso̱o̱jvji: “Mugo̱o̱xk kajpu̱nts mitse'e xyakkutojkjivat.”
42019020	’Van'it tse'e jado'k ñu̱je̱'yji je̱tse'e vyaajñ: “Vintsá̱n, u̱xyaja xa ve'e ya̱ mmeen juu' a̱tse'e xtukka̱ta̱jki. Je̱pts a̱tse'e paayu ja̱a̱tp nvintsoomni
42019021	ku̱x ntsa̱'kip a̱ts mitse'e je̱'e̱ ka̱jx ku ve'e ma̱kk myakkutuk; je̱'e̱ xa mitse'e m'amó̱tup juu' ve'e mkapu̱u̱mp, je̱'e̱ts mitse'e mpa̱kmujkp juu' ve'e mkavu̱jp.”
42019022	Van'it tse'e je̱ yakkutojkpa ña̱'mu̱xji: “Mits, ko̱'o̱y toompa, je̱ m'ayook a̱ts mitse'e ntukto̱kimpayo̱'o̱yup. Pa̱n mnu̱ja'vip xa mitse'e je̱ts ma̱kk a̱tse'e nyakkutuk je̱ts je̱'e̱ a̱tse'e n'amó̱tup juu' a̱tse'e nkapu̱u̱mp, je̱ts je̱'e̱ a̱tse'e mpa̱kmujkp juu' a̱tse'e nkavu̱jp,
42019023	¿tya̱jx tse'e a̱ts je̱ nmeen je̱ viijnk jayu xkatukka̱ta̱jki je̱tse'e du̱yaknu̱yókat?, ax ve'emts a̱tse'e ku̱nyakmo̱o̱jy je̱ meen ma̱a̱t je̱ myunu̱yojkin ku a̱tse'e yaja nta̱k'aajy tu̱nvimpijtnuva.”
42019024	’Van'it tse'e du̱nu̱u̱jmi juu' ve'e je̱m ve'nidup: “Pa̱jkjada ya̱'a̱ je̱ meen je̱tse'e xmo̱'o̱dat juu' ve'e majk je̱ meen du̱ma̱a̱t.”
42019025	Van'it tse'e y'atso̱o̱jvjidi: “Vintsá̱n, ¿ti ka jé̱pap ya̱'a̱ ve'e du̱ma̱a̱da majk je̱ meen?”
42019026	Van'it tse'e je̱ yakkutojkpa y'atsa̱a̱jv: “Ve'em xa a̱ts miitse'e nna̱a̱jmada: Pa̱n pa̱n xa ve'e juu' du̱ma̱a̱t, jaa'kyakmo̱'o̱pts je̱'e̱ ve'e. Pa̱n pa̱n tse'e juu' du̱kajaye̱jpp, pa̱n vinxu̱p tse'e du̱ma̱a̱da, yakpa̱jkjapts je̱'e̱ ve'e nu̱jom, je̱'e̱ paat juu' ve'e yu̱u̱'n ve̱e̱'n jyayejpp.
42019027	Ax je̱'e̱da juu' a̱tse'e xtso'oxpa̱jktup je̱tse'e du̱katso̱kta je̱ts a̱tse'e nyakkutojkjadat, yakminda je̱tse'e yaja a̱ts nvinkujk xyak'o̱o̱'kká̱xtat.”
42019028	Ku ve'e je̱ Jesús ve'em vyaajñ, van'it tse'e je̱ tyoo' du̱pa̱jknuva je̱tse'e je̱m Jerusalén jyaa'knu̱jkx.
42019029	Je̱'yavaandup tse'e vye̱'nada joma ve'e je̱ kajpu̱nda juu' ve'e du̱xa̱a̱jta Betfagé je̱ts Betania, je̱mpa ve'e je̱ Olivos Ko̱pk, van'it tse'e je̱ Jesús du̱kejx nu̱me̱jtsk je̱ y'ixpa̱jkpada
42019030	je̱tse'e du̱nu̱u̱jmidi: ―Na̱jkxta xi pi'k kajpu̱n ku̱jx juu' ve'e xi avinkujk. Ku tse'e mje̱'yadat, je̱ja tse'e xpaa'ttat kuvu̱u̱'n to'k je̱ burro. Ni pá̱nanumts je̱'e̱ ve'e kyatuktsu̱u̱naja. Muké̱jadats je̱tse'e xyakmíndat.
42019031	Pa̱n m'amo̱tutú̱vijidup tse'e je̱ jayu pa̱n tya̱jxe'e xmuké̱jada, ve'em tse'e xna̱a̱jmadat: “Je̱ Ma̱ja̱ Vintsa̱ne'e du̱tso̱jkp.”
42019032	Van'it tse'e je̱ y'ixpa̱jkpa ña̱jkxti je̱tse'e du̱paatti ax jo'n je̱ Jesús ña̱'mu̱xjidi.
42019033	Myuké̱jidup tse'e vye̱'nada je̱ burro, van'it tse'e je̱ burro je̱ vyintsa̱nda y'amo̱tutú̱vijidi: ―¿Tya̱jx tse'e xmuké̱jada xi burro?
42019034	Van'it tse'e y'atso̱o̱vdi: ―Je̱'e̱ ka̱jx ku ve'e je̱ Ma̱ja̱ Vintsá̱n du̱tsa̱k.
42019035	Van'it tse'e du̱yakna̱jkxti joma ve'e je̱ Jesús je̱tse'e du̱ja̱pe̱'ndi je̱ burro ma̱a̱t je̱ vyitta. Van'it tse'e je̱ Jesús du̱yakpe̱jtti.
42019036	Vintso̱ tse'e je̱ Jesús ñaxy, ve'em tse'e je̱ jayu du̱ye̱'e̱pta je̱ vyit je̱ja too' kujk joma ve'e je̱ Jesús ñaxuva'añ.
42019037	Ax ku tse'e du̱mutá̱midi je̱ja Olivos Ko̱pk váñu̱k viijn, van'it tse'e nu̱jom je̱ jáyuda juu' ve'e je̱ Jesús du̱ma̱a̱tvíttu, je̱'e̱ tse'e ma̱kk ko̱jts'ukvaandu je̱ xo̱o̱jntku̱n ma̱a̱t je̱tse'e je̱ Nte'yam du̱yakmá̱jidi du̱yakjaanchidi je̱'e̱ ka̱jx ku ve'e du̱'ixti je̱ ma̱jin juu' ve'e je̱ Jesús tyuump.
42019038	Jidu̱'u̱m tse'e vyaandi: ―¡Je̱ Nte'yam je̱ kyunoo'kxu̱n ma̱a̱t xa ya̱'a̱ ve'e ya̱ yakkutojkpa juu' ve'e miimp je̱ Ma̱ja̱ Vintsá̱n ka̱jx! ¡Je̱ o̱y jo̱o̱t ma̱a̱t je̱ts je̱ ma̱jin ma̱a̱t tse'e y'ijtnit je̱ Nte'yam, juu' ve'e je̱m tsapjo̱o̱tm!
42019039	Van'it tse'e ña̱'mu̱xjidi je̱ fariseota̱jk juu' ve'e je̱ nu̱may jayu mya̱a̱tve'nidup: ―Yak'ixpa̱jkpa, tukna̱a̱jma to'k aaj xi jáyuda juu' ve'e mma̱a̱tvíttup je̱tse'e y'amo̱'o̱ttat.
42019040	Ax jidu̱'u̱m tse'e je̱ Jesús y'atso̱o̱jvjidi: ―Ve'em xa a̱ts miitse'e nna̱a̱jmada je̱ts pa̱n amo̱'ttup xa ya̱'a̱ ve'eda, je̱ tsaaj tse'e ma̱kk ko̱jtspá̱ktap.
42019041	Ku ve'e du̱mutá̱midi je̱m Jerusalén, je̱tse'e je̱ Jesús du̱'ix je̱ kajpu̱n, van'it tse'e du̱nu̱yaaxy je̱ jerusaleenit jáyuda,
42019042	je̱tse'e vyaajñ: ―¡Pa̱n ku̱xvinmó̱tuda xa ve'e, u̱xyam ya̱ xa̱a̱j, juu' ve'e ku̱myak'ítjada o̱y jo̱o̱t! Ax ka'a tse'e xvinmó̱tuda, yu'uts je̱'e̱ ve'e y'it je̱ja miits mvinkujkta.
42019043	Je̱'yap xa ve'e je̱ xa̱a̱j ku ve'e je̱ mtso'oxpa̱jkpa du̱yaknaa'tóktat je̱ mkajpu̱n je̱tse'e je̱ naax juu' ve'e je̱ mkajpu̱n du̱naa'víttp, je̱'e̱ tse'e tyuktajva'atstap joma ve'e ñayyo'otsjadat,
42019044	myak'o̱o̱'kjadapts miits je̱'e̱ ve'e ma̱a̱t je̱ m'ónu̱kta, je̱tse'e je̱ mja̱a̱jnda je̱ mta̱jkta du̱tukja'vika̱jxtinit, ni to'ka tse'e je̱ tsaaj kyatánu̱t nu̱ka̱vyet, je̱'e̱ ka̱jx ku ve'e xkanu̱jávada ku ve'e je̱ Nte'yam mnu̱mínjada je̱tse'e ku̱myaktso̱o̱kjidi.
42019045	Van'it tse'e je̱ Jesús tya̱jki je̱p ma̱ja̱ tsapta̱ktaagujkp je̱tse'e du̱vo̱jppitsumku̱jx nu̱jom pa̱n pa̱n jatye'e je̱p ajooydup ato̱o̱'ktup vye'na,
42019046	je̱tse'e du̱nu̱u̱jmidi: ―Jidu̱'u̱m xa ve'e je̱ Kunuu'kx Jatyán vya'añ: “Ve̱'e̱ tse'e a̱ts je̱ nta̱jk y'ijtnit je̱ ta̱jk joma ve'e je̱ jayu chapka̱ts.” Ax ve'emts miits ya̱'a̱ ve'e tu̱xpa̱a̱mdini ax jo'n “je̱ aajntk joma ve'e je̱ me̱e̱'tspa ñay'amókajada”.
42019047	Jó̱vum xa̱a̱j tse'e je̱ Jesús yak'ixpu̱k y'ijt je̱p ma̱ja̱ tsaptu̱jkp; ax je̱ tee'ta̱jk je̱ vyintsa̱nda ma̱a̱t je̱ tsaptu̱jkpit yak'ixpa̱jkpata̱jkta je̱ts pa̱n pa̱n jatye'e du̱nu̱má̱jidup je̱ israeejlit jayu ma̱a̱t, je̱'e̱ tse'e du̱payo̱'ydup vintso̱ ve'e ku̱du̱yakjay'o̱o̱'kjidi je̱ Jesús,
42019048	ax ka'a tse'e du̱mutaayvaatti pa̱n vintso̱ ve'e ku̱du̱toondi, ku̱x nu̱jome'e je̱ jayu o̱y du̱'amo̱tunajxti juu' ve'e je̱ Jesús kyo̱jts.
42020001	To'k naxe'e je̱ Jesús je̱ nu̱may jayu du̱yak'ixpu̱k vye'na je̱p ma̱ja̱ tsaptu̱jkp je̱tse'e du̱vaajnjidi je̱ o̱y ka̱ts je̱ o̱y ayook, van'it tse'e jye̱'ydi je̱ tee'ta̱jk je̱ vyintsa̱nda ma̱a̱t je̱ tsaptu̱jkpit yak'ixpa̱jkpata̱jk je̱ts je̱ israeejlit je̱ myú̱jit jáyuda,
42020002	je̱tse'e du̱nu̱u̱jmidi: ―Vaajnja a̱a̱ts pa̱n pa̱ne'e tu̱mna̱'mu̱xju̱ je̱ts ya̱'a̱ ve'e xtónu̱t. ¿Pa̱ne'e ya̱ kutojku̱n mmo̱o̱jyjup?
42020003	Van'it tse'e je̱ Jesús y'atso̱o̱jvjidi: ―Nay ve'empats a̱tse'e nvaampa je̱ts a̱tse'e x'atso̱o̱vduvat.
42020004	¿Pa̱n tse'e je̱ Juan je̱ kutojku̱n mo̱o̱jyju je̱tse'e je̱ jayu du̱yakna̱pé̱tu̱t, je̱ Nte'yame'e, ukpu̱ je̱ jayu ve'e?
42020005	Ax van'it tse'e du̱ko̱jtsmojkti. Jidu̱'u̱m tse'e ñavyaajnjidi: ―¿Vintso̱se'e ku̱nva'numda? Pa̱n va'numdup xa ve'e je̱ts je̱ Nte'yame'e mo̱o̱jyju je̱ kutojku̱n, jidu̱'u̱m tse'e xnu̱u̱jmimdat: “¿Tya̱jx tse'e xkajaanchja'vidi juu' ve'e je̱ Juan kyo̱jts?”
42020006	Ax pa̱n va'numdup tse'e je̱ts je̱ jayu ve'e je̱ kutojku̱n mo̱o̱jyju, xka'ts'o̱o̱'kumdapts u̱u̱'m ya̱'a̱ ve'e ya̱ nu̱may jayu ku̱x nayja'vijidinup ya̱'a̱ ve'e tyu̱va je̱ts je̱ Nte'yam je̱ y'ayook ko̱jtsnajxpa je̱'e̱ ve'e je̱ Juan y'ijt.
42020007	Van'it tse'e y'atso̱o̱vdi je̱ts ka'a ve'e du̱nu̱jávada je̱ts pa̱n pa̱ne'e je̱ kutojku̱n mo̱o̱jyju je̱ Juan je̱tse'e je̱ jayu du̱yakna̱pé̱tu̱t.
42020008	Van'it tse'e je̱ Jesús ña̱'mu̱xjidi: ―Ka'ats a̱tse'e n'ava'nivat je̱ts pa̱n a̱tse'e ya̱ kutojku̱n xmo̱o̱yp je̱ts a̱tse'e ve'em ntun.
42020009	Van'it tse'e je̱ Jesús du̱vaajnji je̱ jáyuda ya̱ tukmu'a'ixmojkin: ―To'k xa ve'e je̱ jayu du̱pu̱u̱jm je̱ tsaaydum kam. Van'it tse'e je̱ yoova toompata̱jk du̱tukma̱a̱tko̱jtsmojkti pa̱n vinxu̱pe'e tyukka̱da'akjadat ku ve'e du̱pa̱kmóktat je̱ tsaaydum ta̱a̱jm. Van'itts je̱'e̱ ve'e cha̱a̱'n, ta'niva tse'e ñu̱jkx.
42020010	Ku tse'e je̱ tsaaydum tok aats du̱paaty, van'it tse'e to'k je̱ kyuká̱tsiva du̱kejx joma ve'e je̱ yoova toompa je̱tse'e du̱'amó̱tuvu̱t pa̱n juu' ve'e tukka̱daakjup. Ax van'it tse'e je̱ yoova toompa du̱tsii'kti je̱tse'e ve'emji du̱yakvimpijttini.
42020011	Van'it tse'e je̱ kam je̱ vyintsá̱n du̱ke̱jxnuva jado'k je̱ kyuká̱tsiva; ax nay vanxú̱pjyam tse'e du̱tsii'ktuva je̱tse'e du̱jomtoondi du̱titoondi, ka'a tse'e du̱timo̱o̱ydi, je̱tse'e du̱pake̱jxtini.
42020012	Jyaa'kke̱jx tse'e jado'k je̱ tsaaydum kam je̱ vyintsá̱n jado'k je̱ kyuká̱tsiva; ax yakxa̱'a̱jkiduva tse'e je̱ yoova toompa je̱tse'e du̱pavo̱jptini.
42020013	’Van'it tse'e je̱ tsaaydum kam je̱ vyintsá̱n vyaajñ: “¿Tis a̱ts vine'e ntónup? Va'an xa a̱ts n'ite'e du̱kexu̱ a̱ts ya̱ n'ónu̱k juu' a̱tse'e o̱o̱y ntuntsa̱jkp. Ax kuts je̱'e̱ ve'e du̱'íxtat, vyintsa̱'a̱gadapts ijk je̱'e̱ vine'e.”
42020014	Ax ku tse'e je̱ yoova toompa du̱'ixti, van'it tse'e ñavyaajnjidi: “Ya̱'a̱ xa ve'e tukka̱dakká̱xjup ya̱ tsaaydum kam. Va'an du̱yak'o̱o̱'kumda je̱tse'e nje̱'e̱imdat ya̱ tsaaydum kam.”
42020015	Van'it tse'e du̱yakpítsumdini je̱m tsaaydum kam jo̱o̱tm je̱tse'e du̱yak'o̱o̱'kti. Van'it tse'e je̱ Jesús y'amo̱tutú̱vijidi: ―¿Vintso̱se'e tyónjadat je̱ tsaaydum kam je̱ vyintsá̱n?
42020016	Je̱tse'e jyaa'kvaajñ: ―Je̱'yap xa je̱'e̱ ve'e je̱tse'e du̱yakjay'o̱o̱'kká̱xjadat je̱tse'e je̱ viijnk yoova toompa du̱pá̱mu̱t. Ku ve'e je̱ jayu du̱'amo̱tunajxti, jidu̱'u̱m tse'e vyaandi: ―¡Ku̱du̱kayakjatye'e je̱ Nte'yam!
42020017	Van'it tse'e je̱ Jesús je̱ jáyuda du̱vin'ix, je̱tse'e du̱nu̱u̱jmidi: ―Pa̱n ku̱du̱kayakjatye'e je̱ Nte'yam, ¿ti tse'e tyijp juu' ve'e vaamp je̱p Kunuu'kx Jatyán ku̱jxp? Jidu̱'u̱m tse'e vya'añ: “Je̱ o̱y tsaaj juu' ve'e je̱ po̱jtspata̱jk myaso̱o̱ktinu, je̱'e̱ tse'e o̱jts yakpu̱m joma ve'e du̱nu̱vinko̱pkiku̱x je̱ ma̱ja̱ tsapta̱kpa̱ts.”
42020018	Van'it tse'e je̱ Jesús jyaa'kvaajñ: ―Pa̱n pa̱n xa ve'e kítup je̱ja tsaku̱jx, tukta̱jiká̱xup tse'e; ax pa̱n pa̱n tse'e je̱m ñi'kxm je̱ tsaaj naxka̱daakp, je̱ naxvay jo'n tse'e tyaannit je̱ jayu.
42020019	Ku ve'e je̱ tee'ta̱jk je̱ vyintsa̱nda ma̱a̱t je̱ tsaptu̱jkpit yak'ixpa̱jkpata̱jk du̱'amo̱tunajxti, van'it tse'e du̱'ukmatsuvaandi tun jatyji je̱ Jesús ku̱x ñu̱ja'vidu ve'e je̱ts je̱'e̱ ka̱jxe'e ya̱ tukmu'a'ixmojkin du̱ka̱jts; ax ka'a tse'e ve'em du̱toondi ku̱x cha̱'kidupe'e je̱ nu̱may jayu.
42020020	Y'uk'íxtidup tse'e pa̱n vintso̱ ve'e ku̱y'o̱'yi je̱tse'e je̱ Jesús ku̱du̱pa̱a̱mdi je̱m je̱ yakkutojkpa kya̱'m, je̱'e̱ ka̱jx tse'e du̱'ukke̱jxti je̱ ka̱tsu̱va̱a̱'mpa juu' ve'e natyijju̱dup je̱ts tu̱v je̱'e̱ ve'e je̱ jyáyuvinda je̱ jyoojntykinda, y'uk'íxtidu ve'e pa̱n vintso̱ ve'e ku̱du̱yakko̱jtstó̱kidi je̱ Jesús.
42020021	Je̱tse'e du̱'amo̱tutú̱vidi: ―Yak'ixpa̱jkpa, nnu̱ja'vinup xa a̱a̱tse'e je̱ts pyaatyp y'ake̱e̱guipe'e juu' mitse'e mka̱jtsp je̱ts juu' ve'e je̱ jayu mtuk'ixp, ka'ats mitse'e pa̱n xviijnk'íx, tyú̱vam xa mitse'e je̱ jayu je̱ Nte'yam jye̱'e̱ xtuk'ix.
42020022	¿Yakjajtype'e u̱u̱'m je̱ mpava'nu̱namda je̱tse'e je̱ kupa̱'mu̱n yakmo̱'o̱t je̱ yakkutojkpa César, ukpu̱ ka'a ve'e?
42020023	Ax ñu̱ja'vi tse'e je̱ Jesús vintso̱ ve'e je̱ ko̱'o̱y jo̱o̱t du̱jaye̱pta, je̱'e̱ ka̱jx tse'e du̱nu̱u̱jmidi: ―¿Tya̱jxts a̱tse'e xka̱tsu̱va̱a̱'nda?
42020024	Tuk'ixta a̱ts to'k je̱ meen. Ku ve'e du̱mo̱o̱ydi, van'it tse'e du̱'amo̱tutu̱vi: ―¿Pa̱n tse'e yam y'apa̱mnax, je̱ts pa̱n tse'e yam xya̱a̱j yukja'a? Je̱tse'e y'atso̱o̱jvjidi: ―Je̱ yakkutojkpa César ya̱'a̱ ve'e jye̱'e̱.
42020025	Van'it tse'e je̱ Jesús ña̱'mu̱xjidi: ―Mo̱'o̱dats je̱ César juu' ve'e je̱ César jye̱'e̱ip je̱ts mo̱o̱yduvats je̱ Nte'yam juu' ve'e je̱ Nte'yam jye̱'e̱ip.
42020026	Ax ka'a tse'e y'o̱'yixjidi pa̱n vintso̱ ve'e ku̱du̱yakko̱jtstó̱kidi ku ve'e kya̱ts y'ijt je̱ja je̱ jayu vyinkujk; atu̱va ato̱ki tse'e du̱tuktaandi je̱ y'atso̱'vu̱n, je̱tse'e y'amo̱'ttini.
42020027	Je̱me'e je̱ saduceota̱jk juu' ve'e je̱ Jesús du̱nu̱je̱'ydu. (Je̱ saduceota̱jk tse'e vaandup je̱ts ka'a ve'e je̱ o̱o̱'kpata̱jk y'ukjoojntykpa̱jktinuvat jado'k nax.) Van'it tse'e je̱ Jesús du̱'amo̱tutú̱vidi:
42020028	―Yak'ixpa̱jkpa, ve'eme'e je̱ Moisés du̱jatyaajñ je̱ts pa̱n o̱o̱'kpe'e to'k je̱ yaa'tya̱jk je̱tse'e je̱ ñu̱da̱'a̱x du̱masa̱'a̱k je̱tse'e ka'a pa̱n y'ónu̱k, je̱ o̱o̱'kpa je̱ y'uts tse'e du̱pá̱kup je̱ ku'a̱a̱'k ta̱'a̱xta̱jk je̱tse'e je̱ y'ónu̱k jyé̱jat, ax je̱ myuto'k mix ónu̱k tse'e taannup ax jo'n je̱ y'ajch je̱ y'ónu̱k ku̱y'ijt.
42020029	Ax nu̱vuxtojtu̱k tse'e y'ijtti je̱ uts je̱ ajch. Ta̱'a̱xpa̱jk tse'e je̱ ko̱o̱p ónu̱k, van'it tse'e y'o̱o̱'kni. Ka'a tse'e je̱ ñu̱da̱'a̱x je̱ y'ónu̱k du̱yakje̱ji.
42020030	Van'it tse'e je̱ myuto'k uts du̱pu̱jk je̱ ku'a̱a̱'k ta̱'a̱xta̱jk, ka'ava tse'e je̱ y'ónu̱kta jye̱ji, je̱tse'e y'o̱o̱'knuva.
42020031	Van'it tse'e je̱ myume̱jtsk uts du̱pa̱jkpa je̱ ku'a̱a̱'k ta̱'a̱xta̱jk. Nay ve'empa tse'e jyajttuva je̱ utsta juu' ve'e taandu, o̱o̱'kka̱jxtinu tse'e nu̱vuxtojtu̱k je̱ yaa'tya̱jk. Ax ni pa̱na tse'e je̱ y'ónu̱k du̱katukyakje̱ji je̱ ta̱'a̱xta̱jk.
42020032	U̱x'o̱o̱k tse'e je̱ ta̱'a̱xta̱jk y'o̱o̱'knuva.
42020033	Ax kuuk tse'e je̱ o̱o̱'kpata̱jk jyoojntykpa̱jktinuvat jado'k nax, ¿pá̱nu̱kts vine'e tyu̱va du̱nu̱da̱'a̱xap je̱ ta̱'a̱xta̱jk?, ku̱x va'an nu̱vuxtojtu̱ke'e du̱pa̱jkti.
42020034	Van'it tse'e je̱ Jesús y'atso̱o̱jvjidi: ―Yaa'vya̱jkp ta̱'a̱xpa̱jkp xa ve'e je̱ jayu yaja naxviijn;
42020035	ax je̱'e̱da pa̱n pa̱n jatye'e du̱vinmajtsju̱dup je̱tse'e jyoojntykpa̱jktinuvat jado'k nax ku ve'e je̱ nam it cho̱o̱'ndu̱ku̱t, ka'a tse'e y'ukyaa'vya̱jktinit ka'a tse'e y'ukta̱'a̱xpa̱jktinit,
42020036	je̱ Nte'yam je̱ y'ónu̱k xa je̱'e̱ ve'eda. Ka'ats je̱'e̱ ve'e y'uk'o̱'yixjidinit je̱tse'e y'o̱o̱'ktat ku̱x ve'em xa je̱'e̱ ve'e y'ijttinit ax jo'n je̱ Nte'yam je̱ y'aangeles.
42020037	Ax je̱'e̱ ku ve'e je̱ o̱o̱'kpata̱jk jyoojntykpa̱jktinuvat jado'k nax, mko̱jtstuts miits je̱'e̱ ve'e je̱p Kunuu'kx Jatyán ku̱jxp juu' ve'e je̱ Moisés jyaay, joma ve'e je̱ Nte'yam myuko̱jtsji je̱m ápit ku̱p akojkm. Je̱p tse'e du̱ka̱ts je̱ts je̱ Ma̱ja̱ Vintsa̱ne'e du̱Nte'yamip je̱ Abraham, je̱ Isaac, ma̱a̱t je̱ Jacob.
42020038	Je̱'e̱ ka̱jx tse'e, Ntye'yamivapts je̱'e̱ ve'e je̱ jayu je̱ Nte'yam pa̱n pa̱n jatye'e jaanchja'vijidu ku ve'e y'o̱o̱'ktini; ka'a tse'e je̱ jyo̱o̱tta je̱ jya'vinda y'a̱a̱'ka, joojntykidupts je̱'e̱ ve'eda. Je̱ Nte'yam je̱ kyutojku̱n ka̱jx tse'e nu̱jom jyoojntykada.
42020039	Je̱me'e je̱ tsaptu̱jkpit yak'ixpa̱jkpada juu' ve'e na̱'mu̱xju̱du: ―Yak'ixpa̱jkpa, o̱y xa ve'e tu̱xka̱ts.
42020040	Ax je̱ jayu juu' ve'e du̱tso'oxpa̱jktup je̱ Jesús, ni pa̱na tse'e kyo̱o̱'knayja'vijini je̱tse'e juu' du̱jaa'k'amo̱tutú̱vat.
42020041	Van'it tse'e je̱ Jesús ña̱'mu̱xjidi: ―¿Vintso̱se'e je̱ jayu vya'anda je̱ts je̱ David je̱ chaan je̱ kyo̱o̱j je̱'e̱ ve'e je̱ Cristo?, juu' ve'e je̱ Nte'yam vyinko̱o̱n je̱tse'e yakkutojknit.
42020042	Viinm xa ve'e je̱ David du̱jatyaajñ je̱p Salmo ku̱jxp: Je̱ Nte'yam xa ve'e du̱nu̱u̱jmi a̱ts je̱ nMa̱ja̱ Vintsá̱n: “A̱jxtu̱ku̱ yaja a̱ts n'aka'yu̱n pa'ayi
42020043	namvaat a̱tse'e nyakvintó̱kida pa̱n pa̱n jatye'e mtso'oxpa̱jkju̱dup.”
42020044	Jidu̱'u̱m tse'e je̱ David vyaajñ je̱ts je̱ Mya̱ja̱ Vintsá̱n je̱'e̱ ve'e je̱ Cristo. Ax ve'em tse'e, va'ajts tse'e yaknu̱java je̱ts ka je̱ chaan je̱ kyo̱o̱jjyap je̱'e̱ ve'e je̱ Cristo, je̱ Mya̱ja̱ Vintsa̱mpa je̱'e̱ ve'e.
42020045	Ax nu̱jom tse'e je̱ jayu y'amo̱tunáxjada vye'na ku ve'e je̱ Jesús du̱nu̱u̱jmidi je̱ y'ixpa̱jkpata̱jk:
42020046	―Myakkó̱pkadape'e o̱o̱y je̱ tsaptu̱jkpit yak'ixpa̱jkpata̱jkta ku̱x mvin'a̱a̱'nuvaajnju̱dup miits je̱'e̱ ve'e. Je̱'e̱ xa ve'e du̱muvidu̱tuvaandup je̱ ya̱a̱jnit vit je̱tse'e du̱tso̱kta je̱tse'e yakko̱jtspo̱o̱'kxtat je̱ vintsa̱'kin ma̱a̱t je̱p maa'y ja̱a̱tp. Tum je̱'e̱ ve'e cho̱jktup je̱tse'e du̱tuktsa̱a̱nadat je̱ tsu̱u̱jntku̱n juu' ve'e tum o̱o̱jyit je̱p tsaptu̱jkp je̱ts joma ve'e je̱ ma̱ja̱ kay je̱ ma̱ja̱ uu'k.
42020047	Je̱ tya̱jk paat tse'e du̱pa̱jkjada juu' jatye'e y'íxtup jyaye̱jptup je̱ ku'a̱a̱'k ta̱'a̱xta̱jkta; ax jek tse'e chapko̱tsta, ve'em tse'e du̱kayaknu̱ke̱'xnata̱kava'anda je̱ kyo̱'o̱y je̱'e̱ juu' ve'e tyoondup. Je̱'e̱ tse'e nu̱yojk je̱ tsaachpaatu̱n yakmo̱o̱ydinup.
42021001	Je̱p tse'e ma̱ja̱ tsaptu̱jkp je̱ Jesús vye'na je̱tse'e du̱'ix vintso̱ ve'e je̱ kumeen jayu du̱pa̱mda je̱ myeen je̱m ya̱x apa̱jkin jo̱o̱tm;
42021002	y'ixpa tse'e je̱ Jesús ku ve'e to'k je̱ ayo̱o̱va ku'a̱a̱'k ta̱'a̱xta̱jk du̱pu̱u̱jm me̱jtsk je̱ pi'k cobre meen.
42021003	Van'it tse'e je̱ Jesús vyaajñ: ―Tyú̱vam xa a̱tse'e nva'añ je̱ts nu̱yojk ya̱'a̱ ve'e ya̱ ayo̱o̱va ku'a̱a̱'k ta̱'a̱xta̱jk tu̱du̱pu̱m je̱ ya̱x je̱ts ni ka'a ve'e nu̱jom je̱ viijnk jáyuda;
42021004	ku̱x je̱'e̱da, je̱'e̱ je̱'e̱ ve'e tu̱du̱pa̱mda juu' ve'e vinta'nu̱xju̱dup; ax ya̱ ayo̱o̱va, ta̱ts ya̱'a̱ ve'e du̱pa̱mka̱jxni je̱ tyukjoojntykin.
42021005	Je̱m tse'e je̱ Jesús je̱ y'ixpa̱jkpa juu' ve'e du̱nu̱ko̱jtstu je̱ ma̱ja̱ tsapta̱kpa̱ts, vintso̱ je̱'e̱ ve'e tsújit je̱ tsaaj juu' je̱'e̱ ve'e mya̱a̱t je̱ts je̱ pa̱a̱mdu̱k juu' ve'e yakmo̱o̱y je̱ ya̱x ka̱jx. Van'it tse'e je̱ Jesús vyaajñ:
42021006	―Je̱'yap xa ve'e je̱ xa̱a̱j ku ve'e kyuto̱kika̱jxnit ya̱'a̱ juu' miitse'e u̱xyam m'íxtup, ni to'kats ya̱'a̱ ve'e ya̱ tsaaj kyo̱o̱'ktaannit nu̱ka̱vyet.
42021007	Van'it tse'e je̱ Jesús du̱'amo̱tutú̱vidi: ―Yak'ixpa̱jkpa, ¿vin'it ya̱'a̱ ve'e jyátu̱t ñáxu̱t je̱ts ti nu̱ja'vints a̱a̱tse'e njayé̱pup pa̱n vin'it ya̱'a̱ ve'e tyónju̱t kyó̱tsju̱t?
42021008	Je̱tse'e je̱ Jesús vyaajñ: ―Myakkó̱pkadape'e o̱o̱y ku ve'e pa̱n mnu̱nvin'a̱a̱'njadat, ku̱x míndape'e nu̱may juu' ve'e natyijjadap je̱ts a̱ts je̱'e̱ ve'e, je̱tse'e vya'andat: “A̱ts xa je̱'e̱ ve'e je̱ Cristo, juu' ve'e je̱ Nte'yam vyinko̱o̱n je̱tse'e yakkutojknit. Ta̱ tse'e je̱ xa̱a̱j jye̱'yni juu' ve'e je̱ Nte'yam ñu̱pa̱a̱jmtki.” Jidu̱'u̱m tse'e vya'andat. Ax ka'a tse'e xpana̱jkxtat.
42021009	Ax ku tse'e xmó̱tudat je̱ts je̱ atso'oxe'e toojnjup je̱tse'e je̱ jayu ñañu̱pojtu̱kjada, ka'a tse'e mnavyinma'yu̱nmo̱'o̱jadat, ku̱x nu̱pa̱a̱mdu̱kani je̱'e̱ ve'e je̱tse'e ve'em tyónju̱t kyó̱tsju̱t. Ax ka'anumts je̱'e̱ ve'e jye'ya vye̱'nat je̱ ita̱ka̱x.
42021010	Van'it tse'e du̱jaa'knu̱u̱jmidi: ―Nacho'oxpá̱kjadap xa ve'e je̱ jayu to'k nación je̱ts jado'k nación, to'k kutojku̱n je̱ts jado'k kutojku̱n,
42021011	ma̱kk tse'e o̱o̱y tyun'ojxat, jé̱jap tse'e je̱ yooj je̱ts je̱ pa'am may viijn, yak'íxup tse'e je̱m tsajviinm je̱ aja'vin je̱ atsa̱'kin je̱ts je̱ mú̱jit nu̱ja'vin.
42021012	’Ax ka'anum tse'e ya̱'a̱ tyunju̱ vye̱'nat, myakmátstapts miitse'e je̱tse'e myakjomtóndat myaktitóndat, myakna̱jkxjadap tse'e je̱p tsaptu̱jkp joma ve'e myakto̱kimpayo̱'o̱ydat, myakpoxu̱nta̱kpá̱mdap tse'e je̱tse'e myakna̱jkxjadat je̱ja je̱ yakkutojkpa vyinkujkta ku̱xe'e a̱ts xjaanchjávada.
42021013	Ku ve'e ve'em tyónju̱t kyó̱tsju̱t, je̱'e̱ tse'e m'itu̱mo̱'o̱jadap je̱tse'e je̱ tu̱va̱ko̱jtsu̱n xpá̱mdat a̱ts ka̱jx.
42021014	Ax ka'a tse'e too'va̱jkp xpayo̱'o̱ydat pa̱n ti ve'e mkó̱tstap,
42021015	ku̱x a̱ts miitse'e nmo̱'o̱dap je̱ vinma'yu̱n je̱ts je̱ ayook juu' ve'e mkó̱tstap, ka'a tse'e je̱ mtso'oxpa̱jkpa du̱paa'ttat ti ve'e mtuknu̱'a̱a̱'najadap, ka'a tse'e du̱mutaayvaattuvat vintso̱ ve'e mko̱jtsu̱mpijtu̱xjadat.
42021016	Mnu̱xa̱'a̱ajadap tse'e je̱ mtee' je̱ mtaak, mnu̱xa̱'a̱ijidinuvap tse'e je̱ m'uts je̱ m'ajch, je̱ m'uts je̱ mtsa̱'a̱, je̱ mjuu't je̱ mmugo'ok, je̱ts pa̱n pa̱n jatye'e mma̱a̱tnayja'vijidup, je̱tse'e je̱ jayu myak'o̱o̱'kjadat.
42021017	Nu̱jome'e je̱ jayu mmu'e̱jkjidinit mmujo̱t'aajnjidinio̱ ku̱xe'é̱ a̱ts xjaanchjávada.
42021018	Ka'a tse'e xvinmáydat, je̱ Nte'yam tse'e m'íxjadap mjayé̱pjadap, ni vintso̱va xa ve'e mkavintó̱kidat.
42021019	Pa̱n mmuténidup tse'e je̱ tsaachpaatu̱n, m'ijttinupts miitse'e je̱ Nte'yam ma̱a̱t.
42021020	’Ku ve'e x'íxtat ya̱ Jerusalén ñaa'vídu̱tu̱t ma̱a̱t je̱ tojpata̱jk, nu̱jávadats je̱ts jatyji ve'e kyutó̱kiyu̱t.
42021021	Van'it tse'e pa̱n pa̱n jatye'e ve̱'nadap yaja judéait y'it ja̱a̱t, va'an tse'e du̱ke̱'e̱kta je̱tse'e ña̱jkxtat je̱m tonu̱n viinm ko̱pk viinm. Je̱ts pa̱n pa̱n jaty tse'e ve̱'nadap je̱m kam jo̱o̱tm, ka'a tse'e y'ukta̱jkidinit je̱m kajpu̱n jo̱o̱tm,
42021022	ku̱x tsaachpaatu̱nani je̱'e̱ ve'e vye̱'nat van'it. Ve'em tse'e jyátu̱t je̱tse'e tyonká̱xju̱t kyo̱jtská̱xju̱t nu̱jom juu' ve'e ijtp je̱p Kunuu'kx Jatyán ku̱jxp.
42021023	¡Ayo̱o̱v xa je̱'e̱ ve'e je̱ jyo̱o̱tta je̱ ta̱'a̱xta̱jkta juu' ve'e kanu̱va'ajtsap ve̱'nadap van'it je̱ts pa̱n pa̱n jatye'e yak'onu̱ktsi'tstup vye̱'nat!, ku̱x o̱o̱ye'e je̱ tsaachpaatu̱n du̱tunyaknáxtat juu' ve'e yaja naxviijn ve̱'nadap, o̱o̱ye'e je̱ Nte'yam je̱ tsaachto'nu̱n du̱tumpá̱mu̱t van'it.
42021024	e̱o̱'ktap tse'e nu̱may je̱p atso'ox ja̱a̱tp, je̱mpa tse'e pa̱n pa̱ne'e yakmajtstinup je̱tse'e du̱yakna̱jkxtinit viijnk it viijnk naax pa̱n vinxu̱pe'e ya̱ naxviijnit it. Je̱ts je̱'e̱da pa̱n pa̱n jatye'e ka je̱ israeejlit jáyuvap, ñu̱te̱e̱'ndinup tyukte̱e̱'ndinupts je̱'e̱ ve'e ya̱ Jerusalén. Ve'em tse'e du̱toondinit van'it paat ku ve'e kyuká̱xat je̱ tiempo juu' ve'e je̱ Nte'yam ñu̱pa̱a̱jmtki je̱tse'e du̱jayé̱ptat je̱ ma̱jin pa̱n pa̱n jatye'e ka je̱ israeejlit jáyuvap.
42021025	’Van'it tse'e je̱ mú̱jit nu̱ja'vin jyé̱jat je̱ aampa xa̱a̱j ka̱jx, je̱ aampa po̱'o̱ ka̱jx, je̱ts je̱ maatsa ka̱jx. Ku tse'e je̱ jayu ve'em du̱'íxtat, van'it tse'e o̱o̱y tyuntsaachvinmapyá̱ktat, atu̱va ato̱ki tse'e tyándat muka̱xux; namyu'ukpa̱a̱jmju̱duvap tse'e je̱ maaxy na̱a̱j je̱tse'e pyoojmu̱knit pyo'kxu̱knit.
42021026	Ax ve'em tse'e je̱ tsa̱'a̱ga ka̱jx je̱ vyiijn je̱ y'aaj du̱yakma'tka̱jxtinit je̱ jayu ku ve'e du̱vinmáydat pa̱n ti ve'e tonuvaajnjup ko̱tsuvaajnjup yaja naxviijn, ku̱x je̱ Nte'yam, xyitu̱yo̱'o̱yupts je̱'e̱ ve'e je̱ ma̱kkin juu' ve'e ya̱ tsajmit it.
42021027	Van'itts a̱tse'e x'íxtat, a̱ts, je̱ Jayu Juu' ve'e Nu̱pa̱a̱mdu̱ka Ijtp, je̱ts je̱m a̱tse'e nka̱da'aky vínu̱ts jo̱o̱tm je̱ kutojku̱n ma̱a̱t je̱ts o̱o̱y je̱ ma̱jin ma̱a̱t.
42021028	Ax ku tse'e ve'em du̱'ukva'anu̱t, pá̱mdats ma̱kk aaj ma̱kk jo̱o̱t je̱tse'e mpat'íxtat je̱m tsajm tso̱v, ku̱x tá̱minup je̱'e̱ ve'e je̱ tiempo je̱tse'e mtso̱'o̱ktat.
42021029	Va'nu̱xju̱duva tse'e ya̱ tukmu'a'ixmojkin: ―Ixta je̱ higo ku̱p, ukpu̱ o̱tyi viijnk ku̱pa.
42021030	Ku xa ve'e je̱ y'aajy pyitsum'ukvaannuva, mnu̱ja'vidupts miitse'e je̱ts tá̱mani ve'e je̱ xa̱ko̱pk.
42021031	Ax nay ve'empats je̱'e̱ ve'e ku ve'e x'íxtat je̱ts toojnjup ko̱jtsjupe'e juu' a̱tse'e nka̱jtsp, nu̱jávadats je̱ts tá̱minup je̱'e̱ ve'e je̱tse'e je̱ Nte'yam je̱ kyutojku̱n du̱yakmiinnit.
42021032	’Tyú̱vamts a̱ts miitse'e nna̱a̱jmada je̱ts nu̱jom ya̱'a̱ ve'e tyónju̱t kyó̱tsju̱t namka'ana ve'e y'o̱o̱'kká̱xta je̱ jayu juu' ve'e u̱xyam joojntykidup.
42021033	Ká̱xup náxup tse'e ya̱ tsajmit it je̱ts ya̱ naxviijnit it; ax a̱ts je̱ nka̱ts je̱ n'ayook, ni je̱ vin'ítats je̱'e̱ ve'e kyapaa'náxu̱t.
42021034	’Mnay'íxjadapts miitse'eda, ka'a tse'e mkañáxtat m'oknáxtat, ka'a tse'e m'oo'ktat mmo'okjadat, ka'a tse'e xtsó̱ktat je̱ naxviijnit je̱ kyo̱'o̱y je̱'e̱.
42021035	Pa̱n ka'a tse'e mnay'íxjada, kavinmaayp tse'e mve̱'nadat je̱ xa̱a̱j ku a̱tse'e nmiinnuvat, ve'em tse'e m'íttat ax jo'n je̱ tá̱nu̱k juu' ve'e taamp je̱p kutya̱y ja̱a̱tp ku̱xe'e du̱kanu̱java je̱ts je̱ y'o̱o̱'ku̱n je̱'e̱ ve'e y'ana̱jkxip. Ve'em tse'e y'íttat nu̱jom je̱ jayu juu' ve'e tsu̱u̱nidup to'k it to'k naxviijn je̱ xa̱a̱j ku a̱tse'e nmiinnuvat.
42021036	Ijtp tse'e mnakyujoojntykajadat je̱tse'e mtsapkó̱tstat, je̱tse'e ve'em je̱ ma̱kk aaj je̱ ma̱kk jo̱o̱t xjayé̱ptat ku ve'e ve'em tyónju̱t kyó̱tsju̱t je̱ts a̱tse'e xvinté̱nadat to'k aaj to'k jo̱o̱t, a̱ts, je̱ Jayu Juu' ve'e Nu̱pa̱a̱mdu̱ka Ijtp.
42021037	Xu̱u̱ju̱n tse'e je̱ Jesús yak'ixpu̱k y'ijt je̱p ma̱ja̱ tsaptu̱jkp, ax tso'op tse'e ñu̱jkx je̱m Olivos Ko̱pk viindum.
42021038	Ax jó̱vum tse'e je̱ nu̱may jayu ja̱pyji jye̱'yada je̱p ma̱ja̱ tsaptu̱jkp je̱tse'e du̱'amo̱tunáxtat.
42022001	Tá̱minup tse'e vye'na je̱ xa̱a̱j ku ve'e yakkay je̱ tsapkaaky juu' ve'e je̱ levadura du̱kama̱a̱t, je̱ pascua xa̱a̱jts je̱'e̱ ve'e.
42022002	Van'it tse'e je̱ tee'ta̱jk je̱ vyintsa̱nda ma̱a̱t je̱ tsaptu̱jkpit yak'ixpa̱jkpata̱jk du̱'ixti du̱payo̱'ydi pa̱n vintso̱ ve'e je̱ Jesús du̱yakjay'o̱o̱'kjadat. Ax ka'a tse'e ve'em du̱toondi je̱ja je̱ jayu vyinkujk ku̱x cha̱'kidupe'e je̱ nu̱may jayu.
42022003	Van'it tse'e je̱ Satanás tya̱jki je̱m je̱ Judas jya'vin ka̱jxm, je̱'e̱ juu' ve'e du̱xa̱a̱jiva Iscariote, je̱'e̱ts je̱'e̱ ve'e nu̱to'k je̱ ixpa̱jkpa juu' ve'e nu̱makme̱jtsk ijttu.
42022004	Je̱'e̱ tse'e o̱jts du̱ma̱a̱tnakyó̱tsjada je̱ tee'ta̱jk je̱ vyintsa̱nda je̱ts je̱ tsaptu̱jkpit yak'ixpa̱jkpata̱jk pa̱n vintso̱ ve'e du̱pá̱mu̱t je̱ Jesús je̱m je̱'e̱ kya̱'mda.
42022005	Ax o̱o̱y tse'e du̱tuntukxo̱o̱jntkti je̱tse'e du̱tukvinva'nidi je̱ts myo̱'o̱dape'e je̱ meen.
42022006	Ñu̱'atso̱'vi tse'e je̱ Judas. Van'it tse'e du̱'ixti'ukvaajñ pa̱n vintso̱ ve'e y'ó̱yat je̱tse'e je̱ Jesús du̱pá̱mu̱t je̱m je̱'e̱ kya̱'mda ku ve'e nu̱may je̱ jayu ma̱a̱t kyave̱'nat je̱ Jesús.
42022007	Ku ve'e je̱ xa̱a̱j du̱paaty ku ve'e yakkay je̱ tsapkaaky juu' ve'e je̱ levadura du̱kama̱a̱t je̱tse'e yakju̱'kx je̱ carnero juu' ve'e yak'o̱o̱'ktup pascua xa̱a̱j,
42022008	van'it tse'e je̱ Jesús du̱kejx je̱ Pedro ma̱a̱t je̱ Juan, je̱tse'e vyaajñ: ―Na̱jkxu̱ x'apa̱a̱mdu̱kada u̱u̱'m je̱ mpaascua xa̱a̱j a'ox.
42022009	Van'it tse'e y'amo̱tutú̱vijidi: ―¿Jómase'e xtsa̱k je̱ts a̱a̱tse'e n'apa̱a̱mdu̱kat?
42022010	Van'it tse'e je̱ Jesús y'atso̱o̱jvjidi: ―Ku ve'e mtá̱kadat je̱m kajpu̱n jo̱o̱tm, van'it tse'e xma̱a̱tnavyaa'tjadat to'k je̱ yaa'tya̱jk juu' ve'e to'k tsiv je̱ na̱a̱j du̱pavijtsp. Pana̱jkxtats je̱'e̱. Pa̱n joma tu̱jk tse'e tya̱ka,
42022011	je̱ja tse'e je̱ kuta̱jk xna̱a̱jmadat: “Je̱ yak'ixpa̱jkpa ve'e vaamp: ¿Joma ve'e je̱ it joma a̱tse'e ntukma̱a̱tyaknáxtat je̱ n'ixpa̱jkpata̱jk je̱ pascua xa̱a̱j a'ox?”
42022012	Van'it tse'e mtuk'íxjadat to'k je̱ ma̱ja̱ cuarto juu' ve'e je̱p mume̱jtsk nu̱ka̱vyet ku̱jxp, joma ve'e pu'uk avaada. Je̱p tse'e x'apa̱a̱mdu̱kadat je̱ a'ox.
42022013	Van'it tse'e ña̱jkxti je̱tse'e du̱paatti nu̱jom ax jo'n je̱ Jesús ña̱'mu̱xjidi. Je̱tse'e du̱'apa̱a̱jmtkidi je̱ pascua xa̱a̱j a'ox.
42022014	Ku ve'e du̱paatni je̱ a'ox aats, van'it tse'e je̱ Jesús je̱ ñu̱makme̱jtsk kuká̱tsivada du̱ma̱a̱tnajxy kaayva.
42022015	Van'it tse'e je̱ Jesús ña̱'mu̱xjidi: ―O̱o̱y a̱tse'e ntuntsa̱k je̱ts a̱ts miitse'e ntukma̱a̱tkáydat ya̱ pascua xa̱a̱j a'ox namka'ana a̱tse'e n'a̱a̱'k,
42022016	ku̱x ve'em xa a̱ts miitse'e nna̱a̱jmada je̱ts ka'a a̱tse'e n'ukkaaynit ya̱ pascua xa̱a̱j a'ox, van'ítnume'e ku ve'e jado'k nax nka'yumdinuvat je̱ a'ox je̱m je̱ Nte'yam kyutojku̱n jo̱o̱tm.
42022017	Van'it tse'e to'k je̱ tuk'a'ooguin du̱ka̱a̱jn, je̱tse'e je̱ Nte'yam du̱kuko̱jtsji, je̱tse'e vyaajñ: ―Matsta ya̱ tuk'a'ooguin je̱ts tuk'oogada,
42022018	ku̱x ve'em xa a̱ts miitse'e nna̱a̱jmada je̱ts ka'a a̱tse'e n'uk'ooknuvat je̱ tsaaydum pa'ajk na̱a̱j, van'ítnume'e ku ve'e je̱ Nte'yam je̱ kyutojku̱n du̱yakmiinnit.
42022019	Van'it tse'e du̱ka̱a̱jn je̱ tsapkaaky je̱tse'e je̱ Nte'yam du̱kuko̱jtsji. Van'it tse'e du̱tojkva'kxy, je̱tse'e du̱mo̱o̱ydi, je̱tse'e vyaajñ: ―Ya̱'a̱ je̱'e̱ ve'e a̱ts je̱ nni'kx je̱ nko̱pk juu' a̱tse'e nmaso̱'o̱kup miits je̱ m'o̱'yin ka̱jxta ku a̱tse'e n'o̱o̱'ku̱t. Tonda tse'e ve'em je̱ts a̱tse'e xjaa'myé̱tstat.
42022020	Ku ve'e y'a'oxika̱jxti, van'it tse'e du̱ko̱o̱mpa je̱ tuk'a'ooguin, je̱tse'e vyaajñ: ―Juu' ve'e ya̱ tuk'a'ooguin mya̱a̱t, je̱ nam ko̱jtstánts ya̱'a̱ ve'e. Ku̱x ku a̱tse'e nmaso̱'o̱ku̱t ya̱ nnu̱u̱'pu̱n, ku a̱ts miitse'e nku'o̱o̱'kadat, nyaktaajnjadapts a̱ts miitse'e je̱ nam ko̱jtstán.
42022021	’Ax je̱ jayu juu' a̱tse'e xpá̱mup je̱m je̱ jayu kya̱'m juu' a̱tse'e xtso'oxpa̱jktup, je̱'e̱ts a̱tse'e nma̱a̱tkaayp.
42022022	Ax je̱'e̱mts a̱tse'e mpanu̱jkxp je̱ too' juu' a̱tse'e je̱ Nte'yam xtuknu̱pa̱a̱jmtki, a̱ts, je̱ Jayu Juu' ve'e Nu̱pa̱a̱mdu̱ka Ijtp; ax ayo̱o̱ts je̱'e̱ ve'e je̱ jyo̱o̱t je̱ jayu juu' a̱tse'e xpá̱mup je̱m je̱ jayu kya̱'m juu' a̱tse'e xtso'oxpa̱jktup.
42022023	Van'it tse'e ñay'amo̱tutú̱vijidi vimpit atu̱j pa̱n pa̱n je̱'e̱ n'ite'e.
42022024	Van'it tse'e ñakyo̱jtsvintso̱o̱jvjidi pa̱n pa̱ne'e aje̱'e̱jyjida du̱nu̱má̱jip.
42022025	Van'it tse'e je̱ Jesús ña̱'mu̱xjidi: ―Je̱'e̱da pa̱n pa̱n jatye'e yakkutojktup juu' ve'e ka je̱ israeejlit jáyuvapta, ma̱kk tse'e je̱ kyutojku̱n du̱pa̱mda; je̱ts je̱'e̱ pa̱n pa̱n jatye'e du̱nu̱má̱jidup je̱'e̱ ma̱a̱tta, vaandup tse'e je̱ts o̱y jayu je̱'e̱ ve'eda.
42022026	Ax ka'ats miitse'e mve'emada. Ku̱x pa̱n pa̱ne'e miitsta du̱jaa'knu̱má̱jip, ve'emts je̱'e̱ ve'e ñapyá̱mju̱t ax jo'n je̱ toompa ku̱y'ijt.
42022027	Ku̱x ¿pa̱ne'e du̱jaa'knu̱má̱jip, je̱'e̱ juu' ve'e a̱jxtkp kaayva, ukpu̱ je̱'e̱ juu' ve'e mutoojnjup? ¿Ka je̱'e̱p n'ite'e juu' ve'e a̱jxtkp kaayva? Ax yájats a̱tse'e n'it miits ma̱a̱tta, nmutoondupts a̱ts miitse'eda.
42022028	’Miits xa ve'e m'ijttup a̱ts ma̱a̱t ku a̱tse'e je̱ ko̱'o̱yjáyuvap x'ukyakto̱kimpa̱kuva'añ.
42022029	Ve'em ax jo'n a̱tse'e je̱ nTee' xmo̱o̱jy je̱ kutojku̱n, nay ve'emts a̱ts miitse'e nmo̱o̱yduva je̱ kutojku̱n je̱tse'e m'ijttinit je̱m a̱ts nkutojku̱n jo̱o̱tm,
42022030	je̱ts a̱tse'e nma̱a̱tkáydat nma̱a̱t'oo'ktat, m'a̱jxtktuvapts miitse'eda je̱m kutojku̱n tsu̱u̱jntku̱n ka̱jxmda je̱tse'e xto̱kimpayo̱'o̱ydat je̱ makme̱jtsk ja̱ka̱'a̱ juu' ve'e je̱ israeejlit jáyuda.
42022031	Ñu̱u̱jmiva tse'e je̱ Jesús je̱ Simón Pedro: ―Simón, Simón, amo̱tu xa miitse'e je̱ Satanás mjayé̱pjada je̱tse'e du̱'íxu̱t pa̱n vintso̱ ve'e myakto̱kintónjadat.
42022032	Ax ta̱ts a̱ts mitse'e nnu̱tsapka̱ts je̱ts ma̱kk mitse'e je̱ Nte'yam xjaanchjávat. Ax kuts mitse'e mnapya̱a̱jmjinuvat a̱ts ma̱a̱t, ko̱jtsmá̱kkats je̱ m'utsta je̱ m'ajchta.
42022033	Van'it tse'e je̱ Simón Pedro ña̱'mu̱xji: ―Ma̱ja̱ Vintsá̱n, nnayja'vijup xa a̱tse'e je̱ts a̱tse'e nna̱jkxu̱t mits ma̱a̱t je̱p poxu̱ntu̱jkp je̱ts a̱ts mitse'e nma̱a̱t'o̱o̱'ku̱t.
42022034	Van'it tse'e je̱ Jesús ña̱'mu̱xji: ―Pedro, ve'emts a̱ts mitse'e nnu̱u̱jma je̱ts u̱xyam ya̱ tsooj, ka'anume'e je̱ na'atseev y'aya'axy vye̱'nat, mutoojk náxipts a̱ts mitse'e xkanatyukpu̱kju̱ vye̱'nat.
42022035	Van'it tse'e je̱ Jesús y'amo̱tutú̱vijidi: ―Ku a̱ts miitse'e mpake̱jxti ka je̱ apa̱jkin ma̱a̱tap, ka je̱ meen ma̱a̱tap, ka je̱ ka̱'a̱jk ma̱a̱tap, ¿mka'ijtu̱xju̱du tse'e juu'? Van'it tse'e y'atso̱o̱jvjidi: ―Ka'a xa a̱a̱tse'e ti xka'ijtji.
42022036	Van'it tse'e yaknu̱u̱jmidi: ―Ax u̱xyam, pa̱n pa̱n tse'e je̱p je̱ y'apa̱jkin, va'an tse'e du̱vitsu̱, nay ve'empa tse'e pa̱n pa̱ne'e je̱p je̱ myeen, va'an tse'e du̱vijtspa. Pa̱n pa̱n tse'e du̱kama̱a̱t je̱ yajkxy tsojx, va'an tse'e du̱ta̱a̱'ku̱ je̱ vyita̱ni'kx je̱tse'e du̱jóyu̱t.
42022037	Ku̱x ve'em xa a̱ts miitse'e nna̱a̱jmada je̱ts tun vinko̱pk je̱'e̱ ve'e je̱tse'e tyónju̱t juu' ve'e je̱ Kunuu'kx Jatyán kya̱jtsp a̱ts ka̱jx. Jidu̱'u̱m tse'e vya'añ: “Ve'em tse'e yaktuujn ax jo'n je̱ ma̱ja̱ to̱kin ku̱du̱tuujn.” Nu̱jom vinxu̱pe'e javyet a̱ts ka̱jx, tónjup kó̱tsjupts je̱'e̱ ve'e.
42022038	Van'itts je̱'e̱ ve'e vyaandi: ―Ma̱ja̱ Vintsá̱n, u̱xyaja xa ve'e me̱jtsk ya̱ yajkxy tsojx. Van'it tse'e y'atsa̱a̱jv: ―Nvaatani vanxu̱p.
42022039	Van'it tse'e je̱ Jesús pyítsum je̱p je̱tse'e ñu̱jkx je̱m Olivos Ko̱pk viindum, ve'em ax jo'n du̱tún y'ijt, pana̱jkxju̱du tse'e je̱ y'ixpa̱jkpata̱jk.
42022040	Ku ve'e jye̱'ydi joma ve'e je̱ it, van'it tse'e je̱ Jesús ña̱'mu̱xjidi: ―Tsapko̱tsta je̱tse'e mkaka'adat je̱p to̱kin ja̱a̱tp.
42022041	Van'it tse'e apu̱k ñu̱jkx jado'k ka'achum, je̱tse'e kyo̱xkteni, je̱tse'e chapka̱jts.
42022042	Jidu̱'u̱m tse'e vyaajñ: ―Tata, pa̱n mtsa̱jkp xa mitse'e, kadi xyakjaty je̱ts a̱tse'e ya̱ tsaachpaatu̱n xtukka̱da'aku̱t. Ax ka je̱'e̱p tse'e mtónup juu' a̱tse'e ntsa̱jkp; je̱'e̱ ve'e mtónup juu' mitse'e mtsa̱jkp.
42022043	Van'it tse'e to'k je̱ tsapjo̱o̱tmit ángeles kya̱daaky je̱tse'e kyo̱jtsmá̱kkiji.
42022044	Ax ku tse'e o̱o̱y tyun'anoo'kxini, van'it tse'e nu̱yojk ma̱kk chapka̱jts, yaaxp aaj yaaxp jo̱o̱t, ve'em tse'e je̱ pyúxu̱k ñaxka̱daaky ax jo'n je̱ mú̱jit nu̱u̱'pu̱n ta'kxy ku̱y'ijt jo'n.
42022045	Ku ve'e chapko̱jtsku̱jx, van'it tse'e vyimpijt joma ve'e je̱ y'ixpa̱jkpata̱jk, tá̱damts je̱'e̱ ve'eda je̱ tsooj pyatka̱jxjidini vye'na je̱'e̱ ka̱jx ku ve'e je̱ tsaachvinma'yu̱n yak'ayonu̱kta̱jkijidini.
42022046	Van'it tse'e du̱nu̱u̱jmidi: ―¿Tya̱jxse'e mma'ajta? Pojtu̱kta je̱ts tsapko̱tsta je̱tse'e mkaka'adat je̱p to̱kin ja̱a̱tp.
42022047	Ko̱jtspna tse'e je̱ Jesús vye'na ku ve'e nu̱may je̱ jayu jye̱'ydi. Ax juu' tse'e Judas du̱xa̱a̱j, je̱'e̱ts je̱'e̱ ve'e nu̱to'k je̱ ixpa̱jkpa juu' ve'e nu̱makme̱jtsk ijttu, je̱'e̱ tse'e du̱vintoo'va̱jkip je̱ jáyuda. Van'it tse'e je̱ Jesús du̱vinkuta̱mi je̱tse'e du̱tsuu'kx.
42022048	Van'it tse'e je̱ Jesús ña̱'mu̱xji: ―Judas, ¿to'k je̱ tsuu'kx ma̱a̱t a̱tse'e xpa̱a̱mnit je̱m je̱ jayu kya̱'m juu' a̱tse'e xtso'oxpa̱jktup?, a̱ts, je̱ Jayu Juu' ve'e Nu̱pa̱a̱mdu̱ka Ijtp.
42022049	Ku ve'e du̱'ixti ti ve'e toojnjup ko̱jtsjup je̱ jáyuda juu' ve'e ijttu je̱ Jesús ma̱a̱t, van'it tse'e du̱'amo̱tutú̱vidi: ―Ma̱ja̱ Vintsá̱n, ¿ntso'oxpa̱jkumdupe'e ya̱ jáyuda ma̱a̱t ya̱ tsojx?
42022050	Van'it tse'e nu̱to'k je̱ y'ixpa̱jkpa du̱ku̱spojxji to'k je̱ y'aka'yu̱n taatsk juu' ve'e du̱toojnjip je̱ tee' juu' ve'e du̱nu̱vintsa̱nika̱jxp je̱ tee'ta̱jkta.
42022051	Ax jidu̱'u̱m tse'e je̱ Jesús ña̱'mu̱xji: ―Maso̱'o̱kta, nvaatani ve'e vanxu̱p. Van'it tse'e je̱ Jesús du̱ta̱a̱jn je̱ toompa je̱ tyaatsk je̱tse'e du̱yakjo̱tka̱daakni.
42022052	Van'it tse'e du̱nu̱u̱jmi je̱ tee'ta̱jk je̱ vyintsa̱nda, je̱ tsapta̱kmutoompata̱jkta, ma̱a̱t je̱ israeejlit je̱ myú̱jit jáyuda, je̱'e̱ juu' ve'e je̱'ydu je̱tse'e myajtsjidinit: ―¿Ve'em a̱ts miitse'e xnu̱minda je̱ yajkxy tsojx ma̱a̱t je̱ts je̱ ku̱p ma̱a̱t ax jo'n a̱tse'e je̱ me̱e̱'tspa ku̱n'ijt?
42022053	Jó̱vum xa̱a̱j xa a̱tse'e tu̱n'it miits ma̱a̱tta je̱p ma̱ja̱ tsaptu̱jkp, ka'ats a̱tse'e xmajtsti van'it; ax u̱xyam tse'e je̱ Nte'yam myakjajtu̱xjada je̱ts a̱tse'e xmátstat, u̱xyam tse'e tyónju̱t kyó̱tsju̱t ax jo'n du̱tso̱kta pa̱n pa̱n jatye'e yakkutojktup je̱ja ako̱o̱'ts it ja̱a̱t.
42022054	Van'it tse'e je̱ Jesús du̱majtsti je̱tse'e du̱yakna̱jkxti je̱p je̱ tee' juu' ve'e du̱nu̱vintsa̱nika̱jxp je̱ tee'ta̱jkta tya̱k'ap, ax jékum tse'e je̱ Pedro pya'u̱x'o̱o̱kaja.
42022055	Je̱p tse'e je̱ tsapta̱kmutoompata̱jk taagujkp du̱pa̱a̱mdi je̱ ja̱a̱jn je̱tse'e du̱naa'a̱jxtkvítti, ax je̱p tse'e je̱ Pedro du̱ma̱a̱txámda.
42022056	Van'it tse'e to'k je̱ ja̱jtspa y'ixji ku ve'e xyamy je̱tse'e du̱mu'ix du̱mupejt, je̱tse'e vyaajñ: ―Mya̱a̱tvíttpap xa ya̱'a̱ ve'e tu̱y'it ya̱ Jesús.
42022057	Ax ka'a tse'e je̱ Pedro du̱natyukpa̱jkji je̱ Jesús. Jidu̱'u̱m tse'e vyaajñ: ―Ka'a xa a̱ts ya̱'a̱ ve'e n'ixa.
42022058	Ve̱e̱'n tse'e je̱ it ñajxy je̱tse'e jado'k je̱ jayu y'íxjuva. Van'it tse'e je̱ jayu vyaajñ: ―Mma̱a̱tvíttpap xa mits ya̱'a̱ ve'e tu̱y'it. Van'it tse'e je̱ Pedro y'atsa̱a̱jv: ―Ka'a xaja, ka'a xa a̱ts ya̱'a̱ ve'e nma̱a̱tvídu̱t tu̱y'it.
42022059	To'k hora jo'n tse'e je̱ it jyaa'knajxy, van'it tse'e jado'k je̱ jayu vyaampa: ―Tun nu̱java xa ve'e, jé̱mam xa ya̱'a̱ ve'e tu̱du̱ma̱a̱tvídu̱t, ku̱x galiléait jáyuva ya̱'a̱ ve'e.
42022060	Van'it tse'e je̱ Pedro vyaajñ: ―Ka'a xa a̱tse'e nnu̱java pa̱n ti ve'e mka̱jtsp. Ko̱jtspna tse'e je̱ Pedro vye'na, van'it tse'e to'k je̱ na'atseev y'ayaaxy.
42022061	Van'it tse'e je̱ Ma̱ja̱ Vintsá̱n y'ixu̱mpijt je̱tse'e je̱ Pedro du̱vin'ix. Van'it tse'e je̱ Pedro du̱jaa'myejts je̱ts jidu̱'u̱me'e je̱ Ma̱ja̱ Vintsá̱n ña̱'mu̱xji: “Ka'anume'e je̱ na'atseev u̱xyam ya̱ tsooj y'aya'axy vye̱'nat, mutoojk náxipts a̱ts mitse'e xkanatyukpu̱kju̱ vye̱'nat.”
42022062	Van'it tse'e je̱ Pedro pyítsumni je̱tse'e o̱o̱y tyuntsaachvinma'yu̱nyaaxy.
42022063	Je̱ jáyuda pa̱n pa̱n jatye'e je̱ Jesús du̱'ix'ijttu, ñu̱xiiktu tyukxiiktu tse'e, je̱tse'e du̱tsii'kti,
42022064	du̱vintsoomdi, je̱tse'e du̱'akupa̱'kxidi, je̱tse'e vyaandi: ―Nu̱kó̱tsu̱ts n'it pa̱ne'e tu̱mtsii'kju̱.
42022065	May nax tse'e du̱jaa'kvinko̱jtspe̱jtti.
42022066	Ku ve'e je̱ it jyajtk, van'it tse'e ñay'amojkijidi je̱ israeejlit je̱ myú̱jit jáyuda, je̱ tee'ta̱jk je̱ vyintsa̱nda, ma̱a̱t je̱ tsaptu̱jkpit yak'ixpa̱jkpata̱jkta, je̱tse'e du̱yakna̱jkxti je̱ Jesús joma ve'e ñay'amókajada. Je̱p tse'e du̱nu̱u̱jmidi:
42022067	―Vaajnja a̱a̱ts pa̱n mitse'e je̱ Cristo, juu' ve'e je̱ Nte'yam vyinko̱o̱n je̱tse'e yakkutojknit. Je̱tse'e y'atsa̱a̱jv: ―Pa̱n vaamp xa a̱tse'e je̱ts ve'em, ka'ats a̱tse'e xjaanchjávadat.
42022068	Pa̱n n'amo̱tutú̱vidupts a̱ts miitse'e juu', ka'ats a̱tse'e x'atsó̱vdat je̱ts ka'ats a̱tse'e xmaso̱'o̱ktat.
42022069	U̱xyamts a̱tse'e ntsu̱u̱ni'ukva'anu̱t je̱ja je̱ Nte'yam y'aka'yu̱n pa'ayi, juu' ve'e nu̱jom du̱ka̱'mika̱jxp, a̱ts, je̱ Jayu Juu' ve'e Nu̱pa̱a̱mdu̱ka Ijtp.
42022070	Van'it tse'e anañu̱joma y'amo̱tutú̱vijidi: ―¿Tits, mits je̱'e̱ ve'e je̱ Nte'yam je̱ y'Onu̱k? Je̱tse'e je̱ Jesús y'atso̱o̱jvjidi: ―Je̱'e̱ xa a̱tse'e, ve'em ax jo'n tu̱xko̱tsta.
42022071	Van'it tse'e vyaandi: ―¿Tya̱jxts u̱u̱'me'e njaa'ktso̱jkumda pa̱ne'e du̱'ixtu du̱mó̱tudu juu' ve'e tyoon kyo̱jts ka ó̱yap? U̱u̱'mam xa ve'e tu̱n'amo̱tunajxumda ku ve'e viinm tu̱vya'añ.
42023001	Van'it tse'e tyenika̱jxti je̱tse'e du̱yakna̱jkxti je̱ Jesús je̱m je̱ Pilato vyinkojkm.
42023002	Je̱m tse'e du̱nu̱xa̱'a̱i'ukvaandi. Jidu̱'u̱m tse'e vyaandi: ―Ta̱ a̱a̱ts ya̱'a̱ ve'e n'ix mpaa'ty je̱tse'e a̱a̱ts je̱ njayu du̱yakyoojmu̱k du̱yak'ajxu̱k, ve'em tse'e vya'añ je̱ts ka'a a̱a̱tse'e je̱ kupa̱'mu̱n nmo̱'o̱t je̱ rómait yakkutojkpa, vaampap tse'e je̱ts je̱ Criistuk ya̱'a̱ ve'e, yakkutojkpu̱k ya̱'a̱ ve'e.
42023003	Van'it tse'e je̱ Pilato du̱'amo̱tutu̱vi je̱ Jesús: ―¿Mitse'e je̱ Israeejlit Jayu Yakkutojkpa? Je̱tse'e je̱ Jesús y'atsa̱a̱jv: ―Je̱'e̱ xa a̱tse'e, ve'em ax jo'n tu̱xka̱ts.
42023004	Van'it tse'e je̱ Pilato du̱nu̱u̱jmi je̱ tee'ta̱jk je̱ vyintsa̱nda je̱ts je̱ nu̱may jayu: ―Ka'a xa a̱ts ya̱'a̱ ve'e ti to̱kin mpaatyja.
42023005	Ax nu̱yojk tse'e du̱jaa'knu̱vampe̱jtti. Jidu̱'u̱m tse'e vyaandi: ―Yakyoojmu̱kp yak'ajxu̱kp xa ya̱'a̱ ve'e nu̱jom a̱a̱ts je̱ njayu ma̱a̱t juu' ve'e tyuk'ixp. Je̱m tse'e ve'em du̱tún Galilea je̱ts yaja paat tse'e ve'em du̱toompa.
42023006	Ku ve'e je̱ Pilato du̱'amo̱tunajxy, van'it tse'e du̱'amo̱tutu̱vi pa̱n galiléait jayu je̱'e̱ ve'e je̱ Jesús.
42023007	Ku ve'e yaknu̱u̱jmi je̱ts ve'em, van'it tse'e du̱kejx joma ve'e je̱ Herodes, je̱ galiléait yakkutojkpa je̱'e̱ ve'e y'ijt, je̱mts je̱'e̱ ve'e Jerusalén vye'niva van'it ku ve'e je̱ xa̱a̱j tyunju̱.
42023008	O̱o̱y tse'e tyunxo̱o̱jntk je̱ Herodes ku ve'e je̱ Jesús du̱'ix, ku̱x jé̱mani ve'e du̱ja'ixuva'añ ku ve'e je̱ ka̱ts du̱mo̱tu je̱ts ti ve'e tyuump kya̱jtsp je̱ts je̱'e̱ ve'e y'ixuvaampy je̱tse'e je̱ Jesús je̱ ma̱jin du̱tónu̱t.
42023009	May viijnts je̱'e̱ ve'e juu' jaty du̱'amo̱tutu̱vi; ax ni vinxu̱pa tse'e je̱ Jesús kyah'atso̱o̱jvji.
42023010	Je̱m tse'e vye'niduva je̱ tee'ta̱jk je̱ vyintsa̱nda ma̱a̱t je̱ tsaptu̱jkpit yak'ixpa̱jkpata̱jk, je̱'e̱ tse'e ma̱kk tunnu̱vampe̱jtju̱dup.
42023011	Van'it tse'e je̱ Herodes ma̱a̱t je̱ tyojpata̱jk du̱jomnu̱u̱jmidi du̱tinu̱u̱jmidi je̱ Jesús je̱tse'e du̱nu̱xiikti du̱tukxiikti. Van'it tse'e du̱xo̱jxti ma̱a̱t je̱ o̱o̱jyit vit ax jo'n je̱ yakkutojkpa ñaxya̱xju̱. Van'it tse'e je̱ Herodes du̱tuknu̱ke̱jxu̱mpijtnuva je̱ Pilato.
42023012	Je̱ xa̱a̱jjyam tse'e je̱ Pilato je̱ts je̱ Herodes ñayja'vi'ukvaajnjidi, ku̱x namyu'e̱jkju̱dupe'e y'ijtti.
42023013	Van'it tse'e je̱ Pilato du̱yakjayyaxmojkjidi je̱ tee'ta̱jk je̱ vyintsa̱nda ma̱a̱t pa̱n pa̱n jatye'e je̱ kutojku̱n du̱jaye̱jptup, ma̱a̱t je̱ nu̱may jayu,
42023014	je̱tse'e du̱nu̱u̱jmidi: ―Miits xa a̱tse'e tu̱xtuknu̱minda ya̱ jayu ku ve'e mva'anda je̱ts yakyoojmu̱kp yak'ajxu̱kp ya̱'a̱ ve'e je̱ nu̱may jayu. Ax yájats a̱ts ya̱'a̱ ve'e juu' tu̱n'amo̱tutu̱viku̱x miits mvinkujkta, ax ta̱ tse'e xmó̱tuda je̱ts ka'a a̱ts ya̱'a̱ ve'e ti to̱kin tu̱mpaatyja juu' miits ya̱'a̱ ve'e mtuknu̱xa̱'a̱idup;
42023015	ka'ava ve'e je̱ Herodes, ku̱x ta̱ xa a̱tse'e xtuknu̱ke̱jxu̱mpijtnuva. U̱xe̱ja tse'e xmó̱tuda, ka'ats ya̱'a̱ ve'e tu̱du̱tún juu' ve'e je̱ o̱o̱'ku̱n du̱vinmajtsjup.
42023016	Nyakjachaachpaa'tjupts a̱ts ya̱'a̱ ve'e, van'itts a̱tse'e nmaso̱'o̱ku̱t.
42023017	Ax vimpaascua xa̱a̱j tse'e je̱ Pilato du̱jajtymasa̱'a̱k y'ijt to'k je̱ poxu̱nta̱kjayu.
42023018	Van'it tse'e je̱ jayu y'aa'mitaakti, je̱tse'e vyaandi: ―Va'an du̱'a̱a̱'ku̱, je̱'e̱ xa a̱a̱tse'e ntsa̱jkp je̱ts a̱a̱tse'e xmaso̱o̱kjat je̱ Barrabás.
42023019	Je̱'e̱ ka̱jx tse'e je̱ Barrabás yakpoxu̱nta̱kpu̱u̱jm ku̱xe'e je̱ jayu du̱yaknañu̱pojtu̱kju̱ je̱m kajpu̱n ka̱jxm je̱ts je̱'e̱ ka̱jx ku ve'e yakjayu'a̱a̱'k.
42023020	Jyatso̱jk tse'e je̱ Pilato je̱tse'e du̱maso̱'o̱ku̱t je̱ Jesús, je̱'e̱ ka̱jx tse'e du̱muko̱jtsnuva je̱ jayu jado'k nax.
42023021	Ax nu̱yojk tse'e y'aa'mitaakti: ―Yakcruuzpé̱tu̱, yakcruuzpé̱tu̱.
42023022	Ax mutoojk nax tse'e je̱ Pilato jidu̱'u̱m ña̱'mu̱xjidi: ―¿Tya̱jxse'e? ¿Ti ka ó̱yap ya̱'a̱ ve'e tu̱du̱tún? Ka'a xa a̱ts ya̱'a̱ ve'e mpaatyja je̱ to̱kin ti ya̱'a̱ ve'e kyu'o̱o̱'kap. Nyakjachaachpaa'tjupts a̱ts ya̱'a̱ ve'e, van'itts a̱tse'e nmaso̱'o̱ku̱t.
42023023	Ax nu̱yojkts je̱'e̱ ve'e du̱tun'amó̱tudi je̱tse'e cryuuzpé̱tu̱t je̱ Jesús. Ku̱x ma̱kke'e o̱o̱y tyunko̱jtsti je̱ jáyuda je̱ts je̱ tee'ta̱jk je̱ vyintsa̱nda, o̱'yixju̱du tse'e juu' ve'e y'amó̱tudu,
42023024	je̱'e̱ tse'e je̱ Pilato tyoon juu' ve'e je̱ jayu cho̱jktu.
42023025	Ax ve'em tse'e du̱masa̱a̱k naspa̱ka je̱ jayu juu' ve'e poxu̱nta̱ktsu̱u̱ni je̱'e̱ ka̱jx ku ve'e je̱ jayu du̱yaknañu̱pojtu̱kji je̱ts je̱'e̱ ka̱jx ku ve'e yakjayu'a̱a̱'k; ax je̱ Jesús, je̱m tse'e je̱ tojpa kya̱'m du̱pa̱a̱mdini je̱tse'e du̱yakcruuzpé̱ttat.
42023026	Je̱m tse'e cruuzpe̱jtpa du̱yakna̱jkxta vye'na je̱ Jesús, van'it tse'e du̱majtsti to'k je̱ ciréneit jayu, Simón je̱'e̱ ve'e xya̱a̱j, je̱mts je̱'e̱ ve'e kam jo̱o̱tm cha̱a̱'n, je̱tse'e du̱tukpaka̱a̱ydi je̱ Jesús je̱ cryuuz, je̱tse'e je̱ Jesús du̱yaktoo'va̱jkti, je̱tse'e du̱yak'u̱x'o̱o̱kidi je̱ Simón ma̱a̱t je̱ cruz.
42023027	Nu̱may tse'e je̱ jayu pyana̱jkxjidi je̱ts nu̱may je̱ ta̱'a̱xta̱jk juu' ve'e yaaxtup tsaachvinmaaydup je̱ Jesús ka̱jx.
42023028	Van'it tse'e je̱ Jesús vya'ku̱mpijt je̱tse'e ña̱'mu̱xjidi: ―Jerusaleenit ta̱'a̱xta̱jkta, kadi a̱ts miits xnu̱ya'axta, nañu̱ya'axjada miits viinm je̱ts nu̱ya'axta je̱ m'ónu̱kta,
42023029	ku̱x je̱'yape'e je̱ xa̱a̱j ku ve'e je̱ jayu vya'anu̱t: “Xo̱o̱n xa je̱'e̱ ve'eda pa̱n pa̱n jatye'e pu̱m je̱tse'e je̱ ónu̱k du̱kajayé̱ptat je̱ts pa̱n pa̱n jatye'e je̱ ónu̱k du̱katsa̱mkojkidup je̱ts pa̱n pa̱n jatye'e ni vin'ita kayak'onu̱ktsi'tstup.”
42023030	Van'it tse'e je̱ jayu je̱ ko̱pk je̱ ke̱e̱ts du̱na̱a̱jmadat: “Naxka̱da'aku̱ yam a̱a̱ts nmi'kxm je̱ts a̱a̱tse'e xyo'otsu̱t.” Jidu̱'u̱m tse'e du̱na̱a̱jmadat.
42023031	Pa̱n ve'eme'e jyátu̱kada ku a̱tse'e n'it miits ma̱a̱tta, ¿ax ti tse'e jyaa'któndap ku a̱tse'e nko̱o̱'k'ijtnit miits ma̱a̱tta? Ve'em tse'e jyátu̱kadat ax jo'n yaktún ku ve'e je̱ tsoxk ku̱p tya̱a̱tsnit.
42023032	Yakna̱jkxtuva tse'e ma̱a̱t je̱ Jesús nu̱me̱jtsk juu' ve'e je̱ ma̱ja̱ to̱kin du̱toondu, ve'em tse'e du̱tukmuyak'o̱o̱'kadat.
42023033	Ku ve'e jye̱'ydi joma ve'e je̱ it juu' ve'e du̱xa̱a̱j Kuxútum, je̱m tse'e je̱ Jesús du̱yakcruuzpe̱jtti ma̱a̱t nu̱me̱jtsk je̱ to̱kin toompada, to'k je̱ja je̱ Jesús y'aka'yu̱n pa'ayi je̱ts jado'k y'anaja̱pa'ayi.
42023034	Van'it tse'e je̱ Jesús vyaajñ: ―Tata, me̱e̱'kxjada to'k aaj je̱ tyo̱kin ku̱x ka'a ya̱'a̱ ve'e du̱nu̱jávada ti ve'e tyoondup. Van'it tse'e je̱ tojpata̱jk je̱ Jesús je̱ vyit du̱pa̱jkva'kxti je̱tse'e du̱nu̱koo'yidi.
42023035	Je̱m tse'e nu̱may je̱ jayu vye'niduva je̱tse'e du̱'ixti juu' ve'e toojnju ko̱jtsju. Pa̱n pa̱n jatye'e yakkutojktup, je̱'e̱ tse'e du̱vinko̱jtspe̱jttu je̱ Jesús, je̱tse'e vyaandi: ―Yaktso̱o̱k xa ya̱'a̱ ve'e je̱ viijnk jayu; va'ants n'ite'e viinm du̱naajktsa̱'a̱kju̱ pa̱n tyú̱vame'e je̱ts ya̱'a̱ ve'e je̱ Cristo, juu' ve'e je̱ Nte'yam vyinko̱o̱n je̱tse'e yakkutojknit.
42023036	Nay ve'empa tse'e je̱ tojpata̱jk je̱ Jesús du̱nu̱xiikti du̱tukxiikti, du̱jomnu̱u̱jmidi du̱tinu̱u̱jmidi, je̱tse'e du̱vinkutá̱midi, je̱tse'e du̱tuk'ookti je̱ tsaaydum pa'ajk na̱'o̱o̱k,
42023037	je̱tse'e du̱nu̱u̱jmidi: ―Pa̱n je̱ Israeejlit Jayu Yakkutojkpa xa mitse'e, ¡naajktso̱'o̱kju̱ts n'it!
42023038	Ax je̱m tse'e je̱ Jesús cryuuz ko̱jm du̱pa̱a̱mdi to'k je̱ jatyán. Toojk ayookts je̱'e̱ ve'e ja'a: je̱ griego, je̱ latín, je̱ts je̱ hebreo. Jidu̱'u̱me'e vya'añ: “Ya̱'a̱ xa ve'e je̱ Israeejlit Jayu Yakkutojkpa.”
42023039	Nu̱to'k tse'e je̱ jayu juu' ve'e je̱m cruz ka̱jxm, vyinko̱jtspe̱jtpa tse'e je̱ Jesús. Jidu̱'u̱m tse'e vyaajñ: ―Pa̱n mítsam xa je̱'e̱ ve'e je̱ Cristo, naajktso̱'o̱kju̱ts n'it, je̱ts yaktso̱o̱kpa a̱a̱ts.
42023040	Ax tukna̱'mu̱xju tse'e jado'k je̱ myujatyoo'. Jidu̱'u̱m tse'e ña̱'mu̱xji: ―¿Ka'a mitse'e je̱ Nte'yam xtsa̱'a̱ga? Nay je̱ tsaachpaatu̱n mitse'e mpaatpap.
42023041	Nvinmajtsumjuvam xa u̱u̱'me'e ya̱ tsaachpaatu̱n juu' ve'e u̱xyam nyaknajxump ku̱x je̱'e̱ xa ve'e nkuve̱jtump ku ve'e nto'num juu' ve'e ka ó̱yap; ax ya̱ jayu, ni ti tó̱kinats ya̱'a̱ ve'e du̱katún.
42023042	Van'it tse'e je̱ Jesús du̱nu̱u̱jmi: ―Jesús, jaa'myé̱tsu̱ a̱ts mits to'k aaj ku ve'e myakkutojk'ukvaannit.
42023043	Van'it tse'e je̱ Jesús y'atso̱o̱jvji: ―Tyú̱vam xa a̱ts mitse'e nnu̱u̱jma je̱ts u̱xyam mitse'e m'ijtnit a̱ts ma̱a̱t joma ve'e je̱ Nte'yam je̱ jyayu du̱ja̱a̱jna du̱ta̱jka.
42023044	Kujk xa̱a̱j jo'n tse'e vye'na, van'it tse'e nu̱jom je̱ it je̱ naax kyo̱o̱'tsiku̱jx. Toojk yaaxp paatts je̱'e̱ ve'e je̱ it y'ijt ko̱o̱'ts.
42023045	Je̱'e̱ ka̱jx tse'e ve'em jyajty ku̱x vinko̱o̱'tsi ve'e je̱ aampa xa̱a̱j. Ka̱kojk tse'e kya̱a̱'tsva'kxy je̱ ata̱tyok juu' ve'e je̱p ma̱ja̱ tsaptu̱jkp tuk'ata̱tyuk je̱ it juu' ve'e je̱ kunoo'kxu̱n munu̱yojk du̱ma̱a̱t.
42023046	Ku ve'e ve'em jyajty, van'it tse'e je̱ Jesús ma̱kk kya̱jts. Jidu̱'u̱m tse'e vyaajñ: ―Tata, je̱m xa a̱tse'e mits mka̱'m ya̱ nja'vin mpu̱m. Ku ve'e ve'em vyaajñ, van'it tse'e je̱ jya'vin tyukvaatsji.
42023047	Je̱ tojpa juu' ve'e du̱nu̱vintsá̱nip nu̱mó̱kupx je̱ tojpata̱jk, ku je̱'e̱ ve'e du̱'ix juu' ve'e tu̱tyunju̱ tu̱kya̱tsju̱, van'it tse'e je̱ Nte'yam du̱yakma̱ji du̱yakjaanchi je̱tse'e vyaajñ: ―¡Tyú̱vamdam xa je̱'e̱ ve'e je̱ts ka'a ya̱'a̱ ve'e ya̱ jayu ti to̱kin tu̱du̱tún!
42023048	Nu̱jom tse'e je̱ jayu juu' ve'e je̱m ve'nidup je̱tse'e du̱'ixti juu' ve'e toojnju ko̱jtsju, kyo̱jxtu tse'e je̱ kyak ku̱xe'e du̱jo̱o̱'k'ama'tjidini. Ve'em tse'e ña̱jkxtini.
42023049	Ax nu̱jom tse'e je̱ jayu juu' ve'e je̱ Jesús du̱'íxada y'ijt, je̱'e̱ ma̱a̱tta je̱ ta̱'a̱xta̱jkta juu' ve'e pana̱jkxju̱du ku ve'e je̱m galiléait y'it jo̱o̱tm cha̱a̱'n, jékum jaty tse'e tyaandi je̱tse'e du̱'ixti juu' jatye'e toojnju ko̱jtsju.
42023050	Je̱m tse'e y'ijt to'k je̱ yaa'tya̱jk juu' ve'e o̱y jayu je̱ts tu̱v je̱ jyáyuvin je̱ jyoojntykin, José je̱'e̱ ve'e xya̱a̱j, arimatéait jayu. Je̱m je̱'e̱ ve'e judéait y'it jo̱o̱tm je̱ arimatéait kajpu̱n. Je̱'e̱vats je̱'e̱ ve'e je̱ José nu̱to'k je̱'e̱da juu' ve'e du̱nu̱má̱jidup je̱p tsaptu̱jkp.
42023051	Je̱ José, y'a'ixpts je̱'e̱ ve'e ku ve'e je̱ Nte'yam je̱ kyutojku̱n du̱yakmiinnit, kyo̱'o̱yja'vits je̱'e̱ ve'e juu' ve'e tyoondu je̱ myujatyoo'ta̱jk.
42023052	Van'it tse'e o̱jts du̱'ix je̱ Pilato je̱tse'e du̱'amo̱tu je̱ Jesús je̱ ñi'kx je̱ kyo̱pk.
42023053	Ku ve'e je̱m cruz ka̱jxm du̱yakvajntkni, van'it tse'e to'k je̱ vit du̱tukvimpittni. Van'it tse'e o̱jts du̱yaknaxta̱ka je̱p jótup juu' ve'e pú̱mani ve'nip je̱p tsaja̱a̱tp; ni pá̱nanum tse'e je̱p kyayakpu̱m vye'na.
42023054	Je̱ xa̱a̱j tse'e vye'na ku ve'e je̱ jayu du̱'apa̱a̱mdu̱ka je̱ po̱o̱'kxtku̱n xa̱a̱j juu' ve'e jave̱e̱'n du̱kapaatp.
42023055	Je̱ ta̱'a̱xta̱jkta juu' ve'e je̱ Jesús du̱ma̱a̱ttso̱o̱'ndu je̱m Galilea, je̱'e̱ tse'e du̱pana̱jkxtu je̱ José je̱tse'e o̱jts du̱'ixta joma ve'e du̱yaknaxta̱jkidi je̱ Jesús je̱ ñi'kx je̱ kyo̱pk je̱tse'e du̱'ixti vintso̱ ve'e du̱pa̱a̱mdi.
42023056	Ku ve'e jye̱'ydini je̱m tya̱k'am, y'apa̱a̱jmtkidu tse'e je̱ pa'ajk xoo'kpa juu' ve'e ku̱du̱pa̱a̱jmjidi je̱ Jesús je̱ ñi'kx je̱ kyo̱pk. Ax y'amaa'yidu tse'e je̱ po̱o̱'kxtku̱n xa̱a̱j ax jo'n vya'añ je̱ Moisés je̱ pyava'nu̱n.
42024001	Domingo xa̱a̱j tse'e vye'na ja̱pyji, muto'k xa̱a̱j je̱ semana, van'it tse'e je̱ ta̱'a̱xta̱jk juu' ve'e du̱'ixtu je̱ jot joma ve'e je̱ Jesús du̱'ukyaknaxta̱jkidi, je̱'e̱ tse'e du̱yakna̱jkxtu je̱m je̱ pa'ajk xoo'kpa juu' ve'e y'apa̱a̱jmtkidu.
42024002	Ku tse'e jye̱'ydi joma ve'e je̱ jot, viijnk tso̱ tse'e je̱ tsaaj du̱paattini juu' ve'e y'aka̱a̱jyjup y'ijt.
42024003	Van'it tse'e tya̱jkidi. Ax ka'a tse'e du̱'ukpaattini je̱ Ma̱ja̱ Vintsá̱n Jesús je̱ ñi'kx je̱ kyo̱pk,
42024004	je̱tse'e atu̱va ato̱ki tyuntaandi, ax ka'a tse'e du̱'ukmutaayvaattini vintso̱ ve'e jyátu̱kadat. Tun to'mayji tse'e du̱'ixpaatti nu̱me̱jtsk je̱ ángeles vyinté̱najada, ajajp ata̱'kxpe'e xyá̱xada.
42024005	O̱o̱y tse'e tyuntsa̱'kidi je̱ ta̱'a̱xta̱jk, je̱'e̱ ka̱jx tse'e vyiijntkti je̱ja naxku̱jx paat. Van'it tse'e je̱ ángeles ña̱'mu̱xjidi: ―¿Tya̱jxse'e x'íxtada yap o̱o̱'kpa jótup je̱'e̱ juu' ve'e joojntykip?
42024006	Ka'a xa je̱'e̱ ve'e yaja pa̱n. Ta̱ je̱'e̱ ve'e jyoojntykpa̱jknuva. Jaa'myé̱tsta vintso̱ ve'e mna̱'mu̱xjidi ku ve'e je̱m Galiléana vye'na.
42024007	Jidu̱'u̱m tse'e vyaajñ: “Yakpá̱mupts a̱tse'e je̱m je̱ tó̱kinax jayu kya̱'m juu' a̱tse'e xtso'oxpa̱jktup, ax joojntykpa̱jknuvapts a̱tse'e kutoojk xa̱a̱j, a̱ts, je̱ Jayu Juu' ve'e Nu̱pa̱a̱mdu̱ka Ijtp.” Jidu̱'u̱m tse'e vyaajñ.
42024008	Van'it tse'e du̱jaa'mye̱jtsti je̱ Jesús je̱ kya̱ts je̱ y'ayook.
42024009	Ku ve'e cho̱o̱'ndi joma ve'e je̱ jot, van'it tse'e du̱tukmumaajntykka̱jxti je̱ Jesús je̱ y'ixpa̱jkpata̱jk juu' ve'e nu̱makto'k taandinu je̱ts pa̱n pa̱n jatye'e mya̱a̱tve'nidup.
42024010	Je̱ ta̱'a̱xta̱jkta tse'e juu' ve'e du̱tuknu̱ja'vidu je̱ kuká̱tsivata̱jk, je̱'e̱ tse'e ijttu je̱ María Magdalena, je̱ Juana, je̱ María juu' ve'e je̱ Santiago je̱ tyaak, je̱ts je̱ viijnk ta̱'a̱xta̱jkta.
42024011	Ax ka'ats je̱'e̱ ve'e je̱ Jesús je̱ y'ixpa̱jkpata̱jk du̱jaanchja'vidi juu' ve'e je̱ ta̱'a̱xta̱jk kyo̱jtstu, ve'eme'e vyinmaaydi je̱ts o̱yvintso̱va ve'e juu' du̱ko̱jtsti.
42024012	O̱yam tse'e ve'em vyinmaaydi, noomp tse'e ñu̱jkx je̱ Pedro joma ve'e je̱ Jesús du̱'ukyaknaxta̱jkidi. Ku ve'e vyiijntk je̱tse'e kya̱k'ixi, van'it tse'e du̱'ix je̱ts je̱pe'e pyu̱jkna je̱ vit juu' ve'e tyukvimpittu. Van'it tse'e vyimpijtni joma ve'e ñamyayju̱ je̱tse'e du̱payo̱'y pa̱n ti ve'e tu̱tyunju̱ tu̱kya̱tsju̱.
42024013	Je̱ xa̱a̱jji tse'e nu̱me̱jtsk je̱ Jesús je̱ y'ixpa̱jkpata̱jk ña̱jkxti je̱m kajpu̱n ka̱jxm juu' ve'e Emaús du̱xa̱a̱j, me̱jtsk legua jagojkm jo'ne'e du̱mujékuma je̱ Jerusalén,
42024014	je̱'e̱ tse'e myaajntyktup juu' ve'e tu̱tyunju̱ tu̱kya̱tsju̱.
42024015	Namvaate'e ñakyó̱tsjada, van'it tse'e je̱ Jesús ñaajktá̱miji je̱tse'e du̱ma̱a̱tnamyujatyoo'ijidi.
42024016	O̱yam tse'e du̱ma̱a̱tnamyujatyoo'ijidi, ka'anum tse'e je̱ Nte'yam du̱yakjajty je̱tse'e je̱ nu̱me̱jtsk ku̱du̱'ixkajpti je̱ Jesús.
42024017	Van'it tse'e je̱ Jesús y'amo̱tutú̱vijidi: ―¿Tise'e je̱m mmaajntyktup namvaate'e myo̱'o̱yda? ¿Tya̱jxse'e mtsaachvinmáyda?
42024018	Nu̱to'k tse'e y'atsa̱a̱jv juu' ve'e Cleofas du̱xa̱a̱j: ―¿Tis, tun mítsjidamts n'ite'e to'k juu' ve'e je̱'y je̱m Jerusalén je̱tse'e xkanu̱java ti ve'e námnum je̱m tu̱tyunju̱ tu̱kya̱tsju̱?
42024019	Van'it tse'e je̱ Jesús ña̱'mu̱xjidi: ―¿Tise'e tu̱tyunju̱ tu̱kya̱tsju̱? Je̱tse'e du̱nu̱u̱jmidi: ―Je̱'e̱ juu' ve'e tu̱jyatyju̱ tu̱ñaxyju̱ je̱ Jesús, je̱ nazarétit jayu. To'k je̱'e̱ ve'e tu̱y'it je̱ Nte'yam je̱ y'ayook ko̱jtsnajxpa, ñu̱má̱jipts je̱'e̱ ve'e tu̱y'it ma̱a̱t juu' ve'e tyoon kyo̱jts je̱ja je̱ Nte'yam vyinkujk je̱ts je̱ja nu̱jom je̱ jayu vyinkujk,
42024020	je̱ts vintso̱ ve'e je̱ tee'ta̱jk je̱ vyintsa̱nda je̱ts pa̱n pa̱n jatye'e du̱nu̱má̱jidup u̱u̱'m ma̱a̱tta, je̱'e̱ tse'e je̱m je̱ Pilato kya̱'m tu̱du̱pa̱mda je̱tse'e du̱to̱kimpayo̱'o̱yu̱t je̱tse'e du̱yakjacryuuzpé̱tju̱t.
42024021	Ve'emts a̱a̱tse'e n'uk'a'ix je̱ts je̱'e̱ ve'e ku̱xyaktso̱o̱kumdini nu̱vinxu̱p u̱u̱'me'eda, je̱ israeejlit jáyuda. Maaxk je̱'e̱ ve'e ve'em tyunju̱ kya̱tsju̱.
42024022	O̱yam tse'e vye'ema, vinkex je̱ ta̱'a̱xta̱jk juu' a̱a̱tse'e nma̱a̱tnayja'vijup, je̱'e̱ts a̱a̱tse'e atu̱va ato̱ki tu̱xyaktáñ je̱'e̱ ka̱jx ku ve'e tu̱du̱nu̱na̱jkxta tun ja̱pyji joma ve'e je̱ Jesús y'uknaxta̱jki.
42024023	Ax ka'akts je̱'e̱ ve'e je̱p je̱ ñi'kx je̱ kyo̱pk tu̱du̱'ukpaattini, je̱'e̱ ka̱jx tse'e tu̱mye̱tsta je̱ts a̱a̱tse'e tu̱xtukmumaaydu̱kta je̱ts je̱ aangelesu̱k tse'e je̱p tu̱yak'íxjada juu' ve'e tu̱ña̱'mu̱xjada je̱ts ta̱a̱k je̱'e̱ ve'e je̱ Jesús jyoojntykpa̱jknuva.
42024024	Van'it tse'e tu̱ña̱jkxta vinkex a̱a̱ts je̱ nmujatyoo' joma ve'e naxta̱ka tu̱y'it, ve'emu̱kts je̱'e̱ ve'e tu̱du̱paattuva je̱ it ax jo'n je̱ ta̱'a̱xta̱jk tu̱du̱'avánada jo'n. Ax ka'akts je̱'e̱ ve'e je̱ Jesús du̱'uk'ixpaattini.
42024025	Van'it tse'e je̱ Jesús y'atso̱o̱jvjidi: ―Ka'a xa ve'e o̱y juu' xpayo̱'o̱yda, o̱o̱ye'e mtunje̱kta je̱tse'e xjaanchjávadat je̱ Nte'yam je̱ y'ayook ko̱jtsnajxpata̱jkta.
42024026	¿Tis, ka'a je̱'e̱ vine'e vyinko̱pka je̱tse'e je̱ Cristo ve'em chaachpaa'tu̱t, van'it tse'e je̱ mya̱jin du̱pa̱jknit?
42024027	Van'it tse'e du̱tukvinja'vidi juu' ve'e je̱'e̱ ka̱jx jatyáñ ijtp je̱p Kunuu'kx Jatyán ku̱jxp, je̱ Moisés je̱ jyatyán ma̱a̱t du̱'ukvaajñ je̱tse'e du̱jaa'ktukvinja'vidi nu̱jom juu' ve'e jyatyaandu je̱ Nte'yam je̱ y'ayook ko̱jtsnajxpata̱jkta.
42024028	Ku ve'e jye̱'ydini joma ve'e je̱ kajpu̱n joma ve'e ña̱jkxta, van'it tse'e je̱ Jesús jyatki ax jo'n je̱ tyoo' ku̱du̱jaa'kyo̱'y.
42024029	Van'it tse'e du̱munoo'kxtkti je̱tse'e mya̱a̱ttánjadat, je̱tse'e vyaandi: ―Tanu̱ a̱a̱ts ma̱a̱t ku̱x tánani xa ve'e o̱o̱y. Ve̱e̱'nji ya̱'a̱ ve'e ya̱ it ñáxu̱t je̱tse'e cho'oinit. Van'it tse'e je̱ Jesús tya̱jki je̱p tu̱jkp ax jo'n ku̱du̱ma̱a̱ttaandi.
42024030	Tsu̱u̱nidup tse'e vye̱'nada je̱tse'e y'a'óxadat, van'it tse'e je̱ Jesús je̱ tsapkaaky du̱ka̱a̱jn, je̱ Nte'yam du̱kuko̱jtsji, je̱tse'e du̱tojkva'kxjidi.
42024031	Ax je̱'yji tse'e je̱ Nte'yam je̱ jayu du̱tuk'ixkajpti je̱ts je̱ Jesús je̱'e̱ ve'e. Ax van'it tse'e je̱ Jesús ve'emji tyo̱ki.
42024032	Van'it tse'e ñavyaajnjidi: ―¿Ka ve'emape'e o̱o̱y xtunyakxo̱o̱jntkum yam nja'vin ka̱jxmam ku ve'e tu̱xtukmuko̱jtsum je̱ja too' aajy je̱tse'e je̱ Kunuu'kx Jatyán tu̱xtukvinja'vim?
42024033	Ka'a tse'e tya'nidi, van'it tse'e vyimpijttinuva je̱m Jerusalén. Je̱m tse'e to'k muk du̱paatti je̱ nu̱makto'k kuká̱tsivada je̱ts je̱ myujatyoo'da.
42024034	Jidu̱'u̱m tse'e ña̱'mu̱xjidi: ―Tyú̱vam xa ve'e, ta̱ xa ve'e je̱ Ma̱ja̱ Vintsá̱n jyoojntykpa̱jknuva jado'k nax, ya̱ Simón Pedro tse'e tu̱du̱'íxnuva.
42024035	Van'it tse'e je̱'e̱ juu' ve'e je̱'ydu, je̱'e̱ tse'e tukmumaajntykju̱du vintso̱ ve'e jyajtti je̱ja too' aajy je̱ts vintso̱ ve'e du̱'ixkajpti je̱ Jesús ku ve'e je̱ tsapkaaky du̱tojkva'kxy.
42024036	Ax je̱'e̱ tse'e kyo̱jtstup vye'na, tun to'mayji tse'e je̱ Jesús je̱ja vyinté̱najada. Van'it tse'e je̱ Jesús kyo̱jtspo̱o̱'kxjidi. Jidu̱'u̱m tse'e vyaajñ: ―Je̱ o̱y jo̱o̱t ma̱a̱te'e m'íttat.
42024037	Van'it tse'e je̱ y'ixpa̱jkpata̱jk o̱o̱y tyuntsa̱'kidi, ve'em tse'e vyinmaaydi je̱ts jado'k ítumit jayu je̱'e̱ ve'e y'íxtup.
42024038	Ax jidu̱'u̱m tse'e je̱ Jesús ña̱'mu̱xjidi: ―¿Tya̱jxse'e mnavyinma'yu̱nmo̱'o̱jada? ¿Tya̱jxe'e je̱ me̱jtsvinma'yu̱n xjaye̱pta?
42024039	Ixta a̱ts ya̱ nka̱'a̱j ya̱ ntek; á̱tsam xa je̱'e̱ ve'e. To̱nda matsta a̱ts je̱ts ixta. Ka'a tse'e jado'k ítumit jayu chu'utsaxa pyajkaxa ax jo'n a̱ts miitse'e yaja nvinté̱nada.
42024040	Ku ve'e ve'em vyaajñ, van'it tse'e du̱tuk'ixti je̱ kya̱'a̱j je̱ tyek.
42024041	Ax ka'ajyam tse'e du̱jaanchja'vidi van'it je̱ts joojntykpa̱jknuva je̱'e̱ ve'e, je̱'e̱ ka̱jx ku ve'e xyo̱o̱jntkti je̱tse'e atu̱va ato̱ki tyuntaandi. Van'it tse'e je̱ Jesús ña̱'mu̱xjidi: ―¿Je̱pe'e xma̱a̱dada je̱ kaaky je̱ ju̱'kx?
42024042	Van'it tse'e du̱mo̱o̱ydi je̱ ajkx tsa'a.
42024043	Van'it tse'e je̱ Jesús du̱majch je̱tse'e je̱ja je̱'e̱ vyinkujkta du̱ju̱'kx.
42024044	Van'it tse'e du̱nu̱u̱jmidi: ―Juu' xa a̱tse'e tu̱xjaty, je̱'e̱ts je̱'e̱ ve'e juu' a̱ts miitse'e nvaajnjidu ku a̱tse'e nve'nana miits ma̱a̱tta, vaants a̱tse'e je̱ts tun vinko̱pk je̱'e̱ ve'e je̱tse'e tyónju̱t kyó̱tsju̱t nu̱jom juu' ve'e jatyáñ ijtp a̱ts ka̱jx je̱p Kunuu'kx Jatyán ku̱jxp; je̱pe'e je̱ Moisés pyava'nu̱n ku̱jxp du̱'ukva'añ je̱ts juu' ve'e jyatyaandu je̱ Nte'yam je̱ y'ayook ko̱jtsnajxpata̱jkta, nay ve'empa je̱p salmos ku̱jxp.
42024045	Van'it tse'e je̱ Nte'yam vyinma'yu̱nmo̱o̱jyjidi je̱tse'e du̱vinmó̱tudat juu' ve'e tyijp je̱ Kunuu'kx Jatyán.
42024046	Je̱tse'e je̱ Jesús ña̱'mu̱xjidi: ―Ve'em xa ve'e javyet je̱p Kunuu'kx Jatyán ku̱jxp je̱ts a̱tse'e n'o̱o̱'ku̱t, a̱ts, je̱ Cristo; ax kutoojk xa̱a̱jts a̱tse'e njoojntykpa̱jknuvat.
42024047	Je̱p tse'e vyaampa je̱ts a̱ts ka̱jxe'e je̱ jayu yaktuknu̱jávadat pa̱n nu̱vinxu̱pe'e cha̱a̱nada to'k it to'k naxviijn, yaja tse'e jerusaleenit kyajpu̱n ku̱jx yak'ukva'anu̱t, je̱ts a̱ts ka̱jxe'e yakna̱a̱jmadat je̱tse'e vyinmayu̱mpijttinit, je̱tse'e du̱maso̱o̱ktinit je̱ kyo̱'o̱y joojntykinda, ve'em tse'e je̱ Nte'yam mye̱e̱'kxu̱xjadat je̱ tyó̱kinda.
42024048	M'ixtu tse'e ta̱a̱v ku ve'e ve'em tu̱jyaty, vaajnjada tse'e ve'em je̱ jáyuda.
42024049	Ntuknu̱ké̱xtap a̱ts miitse'eda je̱ Espíritu Santo, ve'em ax jo'n a̱ts je̱ nTee' je̱ vaandu̱k du̱yaktaajñ. Ax tándats miits yaja Jerusalén kuunume'e myakmo̱'o̱dat je̱ ma̱kkin juu' ve'e ka̱jxm ka̱da'akup.
42024050	Van'it tse'e je̱ Jesús ma̱a̱t je̱ y'ixpa̱jkpata̱jk pyítsumdi je̱m kajpu̱n jo̱o̱tm je̱tse'e jye̱'ydi joma ve'e je̱ it juu' ve'e je̱ betániait kajpu̱n muta̱m. Van'it tse'e je̱ Jesús je̱ kya̱'a̱j du̱ko̱o̱jnu̱k je̱tse'e je̱ y'ixpa̱jkpata̱jk du̱kunuu'kx.
42024051	Namvaat tse'e du̱kunuu'kx, van'it tse'e je̱ Jesús je̱ Nte'yam je̱ kyutojku̱n ka̱jx cho̱o̱'nni yaja naxviijn je̱tse'e chajpe̱jtni.
42024052	Van'it tse'e je̱ jayu je̱ Jesús du̱vinja'vidi du̱vintsa̱'kidi, xo̱o̱jntkp tse'e o̱o̱y vyimpijttini je̱m Jerusalén.
42024053	Tun'ijttupts je̱'e̱ ve'e je̱p ma̱ja̱ tsaptu̱jkp je̱ Nte'yam du̱yakmá̱jada du̱yakjaanchada. Amén.
43001001	Ku ve'e juu' jaty cho̱o̱'ntk, jé̱janits je̱'e̱ ve'e vye'na je̱ Ka̱ts je̱ Ayook; je̱ Nte'yam ma̱a̱tts je̱'e̱ ve'e y'it van'ítani, je̱'e̱ts je̱'e̱ ve'e je̱ Nte'yam.
43001002	Ku ve'e juu' jaty cho̱o̱'ntk, je̱ Nte'yam ma̱a̱tts je̱'e̱ ve'e.
43001003	Je̱ Ka̱ts je̱ Ayook ma̱a̱t tse'e je̱ Nte'yam nu̱jom juu' jaty du̱pa̱mku̱jx. Ni tía xa ve'e juu' ve'e je̱ja je̱tse'e je̱'e̱ ma̱a̱t ñu̱nkayakpu̱u̱jm.
43001004	Je̱ Ka̱ts je̱ Ayook tse'e je̱ joojntykin du̱ka̱'mip. Ax je̱ joojntykin juu' je̱'e̱ ve'e kya̱'mip, je̱'e̱ tse'e je̱ jayu du̱mo̱o̱yp je̱ ajajtk.
43001005	Je̱ ajajtk tse'e du̱kujajp du̱kuta̱'kxp je̱ ako̱o̱'ts it; ka'a tse'e je̱ ako̱o̱'ts it du̱'ama̱a̱daaga je̱tse'e du̱yakko̱o̱'tsat je̱ ajajtk.
43001006	Je̱ji xa ve'e to'k je̱ yaa'tya̱jk juu' ve'e je̱ Nte'yam ke̱jxju, Juaants je̱'e̱ ve'e xya̱a̱j.
43001007	Je̱'e̱ tse'e ñu̱miin je̱tse'e je̱ tu̱va̱ko̱jtsu̱n du̱pá̱mu̱t je̱tse'e je̱ jayu du̱vaajnjat je̱ts ta̱ ve'e je̱ Nte'yam du̱yaknu̱ke̱'xnatá̱ka je̱'e̱ pa̱ne'e ijtp ax jo'n je̱ kujajpa je̱ kuta̱'kxpa, ve'em tse'e anañu̱joma je̱ jayu je̱'e̱ du̱jaanchjávadat.
43001008	Ka je̱ Juaanapts je̱'e̱ ve'e je̱'e̱ pa̱ne'e ijtp ax jo'n je̱ kujajpa je̱ kuta̱'kxpa, je̱'e̱ je̱'e̱ ve'e pa̱ne'e je̱ tu̱va̱ko̱jtsu̱n du̱pa̱a̱m je̱'e̱ ka̱jx pa̱ne'e ve'em ax jo'n je̱ kujajpa je̱ kuta̱'kxpa.
43001009	Je̱'e̱ pa̱ne'e ijtp ax jo'n je̱ kujajpa je̱ kuta̱'kxpa, je̱'e̱ tse'e miin yaja naxviijn, je̱'e̱ tse'e anañu̱joma je̱ jayu du̱yakvijp du̱yakke̱jp. Yájats je̱'e̱ ve'e naxviijn myiijn,
43001010	yájats je̱'e̱ ve'e naxviijn vye'na, je̱'e̱ ma̱a̱t tse'e ya̱ naxviijnit it yakpu̱u̱jm, ka'a tse'e je̱ jayu y'íxaiji.
43001011	Je̱ jyayu ve'e ñu̱miin, ka'a tse'e kyuva̱jkjidi.
43001012	Natyukpitsumvaatsju̱du tse'e juu' ve'e kuva̱jkju̱du je̱tse'e jyaanchja'vijidi, je̱'e̱da tse'e kyutojku̱nmo̱o̱y je̱tse'e y'íttat je̱ Nte'yam je̱ y'ónu̱kta.
43001013	Ax ka je̱'e̱ ka̱jxap tse'e y'itta je̱ Nte'yam je̱ y'ónu̱kta ku̱xe'e kye̱'xti ax jo'n je̱ naxviijnit jayu, ni ka je̱'e̱ ka̱jxap tse'e ku ve'e kye̱'xti ku̱xe'e ve'em je̱ jayu du̱nu̱pa̱a̱jmtkidi, nay ka je̱'e̱ ka̱jxap tse'e ku ve'e kye̱'xti ku̱xe'e je̱ yaa'tya̱jk ve'em du̱tsa̱k, je̱'e̱ ka̱jxe'e y'itta je̱ Nte'yam je̱ y'ónu̱kta ku̱xe'e je̱ Nte'yam je̱ nam joojntykin myo̱o̱jyjidi.
43001014	Ax je̱'e̱ pa̱ne'e je̱ Ka̱ts je̱ Ayook, je̱'e̱ tse'e jayuvimpijt, je̱'e̱ tse'e joojntyki u̱u̱'m ma̱a̱tta, tum je̱ kunoo'kxu̱n ma̱a̱t je̱ts je̱ tyu̱v je̱'e̱ je̱'e̱ ve'e. N'ixts a̱a̱ts je̱'e̱ ve'e, je̱'e̱ tse'e je̱ Nte'yam tun to'k y'Onu̱kip, o̱o̱ye'e je̱ ma̱jin du̱tunjayep.
43001015	Jidu̱'u̱mts je̱'e̱ ve'e je̱ Juan je̱ tu̱va̱ko̱jtsu̱n du̱pu̱u̱jm, ma̱kk tse'e kya̱jts je̱tse'e vyaajñ: ―Ya̱'a̱ts je̱'e̱ ve'e juu' a̱ts miitse'e ntukmuko̱jtstu ku a̱tse'e nvaajñ je̱ts je̱'e̱ pa̱n a̱tse'e xpa'u̱x'o̱o̱kip, nu̱yojkts je̱'e̱ ve'e du̱nu̱ma̱ja je̱ts ka'a ve'e a̱ts, ku̱x ijtnuvam je̱'e̱ ve'e vye'na je̱ts ka'anum a̱ts ―jidu̱'u̱m tse'e vyaajñ.
43001016	Anañu̱joma xa ve'e xkunoo'kxumda je̱tse'e xtoojnjimda je̱ maa'yu̱n kamacho̱o̱vna.
43001017	Yakmo̱'yumdu tse'e je̱ pava'nu̱n juu' ve'e je̱ Moisés yaktukka̱ta̱jki, ax je̱ Jesucristo tse'e du̱yaknu̱ke̱'xnata̱jki je̱ts tu̱v je̱'e̱ ve'e je̱ too' juu' ve'e je̱ Nte'yam kyo̱jts je̱ts cha̱jkpe'e je̱tse'e anañu̱joma je̱ jayu je̱ maa'yu̱n du̱toojnjat.
43001018	Ni pa̱na ve'e je̱ Nte'yam du̱ka'ix; je̱ Jesús, je̱'e̱ je̱ y'Onu̱k, juu' ve'e ijtp je̱'e̱ ma̱a̱t, je̱'e̱ tse'e je̱ Nte'yam du̱yaknu̱ke̱'xnata̱jki.
43001019	Jidu̱'u̱m tse'e je̱ Juan je̱ tu̱va̱ko̱jtsu̱n du̱pu̱u̱jm ku ve'e je̱ israeejlit jayu juu' ve'e tsu̱u̱nidup je̱m Jerusalén, je̱'e̱ tse'e du̱ke̱jxtu je̱ tee'ta̱jk je̱ts je̱ viijnk jáyuda juu' ve'e ijttuva je̱ Leví je̱ chaan je̱ kyo̱o̱j, je̱'e tse'e na̱jkx je̱ Juan du̱'amo̱tutú̱vada pa̱n pa̱n je̱'e̱ ve'e ñatyijju̱.
43001020	Ka'a tse'e je̱ Juan tyaayi, va'ajts tse'e ñay'ava'niji. Jidu̱'u̱m tse'e vyaajñ: ―Ka á̱tsap xa je̱'e̱ ve'e je̱ Cristo.
43001021	Van'it tse'e du̱'amo̱tutú̱vidinuva: ―Pa̱n ka mítsaptam je̱'e̱ ve'e, ¿pa̱nts mitse'e? ¿Mitse'e je̱ Nte'yam je̱ y'ayook ko̱jtsnajxpa Elías? Van'it tse'e vyaannuva: ―Ka á̱tsap xa je̱'e̱. Je̱tse'e du̱'amo̱tutu̱viko̱jtinuva: ―¿Mítstam n'ite'e je̱ Nte'yam je̱ y'ayook ko̱jtsnajxpa juu' ve'e ká̱tsani je̱tse'e myiinnit yaja naxviijn? Je̱tse'e y'atsa̱a̱jv: ―Ka'a.
43001022	Van'it tse'e du̱nu̱u̱jmidinuva: ―¿Ax pa̱nts mitse'e? Njajtyyakna̱jkxjap xa a̱a̱tse'e je̱ mko̱jtsu̱mpijtu̱n pa̱n pa̱n a̱a̱tse'e xke̱jxp. ¿Ti mitse'e mnatyijju̱ a̱a̱ts ma̱a̱t?
43001023	Van'it tse'e je̱ Juan y'atsa̱a̱jv: ―Je̱ Nte'yam je̱ y'ayook ko̱jtsnajxpa Isaías, je̱'e̱ tse'e du̱'ava'ni to'k je̱ jayu juu' ve'e jidu̱'u̱m ma̱kk kó̱tsup joma ve'e kyapa̱ntsu̱u̱na: “Yakta̱a̱jvjada je̱ Ma̱ja̱ Vintsá̱n je̱ tyoo'.” Ax a̱tsts je̱'e̱ ve'e je̱ jayu juu' ve'e ko̱jtsp joma ve'e kyapa̱ntsu̱u̱na ―jidu̱'u̱m tse'e je̱ Juan vyaajñ.
43001024	Juu' tse'e o̱jts du̱muko̱tsta je̱ Juan, je̱ fariseota̱jkts je̱'e̱ ve'e ke̱jxju̱du.
43001025	Je̱tse'e du̱'amo̱tutú̱vidinuva: ―Pa̱n ka mítsap je̱'e̱ ve'e je̱ Cristo ukpu̱ je̱ Elías, ni je̱ Nte'yam je̱ y'ayook ko̱jtsnajxpa juu' ve'e ká̱tsani je̱tse'e myiinnit, ¿tya̱jxts mitse'e je̱ jayu xyakna̱pet?
43001026	Je̱tse'e je̱ Juan ña̱'mu̱xjidi: ―Je̱ tsoxk na̱a̱j xa a̱tse'e je̱ jayu ntukyakna̱pejtp. Je̱mts miitse'e to'k xma̱a̱dada pa̱ne'e mka'íxada.
43001027	Xpa'u̱x'o̱o̱kipts a̱ts je̱'e̱ ve'e, je̱'e̱ tse'e nu̱yojk du̱nu̱má̱jip je̱ts ka'a ve'e a̱ts, ni je̱'e̱ paata a̱tse'e nkavinmachju̱ je̱ts a̱tse'e je̱ kya̱'a̱jk ja̱a̱'p nmuké̱jijat.
43001028	Ve̱'e̱ts ya̱'a̱ ve'e tyoojnji kyo̱jtsji je̱m joma ve'e je̱ it du̱xa̱a̱ja Betania, je̱m jado'k ado'om Jordán ma̱ja̱ na̱pa'am, je̱m joma ve'e je̱ Juan je̱ jayu du̱yakna̱pejt.
43001029	Je̱ ku'óxit tse'e je̱ Juan du̱'ix je̱ Jesús vyinkutá̱maja, van'it tse'e vyaajñ: ―Ixta, ya̱'a̱ts je̱'e̱ ve'e juu' ve'e je̱ Nte'yam vyinko̱o̱n je̱tse'e je̱ jayu je̱ tyo̱kin du̱tuknu̱vaatsnit. Ve'em tse'e du̱tónu̱t ku ve'e y'o̱o̱'ku̱t ax jo'n to'k je̱ carnero juu' ve'e je̱ Nte'yam yaktukvintsa̱'kip.
43001030	Ya̱'a̱ a̱tse'e nnu̱ko̱jts ku a̱tse'e nvaajñ: “Xpa'u̱x'o̱o̱kipts a̱tse'e to'k pa̱ne'e nu̱yojk du̱nu̱má̱jip je̱ts ka'a ve'e a̱ts, ku̱x ijtnuvam je̱'e̱ ve'e vye'na je̱ts ka'anume'e a̱ts.”
43001031	Ka'ats a̱tse'e nnu̱java tu̱y'it je̱ts ya̱'a̱ je̱'e̱ ve'e juu' ve'e je̱ jayu je̱ tyo̱kin du̱tuknu̱va'atsup. Je̱'e̱ ka̱jxts a̱tse'e je̱ jayu nyakna̱pe̱tta je̱tse'e ve'em nu̱java tyánu̱t je̱ israeejlit jayu ma̱a̱t je̱ts ve'em ya̱'a̱ ve'e ax jo'n to'k je̱ carnero juu' ve'e je̱ Nte'yam yaktukvintsa̱'kip.
43001032	Je̱tse'e je̱ Juan je̱ tu̱va̱ko̱jtsu̱n du̱jaa'kpu̱u̱jm. Jidu̱'u̱m tse'e vyaajñ: ―Ku a̱ts je̱'e̱ ve'e nyakna̱pe̱jtku̱jx, van'itts a̱tse'e n'ix je̱ Espíritu Santo ñu̱ka̱daakji ax jo'n to'k je̱ pak, je̱m tse'e tsapjo̱o̱tm cha̱a̱'n.
43001033	Ku a̱ts je̱'e̱ ve'e nkayakna̱petna vye'na, ka'ats a̱tse'e nnu̱java vye'na je̱ts je̱'e̱ je̱'e̱ ve'e juu' ve'e je̱ jayu je̱ tyo̱kin du̱tuknu̱va'atsup. Ax je̱'e̱ pa̱n a̱tse'e xke̱jx je̱ts a̱tse'e je̱ jayu nyakna̱pé̱tu̱t je̱ tsoxk na̱ma̱a̱t, je̱'e̱ts a̱tse'e xnu̱u̱jmi: “Ku ve'e x'íxu̱t je̱ Espíritu Santo je̱tse'e to'k je̱ yaa'tya̱jk du̱nu̱ka̱da'aky, je̱'e̱ts je̱'e̱ ve'e juu' ve'e je̱ jayu du̱tukyakna̱pe̱jtp je̱m jya'vin ka̱jxm je̱ Espíritu Santo.”
43001034	Ax n'ixts a̱ts je̱'e̱ ve'e ku ve'e ve'em jyajty, mpu̱u̱mpts a̱tse'e je̱ tu̱va̱ko̱jtsu̱n je̱ts je̱'e̱ je̱'e̱ ve'e je̱ Nte'yam je̱ y'Onu̱k.
43001035	Je̱ ku'óxit tse'e je̱ Juan je̱m tyena ma̱a̱t nu̱me̱jtsk je̱ y'ixpa̱jkpada.
43001036	Ku ve'e je̱ Juan du̱'ix je̱tse'e je̱ Jesús ñaxy, van'it tse'e vyaajñ: ―Ixta, ya̱'a̱ xa je̱'e̱ ve'e juu' ve'e je̱ Nte'yam vyinko̱o̱n je̱tse'e y'o̱o̱'ku̱t ax jo'n to'k je̱ carnero juu' ve'e je̱ Nte'yam yaktukvintsa̱'kip.
43001037	Ku ve'e nu̱me̱jtsk je̱ Juan je̱ y'ixpa̱jkpa du̱'amo̱tunajxti, van'it tse'e du̱pana̱jkxti je̱ Jesús.
43001038	Pyana̱jkxtup tse'e vye̱'nada je̱ Jesús ku ve'e y'ixu̱mpijt je̱tse'e du̱'ix je̱ts je̱pe'e yakpamets, van'it tse'e du̱nu̱u̱jmidi: ―¿Tise'e mtso̱jktup? Van'it tse'e y'atso̱o̱jvjidi: ―Yak'ixpa̱jkpa, ¿jomas mitse'e mtsu̱u̱na?
43001039	Je̱tse'e je̱ Jesús ña̱'mu̱xjidi: ―Ja'mda je̱ts ixta. Van'it tse'e ña̱jkxti je̱tse'e du̱'ixti joma ve'e chu̱u̱na. Je̱m tse'e je̱ Jesús ma̱a̱t y'ijtti je̱ xa̱a̱j, maktaaxk yaaxpani ve'e vye'na.
43001040	Nu̱to'k tse'e je̱ ixpa̱jkpa juu' ve'e du̱'amo̱tunajx je̱ Juan je̱tse'e je̱ Jesús du̱panu̱jkx, je̱ Andreests je̱'e̱ ve'e, je̱ Simón Pedro je̱ y'uts,
43001041	je̱'e̱ tse'e na̱jkx je̱tse'e o̱jts je̱ y'ajch Simón du̱'ixta, je̱tse'e du̱nu̱u̱jmi: ―Ta̱ xa a̱a̱tse'e mpaa'ty je̱ Mesías. (Jidu̱'u̱m tse'e kya̱tsa̱pítsum je̱ Mesías, Cristo, je̱'e̱ juu' ve'e je̱ Nte'yam vyinko̱o̱n je̱tse'e yakkutojknit.)
43001042	Van'it tse'e je̱ Andrés du̱va̱a̱jv je̱ y'ajch Pedro joma ve'e je̱ Jesús. Ku ve'e je̱ Jesús je̱ Pedro du̱'ix, van'it tse'e du̱nu̱u̱jmi: ―Mits xa ve'e je̱ Simón, je̱ Jonás je̱ myajntk, Céfasts mitse'e myaktukxa̱a̱jinup. (Ax jidu̱'u̱m tse'e kya̱tsa̱pítsum je̱ Cefas, tsaaj, je̱'e̱ tse'e je̱ Pedro.)
43001043	Je̱ ku'óxit tse'e je̱ Jesús ña̱jkxuva'añ je̱m Galilea, van'it tse'e je̱ Felipe du̱paaty je̱tse'e du̱nu̱u̱jmi: ―Pamiinni a̱ts.
43001044	Je̱ Felipe, je̱m je̱'e̱ ve'e Betsaida kyukajpu̱na, nay je̱mpa ve'e je̱ Andrés je̱ts je̱ Pedro.
43001045	Van'it tse'e je̱ Felipe o̱jts je̱ Natanael du̱'ixta je̱tse'e du̱nu̱u̱jmi: ―Ta̱ xa a̱a̱tse'e mpaa'ty je̱ jayu juu' ka̱jxe'e je̱ Moisés jyaajy je̱p pyava'nu̱n ku̱jxp je̱ts juu' ka̱jxe'e jyaayduva je̱ Nte'yam je̱ y'ayook ko̱jtsnajxpata̱jkta. Je̱ Jesuusts je̱'e̱ ve'e, je̱ José je̱ y'ónu̱k, nazarétit jayu.
43001046	Ax jidu̱'u̱m tse'e je̱ Natanael y'atsa̱a̱jv: ―¿Nazarétit jayu? ¿Pítsumuptam vine'e je̱m juu' ve'e o̱y? Je̱tse'e je̱ Felipe y'atso̱o̱jvji: ―Ja'mu̱ je̱ts ixu̱.
43001047	Ku ve'e je̱ Jesús du̱'ix je̱ Natanael vyinkutá̱maja, van'it tse'e vyaajñ: ―¡U̱xyaja tse'e to'k myets je̱ israeejlit jayu juu' ve'e ni vinxu̱pa kataayip!
43001048	Van'it tse'e je̱ Natanael du̱'amo̱tutu̱vi je̱ Jesús: ―¿Vintso̱se'e xnu̱java je̱ts ve'em a̱tse'e? Je̱tse'e je̱ Jesús ña̱'mu̱xji: ―N'ix xa a̱ts mitse'e ku ve'e mve'na je̱p higo ku̱pu̱pa'tkup, ka'ana ve'e je̱ Felipe mva̱vju̱ tu̱vye'na.
43001049	Van'it tse'e je̱ Natanael ña̱'mu̱xji: ―Yak'ixpa̱jkpa, mits xa ve'e je̱ Nte'yam je̱ y'Onu̱k, mitsts je̱'e̱ ve'e je̱ Israeejlit Jayu Yakkutojkpa.
43001050	Van'it tse'e je̱ Jesús y'atso̱o̱jvji: ―¿Xjaanchja'vip a̱tse'e ku̱x a̱ts mitse'e tu̱nnu̱u̱jma je̱ts n'ix a̱ts mitse'e je̱p higo ku̱pu̱pa'tkup? M'íxupnum xa mits je̱'e̱ ve'e juu' ve'e tónjup kó̱tsjup. Jyaa'knu̱má̱jipts je̱'e̱ ve'e ka je̱'e̱p ku a̱tse'e tu̱n'avana vintso̱ mitse'e mjáyuva.
43001051	Van'it tse'e jyaa'kvaajñ: ―Tyú̱vam xa a̱ts miitse'e nna̱a̱jmada, vaampam a̱tse'e, je̱ts m'íxtap miitse'e ku ve'e je̱ tsapjo̱o̱tmit it y'ava'atsu̱t je̱tse'e je̱ Nte'yam je̱ y'aangeles pyé̱ttat kya̱da'aktat joma ve'e a̱ts, a̱ts, je̱ Jayu Juu' ve'e Nu̱pa̱a̱mdu̱ka Ijtp.
43002001	Kutoojk xa̱a̱j tse'e je̱ jayu ñavya̱jkji je̱m kajpu̱n ka̱jxm juu' ve'e Caná du̱xa̱a̱j, je̱m galiléait y'it jo̱o̱tm. Je̱m tse'e vye'na je̱ Jesús je̱ tyaak,
43002002	yakvo̱o̱vduva tse'e je̱ Jesús ma̱a̱t je̱ y'ixpa̱jkpata̱jk.
43002003	Ku tse'e kyu̱jx je̱ tsaaydum pa'ajk na̱a̱j, van'it tse'e je̱ Jesús je̱ tyaak ña̱'mu̱xji: ―Ta̱ xa ve'e kya̱jxu̱xjidini je̱ tsaaydum pa'ajk na̱a̱j.
43002004	Van'it tse'e y'atsa̱a̱jv: ―Nana, ¿tya̱jxs a̱ts mits je̱'e̱ ve'e xvaajñja? Ka'anum xa a̱tse'e xtukka̱da'aky.
43002005	Van'it tse'e je̱ tyaak du̱nu̱u̱jmi je̱ patto'nivata̱jk: ―Tonka̱xta nu̱jom vintso̱ ya̱'a̱ ve'e mna̱'mu̱xjadat.
43002006	Je̱m tse'e vye'na tojtu̱k je̱ ma̱ja̱ to'ts juu' ve'e je̱ israeejlit jayu yaktoondup ku ve'e ñaajkva'atsjada, majktupx uk mó̱kupx litro jo'nts je̱'e̱ ve'e je̱ jyo̱o̱t to'k jaty.
43002007	Van'it tse'e je̱ Jesús du̱nu̱u̱jmidi je̱ patto'nivata̱jk: ―Yak'otsta ya̱ to'tsta ma̱a̱t je̱ tsoxk na̱a̱j. Yak'ape̱'tstu tse'e.
43002008	Van'it tse'e je̱ Jesús ña̱'mu̱xjidi: ―Je̱e̱'ptats n'it ve̱e̱'n je̱ts mo̱'o̱da je̱'e̱ juu' ve'e ya̱ xa̱a̱j du̱nu̱vinténip. Ve'em tse'e du̱toondi.
43002009	Jyaa'kyajp tse'e je̱ xa̱a̱j je̱ ñu̱vinténiva je̱ tsaaydum pa'ajk na̱a̱j juu' ve'e je̱ tsoxk na̱a̱j uk'ijt, ka'ats je̱'e̱ ve'e du̱nu̱java pa̱n joma ve'e pyítsum, je̱ patto'nivata̱jkts je̱'e̱ ve'e du̱nu̱ja'vidu ku̱x je̱'e̱ ve'e o̱jts myajta. Van'it tse'e je̱ xa̱a̱j je̱ ñu̱vinténiva du̱vatsa̱a̱jv je̱ ta̱'a̱xpa̱jkpa
43002010	je̱tse'e du̱nu̱u̱jmi: ―¿Tis mitse'e mtuump? Too'va̱jkp xa ve'e anañu̱joma je̱ jayu du̱tuk'uu'k je̱ tsaaydum pa'ajk na̱a̱j juu' ve'e du̱nu̱'ó̱yip, ax ku tse'e je̱ javya̱a̱'kxta̱jk tá̱vani y'oo'kta vye'na, van'it tse'e yakmo̱'o̱da je̱ tsaaydum pa'ajk na̱a̱j juu' ve'e ka jajty'ó̱yap; ax vimpitts mitse'e tu̱xtún, myak'u̱x'o̱o̱kits mitse'e ta̱a̱v je̱ tsaaydum pa'ajk na̱a̱j juu' ve'e du̱nu̱'ó̱yip.
43002011	Ax ya̱'a̱ tse'e juu' ve'e je̱ Jesús tyoon je̱m Caná, juu' ve'e je̱m galiléait y'it jo̱o̱tm, je̱'e̱ tse'e je̱ myuto'k ma̱ja̱ nu̱ja'vin; ax ve'em tse'e du̱yaknu̱ke̱'xnata̱jki je̱ mya̱jin, je̱tse'e je̱ y'ixpa̱jkpata̱jk jyaanchja'vijidi.
43002012	Ku tse'e ve'em du̱tuujn, van'it tse'e ñu̱jkx je̱m Capernaum ma̱a̱t je̱ tyaak je̱ts je̱ y'utsa̱ta̱jk ma̱a̱t je̱ y'ixpa̱jkpata̱jk. Je̱m tse'e y'ijtti me̱jtsk toojk xa̱a̱j.
43002013	Ku ve'e tya̱mi je̱ pascua xa̱a̱j, van'it tse'e je̱ Jesús vyimpejt je̱m jerusaleenit kyajpu̱n ka̱jxm.
43002014	Je̱m tse'e du̱paaty je̱p ma̱ja̱ tsapta̱ktaagujkp je̱'e̱da pa̱n pa̱n jatye'e je̱ tá̱nu̱k ya̱x du̱to̱o̱'ktup: je̱ tsapkaaj, je̱ carnero, je̱ts je̱ pak. Je̱m tse'e chu̱u̱niduva pa̱n pa̱n jatye'e je̱ meen du̱vinkuko̱o̱ndup je̱tse'e du̱nu̱pa̱kta.
43002015	Ku ve'e je̱ Jesús du̱'ix, van'it tse'e to'k je̱ tu̱jpx vo̱jpu̱n du̱pu̱u̱jm je̱tse'e du̱yakpitsumku̱jx je̱p ma̱ja̱ tsapta̱ktaagujkp nu̱jom pa̱n pa̱n jatye'e du̱to̱o̱'ktup je̱ carnero je̱ts je̱ tsapkaaj. Pa̱n pa̱n jatye'e du̱vinkuko̱o̱ndup je̱ meen, vya̱jva'kxka̱jxts je̱'e̱ ve'e je̱ meen je̱tse'e du̱yakvippu̱mpijtku̱jx je̱ myeesada.
43002016	Ax jidu̱'u̱m tse'e du̱nu̱u̱jmi pa̱n pa̱n jatye'e du̱to̱o̱'ktup je̱ pak: ―¡Yakpítsumdini ya̱'a̱! ¡Ka'a xa ve'e a̱ts je̱ nTee' ya̱ chapta̱jk xyakva'andat maa'tya̱jk!
43002017	Van'it tse'e je̱ y'ixpa̱jkpata̱jk du̱jaa'mye̱jtsti je̱ Kunuu'kx Jatyán juu' ve'e vaamp: “O̱o̱y xa a̱tse'e ntun'ekju̱ ku ve'e mits je̱ mtsapta̱jk kyayakvintsa̱'a̱ga.”
43002018	Van'it tse'e je̱ myu'israeejlit jayu y'amo̱tutú̱vijidi: ―¿Ti nu̱ja'vints a̱a̱tse'e xmo̱o̱yp je̱ts mtukka̱daakjupe'e je̱tse'e ve'em mjátu̱kat?
43002019	Van'it tse'e je̱ Jesús y'atso̱o̱jvjidi: ―Yakkutó̱kida ya̱ ma̱ja̱ tsapta̱jk, toojk xa̱a̱jts a̱ts ya̱'a̱ ve'e nyakpojtu̱knuvat.
43002020	Van'it tse'e je̱ myu'israeejlit jayu ña̱'mu̱xjidinuva: ―Vu̱jxtkupxu̱k tojtu̱k joojnt xa ve'e tya'ni je̱tse'e du̱pa̱a̱mdi ya̱ ma̱ja̱ tsapta̱jk, ¿ax myakpojtu̱knuvapts mits ya̱'a̱ n'ite'e toojk xa̱a̱j?
43002021	Ax je̱ ma̱ja̱ tsapta̱jk juu' ve'e je̱ Jesús ñu̱ko̱jts, je̱ ñi'kx je̱ kyo̱pkts je̱'e̱ ve'e tyijp.
43002022	Ku ve'e je̱ Jesús y'uk'a̱a̱'k je̱tse'e jyoojntykpa̱jknuva, van'it tse'e je̱ y'ixpa̱jkpata̱jk du̱jaa'mye̱jtsti ya̱'a̱ juu' ve'e je̱ Jesús kyo̱jts. Van'it tse'e du̱jaanchja'vidi juu' jatye'e ijtp je̱p Kunuu'kx Jatyán ku̱jxp je̱ts juu' ve'e je̱ Jesús kyo̱jts.
43002023	Je̱m tse'e Jerusalén je̱ Jesús vye'na ku ve'e du̱paaty je̱ pascua xa̱a̱j. Je̱m tse'e nu̱may je̱ jayu jyaanchja'vijidi ku ve'e du̱'ixti je̱ mú̱jit nu̱ja'vin juu' ve'e tyoon.
43002024	Ax ka'a tse'e je̱ Jesús je̱ jayu du̱jo̱tma̱'a̱ ku̱x y'ixp ñu̱ja'vip je̱'e̱ ve'e je̱ jayu je̱ y'aaj je̱ jyo̱o̱t anañu̱joma,
43002025	ka'a tse'e vyinko̱pka je̱tse'e pa̱n vya'nu̱xju̱t vintso̱ ve'e to'k jado'k je̱ jayu je̱ jyáyuvin, ku̱x y'ixp ñu̱ja'vip je̱'e̱ ve'e o̱y je̱ts vintso̱ ve'e je̱ jayu je̱ y'aaj je̱ jyo̱o̱t.
43003001	Je̱m tse'e vye'na to'k je̱ fariseo juu' ve'e Nicodemo du̱xa̱a̱j, ñu̱má̱jipts je̱'e̱ ve'e y'ijt joma ve'e je̱ israeejlit jayu.
43003002	Je̱ Nicodemo tse'e ko̱o̱'ts o̱jts du̱ku'ix je̱ Jesús, je̱tse'e du̱nu̱u̱jmi: ―Yak'ixpa̱jkpa, nnu̱ja'vinup xa a̱a̱tse'e je̱ts je̱ Nte'yam mitse'e mke̱jxjup je̱ts a̱a̱tse'e juu' xtuk'íxu̱t xtuknu̱jávat, ku̱x je̱'e̱ xa ve'e juu' ve'e ijtp je̱ Nte'yam ma̱a̱t, je̱'e̱jyji tse'e o̱'yixjup je̱tse'e je̱ kyutojku̱n du̱yaknu̱ke̱'xnatá̱kat ma̱a̱t je̱ mú̱jit nu̱ja'vin ax jo'n mitse'e xtun.
43003003	Van'it tse'e je̱ Jesús ña̱'mu̱xji: ―Tyú̱vam xa a̱ts mitse'e nnu̱u̱jma, vaampam a̱tse'e, pa̱n pa̱n xa ve'e kake̱'xnuvap jado'k nax, ka'a tse'e y'o̱'yixju̱t je̱tse'e du̱'íxu̱t je̱ Nte'yam je̱ kyutojku̱n.
43003004	Van'it tse'e je̱ Nicodemo y'amo̱tutú̱viji: ―¿Vintso̱se'e y'ó̱yat je̱tse'e kye̱'xnuvat to'k je̱ yaa'tya̱jk juu' ve'e má̱jani? ¿Jadi o̱'yip vine'e je̱tse'e tya̱jkinuvat jado'k nax je̱m je̱ tyaak jyo̱o̱tm je̱tse'e kye̱'xnuvat?
43003005	Je̱tse'e je̱ Jesús y'atso̱o̱jvji: ―Tyú̱vam xa a̱ts mitse'e nnu̱u̱jma, vaampam a̱tse'e, ka ve̱'e̱jyap xa ve'e je̱ jayu kye̱'e̱xu̱t ax jo'n yaja naxviijn je̱ jayu kye'ex, tun vinko̱pk xa je̱'e̱ ve'e je̱tse'e je̱ Espíritu Santo ka̱jx kye̱'xnuvat. Pa̱n pa̱n tse'e ve'em kake̱'xp, ka'a tse'e y'o̱'yixju̱t je̱tse'e tyá̱kat je̱m je̱ Nte'yam y'am kya̱'m.
43003006	Pa̱n pa̱n xa ve'e yakke̱'xjup je̱ jayu, jáyuvamts je̱'e̱ ve'e; ax pa̱n pa̱n tse'e je̱ Espíritu Santo ka̱jx ke̱'xp, jo̱o̱t ja'vints je̱'e̱ ve'e.
43003007	Kadi atu̱va ato̱ki xtuktáñ ku a̱tse'e jidu̱'u̱m nva'añ: “Tun vinko̱pk xa je̱'e̱ ve'e je̱tse'e anañu̱joma je̱ jayu kye̱'xnuvat jado'k nax.”
43003008	Je̱ja xa ve'e je̱ it pya̱j pa̱n joma tso̱ ve'e du̱tsa̱k. M'amo̱tunajxypts mits je̱'e̱ ve'e ku ve'e y'amu'u, ax ka'a tse'e xnu̱java pa̱n joma tso̱ ve'e cha̱a̱'n uk pa̱n joma tso̱ ve'e ñu̱jkx; nay ve'empa tse'e anañu̱joma pa̱n pa̱n jatye'e ke̱'xtup je̱ Espíritu Santo ka̱jx, va'ajts tse'e yaknu̱java je̱ts je̱ Nte'yam ma̱a̱t je̱'e̱ ve'eda, ax ka'a tse'e yaknu̱java pa̱n vintso̱ ve'e je̱ Espíritu Santo je̱ nam joojntykin myo̱o̱jyjidi.
43003009	Van'it tse'e je̱ Nicodemo y'amo̱tutú̱vijinuva: ―¿Vintso̱s ya̱'a̱ ve'e y'íxuva?
43003010	Je̱tse'e je̱ Jesús y'atso̱o̱jvji: ―¿Ka'a ve'e xnu̱java?, mits, israeejlit jayu yak'ixpa̱jkpa.
43003011	Tyú̱vam xa a̱ts mitse'e nnu̱u̱jma, vaampam a̱tse'e, je̱'e̱ a̱a̱tse'e nka̱jtsp juu' a̱a̱tse'e nnu̱ja'vip, je̱ts je̱'e̱ a̱a̱tse'e je̱ tu̱va̱ko̱jtsu̱n mpu̱u̱mp juu' a̱a̱tse'e n'ixp; ax ka'a tse'e xkuva̱kta je̱ tu̱va̱ko̱jtsu̱n juu' a̱a̱tse'e mpu̱u̱mp.
43003012	Pa̱n ka'a xa a̱tse'e xjaanchjávada ku a̱ts miitse'e nvaajnjada juu' ve'e yaja naxviijn, ¿vintso̱ts a̱ts miitse'e xjaanchjávadat ku a̱ts miitse'e nvaajnjada juu' ve'e je̱m tsapjo̱o̱tm?
43003013	’Ni pa̱na xa ve'e kyatsajpétna, ax je̱mts a̱tse'e tsapjo̱o̱tm n'ijt je̱ts a̱tse'e yaja nka̱daaky, a̱ts, je̱ Jayu Juu' ve'e Nu̱pa̱a̱mdu̱ka Ijtp.
43003014	Ve'em ax jo'n je̱ Moisés ju̱jpani du̱yakka̱jxmpojtu̱k je̱ tsaa'n apa̱mnax je̱m vinva'ajts it ka̱jxm, tun vinko̱pkts je̱'e̱ ve'e je̱ts a̱tse'e je̱ jayu xyakka̱jxmpojtu̱kpat;
43003015	ax ve'em tse'e, pa̱n pa̱n xa a̱tse'e xjaanchja'vip, ka'ats je̱'e̱ ve'e vyintó̱kiyu̱t, xa̱'ma ka̱jxts je̱'e̱ ve'e jyoojntykinit ―jidu̱'u̱m tse'e je̱ Jesús vyaajñ.
43003016	Tyuntso̱jk'o̱o̱'k xa ve'e je̱ Nte'yam je̱ naxviijnit jayu, paaty tse'e du̱kejx pa̱ne'e tun to'k y'Onu̱kip. Ve'emts je̱'e̱ ve'e du̱tuujn je̱ts pa̱n pa̱ne'e du̱jaanchja'vip je̱ Nte'yam je̱ y'Onu̱k, je̱tse'e kyavintó̱kiyu̱t, je̱'e̱ ve'e je̱tse'e du̱jaye̱jpnit je̱ joojntykin juu' ve'e xa̱'ma ka̱jx ijtp.
43003017	Ka je̱'e̱ ka̱jxap xa ve'e je̱ Nte'yam du̱kejx je̱ y'Onu̱k yaja naxviijn je̱tse'e je̱ jayu du̱mo̱o̱ynit je̱ tsaachpaatu̱n juu' ve'e xa̱'ma ka̱jx ijtnup, je̱'e̱ ka̱jxe'e je̱ts je̱ jayu du̱yaktso̱'o̱ku̱t.
43003018	Pa̱n pa̱n xa ve'e du̱jaanchja'vip je̱ Nte'yam je̱ y'Onu̱k, ka'ats je̱'e̱ ve'e yakmo̱o̱ynit je̱ tsaachpaatu̱n juu' ve'e xa̱'ma ka̱jx ijtnup; ax pa̱n pa̱n tse'e kajaanchja'vijup, nu̱pa̱a̱mdu̱kanits je̱'e̱ ve'e y'it je̱tse'e yakmo̱o̱ynit je̱ tsaachpaatu̱n juu' ve'e xa̱'ma ka̱jx ijtnup.
43003019	Je̱'e̱ ka̱jx tse'e yakmo̱o̱ynit je̱ tsaachpaatu̱n juu' ve'e xa̱'ma ka̱jx ijtnup, ku̱x ka'a ve'e du̱jaanchjáva je̱ Nte'yam je̱ y'Onu̱k, juu' ve'e kye̱jx yaja naxviijn. Ve'em ax jo'n je̱ kujajpa je̱ kuta̱'kxpa du̱yaknu̱ke̱'xnatá̱ka nu̱jom juu' jatye'e ijtp joma ve'e kyujaj kyutu̱'kx, nay ve'empa tse'e je̱ Nte'yam je̱ y'Onu̱k je̱ jayu je̱ tyo̱kin du̱yaknu̱ke̱'xnata̱jkiva. Ax ka'a tse'e je̱ jayu du̱tso̱kta je̱tse'e je̱ tyo̱kin nu̱ke̱'xnatá̱ka y'ítu̱t ku̱x je̱'e̱ ve'e tyoondup juu' ve'e ka ó̱yap.
43003020	Anañu̱joma tse'e pa̱n pa̱n jatye'e du̱toondup juu' ve'e ka ó̱yap, ka'ituvaandupts je̱'e̱ ve'e je̱ja ajajtk it ja̱a̱t, ka'a ve'e ñaajktá̱majada je̱ja ajajtk it ja̱a̱t ku̱x ka'a ve'e du̱yaknu̱ke̱'xnata̱kava'anda je̱ kyo̱'o̱y je̱'e̱ juu' ve'e tyoondup.
43003021	Ax pa̱n pa̱n tse'e du̱toomp je̱ tyu̱v je̱'e̱, naajktá̱mijupts je̱'e̱ ve'e je̱ja ajajtk it ja̱a̱t, ax ve'em tse'e kye̱'e̱xu̱t je̱ts je̱ Nte'yam ka̱jxe'e juu' du̱tún.
43003022	Ku ve'e je̱ it ñajxy, van'it tse'e je̱ Jesús ma̱a̱t je̱ y'ixpa̱jkpata̱jk ña̱jkxti je̱m judéait y'it jo̱o̱tm. Je̱m tse'e je̱ jayu du̱yakna̱pe̱tta.
43003023	Nay ve'empa tse'e je̱ Yakna̱pe̱jtpa Juan je̱ jayu du̱yakna̱pejt je̱m Enón, je̱ saliimit kajpu̱n muta̱m, ku̱x je̱me'e vye'na o̱o̱y je̱ tsoxk na̱a̱j. Je̱m tse'e je̱ jayu jye̱'ydi je̱tse'e ña̱pe̱jtti.
43003024	Van'it ya̱'a̱ ve'e tyoojnji kyo̱jtsji ka'anume'e je̱ Juan yakpoxu̱nta̱kpu̱m vye'na.
43003025	Je̱m tse'e je̱ Juan je̱ y'ixpa̱jkpata̱jk juu' ve'e du̱ma̱a̱tnakyo̱jtsvintso̱v'ukvaajnju̱du to'k je̱ israeejlit jayu pa̱n vintso̱ ve'e du̱tsa̱k je̱tse'e je̱ jayu ñaajkva'atsjadat.
43003026	Van'it tse'e je̱ Juan je̱ y'ixpa̱jkpata̱jk ñu̱na̱jkxjidi, je̱tse'e ña̱'mu̱xjidi: ―Yak'ixpa̱jkpa, je̱'e̱ xa ve'e juu' ve'e mma̱a̱tve'nip je̱m jado'k ado'om Jordán ma̱ja̱ na̱pa'am, juu' mitse'e je̱ tu̱va̱ko̱jtsu̱n mmo̱o̱y ku a̱a̱tse'e xmuka̱jts, je̱mts je̱'e̱ ve'e je̱ jayu du̱yakna̱pet, ax nu̱na̱jkxju̱dupts je̱'e̱ ve'e anañu̱joma.
43003027	Van'it tse'e je̱ Juan y'atso̱o̱jvjidi: ―Ni pa̱na xa ve'e je̱ kutojku̱n du̱kajayep pa̱n ka'a ve'e je̱ Nte'yam mya̱'a̱ju̱.
43003028	X'amo̱tunajxtu a̱tse'e ku a̱tse'e nvaajñ je̱ts ka je̱ Criistovap a̱tse'e, m'o̱'yixjadap tse'e je̱tse'e je̱ tu̱va̱ko̱jtsu̱n xpá̱mdat je̱ts vaan a̱tse'e je̱ts a̱ts je̱'e̱ ve'e juu' ve'e yakke̱jx je̱tse'e je̱ Cristo du̱vintoo'vá̱kat.
43003029	Ku ve'e je̱ jayu ñavyu̱kju̱, pa̱n pa̱n tse'e du̱ma̱a̱t je̱ yaa'vya̱jkpa, je̱ ta̱'a̱xpa̱jkpats je̱'e̱ ve'e; je̱ts je̱'e̱ juu' ve'e mya̱a̱tnayja'vijup je̱ ta̱'a̱xpa̱jkpa, je̱mts je̱'e̱ ve'e du̱'amo̱tunaxy juu' ve'e je̱ ta̱'a̱xpa̱jkpa kya̱jtsp. Ax nay ve'empats a̱tse'e u̱xyam o̱o̱y ntunxo̱o̱ndu̱k ku a̱tse'e n'amo̱tunaxy juu' ve'e je̱ Cristo kya̱jtsp.
43003030	Pa̱n vintso̱ ve'e ya̱ it ñaxy, tun vinko̱pkts je̱'e̱ ve'e je̱ts je̱'e̱ ve'e du̱nu̱má̱jat je̱ts a̱tse'e nnu̱mootskat ―jidu̱'u̱m tse'e je̱ Yakna̱pe̱jtpa Juan vyaajñ.
43003031	Je̱'e̱ pa̱ne'e ka̱jxm tso̱o̱'n, je̱'e̱ tse'e du̱nu̱má̱jip du̱nu̱jaanchip. Je̱'e̱ pa̱ne'e yaja naxviijn, naxviijnit jáyuvamts je̱'e̱ ve'e, je̱'e̱ je̱'e̱ ve'e kya̱jtsp juu' ve'e yaja naxviijn; ax je̱'e̱ pa̱ne'e tso̱o̱'n je̱m tsapjo̱o̱tm je̱tse'e yaja kya̱daaky, ñu̱ma̱jiku̱jxp ñu̱jaanchiku̱jxpts je̱'e̱ ve'e.
43003032	Je̱'e̱ tse'e je̱ tu̱va̱ko̱jtsu̱n du̱pa̱a̱mp juu' ve'e du̱'ix du̱'amo̱tunajx, ax ka'a tse'e je̱ jayu du̱jaanchjáva je̱ tu̱va̱ko̱jtsu̱n juu' ve'e pyu̱u̱mp.
43003033	Natyukpitsumvaatsju̱dup tse'e juu' ve'e du̱jaanchja'vidup je̱ tu̱va̱ko̱jtsu̱n juu' ve'e pyu̱u̱mp, je̱'e̱ tse'e va'ajts du̱yaknu̱ke̱'xnata̱jkidup je̱ts tyú̱vame'e je̱ Nte'yam je̱ kya̱ts je̱ y'ayook.
43003034	Je̱'e̱ pa̱ne'e je̱ Nte'yam ke̱jxju, je̱ Nte'yam je̱ kya̱ts je̱ y'ayookts je̱'e̱ ve'e kya̱jtsp, ka'a tse'e je̱ Nte'yam vyintoka ku ve'e je̱ Espíritu Santo du̱yaky.
43003035	Cha̱jkpts je̱'e̱ ve'e je̱ Dios Tee' je̱ y'Onu̱k je̱tse'e du̱tukka̱ta̱jkiku̱jx nu̱jom juu' jaty.
43003036	Pa̱n pa̱n xa ve'e du̱jaanchja'vip je̱ Nte'yam je̱ y'Onu̱k, jyayejppts je̱'e̱ ve'e je̱ joojntykin juu' ve'e xa̱'ma ka̱jx ijtp; ax pa̱n pa̱n tse'e du̱katso̱jkp je̱tse'e jyaanchjávajat, ka'ats je̱'e̱ ve'e du̱jayé̱pu̱t je̱ joojntykin juu' ve'e xa̱'ma ka̱jx ijtp, je̱pts je̱'e̱ ve'e je̱ Nte'yam y'e̱jku̱n ja̱a̱tp y'it.
43004001	Myó̱tudu tse'e je̱ fariseota̱jk je̱ts nu̱yojke'e je̱ jayu y'ijtti juu' ve'e je̱ Jesús du̱pana̱jkxtu je̱tse'e yakna̱pe̱jtjidi je̱ts ni ka'a ve'e je̱'e̱da juu' ve'e je̱ Juan du̱pana̱jkxtu je̱tse'e yakna̱pe̱jtjidi;
43004002	ó̱yame'e je̱ Jesús je̱ jayu du̱kayakna̱pe̱jtti, je̱ y'ixpa̱jkpata̱jkta ve'e je̱ jayu du̱yakna̱pe̱jttu.
43004003	Ku ve'e je̱ Jesús du̱nu̱ja'vi, tso̱o̱'nnu tse'e je̱m Judea je̱tse'e je̱m Galilea vyimpijtnuva.
43004004	Tunjajtynajxpts je̱'e̱ ve'e je̱m samaariait y'it jo̱o̱tm.
43004005	Ve'em tse'e jye̱'y je̱ja kajpu̱n pa'ayi juu' ve'e Sicar du̱xa̱a̱j, je̱m samaariait y'it jo̱o̱tm, je̱ naax muta̱m juu' ve'e ju̱jpani je̱ Jacob myo̱o̱ynu je̱ myajntk José.
43004006	Je̱m tse'e vye'na to'k je̱ jot joma ve'e je̱ na̱a̱j du̱yakpítsumda juu' ve'e tyijtup je̱ Jacob je̱ myo'ot. Ax noo'kxp tse'e je̱ Jesús jye̱'y, je̱'e̱ ka̱jx tse'e y'a̱jxtk je̱ja jot aagui, kujk xa̱a̱j jo'nani ve'e vye'na,
43004007	-
43004008	je̱ kaaky je̱ to̱jkx jooyva ve'e ña̱jkxti je̱ y'ixpa̱jkpata̱jk je̱m kajpu̱n ka̱jxm. Van'it tse'e jye̱'y to'k je̱ samaariait ta̱'a̱xta̱jk joma ve'e je̱ na̱a̱j du̱yakpítsumda, je̱ tsoxk na̱a̱jts je̱'e̱ ve'e vya̱a̱'nuvaampy. Van'it tse'e je̱ Jesús ña̱'mu̱xji: ―Mo̱o̱yk a̱ts to'k aaj je̱ mtsoxk na̱a̱j.
43004009	Van'it tse'e y'atso̱o̱jvji: ―Israeejlit jayu xa mitse'e. ¿Vintso̱ts a̱ts mitse'e x'amo̱tu je̱ tsoxk na̱a̱j?, ku̱x samaariait jayu xa a̱tse'e. (Je̱'e̱ ka̱jx tse'e ve'em vyaajñ ku̱x ka'a ve'e ñayjávajada je̱ israeejlit jayu ma̱a̱t je̱ samaariait jayu.)
43004010	Van'it tse'e je̱ Jesús y'atso̱o̱jvji: ―Pa̱n ku̱xnu̱java ve'e juu' ve'e je̱ Nte'yam yajkyp, je̱ts ku̱xnu̱ja'viva ve'e pa̱ne'e u̱xyam m'amó̱tujup je̱ tsoxk na̱a̱j, mitsts a̱tse'e ku̱x'amo̱tu je̱ tsoxk na̱a̱j, je̱ts a̱ts mitse'e ku̱nma̱'a̱ je̱ tsoxk na̱a̱j juu' ve'e je̱ jayu du̱joojntykinmo̱o̱yp.
43004011	Van'it tse'e vyaajñ je̱ ta̱'a̱xta̱jk: ―Ka'a xa mitse'e xtima̱a̱da juu' ve'e mtukyakpítsumup je̱ tsoxk na̱a̱j, je̱ts ka̱a̱k ya̱'a̱ ve'e ya̱ jot, ¿jómase'e xpá̱ku̱t je̱ tsoxk na̱a̱j juu' ve'e je̱ jayu du̱joojntykinmo̱o̱yp?
43004012	Je̱ nju̱jpit jáyuvamda Jacob, je̱'e̱ tse'e du̱pa̱a̱m ya̱ jot, joma ve'e viinm choxkna̱'uuk, nay ve'empa je̱ y'ónu̱kta je̱ts je̱ jyaach je̱ kyaaj, ¿ax mjaa'knu̱má̱jipts mits vine'e je̱ts ni ka'a ve'e je̱'e̱?
43004013	Je̱tse'e je̱ Jesús y'atso̱o̱jvji: ―Nu̱jomda xa ve'e pa̱n pa̱ne'e du̱'ooktup ya̱ tsoxk na̱a̱j, ta̱a̱tsidinuvapts je̱'e̱ ve'e jado'k nax;
43004014	ax pa̱n pa̱n tse'e du̱'ookp je̱ tsoxk na̱a̱j juu' a̱tse'e nyajkyp, ni je̱ vin'ítats je̱'e̱ ve'e kyo̱o̱'kta̱a̱tsinit, ku̱x je̱ tsoxk na̱a̱j juu' a̱tse'e nyajkyp, ve'emts je̱'e̱ ve'e pyítsumu̱xju̱t je̱m jyo̱o̱t jya'vin ka̱jxm ax jo'n to'k je̱ ma̱ja̱ mo'ot je̱tse'e myo̱o̱jyjinit je̱ joojntykin juu' ve'e xa̱'ma ka̱jx ijtp.
43004015	Van'it tse'e je̱ ta̱'a̱xta̱jk ña̱'mu̱xji: ―Uk nvaat a̱tse'e xmo̱'o̱t je̱ mtsoxk na̱a̱j, ve'emts a̱tse'e ni je̱ vin'ita nko̱o̱'kta̱a̱tsinit je̱ts a̱tse'e yaja nko̱o̱'kme̱jtsnit majpa.
43004016	Je̱tse'e je̱ Jesús ña̱'mu̱xji: ―Na̱jkxu̱ xva̱vu̱ je̱ mnu̱yaa'y je̱tse'e xma̱a̱tmínu̱t.
43004017	Van'it tse'e je̱ ta̱'a̱xta̱jk y'atso̱o̱jvji: ―Ka'a xa a̱tse'e pa̱n nnu̱yaa'y. Van'it tse'e je̱ Jesús ña̱'mu̱xji: ―Tyú̱vam xa ve'e xka̱ts ku ve'e mva'añ je̱ts ka'a ve'e pa̱n mnu̱yaa'y.
43004018	Nu̱mugo̱o̱xk xa ve'e je̱ mnu̱yaa'y tu̱xyaknaxy, ax je̱'e̱ pa̱ne'e u̱xyam mma̱a̱ttsu̱u̱nip, ka'ats mits je̱'e̱ ve'e xnu̱yaa'ya. Tyú̱vame'e juu' ve'e tu̱xka̱ts.
43004019	Van'it tse'e je̱ ta̱'a̱xta̱jk y'atsa̱a̱jv: ―Ta̱ a̱tse'e vinjava ntañ je̱ts je̱ Nte'yam je̱ y'ayook ko̱jtsnajxpa mitse'e.
43004020	Yaja joma ve'e ya̱ ko̱pk, yájats a̱a̱tse'e je̱ nju̱jpit jayu du̱vinjávada du̱vintsa̱'a̱gada y'ijt je̱ Nte'yam, ax ve'emts miitse'e mva'anda je̱ts je̱me'e Jerusalén je̱ it joma ve'e du̱jajtytsá̱k je̱tse'e je̱ jayu je̱ Nte'yam du̱vinjávadat du̱vintsa̱'a̱gadat.
43004021	Van'it tse'e je̱ Jesús y'atso̱o̱jvji: ―Jaanchjáva a̱ts, pyaatnup xa ve'e je̱ xa̱a̱j ku ve'e xkavinjávadat xkavintsa̱'a̱gadat je̱ Dios Tee' yaja joma ve'e ya̱ ko̱pk ukpu̱ je̱m Jerusalén.
43004022	Ka'a xa miitse'e xnu̱jávada juu' ve'e mvinja'vidup mvintsa̱'kidup; ax nmu̱ja'vinupts a̱a̱tse'e juu' a̱a̱tse'e nvinja'vip nvintsa̱'kip, ku̱x je̱ israeejlit jayu ka̱jxe'e jye'ya je̱'e̱ pa̱ne'e je̱ jayu du̱yaktso̱o̱kp.
43004023	Ax pyaatnup tse'e je̱ xa̱a̱j, ax ta̱ tse'e jye'ya, van'it ku ve'e je̱'e̱da pa̱n pa̱n jatye'e du̱vinja'vidup du̱vintsa̱'kidup je̱ Dios Tee', je̱'e̱ tse'e du̱vinjávadap du̱vintsa̱'a̱gadap je̱ jyo̱o̱t je̱ jya'vin ma̱a̱t je̱ts je̱ tyu̱v je̱'e̱ ma̱a̱t, ku̱x ve'eme'e du̱tsa̱k je̱ Dios Tee' je̱tse'e du̱tóndat pa̱n pa̱n jatye'e vinja'vijidup vintsa̱'kijidup.
43004024	Ja'vin xa ve'e je̱ Nte'yam, ax pa̱n pa̱n jaty tse'e vinja'vijidup vintsa̱'kijidup, tun vinko̱pkts je̱'e̱ ve'e je̱tse'e ve'em du̱tóndat je̱ jyo̱o̱t je̱ jya'vin ma̱a̱t je̱ts je̱ tyu̱v je̱'e̱ ma̱a̱t.
43004025	Van'it tse'e je̱ ta̱'a̱xta̱jk y'atsa̱a̱jv: ―Nnu̱ja'vinup xa a̱tse'e je̱ts miinnupe'e je̱ Mesías; ax kuts je̱'e̱ ve'e myiinnit, je̱'e̱ tse'e nu̱jom juu' jaty xtukvinja'vika̱jxumdinup. (Jidu̱'u̱m tse'e kya̱tsa̱pítsum je̱ Mesías, Cristo, je̱'e̱ juu' ve'e je̱ Nte'yam vyinko̱o̱n je̱tse'e yakkutojknit.)
43004026	Je̱tse'e je̱ Jesús ña̱'mu̱xji: ―A̱ts xa je̱'e̱ ve'e juu' mitse'e u̱xyam mmuko̱jtsjup.
43004027	Ve'em tse'e vya'añ vye'na ku ve'e je̱ y'ixpa̱jkpata̱jk jye̱'ydi. Atu̱va ato̱ki tse'e tyaandi ku ve'e du̱'ixti je̱ts je̱me'e je̱ Jesús du̱ma̱a̱tnakyá̱tsju̱ to'k je̱ ta̱'a̱xta̱jk. Ax ni pa̱na tse'e du̱kah'amo̱tutu̱vi je̱ Jesús pa̱n ti ve'e cha̱jkp uk pa̱n tya̱jxe'e du̱ma̱a̱tnakyá̱tsju̱ je̱ ta̱'a̱xta̱jk.
43004028	Van'it tse'e je̱ ta̱'a̱xta̱jk du̱masa̱a̱k je̱ chiv je̱tse'e ñu̱jkx je̱m kajpu̱n jo̱o̱tm. Jidu̱'u̱m tse'e je̱m je̱ jayu du̱nu̱u̱jmidi:
43004029	―Ja'mda je̱tse'e x'íxtat to'k je̱ yaa'tya̱jk juu' a̱tse'e tu̱xvaajnjikú̱x pa̱n ti jaty a̱tse'e tu̱ntún tu̱nka̱ts. ¡Je̱'e̱dam n'ite'e je̱ Cristo!
43004030	Van'it tse'e cho̱o̱'ndi je̱m kajpu̱n ka̱jxm je̱tse'e ña̱jkxti joma ve'e je̱ Jesús.
43004031	Namvaate'e je̱ ta̱'a̱xta̱jk ñu̱jkx je̱m kajpu̱n jo̱o̱tm, van'it tse'e je̱ Jesús je̱ y'ixpa̱jkpata̱jk myunoo'kxtkjidi. Jidu̱'u̱m tse'e vyaandi: ―Yak'ixpa̱jkpa, kayu̱ to'k aaj.
43004032	Van'it tse'e y'atso̱o̱jvjidi: ―Je̱p xa a̱tse'e nma̱a̱da juu' a̱tse'e nkáyup; ka'ats miits je̱'e̱ ve'e xnu̱jávada.
43004033	Van'it tse'e je̱ y'ixpa̱jkpata̱jk ñay'amo̱tutú̱vijidi: ―¿Je̱p vine'e je̱ jayu tu̱mya̱'a̱ju̱ juu' ve'e kyáyup?
43004034	Ax jidu̱'u̱m tse'e je̱ Jesús ña̱'mu̱xjidi: ―Je̱'e̱ xa a̱tse'e nkaakyip nto̱jkxip ku a̱tse'e ntun juu' ve'e cha̱jkp je̱'e̱ pa̱n a̱tse'e xke̱jxp je̱ts a̱tse'e je̱ tyoonk ntónu̱t je̱ts a̱tse'e nyak'avaadat.
43004035	’Jidu̱'u̱m xa miitse'e mva'anda: “Jamaktaaxk po̱'o̱ xa ve'e kya'it je̱tse'e je̱ trigo ta̱a̱jm yakpa̱kmojknit.” Ax jidu̱'u̱mts a̱ts miitse'e nna̱a̱jmada: Ixta je̱ jáyuda, ve'em xa je̱'e̱ ve'eda ax jo'n je̱ kam joma ve'e je̱ trigo ta̱a̱jm, ax nvaatani tse'e yakpa̱kmojknit.
43004036	Pa̱n pa̱n xa ve'e je̱ ta̱a̱jm du̱pa̱kmojkp, yakmujooypts je̱'e̱ ve'e. Ax je̱ ta̱a̱jm juu' ve'e pya̱kmujkp, xa̱'ma ka̱jxts je̱'e̱ ve'e y'ijtnit. Ku̱x juu' ve'e je̱ ta̱a̱mt du̱va̱jp je̱ts juu' ve'e je̱ ta̱a̱jm du̱pa̱kmojkp, kijpxts je̱'e̱ ve'e xyo̱o̱ndu̱kta.
43004037	Ku̱x je̱ tu̱vu̱ka̱ts je̱'e̱ ve'e ku ve'e je̱ jayu vya'añ je̱ts to'k je̱'e̱ ve'e juu' ve'e je̱ ta̱a̱mt du̱va̱jp, jado'kts je̱'e̱ ve'e juu' ve'e je̱ ta̱a̱jm du̱pa̱kmojkp.
43004038	A̱ts xa miitse'e nke̱jxtup je̱tse'e m'íttat ax jo'n je̱ jayu juu' ve'e je̱ ta̱a̱jm du̱pa̱kmojktup joma ve'e tu̱kyayo'ojta tu̱kyatonda; miits tse'e tu̱xmutanda juu' ve'e je̱ viijnk jayu tu̱du̱tonda.
43004039	Nu̱may tse'e je̱ jayu juu' ve'e je̱m samaariait kyajpu̱n ka̱jxm tsu̱u̱nidu, je̱'e̱ tse'e du̱jaanchja'vidu je̱ Jesús je̱'e̱ ka̱jx ku ve'e je̱ ta̱'a̱xta̱jk ña̱'mu̱xjidi: “Ta̱ xa a̱tse'e xvaajnjikú̱x pa̱n ti jaty a̱tse'e tu̱ntún tu̱nka̱ts.”
43004040	Ax ku tse'e je̱ samaariait jayu jye̱'ydi joma ve'e je̱ Jesús, van'it tse'e du̱munoo'kxtkti je̱ Jesús je̱tse'e mya̱a̱ttánjadat. Je̱m tse'e tyaajñ je̱ Jesús me̱jtsxa̱a̱j,
43004041	je̱tse'e jyaa'knu̱ma'yi je̱ jayu juu' ve'e jaanchja'viju ku ve'e du̱'amo̱tunajxti juu' je̱'e̱ ve'e kya̱jtsp.
43004042	Van'it tse'e je̱ samaariait jayu du̱nu̱u̱jmidi je̱ ta̱'a̱xta̱jk: ―Njaanchja'vip xa a̱a̱ts ya̱'a̱ ve'e u̱xyam, ka je̱'e̱ ka̱jxjyap tse'e ku̱x a̱a̱ts mitse'e juu' tu̱xvaajñja, je̱'e̱ ka̱jxpa ve'e ku a̱a̱tse'e viinm tu̱n'amo̱tunaxy juu' ya̱'a̱ ve'e kya̱jtsp. Ax nmu̱ja'vinupts a̱a̱tse'e je̱ts je̱'e̱ ya̱'a̱ ve'e je̱ Cristo, juu' ve'e je̱ Nte'yam vyinko̱o̱n je̱tse'e yakkutojknit, je̱'e̱ juu' ve'e je̱ jayu du̱yaktso̱'o̱kup to'k it to'k naxviijn.
43004043	Kume̱jtsxa̱a̱j tse'e je̱ Jesús je̱m Samaria cha̱a̱'n je̱tse'e je̱ tyoo' du̱jaa'kyo̱'y je̱m galiléait y'it jo̱o̱tm paat,
43004044	ku̱x viinme'e je̱ Jesús vyaajñ: “Ka'ats je̱'e̱ ve'e yakvintsa̱'a̱ga je̱ Nte'yam je̱ y'ayook ko̱jtsnajxpa joma ve'e je̱ y'avintso̱ it je̱ y'avintso̱ naax.”
43004045	Ku ve'e je̱m Galilea jye̱'y, o̱y tse'e y'a'íxjidi je̱ jayu ku̱x o̱jtstuva ve'e je̱ pascua xa̱a̱j je̱m Jerusalén, je̱me'e du̱'ixti nu̱jom juu' ve'e tyoon kyo̱jts van'it.
43004046	Van'it tse'e je̱ Jesús vyimpijtnuva je̱m Caná, juu' ve'e je̱m galiléait y'it jo̱o̱tm, je̱m joma ve'e je̱ tsoxk na̱a̱j du̱yakvimpijt tsaaydum pa'ajk na̱a̱j. Je̱m tse'e vye'na to'k je̱ yakkutojkpa je̱ tyoompa juu' ve'e du̱nu̱má̱jip, pa̱jkjup tse'e vye'na je̱ myajntk je̱m Capernaum.
43004047	Ku ve'e je̱ toompa je̱ ka̱ts du̱mo̱tu je̱ts ta̱ ve'e je̱ Jesús jye'ya je̱m Galilea ku ve'e je̱m Judea cha̱a̱'n, van'it tse'e o̱jts du̱'ix, je̱tse'e du̱munoo'kxtk je̱tse'e je̱m tya̱k'am ña̱jkxu̱t je̱tse'e je̱ y'ónu̱k du̱yakjo̱tka̱da'aku̱t, o̱o̱'ku̱n ámanits je̱'e̱ ve'e vye'na.
43004048	Van'it tse'e je̱ Jesús ña̱'mu̱xji: ―Ka'a xa a̱ts miitse'e xjaanchjávada ku ve'e xka'ixta je̱ mú̱jit nu̱ja'vin je̱ts je̱ mú̱jit atu̱va.
43004049	Van'it tse'e y'atsa̱a̱jv je̱ yakkutojkpa je̱ tyoompa: ―Ja'mu̱ to'k aaj jatyji namka'ana ve'e a̱ts je̱ n'ónu̱k y'a̱a̱'k.
43004050	Van'it tse'e je̱ Jesús ña̱'mu̱xji: ―Vimpijtni je̱m mta̱k'am; joojntykip je̱'e̱ ve'e je̱ m'ónu̱k. Jyaanchja'vi tse'e je̱ yaa'tya̱jk vintso̱ ve'e je̱ Jesús ña̱'mu̱xji, je̱tse'e ña̱jkxni je̱m tya̱k'am.
43004051	Je̱e̱na tse'e too' aajy vye'na, je̱tse'e du̱ma̱a̱tnavyaatjidi je̱ tyoompata̱jk, van'it tse'e je̱ tyoompata̱jk ña̱'mu̱xjidi: ―Joojntykip xa je̱'e̱ ve'e je̱ m'ónu̱k.
43004052	Van'it tse'e yak'amo̱tutú̱vidi pa̱n vin'ite'e je̱ y'ónu̱k jyo̱tka̱dak'ukvaanni. Je̱tse'e du̱nu̱u̱jmidi: ―Ox, to'k yaaxpe'e vye'na ku ve'e je̱ ja̱a̱jn ñu̱vaatsjini.
43004053	Van'it tse'e je̱ ku'ónu̱k du̱nu̱ja'vi je̱ts nay van'itji ve'e ve'em jyajty ku ve'e je̱ Jesús ña̱'mu̱xji: “Joojntykip je̱'e̱ ve'e je̱ m'ónu̱k.” Van'it tse'e je̱'e̱ je̱ts nu̱jom vinxu̱pe'e je̱ jayu je̱p jyu̱u̱mp tyu̱jkp, je̱'e̱ tse'e du̱jaanchja'vidu je̱ Jesús.
43004054	Ya̱'a̱ tse'e ijt je̱ mume̱jtsk ma̱ja̱ nu̱ja'vin juu' ve'e je̱ Jesús tyoon ku ve'e vyimpijtnuva je̱m Galilea ku ve'e je̱m Judea cha̱a̱'n.
43005001	Ku ve'e je̱ it ñajxy, van'it tse'e je̱ israeejlit jayu xya̱a̱jtoondi; vimpe̱jtnuva tse'e je̱ Jesús je̱m Jerusalén.
43005002	Je̱m tse'e kajpu̱n ka̱jxm vye'na to'k viijn je̱ na̱a̱j naa'pá̱ts, Betesda je̱'e̱ ve'e xya̱a̱j, je̱ hebreo aajts je̱'e̱ ve'e. (Myutá̱mip tse'e vye'na je̱ kajpu̱n naa'pá̱ts aka̱'a̱ juu' ve'e tyukxa̱a̱jidu Je̱ Carnero je̱ Ñaa'pá̱ts Aka̱'a̱.) Joma ve'e je̱ na̱a̱j, je̱m tse'e vye'niva mugo̱o̱xk vits je̱ e̱pu̱tso̱o̱ktku̱n joma ve'e je̱ jayu y'e̱pu̱tsa̱'a̱k.
43005003	Je̱p tse'e e̱pu̱tso̱o̱ktku̱n pa'tkup mya'ajta vye'na nu̱may je̱ pa'am jáyuda: je̱m tse'e je̱ viints jáyuda, je̱m tse'e je̱ u̱xke̱t jáyuda, je̱m tse'e je̱'e̱da juu' ve'e pa̱jkju̱dup je̱ pata̱'a̱jts pa'am, je̱mpa tse'e juu' ve'e je̱ kya̱'a̱jta je̱ tyekta tu̱tyunta̱a̱tsni. Je̱'e̱ts je̱'e̱ ve'e y'a'íxtup ku ve'e je̱ tsoxk na̱a̱j jyepu̱tsyo̱'o̱yu̱t,
43005004	ku̱x ve'eme'e je̱ jayu vyinmaaydi je̱ts to'ma jatye'e to'k je̱ ángeles vyáñu̱k y'ijt joma ve'e je̱ na̱a̱j naa'pá̱ts je̱tse'e du̱jepu̱tsyo̱'o̱y je̱ na̱a̱j. Ve'em tse'e vyinmaaydi je̱ts pa̱n pa̱ne'e mutoo'va̱jkp ta̱jkip je̱m na̱jo̱o̱tm ku ve'e tu̱jyepu̱tsyo̱'o̱y vye'na, jo̱tka̱daakp tse'e, jyatipa'ama ve'e du̱ma̱a̱da.
43005005	Je̱m tse'e vye'na to'k je̱ yaa'tya̱jk juu' ve'e ii'px maktoodojt joojntani pa'am'ijtp.
43005006	Ku ve'e je̱ Jesús y'ixji je̱tse'e du̱nu̱ja'vi je̱ts jékani ve'e pya'am'ít, van'it tse'e du̱nu̱u̱jmi: ―¿Mtsa̱jkpe'e je̱tse'e mjo̱tka̱da'aku̱t?
43005007	Van'it tse'e je̱ pa'am jayu y'atsa̱a̱jv: ―Ka'a xa ve'e pa̱n pa̱n pa̱n a̱tse'e xyaktá̱kap yam na̱jo̱o̱tm ku ve'e ya̱ na̱a̱j jyajepu̱tsyo̱'o̱y. Ku xa a̱tse'e njata̱kava'añ, viijnk tse'e ta̱jkiko̱jp.
43005008	Je̱tse'e je̱ Jesús ña̱'mu̱xji: ―Pojtu̱kni, pa̱kmojkni ya̱ mmaajntku̱n, je̱ts jaamni.
43005009	Tun jatyji tse'e je̱ yaa'tya̱jk jyo̱tka̱daakni, je̱ myaajntku̱n du̱pa̱kmojkni, je̱tse'e yo̱'pya̱jkni. Ax po̱o̱'kxtku̱n xa̱a̱jts je̱'e̱ ve'e vye'na van'it,
43005010	je̱'e̱ ka̱jx tse'e je̱ israeejlit jayu du̱nu̱u̱jmidi je̱ yaa'tya̱jk juu' ve'e jo̱tka̱daaknu: ―Po̱o̱'kxtku̱n xa̱a̱j xa ve'e u̱xyam, ka'a tse'e je̱ pava'nu̱n du̱yakjaty je̱tse'e xpapá̱ku̱t ya̱ mmaajntku̱n.
43005011	Van'it tse'e je̱ yaa'tya̱jk y'atso̱o̱jvjidi: ―Je̱'e̱ juu' a̱tse'e tu̱xyakjo̱tka̱da'aky, je̱'e̱ts a̱tse'e tu̱xnu̱u̱jma: “Pa̱kmojkni ya̱ mmaajntku̱n je̱ts jaamni.”
43005012	Van'it tse'e du̱'amo̱tutú̱vidi: ―¿Pa̱nts je̱'e̱ ve'e juu' ve'e tu̱mna̱'mu̱xju̱: “Pa̱kmojkni ya̱ mmaajntku̱n je̱ts jaamni”?
43005013	Ax ka'ats je̱'e̱ ve'e du̱nu̱java pa̱n pa̱n je̱'e̱ ve'e yakjo̱tka̱daakjinu ku̱x tá̱vani ve'e du̱'ixtó̱kini vye'na je̱ Jesús je̱m nu̱may jayu akojkm juu' ve'e je̱m ve'nidup.
43005014	U̱x'o̱o̱k tse'e je̱ Jesús pyaatji je̱p ma̱ja̱ tsaptu̱jkp, je̱tse'e ña̱'mu̱xji: ―Ixu̱, ta̱ xa ve'e mjo̱tka̱da'aky. Ka'a tse'e m'ukto̱kintoonnit, ve'em tse'e mkapaa'tju̱t nu̱yojk je̱ tsaachpaatu̱n.
43005015	Van'it tse'e ñu̱jkx je̱ yaa'tya̱jk je̱tse'e o̱jts du̱vaajnjada je̱ myu'israeejlit jayu je̱ts je̱ Jesús je̱'e̱ ve'e yakjo̱tka̱daakju.
43005016	Je̱'e̱ ka̱jx tse'e je̱ israeejlit jayu du̱jomtoondi du̱titoondi je̱ Jesús je̱tse'e du̱'ukyak'o̱o̱'kuva'anda je̱'e̱ ka̱jx ku ve'e ve'em du̱tuujn ku ve'e po̱o̱'kxtku̱n xa̱a̱j vye'na.
43005017	Ax jidu̱'u̱m tse'e je̱ Jesús ña̱'mu̱xjidi: ―Toomp xa ve'e a̱ts je̱ nTee' u̱xyam paat, toompapts a̱tse'e.
43005018	Je̱'e̱ ka̱jx tse'e je̱ israeejlit jayu nu̱yojk du̱tunjaa'ktso̱jkti je̱tse'e du̱yak'o̱o̱'ktat, ka je̱'e̱ ka̱jxjyape'e ku ve'e du̱kah'amaa'yi je̱ po̱o̱'kxtku̱n xa̱a̱j, je̱'e̱ ka̱jxpa ve'e ku ve'e ñaajk'akijpxaja ma̱a̱t je̱ Nte'yam ku ve'e vya'añ je̱ts Tyee'am je̱'e̱ ve'e je̱ Nte'yam.
43005019	Van'it tse'e je̱ Jesús ña̱'mu̱xjidi: ―Tyú̱vam xa a̱ts miitse'e nna̱a̱jmada, vaampam a̱tse'e, je̱ts ka'a a̱tse'e x'o̱'yixju̱ je̱ts a̱tse'e juu' ntónu̱t ya̱ n'avintso̱ kutojku̱n ka̱jx, a̱ts, je̱ Nte'yam je̱ y'Onu̱k, je̱'e̱jyji a̱tse'e ntuump juu' a̱tse'e n'ixp juu' ve'e a̱ts je̱ nTee' tyuump. Nu̱jom tse'e juu' ve'e je̱ Dios Tee' tyuump, ntoompapts a̱ts je̱'e̱ ve'e,
43005020	ku̱x xtso̱jkp a̱tse'e je̱ nTee' je̱ts a̱tse'e xtuk'ix nu̱jom juu' je̱'e̱ ve'e tyuump, xjaa'ktuk'íxupts a̱tse'e je̱ts a̱tse'e ntónu̱t juu' ve'e du̱jaa'knu̱má̱jip je̱ts ni ka'a ve'e juu' a̱tse'e u̱xyam ntuump nka̱jtsp, ve'em tse'e atu̱va ato̱ki myaktánjadat.
43005021	Ku̱x ve'em ax jo'n je̱ Dios Tee' du̱yakjoojntykpú̱k je̱ o̱o̱'kpata̱jk je̱tse'e je̱ joojntykin du̱ma̱'a̱, nay ve'empa tse'e a̱ts, je̱'e̱ je̱ y'Onu̱k, nmo̱o̱yvapts a̱tse'e je̱ joojntykin pa̱n pa̱n a̱tse'e ntsa̱jkp.
43005022	Je̱ Dios Tee', ka'ats je̱'e̱ ve'e pa̱n du̱to̱kimpayo̱'o̱y, a̱tse'e xmo̱o̱y nu̱jom je̱ kutojku̱n je̱ts a̱tse'e nto̱kimpayo̱'o̱yu̱t,
43005023	ax ve'emts a̱tse'e nu̱jom je̱ jayu xmo̱o̱yvat je̱ vintsa̱'kin juu' ve'e myo̱o̱ydup je̱ Dios Tee'. Pa̱n pa̱n xa a̱tse'e xkavintsa̱'kip, ka'ats je̱'e̱ ve'e du̱vintsa̱'kiva je̱ Dios Tee', juu' a̱tse'e xke̱jxp.
43005024	’Tyú̱vam xa a̱ts miitse'e nna̱a̱jmada, vaampam a̱tse'e, pa̱n pa̱ne'e du̱'amo̱tunajxp juu' a̱tse'e nka̱jtsp je̱tse'e du̱jaanchjáva je̱'e̱ pa̱n a̱tse'e xke̱jxp, jyayejppts je̱'e̱ ve'e je̱ joojntykin juu' ve'e xa̱'ma ka̱jx ijtp, ax ka'a tse'e yakmo̱'o̱t je̱ tsaachpaatu̱n juu' ve'e xa̱'ma ka̱jx ijtnup, je̱'e̱ ve'e je̱ o̱o̱'ku̱n tu̱ñu̱va'achju̱ je̱tse'e tu̱tya̱ka joma ve'e je̱ joojntykin juu' ve'e xa̱'ma ka̱jx ijtp.
43005025	Tyú̱vam xa a̱ts miitse'e nna̱a̱jmada, vaampam a̱tse'e, je̱ts pyaatype'e je̱ xa̱a̱j, u̱xyamts je̱'e̱ ve'e, ku ve'e je̱ o̱o̱'kpata̱jk du̱'amo̱tunáxtat juu' a̱tse'e nka̱jtsp; pa̱n pa̱n jaty tse'e du̱'amo̱tunajxtup, joojntykidinupts je̱'e̱ ve'e xa̱'ma ka̱jx.
43005026	Ku̱x ve'em ax jo'n je̱ Dios Tee' je̱ joojntykin du̱yakje̱ja, nay ve'empats a̱tse'e je̱ kutojku̱n xmo̱o̱yva je̱ts a̱tse'e je̱ joojntykin nyakjé̱jivat,
43005027	nay je̱'e̱ts a̱tse'e xmo̱o̱yva je̱ kutojku̱n je̱ts a̱tse'e nto̱kimpayo̱'o̱yu̱t, a̱ts, je̱ Jayu Juu' ve'e Nu̱pa̱a̱mdu̱ka Ijtp.
43005028	Ka'ats ya̱'a̱ ve'e atu̱va ato̱ki xtuktándat. Pyaa'tupe'e je̱ xa̱a̱j ku ve'e nu̱jom je̱ o̱o̱'kpata̱jk du̱'amo̱tunáxtat juu' a̱tse'e nkó̱tsup
43005029	je̱tse'e pyítsumdinit joma ve'e tu̱ñaxtá̱kada. Pa̱n pa̱n jaty tse'e du̱toondu juu' ve'e o̱y, joojntykpa̱jktinuvapts je̱'e̱ ve'e je̱tse'e xa̱'ma ka̱jx jyoojntykidinit; ax pa̱n pa̱n jaty tse'e du̱toondu juu' ve'e ka ó̱yap, joojntykpa̱jktinuvapts je̱'e̱ ve'e je̱tse'e xa̱'ma ka̱jx chaachpaattinit.
43005030	’Ka'a a̱tse'e x'o̱'yixju̱ je̱ts a̱tse'e viinm juu' ntónu̱t, to̱kimpayo̱'yp xa a̱tse'e ax jo'n a̱tse'e nyaktukpava'añ. Pyaatyp y'ake̱e̱guipts je̱'e̱ ve'e juu' a̱tse'e nto̱kimpayo̱'yp, ku̱x ka je̱'e̱p a̱tse'e n'íxtip vintso̱ a̱tse'e ya̱ n'avintso̱ vinma'yu̱n nyaktónu̱t, je̱'e̱ a̱tse'e n'íxtip juu' ve'e cha̱jkp je̱'e̱ pa̱n a̱tse'e xke̱jxp.
43005031	Pa̱n a̱tsji xa ve'e je̱ n'ayook nmu̱ko̱jtspejtp je̱ts je̱'e̱ ve'e tuntoomp, ka'ats je̱'e̱ ve'e tyun.
43005032	Je̱m tse'e jado'k pa̱ne'e a̱ts je̱ n'ayook du̱nu̱ko̱jtspe̱jtp, ax nmu̱ja'vinupts a̱tse'e je̱ts je̱'e̱ juu' ve'e kya̱jtsp a̱ts ka̱jx, toompts je̱'e̱ ve'e.
43005033	Miits xa ve'e je̱ jayu mtuknu̱ke̱jxtu je̱ Yakna̱pe̱jtpa Juan je̱tse'e na̱jkx du̱'amo̱tutú̱vada; vintso̱ts je̱'e̱ ve'e je̱ tu̱va̱ko̱jtsu̱n du̱pu̱u̱jm, tyú̱vamts je̱'e̱ ve'e.
43005034	Ka je̱'e̱pts a̱tse'e nyaktónup juu' ve'e je̱ jayu kya̱jtsp o̱y a̱ts ka̱jx, je̱'e̱ ka̱jxts a̱ts miitse'e nna̱a̱jmada vintso̱ ve'e je̱ Juan kya̱jts a̱ts ka̱jx je̱ts ve'eme'e mtso̱'o̱ktat.
43005035	Ve'em xa ve'e je̱ Juan y'ijt ax jo'n to'k je̱ ta̱'kxpa juu' ve'e to̱o̱yp je̱tse'e kyutu̱'kx, ax mnayja'vijiduts miitse'eda je̱tse'e je̱ ko̱na it mxo̱o̱jntkti joma ve'e je̱'e̱.
43005036	Ax nma̱a̱tts a̱tse'e je̱ tu̱va̱ko̱jtsu̱n juu' ve'e nu̱yojk toomp je̱ts ni ka'a ve'e juu' ve'e je̱ Juan kyo̱jts, je̱'e̱ts je̱'e̱ ve'e juu' jaty a̱tse'e ntuump, nay je̱'e̱jyamts je̱'e̱ ve'e juu' a̱tse'e je̱ Dios Tee' xtuknu̱ke̱jxp je̱ts a̱tse'e ntónu̱t je̱ts a̱tse'e nyak'avaadat. Ax juu' jaty a̱tse'e ntuump, je̱'e̱ tse'e je̱ tu̱va̱ko̱jtsu̱n du̱pa̱a̱mp je̱ts je̱ Dios Tee' a̱tse'e xke̱jxp.
43005037	Nay ve'empa tse'e je̱ Dios Tee', juu' a̱tse'e xke̱jxp, yajkpapts je̱'e̱ ve'e je̱ tu̱va̱ko̱jtsu̱n. Ni vin'ita xa je̱'e̱ ve'e xkah'amo̱tunaxta, ni vin'ítats je̱'e̱ ve'e xka'ixta,
43005038	ka'a tse'e mtuktá̱kajada je̱ kya̱ts je̱ y'ayook ku̱x ka'a a̱tse'e xjaanchjávada, je̱ts viinme'e je̱ Dios Tee' a̱ts xkex.
43005039	O̱o̱y xa ve'e xtuntoonkada je̱ Kunuu'kx Jatyán ku̱x ve'eme'e mvinmayda je̱ts je̱'e̱ ka̱jxe'e xpaattinit je̱ joojntykin juu' ve'e xa̱'ma ka̱jx ijtp; ó̱yame'e je̱ Kunuu'kx Jatyán du̱'avana je̱ts pa̱n a̱tse'e,
43005040	ka'ats a̱ts miitse'e xnu̱minuva'anda je̱tse'e xjayé̱ptat je̱ joojntykin juu' ve'e xa̱'ma ka̱jx ijtp.
43005041	’Ka'a xa a̱tse'e nyaktún je̱ ma̱jin juu' ve'e je̱ jayu yajkyp.
43005042	N'íxada xa a̱ts miitse'eda, nnu̱ja'vipts a̱tse'e je̱ts ka'a miitse'e je̱ Nte'yam xtso̱kta.
43005043	A̱ts je̱ nTee' ka̱jx xa a̱tse'e nmiijn, ka'ats a̱ts miitse'e xkuva̱kta; pa̱n miimp tse'e jado'k je̱ y'avintso̱ je̱'e̱ ka̱jx, je̱'e̱ tse'e tu̱u̱v mkuvá̱ktap.
43005044	¿Vintso̱ts a̱ts miitse'e xjaanchjávadat pa̱n mnakyuva̱jku̱xju̱dupe'e je̱ ma̱jin vimpit atu̱j je̱tse'e xka'íxtada je̱ ma̱jin juu' ve'e to'k je̱ Nte'yam yajkyp?
43005045	Ka'a miitse'e mvinmáydat je̱ts nmu̱'a̱a̱'nadap a̱ts miitse'e je̱m a̱ts je̱ nTee' vyinkojkm, viinme'e je̱ Moisés mnu̱'a̱a̱'najadat, je̱'e̱ juu' miitse'e mmá̱kkidup.
43005046	Pa̱n ku̱xjaanchjávada xa ve'e juu' ve'e je̱ Moisés jyaay, ku̱xjaanchja'viduvats a̱tse'e, ku̱x ñu̱ko̱jtse'e je̱ Moisés je̱ts pa̱n a̱tse'e ku ve'e jyaajy.
43005047	Ax pa̱n ka'a tse'e xjaanchjávada juu' je̱'e̱ ve'e jyaay, ¿vintso̱se'e xjaanchjávadat juu' a̱tse'e nka̱jtsp?
43006001	Ku ve'e je̱ it ñajxy, van'it tse'e je̱ Jesús ñu̱jkx je̱m jado'k ado'om galiléait mya̱ja̱ na̱'aka̱ya pa'am, yaktijpapts je̱'e̱ ve'e tibeeriasit ma̱ja̱ na̱'aka̱ya.
43006002	Nu̱may tse'e je̱ jayu pyana̱jkxjidi ku̱x y'ixtu ve'e je̱ mú̱jit nu̱ja'vin juu' ve'e tyoon, je̱'e̱ ve'e ku ve'e je̱ pa'am jáyuda du̱yakjo̱tka̱daakni.
43006003	Van'it tse'e je̱ Jesús ñu̱jkx je̱m tonu̱n viinm je̱tse'e je̱m du̱ma̱a̱t'a̱jxtkti je̱ y'ixpa̱jkpata̱jk;
43006004	tá̱minup tse'e vye'na je̱ pascua xa̱a̱j.
43006005	Ku ve'e je̱ Jesús du̱'ix je̱ts nu̱may jayu ve'e pana̱jkxjup, van'it tse'e du̱nu̱u̱jmi je̱ Felipe: ―¿Jómase'e njo'yumdat je̱ kaaky je̱ to̱jkx je̱tse'e anañu̱joma kyáydat?
43006006	Je̱'e̱ ka̱jx tse'e ve'em vyaajñ je̱tse'e du̱'íxu̱t pa̱n vintso̱ ve'e y'atso̱vu̱mpítju̱t, ku̱x ñu̱ja'vip je̱'e̱ ve'e ti ve'e tyónup.
43006007	Van'it tse'e je̱ Felipe y'atso̱o̱jvji: ―Ka'a xa ve'e ñu̱paadat me̱jtsk mó̱kupx xa̱a̱j je̱ meen nu̱mutún je̱tse'e je̱ tsapkaaky yaktukjóyu̱t je̱tse'e yu̱u̱'n ve̱e̱'n ka̱kje̱'e̱ yakmo̱'o̱dat.
43006008	Van'it tse'e je̱ Andrés, nu̱to'k je̱ Jesús je̱ y'ixpa̱jkpa, je̱ Simón Pedro je̱ y'uts, je̱'e̱ tse'e du̱nu̱u̱jmi je̱ Jesús:
43006009	―Yam xa ve'e to'k je̱ mix ónu̱k, mugo̱o̱xk tse'e je̱ tsapkaaky du̱ma̱a̱da je̱ts me̱jtsk je̱ ajkx, ¿ax vinxu̱pts ya̱'a̱ n'ite'e jyaa'kjanu̱paadat, ku̱x va'ajts nu̱may xa ya̱'a̱ ve'e ya̱ jáyuda?
43006010	Van'it tse'e je̱ Jesús vyaajñ: ―Yak'a̱jxtkká̱xta ya̱ jáyuda. Je̱tse'e y'a̱jxtkka̱jxti je̱ja tsoots ja̱a̱t je̱ nu̱may jayu, nu̱mugo̱o̱xk miijl jo'nts je̱'e̱ ve'e y'ijtti juu' ve'e je̱ yaa'tya̱jkta.
43006011	Van'it tse'e je̱ Jesús du̱ko̱o̱jnu̱k je̱ tsapkaaky, je̱tse'e je̱ Nte'yam du̱kuko̱jtsji. Van'it tse'e du̱mo̱o̱ydi je̱ y'ixpa̱jkpata̱jk je̱tse'e du̱yakva'kxjadat je̱ jayu juu' ve'e tsu̱u̱nidup. Nay ve'empa tse'e du̱toompa ma̱a̱t je̱ ajkx, je̱tse'e je̱ jayu yakmo̱o̱ydi pa̱n vinxu̱pe'e du̱tso̱jkti.
43006012	Ku'uxani tse'e vye̱'nada, van'it tse'e je̱ Jesús du̱nu̱u̱jmi je̱ y'ixpa̱jkpata̱jk: ―Pa̱kmokta je̱ tsapkaaky kunax je̱ts je̱ ajkx kunax, ni tía ve'e kyavintó̱kiyu̱t.
43006013	Van'it tse'e du̱pa̱kmojktini jamakme̱jtsk kach je̱ tsapkaaky kunax juu' ve'e mugo̱o̱xk je̱ tsapkaaky uk'ijt.
43006014	Ku tse'e je̱ jayu du̱'ixti je̱ ma̱ja̱ nu̱ja'vin juu' ve'e je̱ Jesús tyoon, van'it tse'e vyaandi: ―Tyú̱vamdam xa je̱'e̱ ve'e je̱ts je̱ Nte'yam je̱ y'ayook ko̱jtsnajxpa ya̱'a̱ ve'e juu' ve'e ká̱tsani je̱tse'e myiinnit yaja naxviijn.
43006015	Ñu̱ja'vi tse'e je̱ Jesús je̱ts yakkutojkpa ve'e ake̱e̱'y du̱pa̱muva'anda, je̱'e̱ ka̱jx tse'e apu̱k ñapya̱a̱jmji je̱tse'e jyaa'kvimpejt je̱m tonu̱n viinm.
43006016	Tánani tse'e je̱ it vye'na, van'it tse'e je̱ Jesús je̱ y'ixpa̱jkpata̱jk vyajntkti joma ve'e je̱ ma̱ja̱ na̱'aka̱ya
43006017	je̱tse'e tya̱jkidi je̱m barco jo̱o̱tm, je̱tse'e du̱tinajx'ukvaandi, je̱m tse'e Capernaum ña̱jkxta. Ta̱ tse'e je̱ it kyo̱o̱'tsini vye'na, ka'anum tse'e je̱ Jesús kya̱da'aky vye'na joma ve'e je̱ y'ixpa̱jkpata̱jk,
43006018	van'it tse'e ma̱kk pyo̱j'ukvaajñ, je̱tse'e je̱ na̱a̱j ma̱kk je̱ po̱j jyepu̱tsyo̱'yji.
43006019	Ku ve'e to'k legua naxy jo'n du̱pakaa'pti je̱ barco, van'it tse'e du̱'ixti je̱ts je̱me'e je̱ Jesús ñu̱mé̱tsjada, je̱m tse'e na̱ni'kxm yo̱'o̱y. Van'it tse'e cha̱'kidi.
43006020	Ax jidu̱'u̱mts je̱'e̱ ve'e ña̱'mu̱xjidi: ―A̱ts xa je̱ja, kadi mtsa̱'a̱gada.
43006021	Van'it tse'e xo̱o̱ndu̱k jo̱o̱t du̱yakta̱jkidi je̱ Jesús je̱m barco jo̱o̱tm. Tun jatyji tse'e jye̱'ydi je̱m joma ve'e ña̱jkxta.
43006022	-
43006023	Je̱ nu̱may jayu tse'e juu' ve'e taandu je̱ja ma̱ja̱ na̱'aka̱ya pa'ayi joma ve'e je̱ Jesús yakkaajyjidi, tá̱vani ve'e je̱ Jesús du̱kuka̱jtsja vye'na je̱ Nte'yam je̱ tsapkaaky ka̱jx, je̱'e̱ tse'e du̱'ixtu je̱ts to'kji je̱'e̱ ve'e je̱ barco vye'na je̱ts ka'a ve'e je̱ Jesús je̱ y'ixpa̱jkpata̱jk du̱ma̱a̱tta̱jki je̱m barco jo̱o̱tm, je̱'e̱jyji ve'e tso̱o̱'ndu je̱ y'ixpa̱jkpata̱jk. Je̱ ku'óxit tse'e du̱'ixti je̱ts ka'añupe'e ti barco joma ve'e je̱ Jesús ku̱tya̱jki. Van'it tse'e je̱ barco jye̱'ydi je̱ja na̱pa'ayi ta̱mji joma ve'e je̱ Jesús je̱ jayu du̱yakkaaydi, je̱m tse'e tibeeriasit kyajpu̱n ka̱jxm cho̱o̱'ndi.
43006024	Ku ve'e du̱'ixti je̱ts ka'a ve'e je̱m pa̱n y'ukve'nini je̱ Jesús je̱ts ni ka'ava ve'e je̱ y'ixpa̱jkpata̱jk, van'it tse'e tya̱jkidi je̱m barco jo̱o̱tm juu' ve'e je̱m je̱'ydu, je̱tse'e je̱m Capernaum ña̱jkxti, je̱ Jesuuse'e o̱jts du̱'íxtada.
43006025	Ku ve'e jye̱'ydi je̱m jado'k ado'om ma̱ja̱ na̱'aka̱ya pa'am, van'it tse'e du̱paatti, je̱tse'e du̱nu̱u̱jmidi: ―Yak'ixpa̱jkpa, ¿vin'itts mitse'e yaja tu̱mje'ya?
43006026	Je̱tse'e je̱ Jesús y'atso̱o̱jvjidi: ―Tyú̱vam xa a̱ts miitse'e nna̱a̱jmada, vaampam a̱tse'e, je̱ts ka je̱'e̱ ka̱jxap a̱tse'e x'íxtada ku̱xe'e tu̱x'ixta je̱ mú̱jit nu̱ja'vin, je̱'e̱ ka̱jxe'e ku̱xe'e tu̱mkayda je̱tse'e tu̱mko'oxjada.
43006027	Kadi nu̱yojk xnu̱tonda je̱ kaaky je̱ to̱jkx juu' ve'e ká̱xup je̱ts ni ka'a ve'e je̱ kaaky je̱ to̱jkx juu' ve'e je̱jkp je̱tse'e mmo̱'o̱jadat je̱ joojntykin juu' ve'e xa̱'ma ka̱jx ijtp, je̱ kaaky je̱ to̱jkx juu' a̱ts miitse'e nmo̱'o̱dap, ku̱x je̱ Dios Tee' a̱tse'e ve'em je̱ kutojku̱n xmo̱o̱yp, a̱ts, je̱ Jayu Juu' ve'e Nu̱pa̱a̱mdu̱ka Ijtp.
43006028	Van'it tse'e du̱'amo̱tutú̱vidi: ―¿Tis je̱'e̱ ve'e juu' a̱a̱tse'e ntónup je̱ts a̱a̱tse'e ve'em ntónu̱t juu' ve'e je̱ Nte'yam cha̱jkp?
43006029	Je̱tse'e je̱ Jesús y'atso̱o̱jvjidi: ―Juu' xa ve'e je̱ Nte'yam cha̱jkp je̱tse'e xtóndat, je̱'e̱ts je̱'e̱ ve'e je̱ts a̱tse'e xjaanchjávadat, je̱'e̱ts a̱tse'e xke̱jxp.
43006030	Van'it tse'e du̱'amo̱tutú̱vidinuva: ―¿Ti nu̱ja'vints a̱a̱tse'e xmo̱'o̱p je̱ts a̱a̱tse'e nnu̱jávat je̱ts je̱ Nte'yam mitse'e mke̱jxjup je̱ts a̱a̱ts mitse'e njaanchjávat? ¿Ti ve'e mtuump?
43006031	Je̱ Moisés xa ve'e du̱mo̱o̱y je̱ maná je̱ nju̱jpit jáyuvamda je̱m vinva'ajts it ka̱jxm, ve'em ax jo'n je̱ Kunuu'kx Jatyán vya'añ: “Yakmo̱o̱ydu tse'e je̱ jayu je̱ tsapjo̱o̱tmit tsapkaaky je̱tse'e du̱kaaydi.”
43006032	Je̱tse'e je̱ Jesús y'atso̱o̱jvjidi: ―Tyú̱vam xa a̱ts miitse'e nna̱a̱jmada, vaampam a̱tse'e, je̱ts ka je̱ Moiseesap je̱'e̱ ve'e mo̱o̱jyju̱du je̱ mju̱jpit jáyuda je̱ tsapkaaky je̱m vinva'ajts it ka̱jxm; a̱ts je̱ nTee' xa je̱'e̱ ve'e mo̱o̱jyju̱du. Ka̱jx xa ve'e je̱ tsapkaaky juu' ve'e yakmo̱o̱ydu je̱ mju̱jpit jáyuda; ax je̱ tsapkaaky juu' ve'e a̱ts je̱ nTee' u̱xyam yajkyp, je̱'e̱ tse'e nu̱yojk o̱y.
43006033	Ku̱x je̱ tsapkaaky juu' ve'e je̱ Nte'yam u̱xyam yajkyp, je̱'e̱ts je̱'e̱ ve'e juu' ve'e je̱m tsapjo̱o̱tm ka̱daak je̱tse'e je̱ jayu du̱joojntykinma̱'a̱.
43006034	Van'it tse'e du̱nu̱u̱jmidi: ―Mo̱o̱yk a̱a̱ts to'k aaj xa̱'ma ka̱jx je̱ tsapkaaky.
43006035	Je̱tse'e je̱ Jesús ña̱'mu̱xjidi: ―A̱ts xa je̱'e̱ ve'e je̱ tsapkaaky juu' ve'e joojntykinyajkp. Pa̱n pa̱nts a̱tse'e xnu̱miimp, pa̱n pa̱nts a̱tse'e xjaanchja'vip, ve'emts je̱'e̱ ve'e ax jo'n je̱ jayu juu' ve'e ti du̱kaayp du̱'ookp je̱tse'e ni je̱ vin'ita kyo̱o̱'kta̱a̱tsinit kyo̱o̱'kyu'o̱o̱'kjinit.
43006036	Ax ta̱ts a̱tse'e nva'añ, ó̱yame'e tu̱xja'ixta je̱ mú̱jit nu̱ja'vin juu' ve'e du̱yaknu̱ke̱'xnata̱jkip je̱ts pa̱n a̱tse'e, ka'ats a̱tse'e xjaanchjávada.
43006037	Pa̱n pa̱n jaty a̱tse'e je̱ nTee' xmo̱o̱yp, a̱ts tse'e xnu̱miindup, je̱ts pa̱n pa̱nts a̱tse'e xnu̱miimp, ka'ats a̱ts je̱'e̱ ve'e mpavó̱pu̱t.
43006038	Ku̱x ka je̱'e̱ ka̱jxap xa a̱tse'e je̱m tsapjo̱o̱tm nka̱daaky je̱ts a̱tse'e ntónu̱t juu' a̱tse'e ntsa̱jkp, je̱'e̱ ka̱jxe'e je̱ts a̱tse'e ntónu̱t juu' ve'e cha̱jkp je̱'e̱ pa̱n a̱tse'e xke̱jxp.
43006039	A̱ts je̱ nTee', juu' a̱tse'e xke̱jxp, cha̱jkpts je̱'e̱ ve'e je̱ts a̱tse'e ni to'ka nkayaktó̱kiyu̱t juu' a̱ts je̱'e̱ ve'e xmo̱o̱y, je̱'e̱ ve'e cha̱jkp je̱ts a̱ts je̱'e̱ ve'e nyakjoojntykpa̱jktinuvat je̱ xa̱a̱j ku ve'e je̱ jayu yakto̱kimpayo̱'ynit.
43006040	Ku̱x je̱'e̱ ve'e cha̱jkp a̱ts je̱ nTee' je̱ts pa̱n pa̱ne'e je̱ nu̱ja'vin du̱pa̱jkp je̱ts je̱ Nte'yam je̱ y'Onu̱k a̱tse'e, je̱ts a̱tse'e xjaanchjáva, je̱'e̱ tse'e du̱jaye̱jpnup je̱ joojntykin juu' ve'e xa̱'ma ka̱jx ijtp, je̱ts a̱ts je̱'e̱ ve'e nyakjoojntykpa̱jknuvat je̱ xa̱a̱j ku ve'e je̱ jayu yakto̱kimpayo̱'ynit.
43006041	Van'it tse'e je̱ israeejlit jayu du̱vinko̱jtsti du̱naa'ko̱jtsti je̱ Jesús je̱'e̱ ka̱jx ku ve'e vyaajñ: “A̱ts xa je̱'e̱ ve'e je̱ tsapkaaky juu' ve'e je̱m tsapjo̱o̱tm ka̱daak.”
43006042	Je̱tse'e ñavyaajnjidi: ―¿Ka ya̱'a̱ap je̱'e̱ ve'e je̱ Jesús, je̱ José je̱ myajntk? N'íxamda xa u̱u̱'m ya̱'a̱ je̱ tyee' je̱ tyaak, ¿vintso̱se'e vya'añ je̱ts je̱m ya̱'a̱ ve'e tsapjo̱o̱tm kya̱daaky?
43006043	Van'it tse'e je̱ Jesús ña̱'mu̱xjidi: ―Ka'ats a̱tse'e x'ukvinko̱jtstinit x'uknaa'ko̱jtstinit.
43006044	Ni pa̱na xa ve'e kya'o̱'yixju̱ je̱ts a̱tse'e xnu̱mínu̱t pa̱n ka'a ve'e yakminju̱ a̱ts je̱ nTee', juu' a̱tse'e xke̱jxp. Ax pa̱n pa̱nts a̱tse'e xnu̱miimp, nyakjoojntykpa̱jknuvapts a̱ts je̱'e̱ ve'e je̱ xa̱a̱j ku ve'e je̱ jayu yakto̱kimpayo̱'ynit.
43006045	Jidu̱'u̱m tse'e du̱jatyaandi je̱ Nte'yam je̱ y'ayook ko̱jtsnajxpata̱jkta je̱p Kunuu'kx Jatyán ku̱jxp: “Je̱ Nte'yame'e du̱tuk'íxup anañu̱joma je̱ jayu.” Ax ve'em tse'e, pa̱n pa̱n jaty tse'e du̱ka̱ts'amo̱tunajxtup a̱ts je̱ nTee' je̱tse'e du̱jatta juu' je̱'e̱ ve'e tuk'íxju̱dup, xnu̱miindupts a̱ts je̱'e̱ ve'e.
43006046	’Ni pa̱na xa ve'e a̱ts je̱ nTee' du̱ka'ix, je̱'e̱jyji ve'e du̱'ix pa̱ne'e miin yaja naxviijn ku ve'e je̱ Nte'yam ma̱a̱t y'ijt, ax je̱'e̱ts a̱tse'e.
43006047	Tyú̱vam xa a̱ts miitse'e nna̱a̱jmada, vaampam a̱tse'e, pa̱n pa̱n a̱tse'e xjaanchja'vip, jyayejppts je̱'e̱ ve'e je̱ joojntykin juu' ve'e xa̱'ma ka̱jx ijtp.
43006048	A̱ts xa je̱'e̱ ve'e je̱ tsapkaaky juu' ve'e joojntykinyajkp.
43006049	O̱yam tse'e je̱ mju̱jpit jayu du̱jakaaydi je̱ maná je̱m vinva'ajts it ka̱jxm, o̱o̱'ktinuts je̱'e̱ ve'e;
43006050	ax je̱ tsapkaaky tse'e juu' ve'e je̱m tsapjo̱o̱tm ka̱daak, ku ve'e pa̱n du̱tukmajuvu̱k, ka'a tse'e y'o̱o̱'ku̱t.
43006051	A̱ts xa ve'e viinm je̱ tsapkaaky juu' ve'e joojntykinyajkp, je̱ tsapkaaky juu' ve'e je̱m tsapjo̱o̱tm ka̱daak. Pa̱n pa̱n tse'e du̱tukmajuva̱jkp a̱ts ka̱jx, xa̱'ma ka̱jxts je̱'e̱ ve'e jyoojntykinit. Je̱ts je̱ tsapkaaky juu' a̱tse'e nyákup, a̱ts je̱ ntsu'utsts ya̱'a̱ ve'e, je̱'e̱ juu' a̱tse'e nmaso̱'o̱kup je̱'e̱ ka̱jx je̱tse'e je̱ jayu du̱jaye̱jptinit je̱ joojntykin juu' ve'e xa̱'ma ka̱jx ijtp.
43006052	Van'it tse'e je̱ israeejlit jayu ñavyaajnjidi: ―¿Vintso̱s ya̱'a̱ vine'e du̱tij je̱ts ya̱'a̱ ve'e ntso'tsumdat?
43006053	Van'it tse'e je̱ Jesús ña̱'mu̱xjidi: ―Tyú̱vam xa a̱ts miitse'e nna̱a̱jmada, vaampam a̱tse'e, je̱ts pa̱n ka'a ve'e xtukmajuva̱kta a̱ts ya̱ ntsu'uts je̱ts a̱ts ya̱ nnu̱u̱'pu̱n, a̱ts, je̱ Jayu Juu' ve'e Nu̱pa̱a̱mdu̱ka Ijtp, ka'a tse'e xjayé̱ptat je̱ joojntykin juu' ve'e xa̱'ma ka̱jx ijtp.
43006054	’Pa̱n pa̱n xa ve'e du̱tukmajuva̱jkp a̱ts ya̱ ntsu'uts je̱ts a̱ts ya̱ nnu̱u̱'pu̱n, jyayejppts je̱'e̱ ve'e je̱ joojntykin juu' ve'e xa̱'ma ka̱jx ijtp, ax a̱ts tse'e nyakjoojntykpa̱jknuvap ku ve'e jye̱'yat je̱ xa̱a̱j ku ve'e je̱ jayu yakto̱kimpayo̱'ynit.
43006055	Ku̱x je̱ kaaky je̱ to̱jkx juu' ve'e du̱yakjé̱jip je̱ joojntykin juu' ve'e xa̱'ma ka̱jx ijtp, a̱ts ya̱ ntsu'utsts je̱'e̱ ve'e; je̱ts je̱ uu'k juu' ve'e du̱yakjé̱jip je̱ joojntykin juu' ve'e xa̱'ma ka̱jx ijtp, a̱ts ya̱ nnu̱u̱'pu̱nts je̱'e̱ ve'e.
43006056	Pa̱n pa̱n tse'e du̱tukmajuva̱jkp a̱ts ya̱ ntsu'uts je̱ts a̱ts ya̱ nnu̱u̱'pu̱n, yamts je̱'e̱ ve'e a̱ts nja'vin ka̱jxm y'it, je̱ts a̱tse'e n'it je̱m je̱'e̱ jya'vin ka̱jxmpa.
43006057	Je̱ joojntyk Dios Tee', juu' a̱tse'e xke̱jxp, je̱'e̱ ka̱jxts a̱tse'e njoojntyka; nay ve'empa tse'e pa̱n pa̱n a̱tse'e xtukmajuva̱jkp, a̱ts ka̱jx tse'e jyoojntykivat.
43006058	A̱ts xa ve'e je̱ tsapkaaky juu' ve'e je̱m tsapjo̱o̱tm ka̱daak; ka ve'emapts a̱tse'e ax jo'n je̱ maná juu' ve'e kyaaydu je̱ mju̱jpit jáyuda, o̱o̱'ktu tse'e ó̱yame'e du̱jakaaydi. Ax pa̱n pa̱n tse'e du̱tukmajuva̱jkp ya̱ tsapkaaky, xa̱'ma ka̱jx tse'e jyoojntykinit.
43006059	Je̱mts ya̱'a̱ ve'e Capernaum je̱ Jesús je̱ jayu du̱tuk'ix ku ve'e ñay'amojkijidi je̱p tsaptu̱jkp.
43006060	Ku ve'e du̱'amo̱tunajxti juu' ve'e tuk'íxju̱du, van'it tse'e vyaandi nu̱may je̱ jayu juu' ve'e je̱ Jesús du̱pana̱jkxtu: ―Tso'ox xa ve'e o̱o̱y je̱tse'e yakkuvá̱ku̱t juu' ya̱'a̱ ve'e kya̱jtsp. ¿Pa̱n ya̱'a̱ n'ite'e ma̱ja̱pá̱mjup?
43006061	Ñu̱ja'vi tse'e je̱ Jesús je̱ts vinko̱jtsju̱dup naa'ko̱jtsju̱dupe'e, van'it tse'e du̱nu̱u̱jmidi: ―¿Mko̱'o̱yja'vidup miits je̱'e̱ ve'e juu' a̱tse'e tu̱nka̱ts?
43006062	Je̱ts pa̱n ku̱x'ixta ve'e je̱ts a̱tse'e ku̱mpet joma a̱tse'e n'ijt, a̱ts, je̱ Jayu Juu' ve'e Nu̱pa̱a̱mdu̱ka Ijtp, ¿vintso̱ts miits n'ite'e mva'andat?
43006063	Ka'a xa miitse'e mvinmáydat je̱ts je̱'e̱ a̱tse'e ntijp je̱tse'e xtso'otstat a̱ts ya̱ ntsu'uts, ni ka'a tse'e mvinmaayduvat je̱ts je̱'e̱ a̱tse'e ntijp je̱tse'e x'oo'ktat a̱ts ya̱ nnu̱u̱'pu̱n, je̱'e̱ a̱tse'e ntijp je̱ts a̱tse'e xjaanchjávadat. Ax juu'ts a̱ts miitse'e tu̱nvaajnjada, je̱ Espíritu Saantots je̱'e̱ ve'e jye̱'e̱, je̱'e̱ tse'e je̱ joojntykin du̱yakjé̱jip.
43006064	Ax je̱mts miitse'eda juu' a̱tse'e xkajaanchja'vidup. Ñu̱ja'vinup tse'e je̱ Jesús van'ítani ku ve'e cho̱o̱'ndu̱k je̱ts pa̱n pa̱n jatye'e kajaanchja'vijup, nay ñu̱ja'vivapts je̱'e̱ ve'e je̱ts pa̱n je̱'e̱ ve'e juu' ve'e pa̱a̱jmjinup je̱m je̱ jayu kya̱'m juu' ve'e tso'oxpa̱jkju̱dup.
43006065	Je̱tse'e vyaajñ: ―Je̱'e̱ ka̱jx xa a̱tse'e tu̱nva'añ je̱ts ni pa̱na ve'e kya'o̱'yixju̱ je̱ts a̱tse'e xnu̱mínu̱t pa̱n ka'a ve'e je̱ Dios Tee' yakminju̱.
43006066	Van'it tse'e myaso̱o̱kjini nu̱may je̱ jayu juu' ve'e pana̱jkxjup y'ijt, ka'ats je̱'e̱ ve'e du̱'ukma̱a̱tvíttini.
43006067	Van'it tse'e je̱ Jesús du̱'amo̱tutu̱vi je̱ ñu̱makme̱jtsk ixpa̱jkpada: ―¿Mna̱jkxuvaanduvapts miitse'eda?
43006068	Van'it tse'e je̱ Simón Pedro y'atso̱o̱jvji: ―Ma̱ja̱ Vintsá̱n, ¿pa̱nts a̱a̱tse'e mpana̱jkxup? Juu' xa mitse'e mka̱jtsp, je̱'e̱ts a̱a̱tse'e xtuknu̱ja'vip je̱ joojntykin juu' ve'e xa̱'ma ka̱jx ijtp.
43006069	Ta̱ a̱a̱tse'e njaanchjáva, nnu̱ja'vip a̱a̱tse'e je̱ts mits je̱'e̱ ve'e je̱ Cristo, juu' ve'e je̱ Nte'yam vyinko̱o̱n je̱tse'e yakkutojknit, je̱ joojntyk Nte'yam je̱ y'Onu̱k.
43006070	Je̱tse'e je̱ Jesús y'atso̱o̱jvjidi: ―¿Ka á̱tsap miitse'e nu̱makme̱jtsk nvinko̱o̱ndu? Jyave'ema tse'e, je̱m tse'e nu̱to'k miitsta juu' ve'e je̱m jya'vin ka̱jxm je̱ ko̱'o̱yjáyuvap.
43006071	Je̱ Judas Iscariote tse'e tyijp, je̱ Simón je̱ myajntk, ku̱x ñu̱ja'vip je̱'e̱ ve'e je̱ Jesús je̱ts je̱ Júdase'e pa̱a̱jmjinup je̱m je̱ jayu kya̱'m juu' ve'e tso'oxpa̱jkju̱dup, ó̱yame'e je̱ Judas jya'ijt nu̱to'k je̱ ixpa̱jkpa juu' ve'e nu̱makme̱jtsk ijttu.
43007001	Tá̱vani tse'e ve'em jyaty, van'it tse'e je̱ Jesús vyídu̱t je̱m galiléait y'it jo̱o̱tm; ka'a tse'e du̱tsa̱k je̱tse'e je̱m judéait y'it jo̱o̱tm y'ítu̱t ku̱x je̱ jé̱mit jáyuda ve'e yak'o̱o̱'kuvaajnju̱dup.
43007002	Tá̱mani tse'e vye'na je̱ xa̱a̱j ku ve'e je̱ israeejlit jayu ñay'ojts'atya̱knu̱pa̱a̱jmjidi,
43007003	van'it tse'e je̱ Jesús je̱ y'utsa̱ta̱jk ña̱'mu̱xjidi: ―Kadi yaja mtañ, na̱jkxu̱ je̱m Judea, je̱ts je̱'e̱ pa̱n pa̱n jatye'e mpana̱jkxju̱dup, je̱tse'e du̱'íxtuvat juu' jatye'e mtuump.
43007004	Ku̱x pa̱n pa̱n xa ve'e du̱tso̱jkp je̱tse'e kye̱'e̱xu̱t juu' ve'e tyuump, ka'ats je̱'e̱ ve'e ayu'uts juu' du̱tún. Pa̱n ti jatye'e mtuump, tónu̱ts je̱ja anañu̱joma je̱ jayu vyinkujk.
43007005	Je̱'e̱ ka̱jx tse'e ve'em vyaandi ku̱x ni je̱ y'utsa̱ta̱jka ve'e kyajaanchja'vijidi.
43007006	Van'it tse'e je̱ Jesús ña̱'mu̱xjidi: ―Ka'anum a̱tse'e xtukka̱da'aky; ax miitsta, o̱yvin'ítats miitse'e mtukka̱da'akjada.
43007007	Ka'a xa ve'e nvaat je̱ts miitse'e mkatsó̱kjadat je̱ jayu juu' ve'e du̱ma̱a̱tnavya̱a̱'nju̱dup je̱ naxviijnit je̱ kyo̱'o̱y je̱'e̱; ax ka'ats a̱ts je̱'e̱ ve'e xtso̱kta je̱'e̱ ka̱jx ku a̱tse'e je̱ tu̱va̱ko̱jtsu̱n mpu̱m je̱ts ka'a ve'e y'o̱ya juu' ve'e tyoondup.
43007008	Na̱jkxtats miitse'e xa̱a̱jiva; ka'a a̱tse'e u̱xyam nmu̱jkx ku̱x ka'anum a̱tse'e xtukka̱da'aky.
43007009	Ku ve'e je̱ Jesús ve'em vyaajñ, van'it tse'e jyaa'ktaajñ je̱m galiléait y'it jo̱o̱tm.
43007010	Tá̱vani tse'e ña̱jkxta vye'na je̱ y'utsa̱ta̱jk, van'it tse'e je̱ Jesús ña̱jkxpa xa̱a̱jiva. Ka'a tse'e ñaajknu̱ke̱'xnata̱jkiji je̱ja je̱ jayu vyinkujk, apu̱ke'e ñu̱jkx je̱ts ka'a je̱ nu̱may jayu ma̱a̱t.
43007011	Je̱m tse'e Jerusalén je̱ israeejlit jayu y'íxtiji. Jidu̱'u̱m tse'e ñavyaajnjidi: ―¿Jomas je̱'e̱ vine'e y'it je̱ Jesús?
43007012	Je̱m tse'e je̱ nu̱may jayu ñu̱ka̱tsju̱. Je̱m tse'e juu' ve'e vaandup: “O̱y jayu xa je̱'e̱.” Je̱m tse'e juu' ve'e vaanduvap: “Ka'a xa je̱'e̱ ve'e y'o̱yjáyuva, je̱ nu̱may jayu ve'e vyin'u̱u̱'mp.”
43007013	Ax ni pá̱nats je̱'e̱ ve'e ixna ke̱'xna kyanu̱ka̱tsju̱, je̱'e̱ ka̱jx ku ve'e du̱tsa̱'a̱gada je̱ israeejlit jayu juu' ve'e je̱m tso̱ tsu̱u̱nidup.
43007014	Kojk va'kxy tse'e je̱ xa̱a̱j tyunju̱ vye'na, van'it tse'e je̱ Jesús tya̱jki je̱p ma̱ja̱ tsaptu̱jkp je̱tse'e yak'ixpa̱jk'ukvaajñ.
43007015	Atu̱va ato̱ki tse'e je̱ israeejlit jayu tyaandi je̱tse'e ñavyaajnjidi: ―¿Vintso̱s ya̱'a̱ vine'e o̱o̱y juu' du̱tunnu̱java?, ka'a tse'e y'ixpu̱ka.
43007016	Je̱tse'e je̱ Jesús y'atso̱o̱jvjidi: ―Je̱ ixpa̱jku̱n juu' a̱tse'e je̱ jayu ntuk'ixp, ka á̱tsapts je̱'e̱ ve'e nje̱'e̱, je̱'e̱ je̱'e̱ ve'e jye̱'e̱ pa̱n a̱tse'e xke̱jxp.
43007017	Pa̱n pa̱n xa ve'e du̱tonuvaamp juu' ve'e je̱ Nte'yam cha̱jkp, ñu̱jávapts je̱'e̱ ve'e o̱y pa̱n je̱ Nte'yam ka̱jx je̱'e̱ ve'e myin je̱ ixpa̱jku̱n juu' a̱tse'e je̱ jayu ntuk'ixp uk pa̱n ya̱ n'avintso̱ vinma'yu̱n ka̱jx a̱tse'e juu' nka̱ts.
43007018	Pa̱n pa̱n xa ve'e je̱ y'avintso̱ vinma'yu̱n ka̱jx juu' du̱ko̱jtsp, je̱'e̱ ka̱jxts je̱'e̱ ve'e ve'em du̱ka̱ts je̱tse'e je̱ jayu vyintsa̱'a̱gajat; ax pa̱n pa̱n tse'e du̱tso̱jkp je̱tse'e vintsa̱'a̱ga y'ítu̱t je̱'e̱ pa̱ne'e ke̱jxjup, tyú̱vamts je̱'e̱ ve'e juu' ve'e kya̱jtsp, ni vinxú̱pats je̱'e̱ ve'e kyataaya.
43007019	’Mo̱o̱jyju̱du xa ve'e je̱ mju̱jpit jáyuda je̱ Moisés je̱ pava'nu̱n. Ax ni pá̱nats miitse'e juu' ve'e du̱kutyoomp je̱ pava'nu̱n. Pa̱n ku̱xkutyonda xa ve'e, ka'ats a̱tse'e ku̱xyak'o̱o̱'kuva'anda.
43007020	Van'it tse'e je̱ nu̱may jayu y'atso̱o̱jvjidi: ―Je̱ ko̱'o̱yjáyuvap xa ve'e je̱m mja'vin ka̱jxm. ¿Pá̱nam ijk myak'o̱o̱'kuvaajnjup?
43007021	Je̱tse'e je̱ Jesús ña̱'mu̱xjidi: ―Atu̱va ato̱ki xa ve'e mtuntanda je̱'e̱ ka̱jx ku a̱tse'e to'k je̱ jayu nyakjo̱tka̱daaky.
43007022	Ax je̱ Moisés tse'e mpavaajnju̱du je̱tse'e je̱ mpi'k mix ónu̱k du̱ni'kxmadat du̱ko̱jmadat je̱ ixta'nu̱n. Ka je̱'e̱p je̱'e̱ ve'e ve'em du̱'ukvaan, je̱ jyu̱jpit jayu ve'eda. Je̱'e̱ ka̱jxts miitse'e je̱ ixta'nu̱n xpa̱a̱jmjada je̱ pi'k mix ónu̱kta ku̱jyapo̱o̱'kxtku̱nxa̱a̱jam je̱'e̱ ve'e.
43007023	Pa̱n je̱'e̱ ka̱jxts miitse'e xpa̱a̱jmjada je̱ ixta'nu̱n je̱ mpi'k mix ónu̱kta je̱tse'e ve'em je̱ Moisés je̱ pyava'nu̱n xkutyóndat, ku̱jyapo̱o̱'kxtku̱nxa̱a̱jam je̱'e̱ ve'e, ¿tya̱jxts a̱tse'e xmu'é̱kjada ku a̱tse'e po̱o̱'kxtku̱n xa̱a̱j tu̱nyakjo̱tka̱da'aky to'k je̱ yaa'tya̱jk?
43007024	Ka'a xa ve'e mto̱kimpayo̱'o̱ydat pa̱n vintso̱ ve'e juu' jaty kye'ex, ku ve'e mto̱kimpayo̱'o̱ydat, o̱y tse'e mto̱kimpayo̱'o̱ydat, ve'em pa̱n vintso̱ ve'e juu' jaty y'íxuva.
43007025	Je̱me'e juu' ve'e je̱m Jerusalén tsu̱u̱nidup juu' ve'e nay'amo̱tutú̱vijidu: ―¿Ka ya̱'a̱ap je̱'e̱ vine'e juu' ve'e yak'íxtip je̱tse'e du̱yak'o̱o̱'kuva'anda?
43007026	U̱xyaja xa ve'e je̱ jayu vyinkujk kya̱ts, ni pa̱na tse'e kyavintso̱na̱'mu̱xju̱. ¿Ñu̱ja'viduptam vine'e je̱ yakkutojkpata̱jk je̱ts je̱ Cristo ya̱'a̱ ve'e?
43007027	Ax ka je̱'e̱pts ya̱'a̱ ve'e je̱ Cristo, ku̱x nmu̱ja'vimdinup u̱u̱'me'eda je̱ts jómit jayu ya̱'a̱ ve'e; ax ku tse'e je̱ Cristo myiinnit, ni pá̱nats je̱'e̱ ve'e du̱kanu̱jávat pa̱n jómit jayu je̱'e̱ ve'e.
43007028	Je̱p tse'e ma̱ja̱ tsaptu̱jkp yak'ixpu̱k vye'na je̱ Jesús. Ku ve'e du̱mo̱tu vintso̱ ve'e je̱ jayu vya'anda, van'it tse'e ma̱kk kya̱jts, je̱tse'e vyaajñ: ―X'íxada xa a̱ts miitse'eda, je̱ts mnu̱ja'viduvap tse'e je̱ts jómit jayu a̱tse'e. Ka ya̱ n'avintso̱ vinma'yu̱n ka̱jxap xa a̱tse'e nmiijn, je̱ Nte'yam a̱tse'e xke̱jxp, je̱'e̱ juu' ve'e tyú̱vam juu' du̱toomp du̱ko̱jtsp. Ka'ats miits je̱'e̱ ve'e x'íxada;
43007029	ax n'íxats a̱ts je̱'e̱ ve'e ku̱x je̱m a̱tse'e ntsa̱a̱'n joma ve'e je̱'e̱, je̱'e̱ts a̱tse'e xke̱jxp.
43007030	Van'it tse'e du̱'ukmatsuvaandi; ax ni pa̱na tse'e kyanu̱xájiji, ku̱x ka'anume'e je̱ Jesús tyukka̱da'akyju̱ vye'na.
43007031	Nu̱may tse'e je̱ jayu jyaanchja'viji je̱tse'e vyaandi: ―Ya̱'a̱ xa je̱'e̱ ve'e je̱ Cristo, juu' ve'e je̱ Nte'yam vyinko̱o̱n je̱tse'e yakkutojknit, ku̱x je̱ nu̱ja'vin juu' ve'e tyuump, ka'a ve'e pa̱n viijnk y'o̱'yixju̱ je̱tse'e du̱tónu̱t nu̱yojk je̱ mú̱jit nu̱ja'vin.
43007032	Y'amo̱tunajxtu tse'e je̱ fariseota̱jk juu' ve'e je̱ nu̱may jayu kya̱jtsp, je̱ Jesús du̱nu̱ko̱tsta, van'it tse'e je̱'e̱da ma̱a̱t je̱ tee'ta̱jk je̱ vyintsa̱nda du̱ke̱jxti je̱ tsapta̱kmutoompata̱jk je̱tse'e je̱ Jesús du̱mátstat.
43007033	Van'it tse'e je̱ Jesús vyaajñ: ―Jave̱e̱'n xa a̱tse'e n'ítu̱t miits ma̱a̱tta, van'itts a̱tse'e nvimpijtnuvat joma ve'e je̱'e̱ pa̱n a̱tse'e xke̱jxp.
43007034	X'íxtadapts a̱ts miitse'eda, ka'ats a̱tse'e x'ukpaattinit; ka'a ve'e m'o̱'yixjada je̱tse'e mna̱jkxtat joma a̱tse'e nnu̱jkx.
43007035	Van'it tse'e je̱ israeejlit jayu ñay'amo̱tutú̱vijidi: ―¿Jomas ya̱'a̱ vine'e ña̱jkxu̱t je̱tse'e nkapaatumdat? ¿Je̱m ya̱'a̱ vine'e ña̱jkxu̱t joma ve'e je̱ njáyuvamda cha̱a̱nada muxim muyam je̱m je̱ viijnk jayu y'it jo̱o̱tmda je̱ts je̱'e̱ ve'e du̱yak'ixpa̱jktuvat?
43007036	¿Tis ya̱'a̱ vine'e tyijp ku ve'e xnu̱u̱jmimda jidu̱'u̱m: “X'íxtadapts a̱ts miitse'eda, ka'ats a̱tse'e x'ukpaattinit; ka'a tse'e m'o̱'yixjada je̱tse'e mna̱jkxtat joma a̱tse'e nnu̱jkx”?
43007037	Je̱ xa̱a̱j juu' ve'e tun'u̱x'o̱o̱kip ku ve'e xya̱a̱jtoondi, je̱'e̱ tse'e du̱jaa'knu̱má̱jip, van'it tse'e je̱ Jesús tyeni, je̱tse'e ma̱kk kya̱jts, je̱tse'e vyaajñ: ―Pa̱n pa̱n xa ve'e ta̱a̱tsip, va'ants a̱tse'e xnu̱minu̱ je̱tse'e y'oo'ku̱t.
43007038	Ve'em ax jo'n je̱ Kunuu'kx Jatyán vya'añ: “Pa̱n pa̱n xa a̱tse'e xjaanchja'vip, je̱m tse'e je̱'e̱ jyo̱o̱t jya'vin ka̱jxm pyítsumu̱xju̱t je̱ ma̱ja̱ na̱a̱j jo'n juu' ve'e je̱ joojntykin du̱yajkp.”
43007039	Je̱'e̱ts je̱'e̱ ve'e tyijp je̱ Jesús je̱ts pa̱n pa̱n jatye'e jaanchja'vijidup, jyayé̱ptapts je̱'e̱ ve'e je̱ Espíritu Santo je̱m jya'vin ka̱jxmda, ku̱x ka'anume'e myin vye'na je̱ Espíritu Santo je̱'e̱ ka̱jx ku ve'e ka'ana je̱ Jesús yakma̱ja yakjaancha vye'na, je̱'e̱ je̱'e̱ ve'e ku ve'e y'o̱o̱'kni.
43007040	Ku ve'e je̱ Jesús je̱ y'ayook yak'amo̱tunajxy, je̱m tse'e pa̱n pa̱ne'e vaandu: ―Tyú̱vam xa je̱'e̱ ve'e je̱ts je̱ Nte'yam je̱ y'ayook ko̱jtsnajxpa ya̱'a̱ ve'e juu' ve'e ká̱tsani je̱tse'e myiinnit yaja naxviijn.
43007041	Je̱m tse'e pa̱n pa̱ne'e vaanduva: ―Ya̱'a̱ xa je̱'e̱ ve'e je̱ Cristo, juu' ve'e je̱ Nte'yam vyinko̱o̱n je̱tse'e yakkutojknit. Nay je̱mpa tse'e pa̱n pa̱ne'e vaanduva: ―¿Vintso̱se'e je̱ Cristo gyalileaitjáyuvat?
43007042	Ve'em xa ve'e je̱ Kunuu'kx Jatyán vya'añ je̱ts je̱ yakkutojkpa David je̱ chaan je̱ kyo̱o̱j ve'e Criistovap je̱ts je̱me'e Belén kyukajpu̱nat, nay je̱'e̱ je̱ kajpu̱mpa ve'e jómit jayu ve'e je̱ David y'ijt.
43007043	Ax ve'em tse'e je̱ nu̱may jayu kijpx je̱ vinma'yu̱n du̱kajaye̱jpti je̱ Jesús ka̱jx.
43007044	Je̱m tse'e juu' ve'e matsuvaajnju̱dup; ax ni pa̱na tse'e kyanu̱xájiji.
43007045	Vimpijttinuva tse'e je̱ tsapta̱kmutoompata̱jk joma ve'e je̱ fariseota̱jkta je̱ts je̱ tee'ta̱jk je̱ vyintsa̱nda, van'it tse'e yak'amo̱tutú̱vidi: ―¿Tya̱jx tse'e tu̱xkayakme̱tsta?
43007046	Van'it tse'e y'atso̱o̱vdi: ―¡Ni pa̱na xa ve'e ve'em kyaka̱tsna ax jo'n je̱'e̱!
43007047	Van'it tse'e je̱ fariseota̱jk ña̱'mu̱xjidi: ―¿Myakvin'a̱a̱'nduva miitse'e ta̱a̱v?
43007048	¿Jadi ta̱ ve'e du̱jaanchjávada jyapa̱na juu' ve'e xyakkutojkjimdup ukpu̱ je̱ fariseota̱jk?
43007049	Ax je̱ nu̱may jayu juu' ve'e du̱kanu̱ja'vidup je̱ Moisés je̱ pyava'nu̱n, ko̱'o̱y nu̱kó̱tsanits je̱'e̱ ve'eda.
43007050	Je̱ Nicodemo juu' ve'e o̱jts du̱ku'ix ko̱o̱'ts je̱ Jesús, fariséovats je̱'e̱ ve'e y'ijtpa. Jidu̱'u̱m tse'e ña̱'mu̱xjidi:
43007051	―Ve'eme'e je̱ Moisés je̱ pyava'nu̱n vya'añ je̱ts ka'a ve'e nvaat je̱ jayu yakto̱kimpayo̱'o̱yu̱t pa̱n ka'a ve'e yak'amo̱tunaxy je̱tse'e yaknu̱jávat pa̱n ti ve'e tu̱du̱tún tu̱du̱ka̱ts.
43007052	Van'it tse'e du̱'atso̱o̱vdi: ―¿Tis, galiléait jáyuva mitse'e? Toonka je̱ Kunuu'kx Jatyán, ve'em tse'e xnu̱jávat je̱ts ni to'ka ve'e je̱ Nte'yam je̱ y'ayook ko̱jtsnajxpa kyapítsum je̱m galiléait y'it jo̱o̱tm.
43007053	Van'it tse'e ka̱kje̱'e̱ je̱m tya̱k'am ña̱jkxtini.
43008001	Je̱ Jesús, je̱mts je̱'e̱ ve'e ñu̱jkx Olivos Ko̱pk viindum.
43008002	Je̱ kujá̱pit tun ja̱pyji tse'e vyimpijt je̱p ma̱ja̱ tsaptu̱jkp, je̱p tse'e nu̱jom je̱ jayu ñay'amojkijidi joma ve'e je̱'e̱, je̱ts je̱'e̱ ve'e y'a̱jxtk, je̱tse'e du̱yak'ixpa̱jk'ukvaajñ.
43008003	Van'it tse'e je̱ tsaptu̱jkpit yak'ixpa̱jkpata̱jk ma̱a̱t je̱ fariseota̱jk du̱tuknu̱je̱'ydi je̱ Jesús to'k je̱ ta̱'a̱xta̱jk juu' ve'e kyupaadidu ku ve'e je̱ navya̱jku̱n du̱tukma̱a̱tyakvintsa̱'kintó̱ki to'k je̱ yaa'tya̱jk. Van'it tse'e du̱pa̱a̱mdi je̱ja je̱ jayu vyinkujk
43008004	je̱tse'e je̱ Jesús du̱nu̱u̱jmidi: ―Yak'ixpa̱jkpa, ya̱ ta̱'a̱xta̱jk xa ve'e tu̱yakkupaada ku ve'e je̱ navya̱jku̱n du̱tukma̱a̱tyakvintsa̱'kintó̱ki to'k je̱ yaa'tya̱jk.
43008005	Ax ve'em tse'e je̱ Moisés je̱ pyava'nu̱n vya'añ je̱ts yakka'ts'o̱o̱'kup je̱'e̱ ve'e je̱ ta̱'a̱xta̱jk pa̱n pa̱ne'e ve'em játkip, ¿ax vintso̱ts mitse'e mva'añ?
43008006	Ve'em tse'e vyaandi ku̱x y'uktukka̱ts'íxtidupe'e je̱tse'e ve'em je̱ Jesús ku̱du̱nu̱xa̱'a̱idi. Van'it tse'e je̱ Jesús vyiijntk je̱tse'e je̱ kya̱'ónu̱k du̱tukjaajy je̱ja naxku̱jx.
43008007	Ku ve'e je̱ Jesús du̱jaa'k'amo̱tutú̱vidi, van'it tse'e tyeni je̱tse'e ña̱'mu̱xjidi: ―Pa̱n je̱m xa miitse'eda juu' ve'e ka tó̱kinax jáyuvap, va'an tse'e muto'k je̱ tsaaj du̱vijtsu̱ku̱ je̱ts ya̱ ta̱'a̱xta̱jk du̱ka'achu̱.
43008008	Van'it tse'e vyiijntknuva je̱tse'e jyaaynuva je̱ja naxku̱jx.
43008009	Ku tse'e du̱'amo̱tunajxti, van'it tse'e je̱m jya'vin ka̱jxm du̱ja'vidi je̱ts tó̱kinax jayu je̱'e̱ ve'edava. Van'it tse'e cho̱o̱'n'ukvaandini nu̱to'k nu̱to'k, je̱'e̱ tse'e na̱jkx'ukvaandinu juu' ve'e nu̱yojk mú̱jit jayu. Tá̱vani tse'e cho̱o̱'nka̱jxtini vye'na, je̱tse'e je̱ Jesuusji tyaajñ ma̱a̱t je̱ ta̱'a̱xta̱jk,
43008010	van'it tse'e je̱ Jesús tyeni je̱tse'e du̱nu̱u̱jmi je̱ ta̱'a̱xta̱jk: ―¿Jómase'e y'itta juu' ve'e mnu̱'a̱a̱'nijidup? ¿Ni pa̱na ve'e kyava'añ je̱tse'e m'o̱o̱'ku̱t?
43008011	Van'it tse'e y'atso̱o̱jvji: ―Ni pa̱na xa ve'e. Van'it tse'e je̱ Jesús ña̱'mu̱xji: ―Ni a̱tsa ve'e nkavaampa je̱tse'e m'o̱o̱'ku̱t, na̱jkxnits n'it, ka'a tse'e m'ukto̱kintoonnit.
43008012	Myuko̱jtsnuva tse'e je̱ Jesús jado'k nax je̱ jayu, je̱tse'e du̱nu̱u̱jmidinuva: ―Ve'em xa a̱tse'e ax jo'n to'k je̱ kujajpa je̱ kuta̱'kxpa juu' ve'e du̱kujajp du̱kuta̱'kxp ya̱ naxviijnit it. Pa̱n pa̱nts a̱tse'e xpamiimp, jyaye̱jpnupts je̱'e̱ ve'e je̱ joojntykin juu' ve'e xa̱'ma ka̱jx ijtp, ni je̱ vin'ita tse'e je̱ja ako̱o̱'ts it ja̱a̱t kya'ítu̱t.
43008013	Van'it tse'e je̱ fariseota̱jk ña̱'mu̱xjidi: ―Viinm xa mitse'e je̱ m'ayook xnu̱ko̱jtspét; ka'ats je̱'e̱ ve'e tyun.
43008014	Je̱tse'e je̱ Jesús y'atso̱o̱jvjidi: ―O̱yam a̱tse'e viinm je̱ n'ayook nmu̱ko̱jtspét, toompts je̱'e̱ ve'e, ku̱x nmu̱ja'vinup a̱tse'e joma a̱tse'e ntsa̱a̱'n je̱ts joma a̱tse'e nnu̱jkx; ax miitsta, ka'ats miitse'e xnu̱jávada joma a̱tse'e ntsa̱a̱'n, ni ka'a tse'e xnu̱ja'viduva joma a̱tse'e nnu̱jkx.
43008015	Ni pa̱na xa a̱tse'e nkato̱kimpayo̱'o̱y; ax mto̱kimpayo̱'ydupts miitse'e pa̱n vintso̱ ve'e juu' jaty kye'ex.
43008016	Ax pa̱n to̱kimpayo̱'ypts a̱tse'e, pyaatyp y'ake̱e̱guipts je̱'e̱ ve'e, ku̱x ka á̱tsjyape'e to̱kimpayo̱'yp, a̱ts je̱ nTee' ve'e juu' a̱tse'e xke̱jxp, je̱'e̱ts a̱tse'e nma̱a̱tto̱kimpayo̱'yp.
43008017	Ve'em xa ve'e je̱ Moisés je̱ pyava'nu̱n vya'añ je̱ts pa̱n je̱me'e nu̱me̱jtsk juu' ve'e du̱'íxtup, toompts je̱'e̱ ve'e je̱ nu̱ko̱jtspe̱jtu̱n.
43008018	Nu̱me̱jtskts je̱'e̱ ve'eda juu' ve'e a̱ts je̱ n'ayook du̱nu̱ko̱jtspe̱jttup; a̱ts tse'e to'k, je̱ts a̱ts je̱ nTee', juu' a̱tse'e xke̱jxp, je̱'e̱ tse'e jado'k.
43008019	Van'it tse'e y'amo̱tutú̱vijidi: ―¿Jómase'e y'it je̱ mTee'? Je̱tse'e je̱ Jesús y'atso̱o̱jvjidi: ―Ka'a xa a̱ts miitse'e x'íxada, ni ka'ava tse'e a̱ts je̱ nTee' x'íxada. Pa̱n ku̱x'íxada xa a̱tse'e, m'íxaiduvapts miitse'e je̱ xyu̱p a̱ts je̱ nTee'.
43008020	Ku ve'e ve'em vyaajñ, je̱p tse'e ma̱ja̱ tsaptu̱jkp yak'ixpu̱k vye'na, je̱p joma ve'e y'ijt je̱ ya̱x apa̱jkinda; ax ni pa̱na tse'e kyamajtsji ku̱x ka'anume'e tyukka̱da'akyju̱ vye'na.
43008021	Van'it tse'e je̱ Jesús du̱nu̱u̱jminuva je̱ jáyuda: ―Na̱jkxup xa a̱tse'e, x'íxtadapts a̱ts miitse'e, je̱p tse'e mto̱kin ja̱a̱tp m'o̱o̱'ktat; ka'a tse'e m'o̱'yixjada je̱tse'e mna̱jkxtat joma a̱tse'e nnu̱jkx.
43008022	Van'it tse'e je̱ israeejlit jayu vyaandi: ―¿Tis, naajk'o̱o̱'kuvaajnjup ya̱'a̱ vine'e ku ve'e vya'añ je̱ts ka'a ve'e x'o̱'yixumjada je̱tse'e nja'mdat joma ya̱'a̱ ve'e ña̱jkxu̱t?
43008023	Van'it tse'e je̱ Jesús ña̱'mu̱xjidi: ―Yájit xa miitse'eda, ax ka̱jxmitts a̱tse'e; naxviijnitts miitse'eda, ax ka naxviijnitapts a̱tse'e.
43008024	Vaants a̱tse'e je̱ts je̱pe'e to̱kin ja̱a̱tp m'o̱o̱'ktat, ku̱x pa̱n ka'a xa a̱ts miitse'e xjaanchjávada, a̱ts, juu' ve'e je̱ jayu je̱ tyo̱kin du̱tuknu̱vaatsp, je̱p tse'e to̱kin ja̱a̱tp m'o̱o̱'ktat.
43008025	Van'it tse'e du̱'amo̱tutú̱vidinuva: ―¿Pa̱nts mitse'e? Je̱tse'e je̱ Jesús y'atso̱o̱jvjidi: ―Van'ítani a̱tse'e n'avana ku a̱tse'e nyak'ixpa̱jk'ukvaajñ.
43008026	Je̱p xa ve'e may viijn joma ka̱jx a̱ts miitse'e nvaajnjadat je̱tse'e nto̱kimpayo̱'o̱ydat. Je̱'e̱ pa̱n a̱tse'e xke̱jxp, tyú̱vamts je̱'e̱ ve'e juu' du̱ka̱ts. Ax juu'ts a̱tse'e nka̱jtsp yaja naxviijn, je̱'e̱ts je̱'e̱ ve'e juu' ve'e kyo̱jts je̱ts a̱tse'e n'amo̱tunajxy.
43008027	Ka'a tse'e je̱ jayu du̱vinmó̱tudi je̱ts je̱ Dios Tee' je̱'e̱ ve'e tyijp,
43008028	je̱'e̱ ka̱jx tse'e je̱ jayu du̱nu̱u̱jmidi: ―Ku xa a̱ts miitse'e xyakka̱jxmpojtu̱ktat, a̱ts, je̱ Jayu Juu' ve'e Nu̱pa̱a̱mdu̱ka Ijtp, van'it tse'e xnu̱jávadat je̱ts je̱'e̱ a̱tse'e juu'am a̱tse'e, je̱ts ka'a a̱tse'e juu' ntun nka̱ts ya̱ n'avintso̱ vinma'yu̱n ka̱jx, je̱'e̱jyji a̱tse'e nka̱jtsp juu' a̱tse'e je̱ nTee' xtuk'ix,
43008029	je̱'e̱ a̱tse'e xke̱jxp. A̱ts ma̱a̱t je̱'e̱ ve'e y'it, ni vin'ita xa a̱tse'e xkamasa̱'a̱k, ku̱x je̱'e̱ a̱tse'e ntuump xa̱'ma juu' je̱'e̱ ve'e y'o̱yja'vip.
43008030	Ku ve'e je̱ Jesús ve'em vyaajñ, nu̱may tse'e je̱ jayu jyaanchja'viji.
43008031	Van'it tse'e je̱ Jesús du̱nu̱u̱jmi je̱ israeejlit jayu juu' ve'e jaanchja'vijidu: ―Miits xa ve'e a̱ts je̱ n'ixpa̱jkpada pa̱n mjaa'kpana̱jkxtupe'e juu' a̱tse'e nka̱jtsp,
43008032	mnu̱jávadapts miits je̱'e̱ ve'e je̱ tyu̱v je̱'e̱, je̱ts je̱ tyu̱v je̱'e̱, je̱'e̱ tse'e myak'ítjadap naspa̱ka.
43008033	Van'it tse'e y'atso̱o̱jvjidi je̱ cho'oxpa̱jkpada: ―Je̱ Abraham xa a̱a̱tse'e je̱ chaan je̱ kyo̱o̱j, ni vin'ita xa a̱a̱tse'e pa̱n xkayakkutujkja, ¿vintso̱se'e mva'añ je̱ts naspa̱ka a̱a̱tse'e n'ítu̱t?
43008034	Van'it tse'e je̱ Jesús ña̱'mu̱xjidi: ―Tyú̱vam xa a̱ts miitse'e nna̱a̱jmada, vaampam a̱tse'e, pa̱n pa̱ne'e to̱kintoomp, je̱m tse'e je̱ to̱kin kya̱'m y'it.
43008035	Ax je̱ toompa, ka'ats je̱'e̱ ve'e je̱ kutojku̱n du̱jayep je̱tse'e tyánu̱t je̱m je̱ kuta̱jk tya̱k'am, je̱ kuta̱jk je̱ y'ónu̱ke'e je̱ kutojku̱n du̱jaye̱jpp je̱tse'e xa̱'ma ka̱jx je̱m tyaannit.
43008036	Pa̱n a̱ts xa miitse'e nyak'ijttup naspa̱ka, a̱ts, je̱ Nte'yam je̱ y'Onu̱k, ka'ats miitse'e je̱ to̱kin m'ukka̱'mijidini.
43008037	Nnu̱ja'vip xa a̱tse'e je̱ts je̱ Abraham je̱ chaan je̱ kyo̱o̱j miitse'eda; ax xyak'o̱o̱'kuvaandupts a̱ts miitse'e je̱'e̱ ka̱jx ku ve'e xkakuva̱kta juu' a̱tse'e nka̱jtsp.
43008038	Je̱'e̱ xa a̱tse'e nka̱jtsp juu' a̱tse'e n'ix ku a̱tse'e je̱ nTee' ma̱a̱t nve'na; ax je̱'e̱ts miitse'e mtoondup juu' jatye'e je̱ mtee'da mtukna̱'mu̱xju̱du.
43008039	Van'it tse'e y'atso̱o̱vdi: ―Je̱ Abraham xa a̱a̱tse'e je̱ chaan je̱ kyo̱o̱j. Van'it tse'e je̱ Jesús ña̱'mu̱xjidi: ―Pa̱n je̱ Abraham je̱ chaan je̱ kyo̱o̱j xa miitse'e ku̱m'itta, je̱'e̱ tse'e je̱ xyu̱p mtoondup juu' je̱'e̱ ve'e tyoon.
43008040	Njavaajnjidupts a̱ts miitse'e je̱ tyu̱v je̱'e̱ juu' a̱tse'e n'amo̱tunajx juu' ve'e je̱ Nte'yam kyo̱jts, ax xyak'o̱o̱'kuvaandupts a̱ts miitse'eda. ¡Ni vin'ita tse'e je̱ Abraham ve'em juu' du̱katuujn!
43008041	Nay je̱'e̱jyamts miitse'e mtoondup juu' ve'e je̱ mtee'da tyuump. Van'it tse'e du̱nu̱u̱jmidi: ―Ka naaydum ónu̱kap xa a̱a̱ts, to'kji ve'e a̱a̱ts je̱ nTee', je̱ Nte'yamts je̱'e̱ ve'e.
43008042	Van'it tse'e je̱ Jesús ña̱'mu̱xjidi: ―Pa̱n je̱ Nte'yam xa ve'e ku̱xTee'ada, ku̱xtsó̱ktats a̱ts miitse'e, ku̱x je̱m a̱tse'e ntsa̱a̱'n je̱ts a̱tse'e yaja n'it. Ka ya̱ n'avintso̱ vinma'yu̱n ka̱jxapts a̱tse'e nmiijn, je̱ Nte'yam a̱tse'e xke̱jx.
43008043	¿Tya̱jx tse'e xkavinmó̱tuda juu' a̱tse'e nka̱jtsp? Je̱'e̱ ka̱jx xa ve'e ku̱x ka'a a̱tse'e x'amo̱tunaxuva'anda.
43008044	Je̱ ko̱'o̱yjáyuvap juu' ve'e du̱nu̱vintsa̱nika̱jxp je̱ ko̱'o̱yjayuvapta̱jkta, je̱'e̱ts miitse'e mtee'idup, je̱'e̱ts miitse'e mtoondup juu' je̱'e̱ ve'e cha̱jkp. Yakjayu'o̱o̱'kpa xa je̱'e̱ ve'e myin vyimpet van'ítani ku ve'e je̱ jayu jye̱ji'ukvaajñ je̱ts u̱xyam paat, ni vin'ítats je̱'e̱ ve'e juu' tyu̱va du̱kaka̱ts. Ku ve'e tyaaya, jye̱'e̱mts je̱'e̱ ve'e kya̱jtsp, ku̱x taayip je̱'e̱ ve'e, je̱'e̱ tse'e du̱yakjé̱jip nu̱jom juu' jatye'e taay.
43008045	Ax je̱'e̱ts a̱tse'e nka̱jtsp je̱ tyu̱v je̱'e̱, ka'ats a̱ts miitse'e xjaanchjávada.
43008046	¿Pa̱nts miits n'ite'e du̱yaknu̱ke̱'xnatá̱kap je̱ts to̱kin ma̱a̱t a̱tse'e? Pa̱n tyú̱vats a̱tse'e juu' nka̱ts, ¿tya̱jxts a̱tse'e xkajaanchjávada?
43008047	Pa̱n pa̱n xa ve'e je̱ Nte'yam je̱ jyayu, je̱ Nte'yam je̱ kya̱ts je̱ y'ayookts je̱'e̱ ve'e y'amo̱tunajxyp, je̱'e̱ ka̱jxts a̱ts miitse'e xkah'amo̱tunaxuva'anda ku̱x ka je̱ Nte'yamap miitse'e je̱ jyáyuda.
43008048	Van'it tse'e je̱ myu'israeejlit jayu ña̱'mu̱xjidi: ―Ve'emam xa je̱'e̱ ve'e ax jo'n a̱a̱tse'e nva'añ je̱ts samaariait jayu mitse'e je̱ts je̱me'e mja'vin ka̱jxm je̱ ko̱'o̱yjáyuvap.
43008049	Van'it tse'e je̱ Jesús y'atso̱o̱jvjidi: ―Ka'a xa ve'e ti ko̱'o̱yjáyuvap yam a̱ts nja'vin ka̱jxm, nvintsa̱'kip xa a̱ts je̱'e̱ ve'e je̱ nTee', ax ka'ats a̱ts miitse'e xvintsa̱'a̱gada.
43008050	Ka je̱'e̱p a̱tse'e n'íxtip vintso̱ a̱tse'e je̱ jayu xyakmá̱jat, je̱me'e to'k pa̱ne'e du̱'íxtip vintso̱ a̱tse'e xyakmá̱jat, ax je̱'e̱ tse'e to̱kimpayo̱'yp.
43008051	Tyú̱vam xa a̱ts miitse'e nna̱a̱jmada, vaampam a̱tse'e, pa̱n pa̱n xa ve'e du̱kutyoomp juu' a̱tse'e nka̱jtsp, ni je̱ vin'ítats je̱'e̱ ve'e kya'o̱o̱'ku̱t.
43008052	Van'it tse'e je̱ israeejlit jayu y'atso̱o̱jvjidi: ―U̱xyamts a̱a̱tse'e va'ajts nmu̱java je̱ts je̱me'e je̱ ko̱'o̱yjáyuvap mja'vin ka̱jxm. e̱o̱'k xa ve'e je̱ Abraham je̱ts nu̱jom je̱ Nte'yam je̱ y'ayook ko̱jtsnajxpata̱jkta, ax jidu̱'u̱mts mitse'e mva'añ: “Pa̱n pa̱n xa ve'e du̱kutyoomp juu' a̱tse'e nka̱jtsp, ni je̱ vin'ítats je̱'e̱ ve'e kya'o̱o̱'ku̱t.”
43008053	¿Mjaa'knu̱má̱jip mits vine'e nu̱yojk je̱ts ka'a ve'e je̱ nju̱jpit jáyuvamda Abraham? e̱o̱'knu xa je̱'e̱ ve'e; o̱o̱'ktinuvats je̱'e̱ ve'e je̱ Nte'yam je̱ y'ayook ko̱jtsnajxpata̱jkta. ¿Pa̱nts mitse'e mnatyijju̱?
43008054	Van'it tse'e je̱ Jesús y'atso̱o̱jvjidi: ―Pa̱n namyá̱jijup xa a̱tse'e viinm, ka'a tse'e a̱ts je̱ nma̱jin tyun; je̱'e̱ pa̱n a̱tse'e xyakmá̱jip, a̱ts je̱ nTee'ts je̱'e̱ ve'e, nay je̱'e̱jyam tse'e juu' miitse'e mtijtup je̱ts mNte'yamidupe'e.
43008055	Ka'ats miits je̱'e̱ ve'e x'íxada, n'íxats a̱ts je̱'e̱ ve'e. Pa̱n ku̱nva'añ xa a̱tse'e je̱ts ka'a a̱ts je̱'e̱ ve'e n'ixa, taayipts a̱tse'e, ve'em ax jo'n miitsta. N'íxamts a̱ts je̱'e̱ ve'e je̱ts nkutyuumpts a̱tse'e je̱'e̱ je̱ y'ayook.
43008056	Je̱ Abraham, je̱ mju̱jpit jáyuda, xo̱o̱jntkts je̱'e̱ ve'e ku ve'e du̱nu̱ja'vi je̱ts mínup a̱tse'e, ax xo̱o̱jntkts je̱'e̱ ve'e o̱o̱y ku ve'e du̱'ix je̱ts a̱tse'e nmiijn.
43008057	Van'it tse'e je̱ israeejlit jayu du̱nu̱u̱jmidi je̱ Jesús: ―Ka'anum xa mitse'e mvu̱jxtkupxu̱kmajkjoojnta, ¿m'ixts mits je̱'e̱ ve'e je̱ Abraham?
43008058	Van'it tse'e je̱ Jesús y'atso̱o̱jvjidi: ―Tyú̱vam xa a̱ts miitse'e nna̱a̱jmada, vaampam a̱tse'e, je̱ts ka'ana ve'e je̱ Abraham vye'na, ijtpamts a̱tse'e.
43008059	Van'it tse'e je̱ tsaaj du̱vijtsu̱kti je̱tse'e du̱'ukka'ts'o̱o̱'kuvaandi; ax ka'a tse'e je̱ Jesús ñaajkke̱'xji, je̱ja tse'e je̱'e̱ y'akujkta ñajxy je̱tse'e pyítsum je̱p ma̱ja̱ tsaptu̱jkp.
43009001	Najxp tse'e je̱ Jesús vye'na, van'it tse'e du̱'ix to'k je̱ yaa'tya̱jk juu' ve'e viints ke̱'x.
43009002	Van'it tse'e je̱ y'ixpa̱jkpata̱jk y'amo̱tutú̱vijidi: ―Yak'ixpa̱jkpa, ¿pa̱n je̱ tyo̱kin ka̱jx tse'e ya̱ yaa'tya̱jk viints kye'x, je̱ y'avintso̱ to̱kin ka̱jx vine'e, ukpu̱ je̱ tyee' je̱ tyaak je̱ tyo̱kin ka̱jx vine'e?
43009003	Je̱tse'e je̱ Jesús ña̱'mu̱xjidi: ―Ka je̱ y'avintso̱ to̱kin ka̱jxap xa ve'e je̱ts ka je̱ tyee' je̱ tyaak je̱ tyo̱kin ka̱jxap tse'e je̱tse'e viints kye'x, je̱'e̱ ka̱jx ya̱'a̱ ve'e ve'em je̱tse'e ñu̱ke̱'xnatá̱kat juu' ve'e je̱ Nte'yam tyuump.
43009004	Namvaat xa ve'e ya̱ it xyu̱u̱ju̱na, tun vinko̱pkts je̱'e̱ ve'e je̱ts a̱tse'e ntónu̱t je̱'e̱ je̱ tyoonk pa̱n a̱tse'e xke̱jxp; je̱'ynupe'e je̱ ako̱o̱'ts it ku ve'e ni pa̱na kyo̱o̱'k'o̱'yixjinit je̱tse'e tyónu̱t.
43009005	Namvaat a̱tse'e n'it yaja naxviijn, ve'emts a̱tse'e ax jo'n to'k je̱ kujajpa je̱ kuta̱'kxpa.
43009006	Ku ve'e ve'em vyaajñ, van'it tse'e je̱ Jesús chuj je̱ja naxku̱jx je̱tse'e yu̱u̱'nam je̱ pi'k mo̱'o̱ts du̱pu̱u̱jm ma̱a̱t je̱ chuj. Van'it tse'e je̱ viints jayu je̱ vyiijn du̱tukjaa'xy,
43009007	je̱tse'e du̱nu̱u̱jmi: ―Na̱jkxu̱ mnavyimpojjini joma ve'e je̱ na̱a̱j naa'pá̱ts juu' ve'e Siloé du̱xa̱a̱j. (Jidu̱'u̱m tse'e kya̱tsa̱pítsum je̱ Siloé, Yakka̱tsu̱yo̱'yva.) O̱jts tse'e je̱ viints jayu ñavyimpojjini, van'it tse'e vyin'ixpa̱jkni je̱tse'e vyimpijt.
43009008	Pa̱n pa̱n jaty tse'e myuja̱nta̱m myuta̱kta̱m je̱ts je̱'e̱da juu' ve'e íxaijidu viints, je̱'e̱ tse'e vaandu: ―¿Ka je̱'e̱p ya̱'a̱ vine'e juu' ve'e tsu̱u̱nip je̱ meen du̱'amó̱tup y'ijt?
43009009	Je̱m tse'e juu' ve'e vaanduva: ―Je̱'e̱ xa ya̱'a̱ ve'e. Nay je̱mpa tse'e juu' ve'e vaanduva: ―Ve'em xa ya̱'a̱ ve'e kye'ex je̱ts je̱'e̱ ya̱'a̱ ve'e, ax ka je̱'e̱pts ya̱'a̱ ve'e. Ax viinm tse'e je̱ yaa'tya̱jk vyaajñ: ―Á̱tsam xa je̱'e̱.
43009010	Van'it tse'e du̱'amo̱tutú̱vidi: ―¿Vintso̱se'e tu̱mvin'ixpa̱jkni?
43009011	Van'it tse'e je̱ yaa'tya̱jk y'atsa̱a̱jv: ―Je̱ jayu juu' ve'e Jesús du̱xa̱a̱j, je̱'e̱ tse'e yu̱u̱'nam je̱ pi'k mo̱'o̱ts du̱pa̱a̱m je̱tse'e a̱ts ya̱ nviijn du̱tukjaa'xy, van'itts a̱tse'e xnu̱u̱jmi: “Na̱jkxu̱ mnavyimpojjini joma ve'e je̱ na̱a̱j naa'pá̱ts juu' ve'e Siloé du̱xa̱a̱j.” Na̱jkxts a̱tse'e; ax kuts a̱tse'e nnavyimpojjini, vin'ixpa̱jknuts a̱tse'e.
43009012	Van'it tse'e du̱'amo̱tutú̱vidi: ―¿Jómase'e y'it je̱ jayu? Van'it tse'e ña̱'mu̱xjidi: ―Ka'a xa a̱tse'e nnu̱java.
43009013	Van'it tse'e du̱yakna̱jkxti je̱ja je̱ fariseota̱jk vyinkujkta je̱ jayu juu' ve'e viints ke̱'x,
43009014	po̱o̱'kxtku̱n xa̱a̱jts je̱'e̱ ve'e vye'na ku ve'e je̱ Jesús je̱ mo̱'o̱ts du̱pu̱u̱jm je̱tse'e du̱yakvin'ixpa̱jkni je̱ viints jayu.
43009015	Van'it tse'e je̱ fariseota̱jk du̱'amo̱tutú̱vidinuva je̱ yaa'tya̱jk pa̱n vintso̱ je̱'e̱ ve'e vyin'ixpa̱jkni. Van'it tse'e y'atsa̱a̱jv: ―Je̱ mo̱'o̱ts xa a̱tse'e ya̱ nviijn tyukjaa'x je̱ts a̱tse'e o̱jts nmavyimpojjini, ax íxnupts a̱tse'e u̱xyam.
43009016	Je̱m tse'e je̱ fariseota̱jk juu' ve'e vaandu: ―Je̱ jayu juu' ya̱'a̱ ve'e du̱toon, ka je̱ Nte'yamap xa je̱'e̱ ve'e je̱ jyayu ku̱x ka'a ve'e du̱'amaa'ya je̱ po̱o̱'kxtku̱n xa̱a̱j. Je̱tse'e viijnk vyaanduva: ―Ka'a je̱'e̱ ve'e tyo̱kinaxjáyuva. Pa̱n tó̱kinax jayu xa ve'e ku̱y'it, ka'ats je̱'e̱ ve'e ku̱y'o̱'yixju̱ je̱tse'e je̱ mú̱jit nu̱ja'vin du̱tónu̱t. Ax ve'em tse'e kijpx je̱ vinma'yu̱n du̱kajaye̱jpti.
43009017	Van'it tse'e du̱'amo̱tutu̱viko̱jtinuva je̱'e̱ juu' ve'e viints ke̱'x: ―¿Vintso̱s mitse'e mnu̱nvaampa je̱ jayu ka̱jx juu' ve'e tu̱myakvin'ixpa̱jkjini? Je̱ts je̱'e̱ ve'e vyaajñ: ―To'k xa je̱'e̱ ve'e je̱ Nte'yam je̱ y'ayook ko̱jtsnajxpa.
43009018	Ax ka'a tse'e je̱ israeejlit jayu du̱jaanchja'vidi je̱ts viints je̱'e̱ ve'e y'ijt, van'ítnume'e du̱jaanchja'vidi ku ve'e du̱vatso̱o̱vdi je̱ tyee' je̱ tyaak
43009019	je̱tse'e du̱'amo̱tutú̱vidi: ―¿Ya̱'a̱ ve'e je̱ m'ónu̱k juu' ve'e mtijtup je̱ts viints kye'x? ¿Vintso̱s ya̱'a̱ ve'e u̱xyam y'ixni?
43009020	Van'it tse'e je̱ tyee' je̱ tyaak y'atso̱o̱jvjidi: ―Nnu̱ja'vinup xa a̱a̱tse'e je̱ts je̱ n'ónu̱k a̱a̱ts ya̱'a̱ ve'e, nay ve'empa je̱ts viintsam ya̱'a̱ ve'e kye'x;
43009021	ax ka'ats a̱a̱tse'e nnu̱java pa̱n vintso̱ ya̱'a̱ ve'e u̱xyam y'ixni, ni ka'ats a̱a̱tse'e nnu̱ja'viva pa̱n pa̱n je̱'e̱ ve'e je̱ jayu juu' ve'e tu̱yakvin'ixpa̱jkjini. Amo̱tutú̱vada viinm, má̱jani xa ya̱'a̱, viinm tse'e mtuknu̱jávajadat.
43009022	Je̱ tsa̱'a̱ga ka̱jx tse'e ve'em je̱ tyee' je̱ tyaak vyaandi ku̱x ñu̱ja'vidupe'e je̱ts nay'ako̱jtsijidu ve'e je̱ israeejlit jayu je̱ts ka'a ve'e du̱'ukkuva̱jktinit je̱p tsaptu̱jkp o̱pya̱na pa̱n pa̱ne'e du̱kuva̱jktup je̱ts je̱ Jesuuse'e je̱ Cristo, juu' ve'e je̱ Nte'yam vyinko̱o̱n je̱tse'e yakkutojknit,
43009023	je̱'e̱ ka̱jx tse'e je̱ tyee' je̱ tyaak jidu̱'u̱m vyaandi: “Amo̱tutú̱vada viinm, má̱jani xa ya̱'a̱.”
43009024	U̱x'o̱o̱k tse'e je̱ israeejlit jayu du̱vatso̱o̱vdinuva je̱ yaa'tya̱jk juu' ve'e viints ke̱'x, je̱tse'e du̱nu̱u̱jmidi: ―Yakma̱ja yakjaancha je̱ Nte'yam, ka'a tse'e mtaayat, nnu̱ja'vinup xa a̱a̱tse'e je̱ts tó̱kinax jayu je̱'e̱ ve'e.
43009025	Van'it tse'e du̱'atsa̱a̱jv: ―Ka'a xa a̱tse'e nnu̱java pa̱n tó̱kinax jayu je̱'e̱ ve'e uk pa̱n ka'a, je̱'e̱jyji xa a̱tse'e nnu̱ja'vip je̱ts viints a̱tse'e tu̱n'it, ax íxnupts a̱tse'e u̱xyam.
43009026	Je̱tse'e du̱'amo̱tutú̱vidinuva: ―¿Vintso̱se'e tu̱myakvin'ixpu̱kju̱?
43009027	Je̱tse'e y'atso̱o̱vnuva: ―Ta̱ xa a̱tse'e njah'avana, ka'ats a̱tse'e xjaanchjávada. ¿Tya̱jx tse'e xtso̱kta je̱ts a̱tse'e n'ava'ninuvat? ¿Mpana̱jkxuvaanduvap miits je̱'e̱ vine'e?
43009028	Van'it tse'e du̱muko̱jts'anajxti je̱tse'e du̱nu̱u̱jmidi: ―Je̱ jayu xa mitse'e mpanu̱jkxp, ax je̱ Moisés jye̱'e̱ts a̱a̱tse'e mpanu̱jkxp.
43009029	Nnu̱ja'vinup xa a̱a̱tse'e je̱ts muko̱jtsju ve'e je̱ Moisés je̱ Nte'yam; ax je̱ jayu, ni je̱'e̱ts a̱a̱tse'e nkanu̱java pa̱n jómit jayu je̱'e̱ ve'e.
43009030	Van'it tse'e je̱ yaa'tya̱jk y'atso̱o̱jvjidi: ―Atu̱va xa je̱'e̱ ve'e. Ka'a xa miitse'e xnu̱jávada pa̱n jómit jayu je̱'e̱ ve'e, je̱ts a̱ts je̱'e̱ ve'e tu̱xyakvin'ixpa̱jkni.
43009031	Nnu̱ja'vimdinup xa u̱u̱'me'e je̱ts ka'a ve'e je̱ Nte'yam du̱'amo̱tunaxy je̱ tó̱kinax jayu, je̱'e̱ ve'e y'amo̱tunajxyp pa̱n pa̱n jatye'e vinja'vijup vintsa̱'kijup je̱tse'e du̱tún juu' ve'e cha̱jkp.
43009032	Ni vin'ítana xa ve'e kyayakmo̱tu je̱ts je̱ja ve'e je̱ jayu juu' ve'e du̱yakvin'ixpa̱jknup pa̱ne'e viints ke̱'x.
43009033	Pa̱n ka je̱ Nte'yam ka̱jxap xa ve'e ku̱myiijn je̱ jayu, ni tíats je̱'e̱ ve'e ku̱kya'o̱'yixju̱ je̱tse'e du̱tónu̱t.
43009034	Van'it tse'e du̱nu̱u̱jmidi: ―Mits, juu' ve'e o̱o̱y je̱ to̱kin ma̱a̱t ku ve'e mke'x, ¿mitsts a̱a̱tse'e juu' xtuk'ixuvaamp? Ve'em tse'e du̱ko̱o̱'kkuva̱jktini je̱p tsaptu̱jkp.
43009035	Ku ve'e je̱ Jesús je̱ ka̱ts du̱mo̱tu je̱ts ka'a ve'e y'ukyakkuva̱jkni je̱p tsaptu̱jkp je̱ yaa'tya̱jk juu' ve'e viints ke̱'x, van'it tse'e o̱jts du̱paa'ty je̱tse'e du̱nu̱u̱jmi: ―¿Mjaanchja'vip mitse'e je̱ Jayu Juu' ve'e Nu̱pa̱a̱mdu̱ka Ijtp?
43009036	Je̱tse'e je̱ yaa'tya̱jk y'atso̱o̱jvji: ―Vaajnjik a̱ts to'k aaj pa̱n pa̱n je̱'e̱ ve'e je̱ts a̱tse'e njaanchjávat.
43009037	Je̱tse'e je̱ Jesús y'atso̱o̱jvji: ―Ta̱ mits je̱'e̱ ve'e x'ix, je̱'e̱ xa a̱tse'e juu' ve'e u̱xyam mma̱a̱tnakyo̱jtsjup.
43009038	Van'it tse'e je̱ yaa'tya̱jk je̱ Jesús du̱vinja'vi du̱vintsa̱'ki. Jidu̱'u̱m tse'e du̱nu̱u̱jmi: ―Ma̱ja̱ Vintsá̱n, njaanchja'vip xa a̱ts mitse'e.
43009039	Van'it tse'e je̱ Jesús vyaajñ: ―Je̱'e̱ xa a̱tse'e nnu̱miin yaja naxviijn je̱ts a̱tse'e je̱ jayu je̱ tyo̱kin nyaknu̱ke̱'xnatá̱kat, ve'em tse'e je̱ jayu juu' ve'e du̱kuva̱jktup je̱ts ijtpe'e je̱ kyo̱'o̱y je̱'e̱ je̱m jya'vin ka̱jxmda, je̱'e̱ tse'e du̱maso̱o̱ktinup je̱ kyo̱'o̱y joojntykinda je̱tse'e y'ijttinit o̱y jo̱o̱t je̱ Nte'yam ma̱a̱t, ve'em tse'e y'ijttinit ax jo'n je̱ jayu juu' ve'e íxtup. Ax je̱ jayu juu' ve'e du̱kakuva̱jktup je̱ts ijtpe'e je̱ kyo̱'o̱y je̱'e̱ je̱m jya'vin ka̱jxmda, nu̱yojk ma̱kk tse'e je̱ vyinma'yu̱n vyimpijttinit je̱tse'e du̱kakuvá̱ktat je̱ts ijtpe'e je̱ kyo̱'o̱y je̱'e̱ je̱m jya'vin ka̱jxmda, ve'em tse'e y'ijttinit ax jo'n je̱ jayu juu' ve'e viints.
43009040	Je̱m tse'e je̱ fariseota̱jk juu' ve'e mya̱a̱tta vye'na je̱tse'e du̱'amo̱tunajxti, van'it tse'e du̱'amo̱tutú̱vidi je̱ Jesús: ―¿Tis, viintspa a̱a̱ts vine'e?
43009041	Je̱tse'e je̱ Jesús y'atso̱o̱jvjidi: ―Je̱m xa miitse'e mviintsada mja'vin ka̱jxmda ku̱x ka'a ve'e xkuva̱kta je̱ts ijtpe'e je̱ kyo̱'o̱y je̱'e̱ je̱m mja'vin ka̱jxmda. Pa̱n ka'ats miitse'e ku̱xnu̱jávada je̱ts ve'em miitse'eda, ka'a tse'e ku̱m'itta je̱p to̱kin ja̱a̱tp. Je̱'e̱ ka̱jx ku ve'e xkakuva̱kta je̱ts ijtpe'e je̱ kyo̱'o̱y je̱'e̱ je̱m mja'vin ka̱jxmda, je̱p tse'e to̱kin ja̱a̱tp m'itta.
43010001	’Tyú̱vam xa a̱ts miitse'e nna̱a̱jmada, vaampam a̱tse'e, pa̱n pa̱n xa ve'e kata̱jkip joma ve'e je̱ naa'tók aka̱'a̱ je̱tse'e tya̱ka viijnk tso̱v, je̱ me̱e̱'tspa je̱ katye̱e̱'yvats je̱'e̱ ve'e.
43010002	Ax pa̱n pa̱n tse'e ta̱jkip joma ve'e je̱ naa'tók aka̱'a̱, je̱ carnero vinténivats je̱'e̱ ve'e.
43010003	Je̱ jayu juu' ve'e du̱'ix'ijtp je̱ naa'tók aka̱'a̱, je̱'e̱ tse'e yak'avaatsu̱xjup je̱tse'e tyá̱kat. Ax yukmo̱tukajptup tse'e je̱ carnero je̱ vyinténivada, je̱ xya̱a̱jamts je̱'e̱ ve'e tyukmuka̱jtsp je̱ kyarneeroda je̱tse'e pyítsumda je̱p naa'tók ja̱a̱tp.
43010004	Vyintoo'va̱jkipts je̱'e̱ ve'e je̱ kyarneeroda ku ve'e du̱yakpítsum, je̱tse'e je̱ kyarneero pyana̱jkxjada ku̱x yukmo̱tukajptupe'e je̱ vyinténivada.
43010005	Ka'a tse'e du̱pana̱jkxta pa̱ne'e kya'íxada, ñojk'ó̱ye'e du̱kuke̱'e̱kta, ku̱x yukmo̱tukajptupe'e je̱ts viijnk jayu je̱'e̱ ve'e.
43010006	Jidu̱'u̱m tse'e je̱ Jesús tyukmu'a'ixmojkijidi; ax ka'a tse'e du̱vinmó̱tudi ti ve'e tyijp.
43010007	Van'it tse'e je̱ Jesús ña̱'mu̱xjidinuva: ―Tyú̱vam xa a̱ts miitse'e nna̱a̱jmada, vaampam a̱tse'e, ve'em xa a̱tse'e ax jo'n je̱ naa'tók aka̱'a̱ joma ve'e tya̱ka je̱ carneeroda.
43010008	Anañu̱joma tse'e pa̱n pa̱n jatye'e miindu too'va̱jkp je̱ts ka'a ve'e a̱ts, je̱ me̱e̱'tspa jo'nts je̱'e̱ ve'e y'ijtti, ax ka'a tse'e mya̱ja̱pa̱a̱jmjidi a̱ts je̱ njáyuda.
43010009	Ve'em xa a̱tse'e ax jo'n je̱ naa'tók aka̱'a̱. Pa̱n pa̱n tse'e ta̱jkip joma ve'e a̱ts, tsa̱'a̱k tse'e y'ítu̱t, ve'em tse'e y'ítu̱t ax jo'n je̱ carnero juu' ve'e pítsump ta̱jkip joma ve'e je̱ naa'tók je̱tse'e je̱ jyu̱'kx du̱paa'ty.
43010010	’Je̱'e̱jyji xa ve'e je̱ me̱e̱'tspa ñu̱miimp je̱tse'e mye̱e̱'tsu̱t, yak'o̱o̱'ku̱t, je̱tse'e yakvintó̱kiyu̱t; ax je̱'e̱ts a̱tse'e nnu̱miimp je̱tse'e je̱ jayu du̱jaye̱jptinit je̱ joojntykin, pu'uk avaada ve'e du̱jaye̱jptinit.
43010011	Ve'em xa a̱tse'e ax jo'n je̱ o̱y carnero vinténiva. Je̱ o̱y carnero vinténiva, kyu'o̱o̱'kapts je̱'e̱ ve'e je̱ kyarneeroda.
43010012	Ax pa̱n pa̱n tse'e mutoomp je̱ meen ka̱jx, je̱'e̱ juu' ve'e du̱kaje̱'e̱ip je̱ carneeroda, myaso̱o̱knupts je̱'e̱ ve'e je̱ carneeroda je̱tse'e kye'ek ku ve'e du̱'ix je̱ts je̱me'e myets je̱ lobo. Van'it tse'e je̱ lobo je̱ carnero du̱mach. Juu' tse'e kyamajchp, je̱'e̱ tse'e yak'anomva'kxyp.
43010013	Je̱'e̱ ka̱jx xa ve'e je̱ jayu kye'ek ku̱x je̱ meenji je̱'e̱ ve'e ñu̱tuump, ka'ats je̱'e̱ ve'e du̱toonka je̱ carneeroda.
43010014	-
43010015	’Ve'em xa a̱tse'e ax jo'n je̱ o̱y carnero vinténiva juu' ve'e du̱'ixa je̱ kyarneeroda je̱tse'e je̱ kyarneero y'íxaijiduva. Ve'em ax jo'n a̱tse'e je̱ nTee' x'ixa, je̱ts a̱ts je̱'e̱ ve'e n'íxaiva, nay vanxú̱pjyamts a̱tse'e je̱ njayu n'íxada, je̱ts a̱ts je̱'e̱ ve'e x'íxaiduva. Ve'em ax jo'n to'k je̱ o̱y carnero vinténiva du̱ku'o̱o̱'ka je̱ kyarneeroda, ve'emts a̱tse'e nku'o̱o̱'kat a̱ts je̱ njáyuda.
43010016	Njayejpp xa a̱tse'e je̱ viijnk jáyuda juu' ve'e yaja ka'ijttupna. Tun vinko̱pkts je̱'e̱ ve'e je̱ts a̱ts je̱'e̱ ve'e nyakmiinduvat, xka̱ts'amo̱tunajxtuvapts a̱ts je̱'e̱ ve'e, ve'emts a̱tse'e n'ijtnit je̱'e̱ ma̱a̱t ax jo'n je̱ vinténiva juu' ve'e to'k muk ijtp ma̱a̱t je̱ kyarneeroda.
43010017	’Xtso̱jkpts a̱tse'e je̱ nTee' ku̱x nmasa̱a̱kp a̱tse'e je̱ njoojntykin, ve'emts a̱tse'e ntun je̱ts a̱tse'e njoojntykpa̱jknuvat.
43010018	Ni pa̱na xa a̱tse'e je̱ njoojntykin xkapa̱jkjat pa̱n joojntykavaamp a̱tse'e, á̱tsamts je̱'e̱ ve'e nmaso̱'o̱kup. Njayejpp xa a̱tse'e je̱ kutojku̱n je̱ts a̱tse'e nmaso̱'o̱ku̱t, je̱ts njaye̱jppapts a̱tse'e je̱ kutojku̱n je̱ts a̱tse'e njoojntykpa̱jknuvat. Je̱ nTee' a̱tse'e xmo̱o̱y ya̱ pava'nu̱n.
43010019	Ku ve'e je̱ israeejlit jayu du̱'amo̱tunajxti juu' ve'e kyo̱jts, ka'a tse'e kijpx je̱ vinma'yu̱n du̱jaye̱jpti.
43010020	Nu̱may tse'e vyaandi: ―¿Tya̱jxse'e x'amo̱tunaxta? Je̱ ko̱'o̱yjáyuvap xa ve'e je̱m jya'vin ka̱jxm je̱tse'e tu̱vyinma'yu̱ntó̱kini.
43010021	Je̱m tse'e juu' ve'e vaanduva: ―Ni pa̱na xa ve'e ve'em kyaka̱ts juu' ve'e je̱m jya'vin ka̱jxm je̱ ko̱'o̱yjáyuvap. ¿e̱'yixjup n'ite'e je̱ ko̱'o̱yjáyuvap je̱tse'e du̱yakvin'ixpá̱ku̱t je̱ viints jayu?
43010022	Xox aats tse'e vye'na ku ve'e je̱m Jerusalén du̱nu̱xa̱a̱jtónada je̱ ma̱ja̱ tsapta̱jk.
43010023	Je̱p tse'e ma̱ja̱ tsaptu̱jkp je̱ Jesús ñaxy tya̱ka vye'na joma ve'e je̱ e̱pu̱tso̱o̱ktku̱n juu' ve'e Salomón du̱xa̱a̱j,
43010024	van'it tse'e je̱ israeejlit jayu ñaa'víttjidi je̱tse'e ña̱'mu̱xjidi: ―¿Vin'it paatts a̱a̱ts mitse'e xyakme̱jtsvinmáyu̱t? Pa̱n mítsam xa ve'e je̱ Cristo, juu' ve'e je̱ Nte'yam vyinko̱o̱n je̱tse'e yakkutojknit, nu̱ko̱tsu̱ tse'e o̱y.
43010025	Je̱tse'e je̱ Jesús y'atso̱o̱jvjidi: ―Njavaajnjidu xa a̱ts miitse'eda, ka'ats a̱ts miitse'e xjaanchjávada. Je̱'e̱ juu' jaty a̱tse'e ntuump a̱ts je̱ nTee' je̱ kyutojku̱n ka̱jx, va'ajtsts je̱'e̱ ve'e ñu̱ke̱'xnatá̱ka je̱ts pa̱n a̱tse'e.
43010026	Ax ka'ats a̱ts miitse'e xjaanchjávada ku̱x ka'a a̱ts miitse'e njáyuvada, ve'em ax jo'n a̱tse'e tu̱nva'añ,
43010027	ka'a ve'e ve'em m'itta ax jo'n je̱ carneeroda juu' ve'e du̱yukmo̱tukajptup je̱ vyinténivada. N'íxats a̱tse'e je̱ njáyuda; xpamiindupts a̱ts je̱'e̱ ve'eda.
43010028	Nmo̱o̱ydupts a̱tse'e je̱ joojntykin juu' ve'e xa̱'ma ka̱jx ijtp, ni je̱ vin'ita tse'e kyavintó̱kidat, ni pá̱nats a̱ts je̱'e̱ ve'e xkapa̱jkjat.
43010029	A̱ts je̱ nTee', juu' ve'e du̱nu̱ma̱jika̱jxp, je̱'e̱ts a̱ts je̱'e̱ ve'e xmo̱o̱y, ax ni pa̱na tse'e kya'o̱'yixju̱ je̱tse'e pya̱jku̱xju̱t.
43010030	A̱ts je̱ts a̱ts je̱ nTee', to'kjits a̱a̱tse'e.
43010031	Van'it tse'e je̱ israeejlit jayu je̱ tsaaj du̱vijtsu̱ktinuva je̱tse'e du̱'ukka'ts'o̱o̱'kuvaandi.
43010032	Je̱tse'e je̱ Jesús ña̱'mu̱xjidi: ―May viijnani xa a̱tse'e ntun juu' ve'e o̱y a̱ts je̱ nTee' je̱ kyutojku̱n ka̱jx, ¿ax juu' ya̱ o̱y to'nu̱n ka̱jxts a̱tse'e xtsaka'atsuva'anda?
43010033	Je̱tse'e je̱ israeejlit jayu y'atso̱o̱jvjidi: ―Ku̱xe'e je̱ Nte'yam tu̱xvinko̱jtspét, je̱'e̱ ka̱jx xa a̱a̱ts mitse'e ntsaka'atsuva'añ, ka je̱'e̱ ka̱jxap ku ve'e juu' o̱y tu̱xtún. Jayu xa mits, Nte'yam tse'e mnatyijju̱.
43010034	Van'it tse'e je̱ Jesús ña̱'mu̱xjidi: ―Je̱ Kunuu'kx Jatyán xa ve'e vaamp je̱ts jidu̱'u̱me'e je̱ Nte'yam vyaajñ: “Nte'yamda xa miitse'eda.”
43010035	Nnu̱ja'vimdinup xa u̱u̱'me'e je̱ts je̱'e̱ juu' ve'e javyet je̱p Kunuu'kx Jatyán ku̱jxp, ka'ats je̱'e̱ ve'e nvaat kyatónju̱t, jajtytónjup je̱'e̱ ve'e. Vaan tse'e je̱ Nte'yam je̱ts nte'yamda je̱'e̱ ve'e je̱ jayu pa̱n pa̱n jatye'e yakmo̱o̱ydu je̱ Nte'yam je̱ kya̱ts je̱ y'ayook.
43010036	Ax je̱ Nte'yamts a̱tse'e apu̱k xpa̱a̱m je̱ts a̱tse'e ntónu̱t juu' je̱'e̱ ve'e cha̱jkp, je̱'e̱ts a̱tse'e xke̱jx yaja naxviijn. ¿Vintso̱ts miitse'e mva'anda je̱ts ta̱ a̱tse'e nvinko̱jtspét je̱ Nte'yam je̱'e̱ ka̱jx ku a̱tse'e tu̱nva'añ je̱ts je̱ Nte'yam je̱ y'Onu̱k a̱tse'e?
43010037	Pa̱n ka'a xa a̱tse'e ntun juu' ve'e a̱ts je̱ nTee' tyuump, ka'ats a̱tse'e xjaanchjávadat;
43010038	ax pa̱n ntuumpts a̱tse'e, ó̱yam a̱tse'e xkajaanchjávada, jaanchjávadats je̱'e̱ juu' a̱tse'e ntuump, ve'em tse'e o̱y xnu̱jávadat je̱ts yam je̱'e̱ ve'e a̱ts nja'vin ka̱jxm a̱ts je̱ nTee', je̱ts je̱m a̱tse'e je̱'e̱ jya'vin ka̱jxmpa.
43010039	Jado'k naxts je̱'e̱ ve'e du̱'ukmatsuvaandinuva, ax va'któ̱ki tse'e.
43010040	Van'it tse'e je̱ Jesús vyimpijtnuva je̱m jado'k ado'om Jordán ma̱ja̱ na̱pa'am. Je̱m tse'e tyaajñ joma ve'e je̱ Juan yakna̱pet y'ijt too'va̱jkp.
43010041	Nu̱may tse'e je̱ jayu ñu̱na̱jkxjidi je̱tse'e vyaandi: ―Ka'a xa ve'e je̱ Juan je̱ ma̱ja̱ nu̱ja'vin du̱tuujn, ax nu̱jom tse'e juu' ve'e kyo̱jts ya̱ jayu ka̱jx, tyú̱vamts je̱'e̱ ve'e.
43010042	Je̱m tse'e nu̱may je̱ jayu du̱jaanchja'vidi je̱ Jesús.
43011001	Pa̱jkjup tse'e vye'na to'k je̱ yaa'tya̱jk juu' ve'e Lázaro du̱xa̱a̱j, je̱m Betania je̱'e̱ ve'e kyukajpu̱na, je̱m judéait y'it jo̱o̱tm, je̱ y'uts María je̱ts je̱ y'uts Marta je̱ kyajpu̱nda.
43011002	Je̱ Maríats je̱'e̱ ve'e juu' ve'e u̱x'o̱o̱k du̱pa̱a̱jmji je̱ Ma̱ja̱ Vintsá̱n je̱m tyékum je̱ pa'ajk xoo'kpa na̱a̱j je̱tse'e je̱ vyaajy du̱tukpa̱'t; je̱ Lázaro, je̱'e̱ts je̱'e̱ ve'e y'ajchip.
43011003	Ax pa̱jkjup tse'e vye'na je̱ Lázaro, je̱'e̱ ka̱jx tse'e nu̱me̱jtsk je̱ y'uts du̱ka̱tsu̱nu̱ke̱jxti je̱ Jesús jidu̱'u̱m: ―Ma̱ja̱ Vintsá̱n, pa̱jkjup xa je̱'e̱ ve'e juu' mitse'e o̱o̱y mtuntsa̱jkp.
43011004	Ku ve'e je̱ Jesús du̱'amo̱tunajxy, van'it tse'e vyaajñ: ―Ka yak'o̱o̱'kpa pa'amap xa je̱'e̱ ve'e tu̱myachju̱, je̱'e̱ ka̱jx xa ve'e ve'em jyaty je̱tse'e je̱ Nte'yam je̱ mya̱jin je̱ jyaanchin ñu̱ke̱'xnatá̱kat je̱tse'e je̱ pa'am ka̱jx ñu̱ke̱'xnata̱jkivat a̱ts je̱ nma̱jin, a̱ts, je̱ Nte'yam je̱ y'Onu̱k.
43011005	Ax je̱ Jesús, o̱o̱y tse'e du̱tuntso̱kta y'ijt je̱ Marta ma̱a̱t je̱ y'uts je̱ts je̱ Lázaro.
43011006	O̱yam tse'e je̱ ka̱ts du̱mo̱tu je̱ts pa̱jkjupe'e je̱ Lázaro, jaa'ktaan tse'e jame̱jtsxa̱a̱j joma ve'e vye'na.
43011007	Van'it tse'e je̱ y'ixpa̱jkpata̱jk du̱nu̱u̱jmi: ―Ja'mdinuva je̱m Judea.
43011008	Van'it tse'e je̱ y'ixpa̱jkpata̱jk ña̱'mu̱xjidi: ―Yak'ixpa̱jkpa, u̱xya námnum xa ve'e je̱ jé̱mit jayu m'ukka'ts'o̱o̱'kuvaajnjidi, ¿ax mna̱jkxuvaannuvapts mitse'e je̱m?
43011009	Je̱tse'e je̱ Jesús ña̱'mu̱xjidi: ―¿Tis, ka makme̱jtsk hoorape'e to'k xa̱a̱j du̱ma̱a̱da? Pa̱n nto'numdup xa ve'e juu' ve'e je̱ Nte'yam cha̱jkp, ve'em tse'e n'ijtumda ax jo'n je̱ jayu juu' ve'e yo̱'yp xu̱u̱ju̱n, ka'a tse'e jye̱'pxténa ku̱x yo̱'ype'e je̱ja ajajtk it ja̱a̱t juu' ve'e yaja naxviijn;
43011010	ax pa̱n ka'a tse'e nkutyo'numda juu' ve'e je̱ Nte'yam cha̱jkp, ve'em tse'e n'ijtumda ax jo'n je̱ jayu juu' ve'e yo̱'yp je̱ja ako̱o̱'ts it ja̱a̱t, je̱'pxténip tse'e ku̱x je̱ ajajtke'e ka'ijtu̱xjup.
43011011	Van'it tse'e jyaa'kvaajñ: ―Je̱ Lázaro, juu' ve'e nma̱a̱tnayja'vimju̱dup, ta̱ tse'e myanaxy, ax na̱jkxu̱ts a̱ts du̱yakjo̱tviju̱.
43011012	Van'it tse'e je̱ y'ixpa̱jkpata̱jk ña̱'mu̱xjidi: ―Ma̱ja̱ Vintsá̱n, pa̱n ta̱ xa ve'e myanaxy, jo̱tka̱da'akup tse'e.
43011013	Ax je̱'e̱ts je̱'e̱ ve'e je̱ Jesús tyijp je̱ts tá̱vani ve'e je̱ Lázaro y'a̱a̱'k; ax ve'em tse'e je̱ y'ixpa̱jkpata̱jk vyinmaaydi je̱ts je̱'e̱ je̱'e̱ ve'e tyijp ku ve'e je̱ jayu myanaxy.
43011014	Van'it tse'e je̱ Jesús va'ajts vya'nu̱xjidi: ―Ta̱ xa je̱'e̱ ve'e y'a̱a̱'k je̱ Lázaro.
43011015	Xo̱o̱jntkpts a̱tse'e ku a̱tse'e je̱m tu̱nkave'na ku ve'e tu̱y'a̱a̱'k, ku̱x ve'eme'e nu̱yojk o̱y miits ka̱jxta je̱tse'e ñu̱yókat je̱ mjaanchja'vinda. Ax ja'mu̱ts du̱'íxumda.
43011016	Je̱ Tomás juu' ve'e tyijtup Xeen Onu̱k, jidu̱'u̱m tse'e du̱nu̱u̱jmi je̱ myu'ixpa̱jkpata̱jk: ―Ja'mda je̱tse'e ya̱ Jesús nma̱a̱t'o̱o̱'kumdat.
43011017	Ku ve'e je̱ Jesús jye̱'y, maktaxxa̱a̱j ítanits je̱'e̱ ve'e je̱ Lázaro ñaxta̱jkini vye'na.
43011018	Je̱ Jerusalén tse'e myutá̱mip je̱ Betania, kojkm legua naxyts je̱'e̱ ve'e du̱mujékuma.
43011019	Ax nu̱may tse'e je̱ israeejlit jayu o̱jts du̱ku'ixta je̱ Marta je̱ts je̱ María, ko̱jtsjo̱t'amá̱jivats je̱'e̱ ve'e ña̱jkxti ku ve'e je̱ y'ajchta y'a̱a̱'k.
43011020	Ku tse'e je̱ Marta je̱ ka̱ts du̱mo̱tu je̱ts je̱'ype'e je̱ Jesús, van'it tse'e du̱'ana̱jkxi; je̱ María, jé̱jats je̱'e̱ ve'e tya̱k'aajy tyaajñ.
43011021	Ku ve'e je̱ Marta du̱ma̱a̱tnavyaatji je̱ Jesús, van'it tse'e du̱nu̱u̱jmi: ―Ma̱ja̱ Vintsá̱n, pa̱n yaja xa mitse'e ku̱mve'ni, ka'ats a̱tse'e je̱ n'ajch ku̱y'a̱a̱'k.
43011022	Ax nmu̱ja'vinupts a̱tse'e je̱ts pa̱n ti ve'e m'amó̱tup je̱ Nte'yam, mmo̱o̱jyjupts mits je̱'e̱ ve'e.
43011023	Je̱tse'e je̱ Jesús ña̱'mu̱xji: ―Joojntykpa̱jknuvap je̱'e̱ ve'e je̱ m'ajch.
43011024	Je̱tse'e je̱ Marta y'atsa̱a̱jv: ―Nnu̱ja'vinup xa a̱tse'e je̱ts joojntykpa̱jknuvap je̱'e̱ ve'e ku ve'e je̱ o̱o̱'kpata̱jk jyoojntykpa̱jktinuvat, je̱ xa̱a̱j ku ve'e je̱ jayu yakto̱kimpayo̱'ynit.
43011025	Van'it tse'e je̱ Jesús ña̱'mu̱xji: ―A̱ts xa je̱'e̱ ve'e pa̱ne'e je̱ o̱o̱'kpata̱jk du̱yakjoojntykpa̱jktup, nay a̱tsts je̱'e̱ ve'eva juu' ve'e je̱ jayu du̱joojntykinmo̱o̱yp. Pa̱n pa̱nts a̱tse'e xjaanchja'vip, jya'a̱a̱'kanamts je̱'e̱ ve'e, joojntykpa̱jknuvapts je̱'e̱ ve'e jado'k nax.
43011026	Nu̱jom tse'e pa̱n pa̱n jatye'e joojntykidup je̱ts a̱tse'e xjaanchjávada, ni je̱ vin'ítats je̱'e̱ ve'e kyo̱o̱'k'o̱o̱'ktinit. ¿Mjaanchja'vipts mitse'e ve'em?
43011027	Van'it tse'e je̱ Marta y'atsa̱a̱jv: ―Ve'em, Ma̱ja̱ Vintsá̱n, njaanchja'vip a̱tse'e je̱ts je̱ Cristo mitse'e, je̱ Nte'yam je̱ y'Onu̱k, juu' ve'e vyinko̱o̱n je̱tse'e myiinnit yaja naxviijn.
43011028	Ku tse'e ve'em vyaajñ, van'it tse'e je̱ Marta o̱jts du̱va̱v je̱ y'uts María. Jidu̱'u̱m tse'e ayu'uts du̱nu̱u̱jmi: ―Ta̱ xa ve'e myets je̱ yak'ixpa̱jkpa, u̱xe̱m tse'e mnu̱ké̱xaja.
43011029	Ko̱o̱jyji tse'e du̱'amo̱tunajxy, van'it tse'e je̱ María tyeni je̱tse'e je̱ Jesús du̱nu̱nu̱jkx.
43011030	Je̱e̱na tse'e kajpu̱n pa'ayi vye'na je̱ Jesús, je̱m joma ve'e je̱ Marta du̱ma̱a̱tnavyaatji.
43011031	Ku ve'e je̱ israeejlit jayu juu' ve'e du̱ko̱jtsjo̱t'amá̱jidup je̱ María je̱m tya̱k'am, je̱'e̱ tse'e du̱'ixtu je̱ María tyeni je̱tse'e jatyji pyítsum, van'it tse'e du̱pana̱jkxti, ve'eme'e du̱nasja'vidi je̱ts je̱ Lázaro ve'e na̱jkx du̱nu̱ya'axy joma ve'e ñaxta̱jki.
43011032	Ku tse'e je̱ María jye̱'y joma ve'e je̱ Jesús, van'it tse'e du̱vinko̱xkteni, je̱tse'e du̱nu̱u̱jmi: ―Ma̱ja̱ Vintsá̱n, pa̱n yaja xa mitse'e ku̱mve'ni, ka'ats a̱tse'e je̱ n'ajch ku̱y'a̱a̱'k.
43011033	Ku tse'e je̱ Jesús du̱'ix je̱ts yaaxtupe'e je̱ María je̱ts je̱ israeejlit jayu juu' ve'e mya̱a̱tme̱jtstu, tsaachvinmaay tse'e je̱tse'e ñavyinma'yu̱nmo̱o̱jyji.
43011034	Van'it tse'e du̱'amo̱tutu̱vi: ―¿Jómase'e tu̱xyaknaxta̱jkidini? Je̱tse'e y'atso̱o̱jvjidi: ―Ma̱ja̱ Vintsá̱n, ja'mu̱ je̱m je̱tse'e x'íxu̱t.
43011035	Yaax tse'e je̱ Jesús.
43011036	Van'it tse'e je̱ israeejlit jayu vyaandi: ―Ixta vintso̱ ve'e du̱tuntsa̱k y'ijt.
43011037	Je̱m tse'e juu' ve'e vaandu: ―Ya̱'a̱ juu' ve'e je̱ viints jayu du̱yakvin'ixpa̱jknu, ¿ka'a tse'e ku̱y'o̱'yixji je̱tse'e je̱ maa'yu̱n ku̱du̱tuujn je̱tse'e je̱ Lázaro ku̱kya'a̱a̱'k?
43011038	Van'it tse'e je̱ Jesús ñavyinma'yu̱nmo̱o̱jyjinuva je̱tse'e ñaajktá̱miji joma ve'e ñaxta̱jki je̱ Lázaro. Aajntkts je̱'e̱ ve'e y'ijt je̱tse'e to'k je̱ ma̱ja̱ tsaaj du̱'aku̱'u̱ju̱.
43011039	Je̱tse'e je̱ Jesús vyaajñ: ―Yakke̱'e̱kta je̱ tsaaj. Van'it tse'e je̱ Marta ña̱'mu̱xji, je̱ jamya'aju je̱ y'uts: ―Ma̱ja̱ Vintsá̱n, ¡ta̱ xa je̱'e̱ ve'e xyoo'kpa̱jkni!, ku̱x maktaxxa̱a̱j ítani je̱'e̱ ve'e y'a̱a̱'k.
43011040	Ax jidu̱'u̱m tse'e je̱ Jesús ña̱'mu̱xji: ―¿Ka ve'emap a̱tse'e tu̱nva'añ je̱ts pa̱n mjaanchja'vipe'e, m'íxupts mitse'e je̱ Nte'yam je̱ mya̱jin?
43011041	Van'it tse'e je̱ tsaaj du̱yakke̱e̱kti. Van'it tse'e je̱ Jesús je̱m tsajm tso̱ pyat'ix je̱tse'e vyaajñ: ―Tata, nkuko̱jtsjip a̱ts mitse'e ku̱x a̱tse'e tu̱xka̱ts'amo̱tunaxy.
43011042	Nnu̱ja'vip a̱tse'e je̱ts xa̱'ma a̱ts mitse'e xka̱ts'amo̱tunaxy. Je̱'e̱ ka̱jxts a̱tse'e nva'añ ya̱ nu̱may jayu je̱ y'o̱'yin ka̱jxta juu' ve'e yájada, je̱tse'e du̱jaanchjávadat je̱ts mits a̱tse'e xke̱jxp.
43011043	Ku tse'e ve'em vyaajñ, van'it tse'e ma̱kk kya̱jts: ―¡Lázaro, pítsumni je̱p!
43011044	Van'it tse'e pyítsumni je̱ Lázaro juu' ve'e uk'o̱o̱'k; vimpídu̱tts je̱'e̱ ve'e je̱ kya̱'a̱j je̱ tyek ma̱a̱t je̱ vit je̱ts je̱ vyiijn je̱ y'aaj vitu̱vinma̱ts. Je̱tse'e je̱ Jesús ña̱'mu̱xjidi: ―Nu̱ke̱jva'atsta je̱tse'e xmaso̱'o̱ktat je̱tse'e ña̱jkxnit.
43011045	Ya̱'a̱ ka̱jx tse'e nu̱may je̱ israeejlit jayu juu' ve'e je̱ María o̱jts du̱ko̱jtsjo̱t'amá̱jada, je̱'e̱ tse'e du̱jaanchja'vidu je̱ Jesús ku ve'e du̱'ixti juu' ve'e tyoon.
43011046	Je̱m tse'e viijnktava juu' ve'e o̱jts du̱'ixta je̱ fariseota̱jk je̱tse'e du̱tukmumaajntykti juu' ve'e je̱ Jesús tyoon.
43011047	Van'it tse'e je̱ fariseota̱jk ñay'amojkijidi ma̱a̱t je̱ tee'ta̱jk je̱ vyintsa̱nda je̱ts pa̱n pa̱n jatye'e du̱nu̱má̱jiduvap je̱p tsaptu̱jkp, je̱tse'e vyaandi: ―¿Vintso̱se'e njátkimdat? Tyuump xa ve'e may je̱ mú̱jit nu̱ja'vin je̱ jayu.
43011048	Pa̱n nyakjajtjimdup xa ve'e, anañu̱joma tse'e jyaanchjávajadat, van'it tse'e je̱ rómait yakkutojkpa myé̱tstat je̱tse'e du̱yakkutó̱kidat ya̱ nma̱ja̱ tsapta̱jkamda je̱tse'e xpa̱jkjimdinit ya̱ n'ítamda ya̱ nnaaxamda.
43011049	Ax to'kts je̱'e̱ ve'e juu' ve'e Caifás du̱xa̱a̱j, je̱'e̱ juu' ve'e je̱ joojnt ve'nip tee' juu' ve'e du̱nu̱vintsa̱nika̱jxp je̱ tee'ta̱jkta, je̱'e̱ tse'e vaan: ―Ka'a xa miitse'e xtinu̱jávada,
43011050	ka'a tse'e xpayo̱'yduva je̱ts u̱u̱'m je̱ n'o̱'yinamda je̱'e̱ ve'e ku ve'e to'kji je̱ jayu du̱ku'o̱o̱'kat je̱ njáyuvamda je̱ts ka'a ve'e ku ve'e kyutó̱kiyu̱t nu̱jom je̱ israeejlit jayu.
43011051	Ax ka je̱ y'avintso̱ vinma'yu̱napts je̱'e̱ ve'e ve'em vyaajñ, je̱'e̱ ka̱jxe'e ku̱xe'e je̱ joojnt vye'na tee' juu' ve'e du̱nu̱vintsa̱nika̱jxp je̱ tee'ta̱jkta, je̱'e̱ ka̱jx tse'e vyaajñ ku̱xe'e je̱ Nte'yam myo̱o̱jyji ve'em je̱ vinma'yu̱n, vaan tse'e je̱ts kyu'o̱o̱'kape'e je̱ Jesús je̱ israeejlit jayu.
43011052	Ax ka je̱'e̱jyap tse'e kyu'o̱o̱'kap, kyu'o̱o̱'kivap je̱'e̱ ve'e pa̱n pa̱n jatye'e ka je̱ israeejlit jáyuvap, ve'em tse'e du̱yaknay'amókajat nu̱jom je̱ Nte'yam je̱ y'ónu̱kta juu' ve'e tsu̱u̱nidup muxim muyam yaja naxviijn.
43011053	Je̱ xa̱a̱jji tse'e du̱'uknu̱pa̱a̱jmtkidi je̱ israeejlit jayu juu' ve'e du̱nu̱má̱jidup je̱tse'e ku̱du̱yak'o̱o̱'kti je̱ Jesús.
43011054	Je̱'e̱ ka̱jx tse'e je̱ Jesús kyo̱o̱'knaajkke̱'xjini joma ve'e je̱ israeejlit jayu, ñojk'ó̱ye'e cha̱a̱'n je̱m judéait y'it jo̱o̱tm je̱tse'e ñu̱jkx je̱m kajpu̱n ka̱jxm juu' ve'e Efraín du̱xa̱a̱j, je̱ vinva'ajts it muta̱m. Je̱m tse'e y'ijt je̱ y'ixpa̱jkpata̱jk ma̱a̱tta.
43011055	Tuntá̱minup tse'e vye'na ku ve'e je̱ israeejlit jayu je̱ pascua xa̱a̱j du̱tóndat. Nu̱may je̱ jayu juu' ve'e tso̱o̱'ndu may viijn, je̱m tse'e Jerusalén vyimpe̱jtti je̱tse'e ñaajkva'atsjadat namka'anume'e je̱ pascua xa̱a̱j du̱paa'ty.
43011056	Y'íxtidupts je̱'e̱ ve'e je̱ Jesús. Ku ve'e je̱p ma̱ja̱ tsaptu̱jkp vye̱'nada, je̱tse'e ñay'amo̱tutú̱vijidi: ―¿Vintso̱s miitse'e mva'anda? Ka'a xa vine'e je̱ Jesús myínu̱t xa̱a̱jiva.
43011057	Tá̱vani tse'e je̱ fariseota̱jk je̱ts je̱ tee'ta̱jk je̱ vyintsa̱nda du̱pava'anda je̱ts pa̱n pa̱ne'e du̱nu̱ja'vip joma ve'e y'it je̱ Jesús, je̱tse'e du̱'avánadat, ve'em tse'e ku̱y'o̱'yixjidi je̱tse'e ku̱du̱majtsti.
43012001	Jatojtu̱k xa̱a̱j tse'e kya'it vye'na je̱tse'e je̱ pascua xa̱a̱j du̱paa'tu̱t, van'it tse'e je̱ Jesús ñu̱jkx je̱m Betania, je̱m joma ve'e chu̱u̱na je̱ Lázaro juu' ve'e yakjoojntykpa̱jknuva.
43012002	Je̱m tse'e je̱ a'ox du̱yak'o̱'yidi je̱ Jesús ka̱jx, je̱ Marta tse'e patto'nip; je̱ Lázaro je̱ts je̱ javya̱a̱'kxta̱jk, je̱m tse'e du̱ma̱a̱t'a'óxidi je̱ Jesús.
43012003	Van'it tse'e je̱ María du̱yaknu̱jkx kojkm litro jo'n je̱ pa'ajk xoo'kpa na̱a̱j je̱tse'e du̱pa̱a̱jmji je̱m je̱ Jesús tyékum. Va'ajts tsó̱vaxts je̱'e̱ ve'e je̱ pa'ajk xoo'kpa na̱a̱j je̱ts tum je̱ nardo aajy ojts pu̱m. Van'it tse'e je̱ vyaajy du̱tukpa̱'t je̱ Jesús je̱ tyek. Nu̱jom tse'e je̱ ta̱jk pya'ajkxoo'kpa̱jkku̱jx.
43012004	Van'it tse'e je̱ Judas Iscariote kya̱jts, je̱ Simón je̱ myajntk, nu̱to'k je̱ nu̱makme̱jtsk ixpa̱jkpada, je̱'e̱ juu' ve'e je̱ Jesús du̱pa̱a̱mnup je̱m je̱ jayu kya̱'m juu' ve'e tso'oxpa̱jkju̱dup. Jidu̱'u̱m tse'e vyaajñ:
43012005	―¿Tya̱jx tse'e nu̱yojk o̱y tu̱kyayakta̱a̱'k ya̱ pa'ajk xoo'kpa na̱a̱j ax jo'n je̱ meen juu' ve'e to'k joojnt nu̱mutún je̱tse'e je̱ ayo̱o̱va jayu ku̱yakmo̱o̱ydi?
43012006	Ax ve'em tse'e je̱ Judas ñatyijji je̱ts je̱'e̱ ka̱jxe'e ve'em vyaajñ ku̱x je̱ ayo̱o̱va jayu ve'e tyukma̱'tp; ax ka'a tse'e, ve'em tse'e vyaajñ ku̱x me̱e̱'tspe'e, je̱'e̱ tse'e du̱ka̱'mip je̱ apa̱jkin joma ve'e je̱ meen du̱jaye̱pta, je̱pji tse'e du̱puká̱n juu' ve'e je̱p pya̱a̱mdup.
43012007	Van'it tse'e je̱ Jesús ña̱'mu̱xji: ―Maso̱'o̱ku̱, kyo̱o̱jnu̱k xa ya̱'a̱ ve'e ta̱a̱v je̱tse'e tu̱du̱'apa̱a̱mdu̱ka a̱ts je̱ nnu̱naxta̱jkin.
43012008	M'íttap xa miitse'e xa̱'ma je̱ ayo̱o̱va jayu ma̱a̱tta; je̱ts a̱ts, ka'ats a̱tse'e n'ítu̱t xa̱'ma miits ma̱a̱tta.
43012009	Nu̱may tse'e je̱ israeejlit jayu du̱nu̱ja'vidi je̱ts je̱me'e Betania je̱ Jesús; na̱jkxtu tse'e je̱m, ka je̱ Jesús ka̱jxjyap, je̱'e̱ ka̱jxpa ve'e je̱tse'e je̱ Lázaro du̱'íxtuvat, je̱'e̱ juu' ve'e je̱ Jesús yakjoojntykpa̱jknuva ku ve'e y'uk'a̱a̱'k.
43012010	Van'it tse'e je̱ tee'ta̱jk je̱ vyintsá̱n du̱ko̱jtsmojkti je̱tse'e ku̱du̱yakjay'o̱o̱'kju̱duva je̱ Lázaro
43012011	je̱'e̱ ka̱jx ku ve'e nu̱may je̱ israeejlit jayu myaso̱o̱kjidini je̱tse'e je̱ Jesús du̱jaanchja'vidi.
43012012	Je̱ ku'óxit tse'e je̱ nu̱may jayu juu' ve'e o̱jtstu je̱m Jerusalén pascua xa̱a̱jiva, je̱'e̱ tse'e je̱ ka̱ts du̱mó̱tudu je̱ts je̱'yavaampe'e je̱ Jesús je̱m jerusaleenit kyajpu̱n ka̱jxm,
43012013	van'it tse'e du̱papa̱jkti je̱ tu̱u̱xu̱x aajy je̱tse'e du̱'ana̱jkxidi je̱ Jesús, ma̱kk tse'e jidu̱'u̱m kyo̱jtsti: ―¡Yakma̱ja yakjaancha xa ve'e je̱ Nte'yam y'ijtnit! ¡Yak'o̱ñu̱ko̱jtsip xa ya̱'a̱ ve'e ya̱ Israeejlit Jayu Yakkutojkpa juu' ve'e miimp je̱ Ma̱ja̱ Vintsá̱n ka̱jx!
43012014	Van'it tse'e je̱ Jesús du̱yakjay'íxtiji to'k je̱ burro, je̱tse'e du̱tuktsu̱u̱ni, ve'em ax jo'n je̱ Kunuu'kx Jatyán vya'añ:
43012015	Kadi mtsa̱'a̱gada, jerusaleenit jáyuda, ixta je̱ts je̱me'e burro ni'kxm jye'ya je̱ myakkutojkpada.
43012016	Ka'a tse'e du̱vinmó̱tudi je̱ y'ixpa̱jkpata̱jk juu' ve'e toojnju ko̱jtsju; tá̱vani ve'e je̱ Nte'yam du̱yakma̱ja du̱yakjaancha vye'na je̱ Jesús, van'it tse'e du̱jaa'mye̱jtsti je̱ts ve'eme'e tyoojnji kyo̱jtsji nu̱jom juu' ve'e ijtp je̱ Jesús ka̱jx je̱p Kunuu'kx Jatyán ku̱jxp.
43012017	Je̱ nu̱may jayu juu' ve'e ijttu je̱ Jesús ma̱a̱t van'it ku ve'e du̱yaxpítsum je̱ Lázaro joma ve'e y'uknaxta̱jki je̱tse'e du̱yakjoojntykpa̱jknuva ku ve'e y'uk'a̱a̱'k, je̱'e̱ tse'e myaajntyktu juu' jatye'e y'ixtu.
43012018	Nu̱may tse'e je̱ jayu du̱'ana̱jkxidi je̱ Jesús ku̱x myó̱tudu ve'e je̱ ma̱ja̱ nu̱ja'vin juu' ve'e tyoon ma̱a̱t je̱ Lázaro.
43012019	Van'it tse'e je̱ fariseota̱jk ñavyaajnjidi: ―Íxtats n'it je̱ts ka'a ve'e y'o̱ya juu' ve'e njatonuva'numdup, nu̱jom xa ve'e je̱ jayu tyumpanu̱jkxju̱.
43012020	Je̱'yduva tse'e xa̱a̱jiva je̱ jayu juu' ve'e ka je̱ israeejlitap je̱m Jerusalén, je̱ Nte'yamts je̱'e̱ ve'e vyinjavavaandup vyintsa̱'a̱gavaandup.
43012021	Van'it tse'e je̱ jayu du̱vinkutá̱midi je̱ Felipe, betsáidait jayu je̱'e̱ ve'e, je̱m galiléait y'it jo̱o̱tm, je̱tse'e du̱munoo'kxtkti. Jidu̱'u̱m tse'e du̱nu̱u̱jmidi: ―Je̱ Jesús xa a̱a̱tse'e nja'ixuvaampy.
43012022	Van'it tse'e je̱ Felipe o̱jts du̱vaajñja je̱ Andrés, je̱tse'e nu̱me̱jtsk o̱jts du̱vaajnjada je̱ Jesús.
43012023	Van'it tse'e je̱ Jesús ña̱'mu̱xjidi: ―Tá̱vani xa ve'e je̱ tiempo jye̱'yni je̱ts a̱tse'e ntsaachpaatnit je̱tse'e a̱ts je̱ nma̱jin ñu̱ke̱'xnatá̱kat, a̱ts, je̱ Jayu Juu' ve'e Nu̱pa̱a̱mdu̱ka Ijtp.
43012024	Tyú̱vam xa a̱ts miitse'e nna̱a̱jmada, vaampam a̱tse'e, pa̱n ka'a xa ve'e to'k je̱ trigo ta̱a̱mt ñaxka̱da'aky je̱ja naxku̱jx, je̱tse'e myux, je̱tse'e vyintó̱kini je̱ pi'k trigo ta̱a̱mt juu' ve'e tu̱y'it, to'k je̱ trigo pajkjyamts je̱'e̱ ve'e y'ítu̱t; ax pa̱n vintó̱kipts je̱'e̱ ve'e je̱'e̱ ka̱jx ku ve'e myux, ta̱'map tse'e o̱o̱y.
43012025	Pa̱n pa̱n xa ve'e nu̱yojk du̱tso̱jkp je̱ ñaxviijnit joojntykin je̱ts ka'a ve'e je̱ joojntykin juu' ve'e xa̱'ma ka̱jx ijtp, yakvintó̱kiyupts je̱'e̱ ve'e; ax pa̱n pa̱n tse'e du̱maso̱o̱knup je̱ ñaxviijnit joojntykin ku̱xe'e du̱tsa̱k nu̱yojk je̱ joojntykin juu' ve'e xa̱'ma ka̱jx ijtp, jyaye̱jpnupts je̱'e̱ ve'e je̱ joojntykin juu' ve'e xa̱'ma ka̱jx ijtp.
43012026	Pa̱n pa̱n tse'e du̱tso̱jkp je̱ts a̱tse'e xmutónu̱t xmupá̱ku̱t, va'ants a̱tse'e xpaminu̱; pa̱n jómats a̱tse'e n'it, jé̱jats je̱'e̱ ve'e y'ijtpat. Pa̱n pa̱n xa a̱tse'e xmutoomp xmupa̱jkp, mo̱'o̱jupts je̱'e̱ ve'e je̱ ma̱jin a̱ts je̱ nTee'.
43012027	’O̱o̱y xa a̱tse'e ntunnavyinma'yu̱nma̱'a̱ju̱. ¿Vintso̱s a̱tse'e ku̱nva'añ? ¿Va'anup a̱ts vine'e: “Tata, kadi xyakjaty je̱ts a̱tse'e xtukka̱da'aku̱t ya̱ tsaachpaatu̱n”? Ka'a xa a̱tse'e ve'em nva'anu̱t ku̱x ya̱'a̱am a̱tse'e nnu̱miimp.
43012028	Tata, va'an tse'e du̱tunju̱ je̱tse'e je̱ jayu mvinjávajat mvintsa̱'a̱gajat. Van'it tse'e to'k je̱ ayook yakmo̱tu juu' ve'e je̱m tsapjo̱o̱tm tso̱o̱'mp. Jidu̱'u̱m tse'e vyaajñ: ―Ta̱ a̱tse'e ntun juu' a̱tse'e je̱ jayu xtukvinja'vip xtukvintsa̱'kip, njaa'któnupts a̱tse'e juu' a̱tse'e je̱ jayu xjaa'ktukvinjávap xjaa'ktukvintsa̱'a̱gap.
43012029	Je̱ nu̱may jayu juu' ve'e je̱m ijttu je̱tse'e du̱'amo̱tunajxti, je̱'e̱ tse'e vaandu je̱ts je̱ añu ve'e yaax, je̱m tse'e juu' ve'e vaanduva: ―To'k xa ve'e je̱ ángeles tu̱myuka̱tsju̱.
43012030	Van'it tse'e je̱ Jesús ña̱'mu̱xjidi: ―Ka a̱ts ka̱jxap xa ve'e ya̱ ayook tu̱yakmo̱tu, miits ka̱jxta ya̱'a̱ ve'e.
43012031	U̱xyam tse'e yak'íxu̱t pa̱n tya̱jxe'e je̱ tsaachpaatu̱n yakmo̱o̱ydinit je̱ jayu juu' ve'e du̱kakuva̱jktup je̱ Nte'yam, u̱xyamts a̱tse'e mpavo̱jpnit je̱ ko̱'o̱yjáyuvap juu' ve'e du̱yakkutojkjip je̱ jáyuda juu' ve'e je̱ Nte'yam du̱tso'oxpa̱jktup.
43012032	Ku a̱tse'e xyakka̱jxmpojtu̱ktat, van'itts a̱tse'e nu̱jom je̱ jayu nvó̱vu̱t je̱tse'e y'ijttinit joma ve'e a̱ts.
43012033	Je̱'e̱ tse'e je̱ jayu tyukvinmo̱tu je̱ts vintso̱ ve'e y'o̱o̱'ku̱t ku ve'e ve̱e̱'n je̱ it ñáxu̱t.
43012034	Ax van'it tse'e je̱ nu̱may jayu y'atso̱o̱jvjidi: ―Ve'em xa a̱a̱tse'e n'amo̱tunajxy je̱p Kunuu'kx Jatyán ku̱jxp je̱ts xa̱'ma ka̱jxe'e je̱ Cristo jyoojntykinit, ¿ax vintso̱ts mitse'e mva'añ je̱ts tun vinko̱pk je̱'e̱ ve'e je̱ts mitse'e m'o̱o̱'ku̱t ku ve'e je̱ jayu myakka̱jxmpojtu̱kju̱t? Pa̱n m'o̱o̱'kp xa mitse'e, ka mítsapts je̱'e̱ ve'e je̱ Cristo. ¿Ti jayu ve'e mnatyijju̱ juu' ve'e nu̱pa̱a̱mdu̱ka ijtp?
43012035	Van'it tse'e je̱ Jesús y'atso̱o̱jvjidi: ―Ve'em xa a̱tse'e ax jo'n to'k je̱ kujajpa je̱ kuta̱'kxpa. Jaa'k'ítup xa a̱tse'e miits ma̱a̱tta jave̱e̱'n. Yo̱'o̱yda namvaate'e xma̱a̱dada je̱ kujajpa je̱ kuta̱'kxpa, ve'em tse'e mkapaa'tjadat je̱ ako̱o̱'ts it, ku̱x pa̱n pa̱ne'e yo̱'yp je̱ja ako̱o̱'ts it ja̱a̱t, ka'ats je̱'e̱ ve'e du̱nu̱java pa̱n joma tso̱ ve'e ñu̱jkx.
43012036	Jaanchjávada a̱ts namvaat a̱tse'e n'it miits ma̱a̱tta, ve'em tse'e m'íttat ax jo'n je̱ jayu juu' ve'e je̱ja ajajtk it ja̱a̱t yo̱'yp. Ku tse'e ve'em vyaajñ, van'it tse'e cha̱a̱'n, ka'ats je̱'e̱ ve'e ñaajknu̱ke̱'xnata̱jkiji.
43012037	Jyatoon tse'e je̱ Jesús may je̱ mú̱jit nu̱ja'vin je̱ja je̱ jayu vyinkujkta, ax ka'a tse'e je̱ jayu jyaanchja'vijidi.
43012038	Van'it tse'e tyoojnji je̱ ayook juu' ve'e jyaay je̱ Nte'yam je̱ y'ayook ko̱jtsnajxpa Isaías. Jidu̱'u̱m tse'e du̱jaajy: Ma̱ja̱ Vintsá̱n, ¿pa̱n tse'e du̱jaanchja'vip juu' a̱a̱tse'e n'ava'nip, pa̱ne'e tu̱xyaknu̱ke̱'xnata̱jkija je̱ mkutojku̱n? Jidu̱'u̱m tse'e du̱jaajy.
43012039	Ax ve'em tse'e kya'o̱'yixjidi je̱tse'e du̱jaanchjávadat je̱ Jesús ku̱x jaayva ve'e je̱ Isaías jidu̱'u̱m:
43012040	Je̱ Nte'yam xa ve'e pa̱a̱jmju̱du viints je̱ts ma̱kk je̱ kyuvajkta, ve'em tse'e juu' du̱ka'íxtat je̱tse'e juu' du̱kavinmó̱tudat, ka'ats a̱tse'e xnu̱minuva'andat je̱ts a̱tse'e nyakjo̱tka̱da'aktat.
43012041	Je̱'e̱ ka̱jx tse'e ve'em du̱jaajy je̱ Isaías ku̱x y'ixe'e je̱ Jesús je̱ mya̱jin je̱tse'e je̱ Jesús du̱'ava'ni.
43012042	Jyave'ema tse'e, nu̱may tse'e je̱ israeejlit jayu juu' ve'e du̱nu̱má̱jidup, je̱'e̱ tse'e du̱jaanchja'vidu je̱ Jesús; ax ka'a tse'e je̱ jayu du̱tuknu̱ja'vidi ku̱x cha̱'kidupe'e je̱ fariseota̱jk je̱'e̱ ka̱jx ku ve'e kyo̱o̱'kyakkuva̱jktinit je̱p tsaptu̱jkp;
43012043	nu̱yojke'e du̱tso̱kta je̱ ma̱jin juu' ve'e je̱ jayu mo̱o̱jyju̱dup je̱ts ni ka'a ve'e je̱ ma̱jin juu' ve'e je̱ Nte'yam yajkyp.
43012044	Van'it tse'e je̱ Jesús ma̱kk kya̱jts, je̱tse'e vyaajñ: ―Pa̱n pa̱n xa a̱tse'e xjaanchja'vip, ka á̱tsjyapts je̱'e̱ ve'e xjaanchja'vip, jyaanchja'vivapts je̱'e̱ ve'e a̱ts je̱ nTee', juu' a̱tse'e xke̱jxp.
43012045	Pa̱n pa̱nts a̱tse'e x'ixp, y'íxpapts je̱'e̱ ve'e pa̱n a̱tse'e xke̱jxp.
43012046	Ve'em ax jo'n je̱ kujajpa je̱ kuta̱'kxpa, ve'emts a̱tse'e nmiijn yaja naxviijn; pa̱n pa̱nts a̱tse'e xjaanchja'vip, ka'a tse'e tyánu̱t je̱ja ako̱o̱'ts it ja̱a̱t.
43012047	Ax pa̱n pa̱n tse'e du̱'amo̱tunajxp a̱ts je̱ nka̱ts je̱ n'ayook je̱tse'e du̱kama̱ja̱pu̱m, ka a̱ts ka̱jxapts je̱'e̱ ve'e yakmo̱o̱ynit je̱ tsaachpaatu̱n juu' ve'e xa̱'ma ka̱jx ijtnup, ku̱x ka je̱'e̱p xa a̱tse'e nnu̱miimp yaja naxviijn je̱ts a̱tse'e je̱ jayu nmo̱o̱ynit je̱ tsaachpaatu̱n juu' ve'e xa̱'ma ka̱jx ijtnup, je̱'e̱ ve'e je̱ts a̱tse'e je̱ jayu nmo̱o̱ynit je̱ joojntykin juu' ve'e xa̱'ma ka̱jx ijtp.
43012048	Pa̱n pa̱n xa a̱tse'e xkakuva̱jkp je̱tse'e du̱kakuvu̱k juu' a̱tse'e nka̱jtsp, jé̱manits je̱'e̱ ve'e juu' ka̱jx je̱'e̱ ve'e yakmo̱o̱ynit je̱ tsaachpaatu̱n juu' ve'e xa̱'ma ka̱jx ijtnup; je̱'e̱ juu' a̱tse'e nka̱jtsp, je̱'e̱ ka̱jx tse'e ve'em jyajtnit je̱ xa̱a̱j ku ve'e je̱ jayu yakto̱kimpayo̱'ynit.
43012049	Ku̱x ka ya̱ n'avintso̱ vinma'yu̱n ka̱jxap xa a̱tse'e juu' nka̱ts, a̱ts je̱ nTee', juu' a̱tse'e xke̱jxp, je̱'e̱ts a̱tse'e xtukpavaan juu' a̱tse'e nka̱jtsp.
43012050	Ax nmu̱ja'vipts a̱tse'e je̱ts juu' ve'e a̱ts je̱ nTee' pyavaampy, yajkypts je̱'e̱ ve'e je̱ joojntykin juu' ve'e xa̱'ma ka̱jx ijtp. Ax ve'em tse'e, pa̱n juu'ts a̱tse'e nka̱jtsp, ve'emts a̱ts je̱'e̱ ve'e nka̱ts ax jo'n a̱tse'e je̱ nTee' xnu̱u̱jmi.
43013001	Jado'k xa̱a̱jji tse'e kya'it je̱tse'e je̱ pascua xa̱a̱j du̱paa'tu̱t, je̱ xa̱a̱j ku ve'e je̱ israeejlit jayu du̱jaa'myé̱tsta vintso̱ ve'e je̱ Nte'yam o̱jts du̱yakpítsumni je̱ jyu̱jpit jáyuda je̱m Egipto. Ñu̱ja'vi tse'e je̱ Jesús je̱ts ta̱ ve'e du̱paatni pa̱n vin'ite'e du̱maso̱o̱knit ya̱ naxviijnit it je̱tse'e vyimpijtnuvat joma ve'e je̱ Tyee'. Cho̱jkam je̱'e̱ ve'e je̱ jyayu juu' ve'e yaja naxviijn, ax u̱xyam tse'e du̱yaknu̱ke̱'xnatá̱ka je̱ts o̱o̱ye'e du̱tuntsa̱k.
43013002	-
43013003	Tá̱vani tse'e je̱ Satanás du̱yakvinmamya'aty vye'na je̱ Judas Iscariote, je̱ Simón je̱ myajntk, je̱tse'e je̱ Jesús du̱pa̱a̱mnit je̱m je̱ jayu kya̱'m juu' ve'e tso'oxpa̱jkju̱dup. Ñu̱ja'vi ve'e je̱ Jesús je̱ts je̱me'e cha̱a̱'n joma ve'e je̱ Nte'yam je̱ts na̱jkxnuvape'e je̱m, je̱tse'e je̱ Tyee' myo̱kya̱jxji je̱ kutojku̱n. A̱jxtktup tse'e vye̱'nada a'óxiva,
43013004	van'it tse'e je̱ Jesús tyeni, je̱ vyita̱ni'kx du̱yakkeek, je̱tse'e ñatyuktiintsoojmji jado'k je̱ vit.
43013005	Van'it tse'e je̱ tsoxk na̱a̱j du̱'ate̱'mi je̱m apa̱jkin jo̱o̱tm je̱tse'e du̱pakpoj'ukvaajñ je̱ y'ixpa̱jkpata̱jk, je̱tse'e du̱yakta̱a̱tsni je̱ tyekta ma̱a̱t je̱ vit juu' ve'e natyuktiintsoojmju.
43013006	Ku tse'e je̱ Simón Pedro du̱tukje̱'y je̱tse'e du̱pakpóju̱t, van'it tse'e je̱ Pedro vyaajñ: ―Mits, Ma̱ja̱ Vintsá̱n, ¿mits a̱tse'e xpakpojuvaamp?
43013007	Je̱tse'e je̱ Jesús y'atsa̱a̱jv: ―Ka'a ve'e xnu̱java ti a̱tse'e ntuump; u̱x'o̱o̱knum tse'e xnu̱jávat.
43013008	Ax jidu̱'u̱m tse'e je̱ Pedro ña̱'mu̱xji: ―Ni je̱ vin'ita xa a̱ts mitse'e xkapakpóju̱t. Van'it tse'e je̱ Jesús y'atso̱o̱jvji: ―Pa̱n ka'a xa a̱ts mitse'e mpakpuj, ka'a tse'e tii x'ukjaye̱jpnit a̱ts ma̱a̱t.
43013009	Je̱tse'e je̱ Simón Pedro y'atsa̱a̱jv: ―Pa̱n ve'emame'e, Ma̱ja̱ Vintsá̱n, ka a̱ts ya̱ ntékjyap tse'e mpójup, pojpa to'k aaj a̱ts ya̱ nka̱'a̱j je̱ts a̱ts ya̱ nkuvajk.
43013010	Je̱tse'e je̱ Jesús ña̱'mu̱xji: ―Pa̱n pa̱n xa ve'e tsi'ivani, ka'a tse'e vyinko̱pka je̱tse'e jyaa'kva'atsu̱t, je̱ tyekji ve'e, ku̱x va'ajtsani ve'e nu̱jom. Mva'ajtsani xa miitse'eda, ó̱yame'e kyah'anañu̱joma.
43013011	Je̱'e̱ ka̱jx tse'e vyaajñ je̱ts ka'a ve'e anañu̱joma vya'ajtsada ku̱x ñu̱ja'vinup je̱'e̱ ve'e je̱ts pa̱ne'e pa̱a̱jmjinup je̱m je̱ jayu kya̱'m juu' ve'e tso'oxpa̱jkju̱dup.
43013012	Ku ve'e du̱pakpojka̱jxti, van'it tse'e je̱ Jesús je̱ vyita̱ni'kx du̱pa̱a̱mnuva, je̱tse'e y'a̱jxtknuva a'óxiva, je̱tse'e du̱nu̱u̱jmidi: ―¿Mvinmó̱tudu tse'e ta̱a̱v juu' a̱ts miitse'e tu̱ntoojnjada?
43013013	Miits a̱tse'e xtijtup Yak'ixpa̱jkpa je̱ts Ma̱ja̱ Vintsá̱n, pyaatyp y'ake̱e̱guipts je̱'e̱ ve'e je̱tse'e ve'em xkó̱tstat, ku̱x je̱'e̱m xa a̱tse'e;
43013014	ax pa̱n a̱tsts miitse'e tu̱mpakpojta, a̱ts, je̱ mMa̱ja̱ Vintsa̱nda je̱ts je̱ mYak'ixpa̱jkpada, ve'em tse'e du̱tso̱jkpa je̱tse'e mnapyakpojju̱duvat to'k jado'k.
43013015	Ve'em a̱ts miitse'e tu̱ntoojnjada ax jo'n je̱ toompa du̱mutún je̱ vyintsá̱n; tonda tse'e ve'em to'k jado'k.
43013016	Tyú̱vam xa a̱ts miitse'e nna̱a̱jmada, vaampam a̱tse'e, je̱ts ni pa̱n toompa ve'e ve'em du̱kanu̱ma̱ja ax jo'n je̱ vyintsá̱n, je̱ts ni pa̱n kuká̱tsiva ve'e ve'em du̱kanu̱ma̱ja ax jo'n je̱'e̱ juu' ve'e ke̱jxjup; nay ve'empats miitse'eda, ka'a ve'e xnu̱má̱jada ax jo'n a̱ts.
43013017	Pa̱n mnu̱ja'vidup xa ya̱'a̱ ve'e je̱tse'e xkutyóndat, xo̱o̱n tse'e m'ijttinit.
43013018	’Ka anañu̱jómap a̱ts miitse'e ntijta, nnu̱ja'vinup xa a̱tse'e pa̱n pa̱n jaty a̱tse'e nvinko̱o̱n, ku̱x nu̱pa̱a̱mdu̱kani je̱'e̱ ve'e je̱tse'e tyónju̱t je̱ Kunuu'kx Jatyán juu' ve'e vaamp je̱ts vintso̱ a̱tse'e njátu̱t. Jidu̱'u̱m tse'e vya'añ: “Je̱'e̱ juu' a̱tse'e nma̱a̱tkaayp nma̱a̱t'uukp, je̱'e̱ts a̱tse'e xnu̱va'ku̱mpijtnup.” Jidu̱'u̱m tse'e vya'añ.
43013019	Too'va̱jkp xa a̱tse'e n'ava'ni je̱ts je̱'e̱ a̱tse'e, je̱ts ku ve'e tyónju̱t, van'it tse'e xjaanchjávadat je̱ts je̱'e̱m a̱tse'e juu' a̱tse'e nko̱jts.
43013020	Tyú̱vam xa a̱ts miitse'e nna̱a̱jmada, vaampam a̱tse'e, pa̱n pa̱ne'e du̱kuva̱jkp je̱'e̱ pa̱n a̱tse'e nkejxp, ve'emts je̱'e̱ ve'e ax jo'n a̱tse'e ku̱xkuvu̱jk; ax pa̱n pa̱nts a̱tse'e xkuva̱jkp, ve'emts je̱'e̱ ve'e ax jo'n ku̱du̱kuvu̱jk pa̱n a̱tse'e xke̱jxp.
43013021	Ku ve'e ve'em je̱ Jesús vyaajñ, navyinma'yu̱nmo̱o̱jyju tse'e o̱o̱y je̱tse'e va'ajts juu' du̱ka̱jts: ―Tyú̱vam xa a̱ts miitse'e nna̱a̱jmada, vaampam a̱tse'e, je̱ts nu̱to'ke'e miitsta, je̱'e̱ts a̱tse'e xpá̱mup je̱m je̱ jayu kya̱'m juu' a̱tse'e xtso'oxpa̱jktup.
43013022	Van'it tse'e je̱ y'ixpa̱jkpata̱jk ñavyin'ix'apítsumjidi to'k jado'k ku̱x ka'a ve'e du̱nu̱jávada pa̱n pa̱ne'e yaktijp.
43013023	To'k je̱ ixpa̱jkpa juu' ve'e je̱ Jesús o̱o̱y tyuntso̱jk, je̱ja tse'e je̱'e̱ pya'ayi kyay.
43013024	Van'it tse'e je̱ Simón Pedro vya̱'mu̱xji je̱tse'e je̱ Jesús du̱'amo̱tutú̱vat pa̱n pa̱ne'e tyijp.
43013025	Van'it tse'e ñamya̱j'a̱a̱'kpe̱jtji je̱ja je̱ Jesús kyaka̱viijn, je̱tse'e du̱'amo̱tutu̱vi: ―Ma̱ja̱ Vintsá̱n, ¿pa̱nts je̱'e̱ ve'e?
43013026	Je̱tse'e je̱ Jesús y'atsa̱a̱jv: ―Va'an a̱ts ya̱ tsapkaaky du̱yakmuju̱; ax pa̱n pa̱nts a̱tse'e nmo̱o̱yp, je̱'e̱ts je̱'e̱ ve'e. Ax ku tse'e je̱ tsapkaaky du̱yakmuj, van'it tse'e du̱mo̱o̱jy je̱ Judas, je̱ Simón Iscariote je̱ myajntk.
43013027	Tá̱vani tse'e yakma̱'a̱ vye'na, van'it tse'e je̱ Satanás tya̱jki je̱m jya'vin ka̱jxm, je̱tse'e je̱ Jesús ña̱'mu̱xji: ―Pa̱n ti ve'e mtonuvaampy, jatyji tse'e tonu̱.
43013028	Ax ni pa̱na tse'e du̱kanu̱ja'vi juu' ve'e je̱m kaaydup vye'na je̱ts pa̱n tya̱jxe'e ve'em du̱nu̱u̱jmi.
43013029	Je̱ Judas tse'e je̱ meen du̱ko̱o̱jnu̱kp, je̱'e̱ ka̱jx tse'e je̱m juu' ve'e vinmaaydu je̱ts je̱'e̱ ve'e je̱ Jesús tyijp je̱ts je̱ pascua xa̱a̱j ve'e na̱jkx du̱patjoya ukpu̱ je̱ ayo̱o̱va jayu ve'e na̱jkx du̱ma̱'a̱ juu'.
43013030	Ku ve'e je̱ Judas du̱ka̱a̱jn je̱ tsapkaaky, van'it tse'e pyítsumni. Ko̱o̱'tsani tse'e je̱ it vye'na.
43013031	Tá̱vani tse'e je̱ Judas pyítsumni vye'na, van'it tse'e je̱ Jesús vyaajñ: ―U̱xyam tse'e nu̱ke̱'xnatá̱ka tyánu̱t a̱ts je̱ nma̱jin, a̱ts, je̱ Jayu Juu' ve'e Nu̱pa̱a̱mdu̱ka Ijtp, u̱xyam tse'e nu̱ke̱'xnatá̱ka tyaampat je̱ Nte'yam je̱ mya̱jin je̱ jyaanchin a̱ts ka̱jx.
43013032	Ax pa̱n nu̱ke̱'xnatá̱ka tse'e tyañ je̱ Nte'yam je̱ mya̱jin je̱ jyaanchin a̱ts ka̱jx, viinm tse'e je̱ Nte'yam du̱yaknu̱ke̱'xnatá̱kat a̱ts je̱ nma̱jin. Tun ve̱e̱'njits ya̱'a̱ ve'e ya̱ it ñáxu̱t je̱tse'e tyónju̱t kyó̱tsju̱t.
43013033	Onu̱kta, tun jave̱e̱'nji xa a̱tse'e njaa'k'ítu̱t miits ma̱a̱tta. X'íxtadap xa a̱tse'e; ax nay vanxú̱pjyam tse'e ax jo'n a̱tse'e nnu̱u̱jmidi je̱ israeejlit jayu juu' ve'e u̱u̱'m ma̱a̱t ka'ijttup, vanxú̱pjyamts a̱ts miitse'e nnu̱u̱jmiduva: Ka'a xa ve'e m'o̱'yixjada je̱tse'e mna̱jkxtat joma a̱tse'e nnu̱jkx.
43013034	Ya̱ nam pava'nu̱n a̱ts miitse'e nyaktaajnjidup: Nachó̱kjada to'k jado'k. Ve'em ax jo'n a̱ts miitse'e tu̱ntso̱kta jo'n, ve'emts miitse'e mnachó̱kjadat to'k jado'k.
43013035	Pa̱n mnacho̱jkju̱dup xa ve'e to'k jado'k, ñu̱jávadap tse'e anañu̱joma je̱ jayu je̱ts a̱ts je̱ n'ixpa̱jkpata̱jk miitse'eda.
43013036	Van'it tse'e je̱ Simón Pedro y'amo̱tutú̱viji: ―Ma̱ja̱ Vintsá̱n, ¿jómase'e mnu̱jkx? Je̱tse'e je̱ Jesús y'atso̱o̱jvji: ―Joma xa a̱tse'e nnu̱jkx, ka'a tse'e u̱xyam m'o̱'yixju̱ je̱ts a̱tse'e xpatso̱o̱'nu̱t, u̱x'o̱o̱knume'e.
43013037	Van'it tse'e je̱ Pedro ña̱'mu̱xji: ―Ma̱ja̱ Vintsá̱n, ¿tya̱jxts a̱tse'e xka'o̱'yixju̱num je̱ts a̱ts mitse'e mpatso̱o̱'nu̱t? Nayja'vijup xa a̱tse'e je̱ts a̱tse'e n'o̱o̱'ku̱t mits ka̱jx.
43013038	Je̱tse'e je̱ Jesús y'atso̱o̱jvji: ―¿Mnayja'vijupe'e je̱tse'e m'o̱o̱'ku̱t a̱ts ka̱jx? Tyú̱vam xa a̱ts mitse'e nnu̱u̱jma, vaampam a̱tse'e, ka'anume'e je̱ na'atseev y'aya'axy vye̱'nat, mutoojk náxipts a̱ts mitse'e xkanatyukpu̱kju̱ vye̱'nat.
43014001	’Kadi mnavyinma'yu̱nmo̱'o̱jada. Jaanchjávada je̱ Nte'yam, jaanchja'viduvats a̱ts.
43014002	Je̱m a̱ts je̱ nTee' tya̱k'am, je̱m xa ve'e o̱o̱y je̱ it tyunjatyju̱ joma ve'e je̱ jayu cha̱a̱nat; pa̱n ka'a ve'e ku̱vye'ema, ta̱ts a̱ts miitse'e je̱ xyu̱p nvaajnjada. Ax na̱jkxu̱ts a̱ts je̱ it du̱'apa̱a̱mdu̱ka joma ve'e m'ijttinit.
43014003	Ax kuts a̱ts miitse'e na̱jkx je̱ it n'apa̱a̱jmtkijada, van'itts a̱tse'e nmiinnuvat je̱ts a̱ts miitse'e min nyaktso̱o̱'ndini, ve'em tse'e je̱m m'ijttuvat joma ve'e a̱ts.
43014004	Mnu̱ja'vidup xa miitse'e joma a̱tse'e nnu̱jkx, mnu̱ja'viduvap tse'e je̱ too'.
43014005	Van'it tse'e je̱ Tomás ña̱'mu̱xji: ―Ma̱ja̱ Vintsá̱n, ka'a xa a̱a̱tse'e nnu̱java pa̱n joma mitse'e mnu̱jkx, ¿vintso̱ts a̱a̱tse'e nnu̱jávat je̱ too'?
43014006	Je̱tse'e je̱ Jesús y'atso̱o̱jvji: ―Ve'em xa a̱tse'e ax jo'n to'k je̱ too', a̱ts ka̱jx tse'e je̱ jayu jye'ya joma ve'e je̱ Nte'yam, a̱ts ka̱jx tse'e je̱ jayu du̱nu̱java je̱ tyu̱v je̱'e̱, a̱ts ka̱jx tse'e je̱ jayu jyoojntyka, ni pa̱na ve'e je̱m kyaje'ya joma ve'e a̱ts je̱ nTee' pa̱n ka'a a̱tse'e xjaanchjáva.
43014007	’Pa̱n ku̱x'íxada xa a̱ts miitse'eda, ku̱x'íxaiduvats miitse'e a̱ts je̱ nTee'; ax m'íxada tse'e u̱xyam, je̱ts ta̱ tse'e x'ixta.
43014008	Van'it tse'e je̱ Felipe ña̱'mu̱xji: ―Ma̱ja̱ Vintsá̱n, tuk'ixu̱s a̱a̱ts to'k aaj je̱ mTee', je̱'e̱ts a̱a̱tse'e ntukjo̱tka̱da'akup.
43014009	Je̱tse'e je̱ Jesús y'atso̱o̱jvji: ―Mits, Felipe, jékani xa a̱tse'e n'it miits ma̱a̱tta, ¿ka'anum a̱ts mitse'e x'ixa? Pa̱n pa̱n xa a̱tse'e x'ixp, y'íxpapts je̱'e̱ ve'e a̱ts je̱ nTee'. ¿Ax tya̱jxts a̱ts mitse'e x'amo̱tu je̱ts a̱ts miitse'e ntuk'íxtat a̱ts je̱ nTee'?
43014010	¿Ka'a mitse'e xjaanchjáva je̱ts je̱m a̱tse'e je̱ nTee' jya'vin ka̱jxm n'it je̱ts yam je̱'e̱ ve'e a̱ts nja'vin ka̱jxm y'ijtpa? Juu' jaty a̱tse'e nka̱jtsp, ka ya̱ n'avintso̱ vinma'yu̱napts a̱ts je̱'e̱ ve'e nka̱ts. A̱ts je̱ nTee', juu' ve'e ijtp yam a̱ts nja'vin ka̱jxm, je̱'e̱ tse'e du̱toomp juu' jaty a̱tse'e ntuump.
43014011	Jaanchjávada je̱ts je̱m a̱tse'e je̱ nTee' jya'vin ka̱jxm n'it, je̱ts a̱ts je̱ nTee', yam je̱'e̱ ve'e a̱ts nja'vin ka̱jxm y'ijtpa; uk pa̱n ka'ats a̱ts miitse'e xjaanchjávada, jaanchjávadats a̱ts je̱'e̱ ka̱jx juu' jaty a̱tse'e ntuump.
43014012	Tyú̱vam xa a̱ts miitse'e nna̱a̱jmada, vaampam a̱tse'e, pa̱n pa̱n xa a̱tse'e xjaanchja'vip, je̱'e̱ts je̱'e̱ ve'e tyoompap juu' jaty a̱tse'e ntuump, je̱tse'e du̱jaa'któnu̱t juu' ve'e jyaa'knu̱má̱jip, ku̱x na̱jkxp a̱tse'e joma ve'e a̱ts je̱ nTee'.
43014013	Ax pa̱n tits miitse'e m'amó̱tudup a̱ts ka̱jx, a̱tsts je̱'e̱ ve'e ntónup, ax ve'em tse'e nu̱ke̱'xnatá̱ka tyánu̱t je̱ Nte'yam je̱ mya̱jin je̱ jyaanchin a̱ts ka̱jx, a̱ts, je̱'e̱ je̱ y'Onu̱k.
43014014	A̱ts xa ve'e ntónup jyatía pa̱n juu' miitse'e m'amó̱tudup a̱ts ka̱jx.
43014015	’Pa̱n xtso̱jktup xa a̱ts miitse'e, kutyóndats a̱ts je̱ mpava'nu̱n.
43014016	Ax n'amó̱tuvupts a̱tse'e je̱ nTee' je̱tse'e mke̱jxu̱xjadat jado'k pa̱ne'e m'ix'ítjadap je̱tse'e xa̱'ma ka̱jx y'ijtnit miits ma̱a̱tta.
43014017	Je̱ Espíritu Saantots je̱'e̱ ve'e, je̱'e̱ juu' ve'e tyú̱vam juu' du̱toomp du̱ko̱jtsp. Pa̱n pa̱n jatye'e du̱ma̱a̱tnavya̱a̱'nju̱dup je̱ naxviijnit je̱ kyo̱'o̱y je̱'e̱, ka'a tse'e y'o̱'yixjada je̱tse'e du̱kuvá̱ktat je̱ Espíritu Santo, ku̱x ka'a ve'e du̱'ixta je̱ts ni ka'a ve'e du̱'íxada; ax m'íxadats miits je̱'e̱ ve'e, ku̱x m'ijttup miitse'e je̱'e̱ ma̱a̱t u̱xyam je̱ts je̱m tse'e mja'vin ka̱jxmda y'ítu̱t.
43014018	Ka'a xa a̱ts miitse'e nmaso̱'o̱ktat ax jo'n je̱ ku'a̱a̱'k ónu̱k ku̱m'ijtti, miinnuvap xa a̱tse'e je̱ts a̱tse'e n'ítu̱t miits ma̱a̱tta.
43014019	Ve̱e̱'n ya̱'a̱ ve'e ya̱ it ñáxu̱t je̱ts a̱tse'e xko̱o̱'k'íxtinit je̱ jayu juu' ve'e du̱ma̱a̱tnavya̱a̱'nju̱dup je̱ naxviijnit je̱ kyo̱'o̱y je̱'e̱; ax miits, x'íxtapts a̱ts miitse'eda. Mjoojntykidinup xa miitse'e ku̱x joojntykip a̱tse'e.
43014020	Je̱ xa̱a̱j tse'e xnu̱jávadat je̱ts je̱m a̱tse'e je̱ nTee' jya'vin ka̱jxm n'it je̱ts yam miitse'e a̱ts nja'vin ka̱jxm m'ijttuva, nay ve'empats a̱tse'e je̱m miits mja'vin ka̱jxmda n'it.
43014021	Pa̱n pa̱n xa ve'e du̱nu̱ja'vip a̱ts je̱ mpava'nu̱n je̱tse'e du̱kutyún, je̱'e̱ts je̱'e̱ ve'e pa̱n a̱tse'e xtso̱jkp, tso̱jkjuvapts je̱'e̱ ve'e a̱ts je̱ nTee' pa̱n pa̱n a̱tse'e xtso̱jkp, ax ntso̱jkpapts a̱ts je̱'e̱ ve'e je̱ts a̱tse'e nnaajknu̱ke̱'xnatá̱kajat je̱ja je̱'e̱ vyinkujk.
43014022	Van'it tse'e je̱ Judas ña̱'mu̱xji, juu' ve'e ka je̱ Iscarióteap: ―Ma̱ja̱ Vintsá̱n, ¿tya̱jxse'e mnaajknu̱ke̱'xnatá̱kajat a̱a̱ts nvinkujk je̱ts ka'a ve'e je̱ja je̱'e̱ vyinkujkta pa̱n pa̱n jatye'e je̱ naxviijnit je̱ kyo̱'o̱y je̱'e̱ du̱ma̱a̱tnavya̱a̱'nju̱dup?
43014023	Van'it tse'e je̱ Jesús y'atso̱o̱jvji: ―Pa̱n pa̱n xa a̱tse'e xtso̱jkp, kyutyuumpts je̱'e̱ ve'e juu' a̱tse'e nka̱jtsp, tso̱jkjuvapts je̱'e̱ ve'e a̱ts je̱ nTee', je̱ts a̱a̱tse'e nmínu̱t, a̱ts je̱ts a̱ts je̱ nTee', je̱ts a̱a̱tse'e je̱m je̱'e̱ jya'vin ka̱jxm n'ítu̱t.
43014024	Pa̱n pa̱n xa a̱tse'e xkatso̱jkp, ka'ats je̱'e̱ ve'e du̱kutyún juu' a̱tse'e nka̱jtsp. Je̱ ixpa̱jku̱n juu' ve'e m'amo̱tunajxtup, ka á̱tsapts je̱'e̱ ve'e nje̱'e̱, a̱ts je̱ nTee' je̱'e̱ ve'e jye̱'e̱, je̱'e̱ juu' a̱tse'e xke̱jxp.
43014025	’Nvaajnjidup xa a̱ts miits ya̱'a̱ ve'e nu̱vinxu̱p miitse'e m'itta a̱ts ma̱a̱t.
43014026	Je̱ Espíritu Santo, juu' ve'e m'ix'ítjadap je̱tse'e a̱ts je̱ nTee' mtuknu̱ké̱xjadat a̱ts ka̱jx, je̱'e̱ tse'e mtuknu̱ja'viká̱xjadap je̱tse'e mtukjaa'myé̱tsjadat nu̱jom juu' a̱ts miitse'e nvaajnjidup.
43014027	’O̱y jo̱o̱t a̱ts miitse'e nyaktanda, a̱ts je̱ n'o̱y jo̱o̱t a̱ts miitse'e nmo̱o̱ydup; ka ve'emap a̱ts miitse'e nyaktanda ax jo'n du̱yaktanda pa̱n pa̱n jatye'e je̱ naxviijnit je̱ kyo̱'o̱y je̱'e̱ du̱ma̱a̱tnavya̱a̱'nju̱dup. Kadi mnavyinma'yu̱nmo̱'o̱jada je̱ts kadi mtsa̱'a̱gada.
43014028	X'amo̱tunajxtu a̱tse'e ku a̱tse'e nvaajñ je̱ts na̱jkxp a̱tse'e, ax miinnuvapts a̱tse'e je̱ts a̱tse'e n'ijtnuvat miits ma̱a̱tta. Pa̱n ku̱xtsó̱ktats a̱tse'e, ku̱mxo̱o̱jntkti tse'e ku ve'e xmó̱tudi je̱ts na̱jkxp a̱tse'e joma ve'e a̱ts je̱ nTee', ku̱x jyaa'knu̱má̱jip je̱'e̱ ve'e je̱ts ni ka'a ve'e a̱ts.
43014029	Ntunvaajnjidu xa a̱ts miits ya̱'a̱ ve'e ku ve'e ve'em kyajatyna; ku ve'e ve'em jyátu̱t, van'itts a̱tse'e xjaanchjávadat to'k aaj to'k jo̱o̱t.
43014030	’Ka'a xa a̱ts miitse'e vinjo'n n'ukjaa'kma̱a̱tnakyo̱jtsjidinit, ku̱x miimpe'e je̱ ko̱'o̱yjáyuvap juu' ve'e du̱yakkutojkjip je̱ jáyuda juu' ve'e je̱ Nte'yam du̱tso'oxpa̱jktup. Ni vinxú̱pats a̱ts je̱'e̱ ve'e xkayakkutujkja.
43014031	Ax ntónupts a̱ts je̱'e̱ ve'e juu' ve'e a̱ts je̱ nTee' xtukpavaan, ve'em tse'e je̱ jayu du̱nu̱jávadat je̱ts ntsa̱jkp a̱tse'e je̱ nTee'. Té̱nadats je̱ts du̱ja'mda.
43015001	’Ve'em xa a̱tse'e ax jo'n to'k je̱ tsaaydum aa'ts; ax a̱ts je̱ nTee', ve'emts je̱'e̱ ve'e ax jo'n je̱ jayu juu' ve'e du̱ka̱yoop du̱ka̱toomp.
43015002	Je̱ts a̱ts je̱ njáyuda, ve'emts je̱'e̱ ve'eda ax jo'n je̱ tsaaydum aa'ts je̱ y'axenda. Je̱'e̱ juu' ve'e du̱ka̱yoop du̱ka̱toomp je̱ tsaaydum aa'ts, kyu̱stsujkpts je̱'e̱ ve'e o̱yjuu' axena juu' ve'e kata̱'mip; ax je̱ axén juu' jatye'e ta̱'mip, tyuktsojkvaachpts je̱'e̱ ve'e je̱tse'e ve'em jyaa'kta̱'mat.
43015003	Mva'ajtsanda xa miitse'eda je̱ ka̱ts je̱ ayook ka̱jx juu' a̱ts miitse'e tu̱nvaajnjada.
43015004	To'k muk tse'e m'ijttinit a̱ts ma̱a̱t je̱ts a̱tse'e n'ijtpat to'k muk miits ma̱a̱tta. Ka'a ve'e je̱ axén tya̱'ma pa̱n ka'a ve'e y'it to'k muk je̱ y'aa'ts ma̱a̱t. Ax ve'emts miitse'eda ax jo'n je̱ axén juu' ve'e kata̱'mip pa̱n ka'a ve'e m'itta to'k muk a̱ts ma̱a̱t.
43015005	’Ve'em xa a̱tse'e ax jo'n je̱ tsaaydum aa'ts; miits tse'eda ax jo'n je̱ axenda. Pa̱n pa̱n jaty xa ve'e ijtp to'k muk a̱ts ma̱a̱t je̱ts a̱tse'e n'it to'k muk je̱'e̱ ma̱a̱t, ve'emts je̱'e̱ ve'e ax jo'n je̱ axén juu' ve'e o̱o̱y tunta̱'mip, ku̱x pa̱n ka'a xa ve'e m'itta to'k muk a̱ts ma̱a̱t, ka'a tse'e m'o̱'yixjada je̱tse'e juu' xtóndat.
43015006	Pa̱n pa̱n xa ve'e ka'ijtp to'k muk a̱ts ma̱a̱t, ve'emts je̱'e̱ ve'e ax jo'n je̱ axén juu' ve'e yaktukvijtsvaatsp je̱tse'e tya̱a̱tsni, je̱'e̱ tse'e yakpa̱kmojkp je̱tse'e je̱m ja̱njo̱o̱tm yakpu̱m. Je̱m tse'e tyo̱o̱yni.
43015007	’Pa̱n m'ijttup xa ve'e to'k muk a̱ts ma̱a̱t je̱tse'e xyak'íttat je̱m mja'vin ka̱jxmda juu' a̱tse'e nka̱jtsp, amó̱tudats pa̱n ti ve'e mtso̱jktup, ax myakmo̱'o̱dap tse'e.
43015008	Yakma̱ja yakjaancha tse'e y'it a̱ts je̱ nTee' ku ve'e m'íttat ax jo'n je̱ tsaaydum axén juu' ve'e o̱o̱y tunta̱'mip, ve'em tse'e mnu̱ke̱'xnatá̱kadat je̱ts a̱ts je̱ n'ixpa̱jkpa miitse'eda.
43015009	Ntso̱jktupts a̱ts miitse'eda, ve'em ax jo'n a̱tse'e je̱ nTee' xtsa̱k; jaa'kyak'ítta a̱ts je̱ ntso̱jku̱n je̱m mja'vin ka̱jxmda.
43015010	Pa̱n mkutyoondup tse'e a̱ts je̱ mpava'nu̱n, mnaajk'ítjadapts miitse'e a̱ts je̱ ntso̱jku̱n ma̱a̱t, ve'em ax jo'n a̱tse'e nkutyún a̱ts je̱ nTee' je̱ pyava'nu̱n je̱ts a̱tse'e nnaajk'ítju̱ je̱'e̱ je̱ cho̱jku̱n ma̱a̱t.
43015011	’Nvaajnjidupts a̱ts miits ya̱'a̱ ve'e je̱tse'e xjaye̱jptinit a̱ts je̱ nxo̱o̱jntku̱n je̱m mja'vin ka̱jxmda, ax ve'em tse'e pu'uk avaada mxo̱o̱jntktinit.
43015012	Ya̱'a̱ xa ve'e a̱ts je̱ mpava'nu̱n: Nachó̱kjada to'k jado'k, ve'em ax jo'n a̱ts miitse'e tu̱ntso̱kta jo'n.
43015013	Ka'a xa ve'e y'ukjé̱jini nu̱yojk je̱ tso̱jku̱n ax jo'n je̱ tso̱jku̱n ku ve'e je̱ jayu du̱ku'o̱o̱'ka pa̱n pa̱n jatye'e mya̱a̱tnayja'vijidup.
43015014	Miitsta xa je̱'e̱ ve'eda juu' a̱tse'e nma̱a̱tnayja'vijidup pa̱n mtoondupe'e juu' ve'e ntukpavaandup.
43015015	Ka'a a̱ts miitse'e n'uktijtinit toompada, ku̱x je̱ toompa, ka'a je̱'e̱ ve'e du̱nu̱java pa̱n ti ve'e je̱ vyintsá̱n tyuump. Je̱'e̱ a̱ts miitse'e ntijta jayu juu' a̱tse'e o̱o̱y ntunma̱a̱tnayja'vijidup, ku̱x ntuknu̱ja'vidu a̱ts miitse'e nu̱jom juu' a̱tse'e n'amo̱tunajx juu' ve'e a̱ts je̱ nTee' kyo̱jts.
43015016	Ka miitsap xa a̱tse'e xvinko̱o̱ndu; a̱ts miitse'e nvinko̱o̱ndu je̱tse'e mpa̱a̱mdi je̱tse'e m'ijttinit ax jo'n je̱ tsaaydum axén juu' ve'e o̱o̱y tunta̱'mip je̱tse'e jyek je̱ tya̱a̱jm, mtóndape'e juu' ve'e je̱ Nte'yam cha̱jkp, je̱tse'e jyé̱ku̱t juu' ve'e mtóndap. Pa̱n mtoondup tse'e ve'em, mmo̱'o̱jadapts a̱ts je̱ nTee' pa̱n ti ve'e m'amó̱tudup a̱ts ka̱jx.
43015017	Ax je̱'e̱ts a̱ts miitse'e ntukpavaandup je̱tse'e mnachó̱kjadat to'k jado'k.
43015018	’Pa̱n ka'a xa ve'e mtsó̱kjada je̱ jayu juu' ve'e du̱ma̱a̱tnavya̱a̱'nju̱dup je̱ naxviijnit je̱ kyo̱'o̱y je̱'e̱, nu̱jávada tse'e je̱ts a̱ts je̱'e̱ ve'e too'va̱jkp xkatso̱jktup.
43015019	Pa̱n ku̱xma̱a̱tnavya̱a̱'njadats miits je̱'e̱ ve'e, ku̱mtsó̱kjadats miits je̱'e̱ ve'eda, ve'em ax jo'n du̱tso̱kta pa̱n pa̱n jatye'e du̱ma̱a̱tnavya̱a̱'nju̱duvap je̱ naxviijnit je̱ kyo̱'o̱y je̱'e̱. A̱tsts miitse'e nvinko̱o̱ndu ku ve'e xma̱a̱tnavya̱a̱'njada y'ijt je̱ naxviijnit je̱ kyo̱'o̱y je̱'e̱. Je̱'e̱ ka̱jx tse'e mkatsó̱kjada pa̱n pa̱n jatye'e du̱ma̱a̱tnavya̱a̱'nju̱dup je̱ naxviijnit je̱ kyo̱'o̱y je̱'e̱, ku̱x ka'a ve'e x'ukma̱a̱tnavya̱a̱'njidini je̱ naxviijnit je̱ kyo̱'o̱y je̱'e̱.
43015020	Jaa'myé̱tsta juu' a̱ts miitse'e ntuknu̱u̱jmidu: “Ka'a ve'e je̱ toompa du̱nu̱ma̱ja ve'em ax jo'n je̱ vyintsá̱n.” Pa̱n a̱ts xa ve'e xjomtoondup xtitoondup, nay mjomtoojnju̱duvap mtitoojnju̱duvapts miits je̱'e̱ ve'eda; ax pa̱n kyutyoonduts je̱'e̱ ve'e juu' a̱tse'e nko̱jts, kyutyoonduvapts je̱'e̱ ve'e juu' miitse'e mko̱jtstuvap.
43015021	Mjomtoojnju̱duvap mtitoojnju̱duvapts miits je̱'e̱ ve'e je̱'e̱ ka̱jx ku ve'e mnapyá̱mjada a̱ts ma̱a̱t, je̱tse'e du̱ka'íxada je̱'e̱ pa̱n a̱tse'e xke̱jxp.
43015022	’Pa̱n ka'a a̱tse'e ku̱nmiijn je̱ts a̱tse'e ku̱nkamuko̱jtsti, ka'a tse'e ku̱du̱jaye̱pta je̱ to̱kin juu' ve'e jyaye̱jptup ku̱xe'e a̱ts xkatso̱kta. Ax u̱xyam, ka'a tse'e tii ti ve'e natyukkukó̱tsjadap je̱ tyo̱kin ka̱jx.
43015023	Pa̱n pa̱n xa a̱tse'e xkatso̱jkp, ka'ats je̱'e̱ ve'e a̱ts je̱ nTee' du̱tso̱jktuva.
43015024	Ka'a tse'e je̱ to̱kin ku̱du̱jaye̱pta pa̱n ka'a a̱tse'e ku̱ntuujn juu' ve'e ni pa̱na kyatuumpna je̱ja je̱'e̱ vyinkujkta; ax ka'ats a̱tse'e xtso̱kta ó̱yame'e du̱ja'ixti juu' jaty a̱tse'e ntoon, ka'ats je̱'e̱ ve'e du̱tso̱jktuva a̱ts je̱ nTee'.
43015025	Ax je̱'e̱ ka̱jxts ya̱'a̱ ve'e ve'em jyaty je̱tse'e tyónju̱t juu' ve'e vaamp je̱p Kunuu'kx Jatyán ku̱jxp jidu̱'u̱m: “Ve'emji a̱tse'e xkatso̱jkti.” Jidu̱'u̱m tse'e vya'añ.
43015026	’Ax je̱ Espíritu Santo, juu' ve'e ix'ijtp je̱tse'e y'it je̱ Dios Tee' ma̱a̱t, nke̱jxjadapts a̱ts miits je̱'e̱ ve'e. Je̱'e̱ tse'e tso̱o̱'mp je̱m je̱ Nte'yam vyinkojkm je̱tse'e du̱yaknu̱ke̱'xnatá̱ka je̱ Nte'yam je̱ tyu̱v je̱'e̱. Ku ve'e myínu̱t, pyá̱mupts je̱'e̱ ve'e je̱ tu̱va̱ko̱jtsu̱n a̱ts ka̱jx.
43015027	Nay ve'empats miitse'e je̱ tu̱va̱ko̱jtsu̱n xpa̱a̱mduvat a̱ts ka̱jx, ku̱x ijt a̱tse'e miits ma̱a̱tta van'ítani ku a̱tse'e nyak'ixpa̱jk'ukvaajñ.
43016001	’Ve'emts a̱ts miitse'e nna̱a̱jmada je̱ts ka'a ve'e myakviijnkvó̱vdat je̱ts a̱tse'e xko̱o̱'kjaanchja'vidinit.
43016002	Ka'a xa ve'e myakkuvá̱ktat je̱p tsaptu̱jkp; je̱'yap xa ve'e je̱ xa̱a̱j ku ve'e je̱ jayu myak'o̱o̱'kjadat je̱tse'e vyinmáydat je̱ts je̱ maa'yu̱n je̱'e̱ ve'e je̱ Nte'yam tyoojnjidup.
43016003	Ve'em tse'e jyátu̱kadat ku̱x ni vin'ita ve'e a̱ts je̱ nTee' du̱ka'íxada, ni a̱tsa xka'íxaiduva.
43016004	Je̱'e̱ ka̱jxts a̱ts miitse'e nna̱a̱jmada ku̱x ku ve'e ve'em tyónju̱t kyó̱tsju̱t, van'it tse'e xjaa'myé̱tstat juu' a̱ts miitse'e nvaajnjidup. ’Ka'a xa a̱ts miits ya̱'a̱ ve'e nvaajnjidi ku a̱tse'e nyak'ixpa̱jk'ukvaajñ, ku̱x ijt a̱tse'e miits ma̱a̱tta.
43016005	Ax na̱jkxpts a̱tse'e u̱xyam je̱m joma ve'e je̱'e̱ pa̱n a̱tse'e xke̱jxp, ax ni pá̱nats miitse'eda nu̱to'k a̱ts xkah'amo̱tutú̱vada pa̱n joma a̱tse'e nnu̱jkx,
43016006	mtsaachvinmaaydupe'e je̱'e̱ ka̱jx ku a̱tse'e ve'em tu̱nva'añ.
43016007	Ax tyú̱vamts a̱ts miitse'e nna̱a̱jmada, miits je̱ m'o̱'yin ka̱jxta xa je̱'e̱ ve'e ku a̱tse'e nna̱jkxu̱t, ku̱x pa̱n ka'a a̱tse'e ku̱nnu̱jkx, ka'a tse'e myínu̱t je̱tse'e y'ítu̱t miits ma̱a̱tta pa̱ne'e m'ix'ítjadap; ax pa̱n na̱jkxpts a̱tse'e, ntuknu̱ké̱xtapts a̱ts miits je̱'e̱ ve'e.
43016008	Ax kuts je̱'e̱ ve'e myínu̱t, van'it tse'e je̱ jayu je̱ nu̱ja'vin du̱mo̱'o̱dat je̱ts je̱ to̱kin ma̱a̱t je̱'e̱ ve'eda, je̱ts je̱ja ve'e je̱ tu̱vu̱too', je̱ts yakto̱kimpayo̱'o̱ydape'e.
43016009	Je̱ to̱kin ma̱a̱tts je̱'e̱ ve'eda ku̱x ka'a a̱tse'e xjaanchjávada;
43016010	ñu̱jávadapts je̱'e̱ ve'e pa̱n juu' ve'e je̱ tu̱vu̱too' ku̱x na̱jkxp a̱tse'e joma ve'e a̱ts je̱ nTee', ax ka'ats a̱ts miitse'e x'uk'íxtinit;
43016011	ñu̱ja'viduvapts je̱'e̱ ve'e je̱ts yakto̱kimpayo̱'ydinupe'e ku̱x ká̱tsani je̱'e̱ ve'e y'it je̱tse'e xa̱'ma ka̱jx chaachpaatnit je̱ ko̱'o̱yjáyuvap juu' ve'e du̱yakkutojkjip je̱ jáyuda juu' ve'e du̱tso'oxpa̱jktup je̱ Nte'yam.
43016012	’Jé̱pnum xa ve'e may viijn juu' a̱ts miitse'e njaa'kvaajnjavaandup, ax ka'anum tse'e m'o̱'yixjada je̱tse'e xvinmó̱tudat.
43016013	Ku ve'e myínu̱t je̱ Espíritu Santo, juu' ve'e tyú̱vam juu' du̱toomp du̱ko̱jtsp, je̱'e̱ tse'e mtuk'ixká̱xjadap je̱ tyu̱v je̱'e̱, ku̱x ka je̱ y'avintso̱ vinma'yu̱n ka̱jxap xa je̱'e̱ ve'e kyó̱tsu̱t, je̱'e̱ ve'e kyó̱tsup juu' ve'e y'amo̱tunajxyp, je̱'e̱ tse'e mtuknu̱jávajadap juu' jatye'e tónjup kó̱tsjup.
43016014	Je̱'e̱ xa a̱tse'e je̱ nma̱jin du̱yaknu̱ke̱'xnatá̱kap, ku̱x pyá̱kup je̱'e̱ ve'e juu' ve'e a̱ts nje̱'e̱ je̱tse'e mtuknu̱jávajadat.
43016015	Nu̱jom tse'e juu' ve'e a̱ts je̱ nTee' jye̱'e̱, á̱tspats je̱'e̱ ve'e nje̱'e̱. Je̱'e̱ ka̱jxts a̱tse'e tu̱nva'añ je̱ts pyá̱kup je̱'e̱ ve'e je̱ Espíritu Santo juu' ve'e a̱ts nje̱'e̱ je̱tse'e mtuknu̱jávajadat.
43016016	’Ve̱e̱'nji ya̱'a̱ ve'e ya̱ it ñáxu̱t je̱ts a̱tse'e xko̱o̱'k'íxtinit; ax ku tse'e ve̱e̱'n je̱ it ñajxnuvat, van'itts a̱tse'e x'íxtinuvat, ku̱x na̱jkxp a̱tse'e joma ve'e a̱ts je̱ nTee'.
43016017	Je̱me'e je̱ y'ixpa̱jkpata̱jk juu' ve'e nay'amo̱tutú̱vijidu: ―¿Tis ya̱'a̱ vine'e tyijp? Ve'em xa ve'e xnu̱u̱jmimda je̱ts ve̱e̱'nji ya̱'a̱ ve'e ya̱ it ñáxu̱t je̱tse'e nko̱o̱'k'íxumdinit, ax ku tse'e ve̱e̱'n je̱ it ñajxnuvat, van'it tse'e n'íxumdinuvat, ku̱x na̱jkxp ya̱'a̱ ve'e joma ve'e je̱ Tyee'.
43016018	¿Tis ya̱'a̱ ve'e tyijp ku ve'e vya'añ: “Ve̱e̱'nji ya̱'a̱ ve'e ya̱ it ñáxu̱t”? Ka'a xa u̱u̱'me'e nvinmó̱tumda ti ya̱'a̱ ve'e tyijp.
43016019	Ñu̱ja'vi tse'e je̱ Jesús je̱ts yak'amo̱tutu̱vavaampe'e, je̱'e̱ ka̱jx tse'e vyaajñ: ―¿Je̱'e̱ ve'e mnu̱javavaandup pa̱n tya̱jx a̱tse'e jidu̱'u̱m tu̱nva'añ: “Ve̱e̱'nji ya̱'a̱ ve'e ya̱ it ñáxu̱t je̱ts a̱ts miitse'e xko̱o̱'k'íxtinit, ax ku tse'e ve̱e̱'n je̱ it ñajxnuvat, van'itts a̱tse'e x'íxtinuvat”?
43016020	Tyú̱vam xa a̱ts miitse'e nna̱a̱jmada, vaampam a̱tse'e, mya'axtapts miitse'e je̱tse'e mtsaachvinmáydat; ax je̱ jayu juu' ve'e du̱ma̱a̱tnavya̱a̱'nju̱dup je̱ naxviijnit je̱ kyo̱'o̱y je̱'e̱, xo̱o̱ndu̱ktapts je̱'e̱ ve'eda; ó̱yam tse'e mtsaachvinmáydat, vimpítupts je̱'e̱ ve'e je̱ mtsaachvinma'yu̱nda xo̱o̱jntku̱n.
43016021	Ku ve'e je̱ ta̱'a̱xta̱jk je̱ y'ónu̱k du̱yakje̱java'añ, tsaachvinmaayp tse'e ku ve'e tyukka̱daakjini je̱tse'e chaachpaa'tu̱t; ax ku tse'e kye'ex je̱ maax ónu̱k, ka'a tse'e du̱'ukjaa'mye̱jtsni ku ve'e tu̱chaachpaa'ty, ku̱x xo̱o̱jntkp je̱'e̱ ve'e ku ve'e je̱ maax ónu̱k tu̱kye'ex.
43016022	Nay ve'empats miitse'eda, mtsaachvinmaaydupe'e u̱xyam; ax n'íxtinuvapts a̱ts miitse'eda, van'it tse'e o̱o̱y mtunxo̱o̱ndu̱ktat je̱m mja'vin ka̱jxmda, ax ni pa̱na tse'e kya'o̱'yixju̱t je̱tse'e mpa̱jku̱xjadat je̱ mxo̱o̱jntku̱nda.
43016023	’Ka'ats a̱ts miitse'e van'it x'ukti'amo̱tutú̱vidinit. Tyú̱vam xa a̱ts miitse'e nna̱a̱jmada, vaampam a̱tse'e, je̱ts mmo̱'o̱jadape'e a̱ts je̱ nTee' nu̱jom pa̱n ti jatye'e m'amó̱tudap a̱ts ka̱jx.
43016024	Ka'anum miitse'e x'amó̱tuda juu' a̱ts ka̱jx. Amó̱tuda juu', je̱tse'e myakmo̱'o̱dat, ve'em tse'e pu'uk avaada y'ítu̱t je̱ mxo̱o̱jntku̱nda.
43016025	’Je̱ tukmu'a'ixmojkin ma̱a̱t a̱ts miits ya̱'a̱ ve'e nvaajnjada, je̱'yap xa ve'e je̱ xa̱a̱j ku ve'e je̱ tukmu'a'ixmojkin ma̱a̱t juu' nko̱o̱'kvaajnjidinit, va'ajtsamts a̱ts miitse'e je̱ nTee' ntuknu̱jávadat.
43016026	Van'itts miits je̱'e̱ ve'e x'amó̱tudat juu' a̱ts ka̱jx. Ax ka'ats a̱tse'e nva'añ je̱ts a̱tse'e n'amó̱tuvu̱t miits ka̱jxta a̱ts je̱ nTee', ku̱x viinme'e a̱ts je̱ nTee' mtsó̱kjada,
43016027	mtso̱jkju̱dupts miits je̱'e̱ ve'e je̱'e̱ ka̱jx ku a̱ts miitse'e xtso̱kta je̱tse'e xjaanchjávada je̱ts je̱m a̱tse'e ntsa̱a̱'n joma ve'e je̱'e̱.
43016028	Je̱m a̱tse'e je̱ nTee' vyinkojkm ntsa̱a̱'n je̱ts a̱tse'e nmiijn yaja naxviijn; ax nmasa̱a̱kpts a̱tse'e u̱xyam ya̱ naxviijnit it je̱ts a̱tse'e nvimpijtnuvat je̱m joma ve'e a̱ts je̱ nTee'.
43016029	Van'it tse'e je̱ y'ixpa̱jkpata̱jk vyaandi: ―U̱xyam tse'e tu̱u̱v, va'ajts tse'e juu' xko̱jtsni, ka'a ve'e x'ukyaktoonni je̱ tukmu'a'ixmojkin,
43016030	u̱xyamts a̱a̱tse'e n'ix je̱ts mnu̱ja'viku̱jxp mitse'e nu̱jom juu' jaty, ka'ats je̱'e̱ ve'e vyinko̱pka je̱tse'e pa̱n juu' m'amo̱tutú̱vajat, je̱'e̱ ka̱jxts a̱a̱tse'e njaanchjáva je̱ts je̱m mitse'e mtsa̱a̱'n je̱ Nte'yam vyinkojkm.
43016031	Van'it tse'e je̱ Jesús y'atso̱o̱jvjidi: ―¿Mjaanchja'vidupe'e u̱xyam?
43016032	Pyaatnupts je̱'e̱ ve'e je̱ xa̱a̱j, u̱xyamts je̱'e̱ ve'e, ku miitse'e m'ake̱kva'kxká̱xtat, ka̱kna̱a̱' ka̱ktoo' tse'e xpá̱ktat je̱ts a̱tse'e naaydum xyaktándat. Ax ka naaydumapts a̱tse'e, ku̱x je̱ nTee' ma̱a̱t a̱tse'e n'it.
43016033	Nko̱jtsjidup a̱ts miits ya̱'a̱ ve'e nu̱jom je̱tse'e xjaye̱jptinit je̱ o̱y jo̱o̱t a̱ts ka̱jx. Mtsaachpaa'ttapts miitse'e yaja naxviijn; ax pa̱mda tse'e je̱ ma̱kk aaj je̱ ma̱kk jo̱o̱t, ta̱ a̱tse'e n'ama̱a̱daaga je̱ naxviijnit je̱ kyo̱'o̱y je̱'e̱.
43017001	Ku ve'e ve'em vyaajñ, van'it tse'e je̱ Jesús je̱m tsajm tso̱ pyat'ix je̱tse'e vyaajñ: ―Tata, ta̱ tse'e je̱ tiempo du̱paatni pa̱n vin'it a̱ts mitse'e nyakmá̱jat nyakjaanchat. Yakma̱ja a̱ts mits to'k aaj, a̱ts, mits je̱ m'Onu̱k, ve'emts a̱ts mitse'e nyakmá̱jivat nyakjaanchivat.
43017002	Mits xa a̱tse'e xmo̱o̱y je̱ kutojku̱n je̱ts a̱tse'e nyakkutojkjat nu̱jom je̱ jayu, xmo̱o̱yvats a̱tse'e je̱ kutojku̱n je̱ts nu̱jom je̱'e̱da pa̱n pa̱n jaty a̱ts mitse'e xmo̱o̱y, je̱ts a̱ts je̱'e̱ ve'e nmo̱o̱ydinit je̱ joojntykin juu' ve'e xa̱'ma ka̱jx ijtp.
43017003	Ax je̱ joojntykin juu' ve'e xa̱'ma ka̱jx ijtp, je̱'e̱ts je̱'e̱ ve'e ku ve'e m'íxajada, mits, to'kji je̱ Nte'yam, juu' ve'e tyú̱vam, je̱ts a̱tse'e x'íxaiduva, a̱ts, je̱ Jesucristo, juu' mitse'e mke̱jx.
43017004	’Ta̱ xa a̱tse'e nyaknu̱ke̱'xnatá̱ka mits je̱ mma̱jin je̱ mjaanchin yaja naxviijn, ta̱ts a̱tse'e ntonku̱x nko̱jtskú̱x juu' a̱ts mitse'e xtukpavaan.
43017005	Ax u̱xyam, yakmá̱jats a̱ts to'k aaj je̱m mits mvinkojkm je̱ ma̱jin ma̱a̱t juu' a̱tse'e njaye̱jp ku a̱ts mitse'e nma̱a̱tve'na ka'anume'e ya̱ it cho̱o̱'ndu̱k vye'na.
43017006	’Je̱'e̱ pa̱n pa̱n jatye'e mvinko̱o̱n yaja naxviijn, je̱'e̱ pa̱n pa̱n jaty a̱tse'e xmo̱o̱y, nu̱jávats a̱ts mitse'e nyaktáñ je̱'e̱ ma̱a̱tta. Mits mje̱'e̱ je̱'e̱ ve'e y'ijtti, mitsts a̱ts je̱'e̱ ve'e xmo̱o̱y. Kyutyoonduts je̱'e̱ ve'e mits je̱ mka̱ts je̱ m'ayook,
43017007	ax ñu̱ja'vidupts je̱'e̱ ve'e u̱xyam je̱ts nu̱jom juu' jaty a̱ts mitse'e xmo̱o̱y, mítsamts a̱ts je̱'e̱ ve'e xmo̱o̱y.
43017008	Ku̱x nmo̱o̱ydu a̱ts je̱'e̱ ve'e je̱ ka̱ts je̱ ayook juu' a̱ts mitse'e xmo̱o̱y, kyuva̱jktuts je̱'e̱ ve'e, va'ajts tse'e du̱nu̱jávada je̱ts je̱m a̱tse'e ntsa̱a̱'n joma ve'e mits, jyaanchja'vidu tse'e je̱ts mits a̱tse'e xke̱jxp.
43017009	’Nmunoo'kxtkpts a̱ts mitse'e je̱'e̱ ka̱jxta, ka je̱'e̱ ka̱jxapta pa̱n pa̱n jatye'e du̱ma̱a̱tnavya̱a̱'nju̱dup je̱ naxviijnit je̱ kyo̱'o̱y je̱'e̱, je̱'e̱da ve'e pa̱n pa̱n jaty a̱ts mitse'e xmo̱o̱y, ku̱x mits xa je̱'e̱ ve'e mje̱'e̱da.
43017010	Nu̱jom tse'e juu' ve'e a̱ts nje̱'e̱, mitsts je̱'e̱ ve'e mje̱'e̱va, ax juu'ts mitse'e mje̱'e̱, nay á̱tspats je̱'e̱ ve'e nje̱'e̱va, je̱'e̱ ka̱jxts a̱tse'e yakma̱ja n'it.
43017011	’Ka'a xa a̱tse'e n'uktaannit yaja naxviijn; ax je̱'e̱da, tándapts je̱'e̱ ve'e. Ax na̱jkxpts a̱tse'e n'ijtni mits ma̱a̱t. Kunuu'kx Tee', ixu̱ jaye̱pu̱ to'k aaj je̱'e̱ pa̱n pa̱n jaty a̱ts mitse'e xmo̱o̱y, ve'em tse'e y'ijttinit to'kji ax jo'n u̱u̱'me'e to'kji n'ijtum.
43017012	Ku a̱tse'e n'ijt je̱'e̱ ma̱a̱tta yaja naxviijn, n'ixtu njaye̱jptuts a̱ts je̱'e̱ ve'e pa̱n pa̱n jaty a̱ts mitse'e xmo̱o̱y je̱ts a̱tse'e nkuvaandi. Ni pa̱na tse'e kyavinto̱ki, je̱'e̱jyji ve'e to'k juu' ve'e nu̱pa̱a̱mdu̱kani ijtp je̱tse'e vyintó̱kinit, ve'em tse'e tyónju̱t kyó̱tsju̱t juu' ve'e vaamp je̱p Kunuu'kx Jatyán ku̱jxp.
43017013	’Ax na̱jkxpts a̱tse'e u̱xyam je̱m joma mitse'e m'it. Jidu̱'u̱mts a̱tse'e nva'añ namvaat a̱tse'e n'ítnum yaja naxviijn, ve'em tse'e pu'uk avaada du̱jaye̱jptinit je̱m jya'vin ka̱jxmda a̱ts je̱ nxo̱o̱jntku̱n, nay je̱'e̱ je̱ xo̱o̱jntku̱n juu' a̱tse'e njayejpp.
43017014	A̱ts xa je̱'e̱ ve'e nmo̱o̱ydu je̱ mka̱ts je̱ m'ayook, ax ka'ats je̱'e̱ ve'e chó̱kjada je̱ jáyuda juu' ve'e du̱ma̱a̱tnavya̱a̱'nju̱dup je̱ naxviijnit je̱ kyo̱'o̱y je̱'e̱, ku̱x ka'a ve'e je̱ naxviijnit je̱ kyo̱'o̱y je̱'e̱ du̱ma̱a̱tnavya̱a̱'njada, ve'em ax jo'n a̱tse'e nkama̱a̱tnavyu̱u̱'nju̱ je̱ naxviijnit je̱ kyo̱'o̱y je̱'e̱.
43017015	Ka'ats a̱ts mitse'e n'amo̱tu je̱tse'e xyakpítsumdat yaja naxviijn, je̱'e̱ ve'e je̱tse'e x'íxnit xjaye̱jpnit je̱tse'e kyaka'adat je̱m je̱ ko̱'o̱yjáyuvap kya̱'m.
43017016	’Ve'em ax jo'n a̱tse'e nkama̱a̱tnavyu̱u̱'nju̱ je̱ naxviijnit je̱ kyo̱'o̱y je̱'e̱, ve'emts je̱'e̱ ve'e du̱kama̱a̱tnavya̱a̱'nju̱duva je̱ naxviijnit je̱ kyo̱'o̱y je̱'e̱.
43017017	Yak'apú̱kada to'k aaj je̱ tyu̱v je̱'e̱ ka̱jx je̱tse'e y'ijttinit mits ma̱a̱t; mits je̱ mka̱ts je̱ m'ayook, je̱'e̱ts je̱'e̱ ve'e je̱ tyu̱v je̱'e̱.
43017018	Ve'em ax jo'n a̱ts mitse'e xkejx je̱ts a̱tse'e n'ítu̱t je̱ jayu ma̱a̱tta juu' ve'e du̱ma̱a̱tnavya̱a̱'nju̱dup je̱ naxviijnit je̱ kyo̱'o̱y je̱'e̱, ve'emts a̱ts je̱'e̱ ve'e nke̱jxtuva je̱tse'e y'ijttuvat je̱ jayu ma̱a̱tta juu' ve'e du̱ma̱a̱tnavya̱a̱'nju̱dup je̱ naxviijnit je̱ kyo̱'o̱y je̱'e̱.
43017019	Je̱ jayu pa̱n pa̱n jaty mitse'e mvinko̱o̱n, je̱'e̱ ka̱jxtats a̱tse'e nnaajk'ítju̱ mits ma̱a̱t je̱ts a̱tse'e ntónu̱t juu' a̱ts mitse'e xtuknu̱ke̱jxp, ax ve'emts je̱'e̱ ve'e y'ijttuvat mits ma̱a̱t je̱ tyu̱v je̱'e̱ ka̱jx.
43017020	’Ax ka je̱'e̱ ka̱jxtajyapts a̱ts mitse'e nmunoo'kxtu̱k, je̱'e̱ ka̱jxtava ve'e pa̱n pa̱n jaty a̱tse'e xjaanchjávadap je̱ ayook ka̱jx juu' je̱'e̱ ve'e kyó̱tstap.
43017021	Tata, n'amó̱tup a̱ts mitse'e je̱tse'e nu̱jom je̱'e̱da to'kji y'ijttinit. Ve'em ax jo'n mitse'e m'it yam a̱ts nja'vin ka̱jxm je̱ts a̱tse'e n'ijtpa je̱m mits mja'vin ka̱jxm, nay ve'emts je̱'e̱ ve'e y'ijttuvat yam u̱u̱'m nja'vin ka̱jxmam, ve'em tse'e du̱jaanchjávadat pa̱n pa̱n jatye'e du̱ma̱a̱tnavya̱a̱'nju̱dup je̱ naxviijnit je̱ kyo̱'o̱y je̱'e̱ je̱ts mits a̱tse'e xke̱jxp.
43017022	Je̱ ma̱jin juu' a̱ts mitse'e xmo̱o̱y, nmo̱o̱yduvats a̱ts je̱'e̱ ve'e, ve'em tse'e y'ijttinit to'kji ax jo'n u̱u̱'me'e to'kji n'ijtum.
43017023	Je̱mts a̱tse'e je̱'e̱ jya'vin ka̱jxmda, je̱ts yámpats mitse'e a̱ts nja'vin ka̱jxm, ax ve'em tse'e to'kji y'ijttinit je̱tse'e je̱ jayu juu' ve'e du̱ma̱a̱tnavya̱a̱'nju̱dup je̱ naxviijnit je̱ kyo̱'o̱y je̱'e̱, je̱tse'e du̱nu̱jávadat je̱ts mits a̱tse'e xke̱jxp je̱ts o̱o̱y mitse'e xtuntsa̱k pa̱n pa̱n jaty mitse'e mvinko̱o̱n, ve'em ax jo'n a̱ts mitse'e xtso̱jkpa jo'n.
43017024	’Tata, mits xa a̱ts je̱'e̱ ve'e xmo̱o̱ydu, ax ntsa̱jkpts a̱tse'e je̱ts a̱tse'e n'ijtpat je̱'e̱ ma̱a̱tta je̱m joma a̱tse'e n'ijtnit je̱tse'e du̱'íxtat je̱ ma̱jin juu' a̱ts mitse'e xmo̱o̱y, ku̱x van'ítanam a̱ts mitse'e xtsa̱k ka'anume'e ya̱ it cho̱o̱'ndu̱k vye'na.
43017025	Tata, pyaatyp y'ake̱e̱guipts je̱'e̱ ve'e o̱y juu' mitse'e mtuump. Pa̱n pa̱n jaty xa ve'e du̱ma̱a̱tnavya̱a̱'nju̱dup je̱ naxviijnit je̱ kyo̱'o̱y je̱'e̱, ka'a tse'e m'íxajada; ax n'íxats a̱ts mitse'e; je̱ts je̱'e̱ pa̱n pa̱n jaty a̱ts mitse'e xmo̱o̱y, ñu̱ja'vidupts je̱'e̱ ve'e je̱ts mits a̱tse'e xke̱jxp.
43017026	Nu̱java xa a̱ts mitse'e nyaktáñ je̱'e̱ ma̱a̱tta, ax njaa'któnupts a̱ts je̱'e̱ ve'e pa̱n vintso̱ ve'e mjaa'knu̱jávajadat, ve'em tse'e du̱jaye̱jptuvat je̱m jya'vin ka̱jxmda je̱ tso̱jku̱n juu' a̱ts mitse'e xtukmutso̱jkp, je̱ts a̱tse'e n'ijtnit je̱m je̱'e̱ jya'vin ka̱jxmda.
43018001	Ku ve'e chapko̱jtsku̱jx, van'it tse'e je̱ Jesús je̱ y'ixpa̱jkpata̱jk du̱ma̱a̱didi je̱tse'e du̱tinajxti je̱ tukjo̱v juu' ve'e Cedrón du̱xa̱a̱j, je̱tse'e jye̱'ydi je̱m jado'k ado'om joma ve'e to'k je̱ olivos ku̱pu̱kam. Je̱m tse'e tya̱jkidi.
43018002	Y'íxaiva tse'e je̱ it je̱ Judas, je̱'e̱ juu' ve'e je̱ Jesús du̱pa̱a̱mnup je̱m je̱ jayu kya̱'m juu' ve'e tso'oxpa̱jkju̱dup, ku̱x may naxe'e je̱m je̱ Jesús du̱ma̱a̱t'ó̱tsta je̱ y'ixpa̱jkpata̱jk.
43018003	Ax je̱m tse'e je̱ Judas jye̱'y ma̱a̱t je̱ tojpata̱jk je̱ts je̱ tsapta̱kmutoompata̱jk; je̱ tee'ta̱jk je̱ vyintsa̱nda je̱ts je̱ fariseota̱jkta, je̱'e̱ tse'e ke̱jxju̱du. Je̱m tse'e je̱ Jesús du̱nu̱na̱jkxta kuna̱'a̱k kutu̱'kx, je̱ ku̱p ma̱a̱t je̱ts je̱ tsojx ma̱a̱t.
43018004	Ax ñu̱ja'vi tse'e je̱ Jesús nu̱jom juu' ve'e tónjup kó̱tsjup, je̱'e̱ ka̱jx tse'e je̱ Jesús y'ana̱jkxijidi je̱tse'e y'amo̱tutú̱vijidi: ―¿Pa̱n tse'e m'íxtidup?
43018005	Je̱tse'e y'atso̱o̱jvjidi: ―Je̱ Jesús, je̱ nazarétit jayu. Van'it tse'e je̱ Jesús y'atsa̱a̱jv: ―A̱ts xa je̱'e̱ ve'e. Je̱ Judas juu' ve'e du̱pa̱a̱mnup je̱ Jesús je̱m je̱ jayu kya̱'m juu' ve'e tso'oxpa̱jkju̱dup, je̱m tse'e du̱ma̱a̱dada je̱ jayu juu' ve'e mya̱a̱tje̱'ydu.
43018006	Ku ve'e je̱ Jesús vyaajñ: “A̱ts xa je̱'e̱ ve'e”, van'it tse'e y'u̱xna̱jkxti je̱tse'e ñaxka̱daakti.
43018007	Van'it tse'e je̱ Jesús y'amo̱tutú̱vijidinuva: ―¿Pa̱n tse'e m'íxtidup? Je̱tse'e vyaandinuva: ―Je̱ Jesús, je̱ nazarétit jayu.
43018008	Van'it tse'e je̱ Jesús ña̱'mu̱xjidinuva: ―Ta̱ xa a̱ts miitse'e nna̱a̱jmada je̱ts a̱ts je̱'e̱ ve'e. Pa̱n a̱ts tse'e x'íxtidup, maso̱'o̱ktats a̱ts ya̱ njayu je̱tse'e ña̱jkxtinit.
43018009	Je̱'e̱ ka̱jxts ya̱'a̱ ve'e ve'em jyajty je̱tse'e tyoojnji kyo̱jtsji juu' ve'e viinm je̱ Jesús kyo̱jts ku ve'e vyaajñ je̱ts ni to'ka ve'e kyavinto̱ki je̱'e̱ pa̱n pa̱n jatye'e je̱ Tyee' mo̱o̱jyju.
43018010	Mya̱a̱t tse'e vye'na je̱ Simón Pedro to'k je̱ yajkxy tsojx, van'it tse'e du̱yakpítsum je̱ yajkxy tsojx je̱tse'e du̱ku̱spojxji to'k ado'om je̱ y'aka'yu̱n taatsk juu' ve'e Malco du̱xa̱a̱ji, je̱ tee' juu' ve'e du̱nu̱vintsa̱nika̱jxp je̱ tee'ta̱jkta, je̱'e̱ts je̱'e̱ ve'e je̱ tyoompa y'ijt.
43018011	Ax jidu̱'u̱m tse'e je̱ Jesús du̱nu̱u̱jmi je̱ Pedro: ―Pa̱a̱mnuva je̱ myajkxy tsojx je̱p tya̱jk ja̱a̱tp. Pa̱n cha̱jkp xa ve'e a̱ts je̱ nTee' je̱ts a̱tse'e ntsaachpaa'tu̱t, ¿ka'ats a̱ts n'ite'e je̱ tsaachpaatu̱n nyaknáxu̱t?
43018012	Je̱ tojpata̱jk ma̱a̱t je̱'e̱ juu' ve'e yakkutojku̱xju̱dup ma̱a̱t je̱ tsapta̱kmutoompata̱jk, je̱'e̱ tse'e du̱majtstu je̱ Jesús je̱tse'e du̱tsoomdi.
43018013	Van'it tse'e du̱yakna̱jkxti too'va̱jkp je̱p je̱ Anás tya̱k'ap. Je̱ ma̱j ónu̱k Anás, je̱ Caifás je̱ mya̱'vu̱tts je̱'e̱ ve'e y'ijt; je̱ts je̱ Caifás, je̱'e̱ tse'e je̱ joojnt ve'nip tee' juu' ve'e du̱nu̱vintsa̱nika̱jxp je̱ tee'ta̱jkta.
43018014	Nay je̱'e̱jyam tse'e je̱ Caifás juu' ve'e du̱'ako̱jtsi je̱ israeejlit jáyuda je̱ts je̱'e̱ je̱ y'o̱'yinda je̱'e̱ ve'e je̱tse'e to'kji je̱ jayu du̱ku'o̱o̱'kat je̱ jyáyuda.
43018015	Pyana̱jkxtu tse'e je̱ Jesús je̱ Simón Pedro je̱ts jado'k je̱ myu'ixpa̱jkpa. Je̱ myu'ixpa̱jkpa, íxajats je̱'e̱ ve'e y'ijt je̱ tee' juu' ve'e du̱nu̱vintsa̱nika̱jxp je̱ tee'ta̱jkta van'it. Ax je̱ ixpa̱jkpa tse'e ta̱jki je̱p je̱ tee' juu' ve'e du̱nu̱vintsa̱nika̱jxp je̱ tee'ta̱jkta tyaagujkp, je̱ Jesuuse'e du̱pa'u̱x'o̱o̱ki.
43018016	Je̱ Pedro, jékumts je̱'e̱ ve'e tyaajñ. Je̱'e̱ ka̱jx tse'e pyítsum je̱ ixpa̱jkpa juu' ve'e íxaja je̱ tee' juu' ve'e du̱nu̱vintsa̱nika̱jxp je̱ tee'ta̱jkta van'it, je̱tse'e du̱ma̱a̱tnakyo̱jtsji je̱ ta̱'a̱xta̱jk juu' ve'e je̱ zaguán du̱'ix'ijtp, je̱tse'e du̱yakta̱jki je̱ Pedro.
43018017	Van'it tse'e je̱ ta̱'a̱xta̱jk du̱nu̱u̱jmi je̱ Pedro: ―¿Ka mítsap vine'e nu̱to'k xi jayu je̱ y'ixpa̱jkpa? Je̱tse'e je̱ Pedro y'atsa̱a̱jv: ―Ka'a, ka á̱tsap xa je̱'e̱.
43018018	Xojxp tse'e van'it je̱ it, je̱'e̱ ka̱jx tse'e je̱ toompata̱jk ma̱a̱t je̱ tsapta̱kmutoompata̱jk du̱pa̱a̱mdi je̱ ja̱a̱jn je̱ ju'u ma̱a̱t, je̱p tse'e du̱vinté̱nada je̱tse'e xyamda. Je̱p tse'e je̱ Pedro tyéniva xyaampa.
43018019	Je̱ tee' juu' ve'e du̱nu̱vintsa̱nika̱jxp je̱ tee'ta̱jkta van'it, je̱'e̱ tse'e du̱'amo̱tutu̱vi je̱ Jesús pa̱n ti ve'e tyoondup kyo̱jtstup je̱ y'ixpa̱jkpata̱jk je̱ts ti ve'e je̱ Jesús je̱ jayu tyuk'ixp.
43018020	Je̱tse'e je̱ Jesús ña̱'mu̱xji: ―Nu̱ke̱'xnatá̱kani je̱'e̱ ve'e juu' a̱tse'e tu̱nka̱ts je̱ja anañu̱joma je̱ jayu vyinkujk, ijtpts a̱tse'e tu̱nyak'ixpu̱k je̱p tsaptu̱jkp je̱ts je̱p ma̱ja̱ tsaptu̱jkp, je̱p joma ve'e ñay'amókajada anañu̱joma je̱ israeejlit jáyuda, ka ayu'utsapts a̱tse'e juu' tu̱nka̱ts.
43018021	¿Tya̱jxts a̱tse'e x'amo̱tutu̱va? Je̱'e̱ mits amo̱tutu̱va pa̱n pa̱n jaty a̱tse'e tu̱x'amo̱tunaxta, va'ants je̱'e̱ ve'e mva'nu̱xjada pa̱n ti jaty a̱tse'e tu̱nka̱ts, ñu̱ja'vidupts je̱'e̱ ve'e juu' jaty a̱tse'e tu̱nka̱ts.
43018022	Ku ve'e je̱ Jesús ve'em vyaajñ, van'it tse'e nu̱to'k je̱ tsapta̱kmutoompa juu' ve'e paa'ténijup, je̱'e̱ tse'e du̱'akupa̱'kxi je̱ Jesús, je̱tse'e du̱nu̱u̱jmi: ―¿Ve'eme'e x'atsa̱v ya̱ tee' juu' ve'e du̱nu̱vintsa̱nika̱jxp je̱ tee'ta̱jkta?
43018023	Je̱tse'e je̱ Jesús y'atso̱o̱jvji: ―Pa̱n ka'a xa je̱'e̱ ve'e y'o̱ya juu' a̱tse'e tu̱nka̱ts, nu̱kó̱tsu̱ts n'it joma ve'e kya'o̱ya; ax pa̱n o̱yts je̱'e̱ ve'e juu' a̱tse'e tu̱nka̱ts, ¿tya̱jxts a̱tse'e tu̱x'akupa̱'kxa?
43018024	Van'it tse'e je̱ Anás je̱ Jesús tsumu̱pu̱kna du̱tuknu̱kejx je̱ tee' Caifás, tee' je̱'e̱ ve'e y'ijtpa juu' ve'e du̱nu̱vintsa̱nika̱jxp je̱ tee'ta̱jkta.
43018025	Namvaate'e je̱ Pedro jya̱n'aténiva, van'it tse'e yaknu̱u̱jmi: ―¿Ka mítsap vine'e nu̱to'k xi jayu je̱ y'ixpa̱jkpa? Van'it tse'e je̱ Pedro du̱kanatyukpa̱jkjinuva je̱ Jesús. Jidu̱'u̱m tse'e vyaajñ: ―Ka'a, ka á̱tsap xa je̱'e̱.
43018026	Van'it tse'e y'amo̱tutú̱vijinuva nu̱to'k je̱ toompa juu' ve'e du̱toojnjip je̱ tee' juu' ve'e du̱nu̱vintsa̱nika̱jxp je̱ tee'ta̱jkta, je̱'e̱ myugo'ok juu' ve'e je̱ Pedro kyu̱spojxji je̱ tyaatsk, je̱tse'e vyaajñ: ―¿Ka jé̱map a̱ts mitse'e tu̱n'ix olivos ku̱pu̱kam jo̱o̱tm ma̱a̱t ya̱'a̱?
43018027	Ax ka'a tse'e y'uknatyukpa̱jkjinuva je̱ Pedro je̱ Jesús. Je̱'yji tse'e to'k je̱ na'atseev y'ayaaxy.
43018028	Ku ve'e je̱ Jesús du̱yaktso̱o̱'ndi je̱p je̱ Caifás tya̱k'ap, van'it tse'e du̱yakna̱jkxti je̱m joma ve'e je̱ Pilato yakkutuk, jajtu̱kuvaannup tse'e je̱ it vye'na. Ka'a tse'e tya̱jkidi je̱p tu̱jkp je̱ israeejlit jayu ku̱x va'ajts je̱'e̱ ve'e ñaajk'ituva'anjada, ku̱x pa̱n ku̱tya̱jkidi ve'e, ka'a tse'e ku̱y'o̱'yixjidi je̱tse'e ku̱du̱kaaydi je̱ pascua xa̱a̱j a'ox.
43018029	Je̱'e̱ ka̱jx tse'e je̱ Pilato pyítsum je̱p tu̱jkp joma ve'e yakkutuk. Je̱ rómait yakkutojkpa juu' ve'e je̱ ma̱ja̱ kutojku̱n du̱ka̱'mip van'it, je̱'e̱ tse'e je̱ kutojku̱n mo̱o̱jyju. Van'it tse'e je̱ nu̱may jayu du̱nu̱u̱jmidi: ―¿Tise'e mtuknu̱xa̱'a̱idup ya̱ jayu?
43018030	Je̱tse'e y'atso̱o̱jvjidi: ―Pa̱n ka je̱ to̱kin toompap xa ya̱'a̱ ve'e ku̱y'it, ka'ats a̱a̱ts mits ya̱'a̱ ve'e je̱ xyu̱p ntukka̱ta̱ka.
43018031	Van'it tse'e je̱ Pilato ña̱'mu̱xjidi: ―Pavitsta miits ya̱'a̱ je̱ts to̱kimpayo̱'o̱yda ax jo'n vya'añ je̱ mpava'nu̱nda. Van'it tse'e y'atso̱o̱vdi: ―Ka'a xa a̱a̱ts miitse'e xyakjajtjada je̱ts a̱a̱tse'e nyakjayu'o̱o̱'ku̱t.
43018032	Ve'em tse'e jyajty je̱tse'e tyoojnji juu' ve'e je̱ Jesús kyo̱jts pa̱n vintso̱ ve'e y'o̱o̱'ku̱t.
43018033	Van'it tse'e je̱ Pilato tya̱jkinuva je̱p joma ve'e yakkutuk, je̱tse'e je̱ Jesús du̱vatsa̱a̱jv, je̱tse'e du̱'amo̱tutu̱vi: ―¿Je̱ Israeejlit Jayu Yakkutojkpa mitse'e?
43018034	Van'it tse'e je̱ Jesús y'atso̱o̱jvji: ―¿Je̱ m'avintso̱ vinma'yu̱n ka̱jx a̱ts mits ya̱'a̱ ve'e x'amo̱tutu̱va, ukpu̱ jayu ve'e ve'em mna̱'mu̱xjup?
43018035	Van'it tse'e je̱ Pilato y'atso̱o̱jvji: ―Ka je̱ israeejlit jáyuvap xa a̱tse'e. Je̱ mjáyuda ma̱a̱t je̱ tee'ta̱jk je̱ vyintsa̱nda, je̱'e̱ tse'e yam a̱ts nka̱'m tu̱mpá̱mjada. ¿Ti mitse'e tu̱xtún?
43018036	Van'it tse'e je̱ Jesús y'atso̱o̱jvji: ―Ka yaja naxviijnap xa a̱tse'e nyakkutuk. Pa̱n yaja xa a̱tse'e ku̱nyakkutuk, ka'a tse'e ku̱du̱kuva̱jkti pa̱n pa̱n jaty a̱tse'e xpana̱jkxtup je̱ts a̱tse'e je̱m je̱ israeejlit jayu kya̱'m nyakpá̱mu̱t. Ka yájapts a̱tse'e nyakkutuk.
43018037	Van'it tse'e je̱ Pilato ña̱'mu̱xji: ―¿Tis, yakkutojkpa mitse'e? Je̱tse'e je̱ Jesús y'atsa̱a̱jv: ―Je̱'e̱ xa a̱tse'e, ve'em ax jo'n tu̱xka̱ts. Je̱'e̱ ka̱jx xa a̱tse'e nke'x je̱ts je̱'e̱ ka̱jxts a̱tse'e nmiijn yaja naxviijn je̱ts a̱tse'e je̱ tu̱va̱ko̱jtsu̱n mpá̱mu̱t je̱ tyu̱v je̱'e̱ ka̱jx. Anañu̱joma pa̱n pa̱n jatye'e du̱kutyoondup je̱ tyu̱v je̱'e̱, y'amo̱tunajxtupts je̱'e̱ ve'e juu' a̱tse'e nka̱jtsp.
43018038	Van'it tse'e je̱ Pilato ña̱'mu̱xji: ―¿Tis je̱'e̱ ve'e je̱ tyu̱v je̱'e̱? Ku ve'e je̱ Pilato ve'em vyaajñ, van'it tse'e pyítsumnuva je̱tse'e du̱muko̱jtstinuva je̱ israeejlit jáyuda, je̱tse'e du̱nu̱u̱jmidinuva: ―Ka'a xa a̱tse'e ya̱ jayu ti to̱kin mpaatyja.
43018039	Ixtáñ xa miitse'e xjaye̱pta je̱ts a̱ts miitse'e nmaso̱o̱kjadat to'k je̱ poxu̱nta̱kjayu vimpaascua xa̱a̱j. Van'it tse'e je̱ jayu du̱'amo̱tutú̱vidi: ―¿Mtso̱jktupe'e je̱ts a̱ts miitse'e nmaso̱o̱kjadat ya̱ Israeejlit Jayu Yakkutojkpa?
43018040	Van'it tse'e ma̱kk vyaandi: ―¡Ka'a, ka je̱'e̱p! ¡Maso̱'o̱ku̱ je̱ Barrabás! Ax me̱e̱'tspats je̱'e̱ ve'e y'ijt je̱ Barrabás.
43019001	Van'it tse'e je̱ Pilato je̱ Jesús du̱yakjavyo̱jpji ma̱a̱t je̱ po̱'o̱ vo̱jpu̱n je̱ pojxu̱n ja̱ptsum.
43019002	Tá̱vani tse'e yakva̱p vye'na, van'it tse'e je̱ tojpata̱jk to'k je̱ ápit ta'aky du̱pa̱a̱mdi je̱ corona jo'n, je̱tse'e du̱tukxa̱kje̱e̱jnu̱kti je̱m je̱ Jesús kyuvajkm. Van'it tse'e du̱xo̱jxti ma̱a̱t je̱ tso'ojmk vit ax jo'n je̱ yakkutojkpa ñaxyó̱xjada,
43019003	je̱tse'e du̱nu̱xiikti du̱tukxiikti. Jidu̱'u̱m tse'e du̱nu̱u̱jmidi: ―¡Yakmá̱jats mitse'e m'ítu̱t, Israeejlit Jayu Yakkutojkpa! ―je̱tse'e du̱'akupa̱'kxidi.
43019004	Van'it tse'e je̱ Pilato pyítsumnuva je̱tse'e je̱ nu̱may jayu du̱nu̱u̱jminuva: ―Ixta, u̱xyaja xa a̱tse'e nyakpítsum je̱tse'e xnu̱jávadat je̱ts ka'a a̱tse'e ti to̱kin mpaatyja.
43019005	Van'it tse'e je̱ Jesús pyítsum ma̱a̱t je̱ tso'ojmk vit, je̱me'e kyuvajkm je̱ ápit ta'aky je̱ corona jo'n pu̱m du̱ma̱a̱da juu' ve'e tyukxa̱kje̱e̱jnu̱ktu. Van'it tse'e je̱ Pilato ña̱'mu̱xjidi: ―¡U̱xyaja xa ve'e ya̱ yaa'tya̱jk!
43019006	Ku ve'e du̱'ixti je̱ tee'ta̱jk je̱ vyintsa̱nda je̱ts je̱ tsapta̱kmutoompata̱jkta, ma̱kk tse'e vyaandi: ―¡Yakcruuzpé̱tu̱! ¡Yakcruuzpé̱tu̱! Van'it tse'e je̱ Pilato ña̱'mu̱xjidi: ―Pavitsta miits ya̱'a̱ je̱ts yakcruuzpé̱tta; ka'a xa a̱ts ya̱'a̱ ve'e ti to̱kin mpaatyja.
43019007	Ax jidu̱'u̱m tse'e y'atso̱o̱vdi je̱ israeejlit jáyuda: ―Njayejpp xa a̱a̱tse'e je̱ pava'nu̱n juu' ve'e vaamp je̱ts vyinmajtsjupe'e je̱tse'e y'o̱o̱'ku̱t ku̱x ve'eme'e ñapyu̱mju̱ je̱ts je̱ Nte'yam je̱ y'Onu̱k ya̱'a̱ ve'e.
43019008	Ku ve'e je̱ Pilato du̱'amo̱tunajxy, nu̱yojk tse'e tyunjaa'ktsa̱'ki.
43019009	Van'it tse'e tya̱jkinuva je̱p tu̱jkp je̱tse'e du̱'amo̱tutu̱vi je̱ Jesús: ―¿Jómit jáyuts mitse'e? Ax ka'a tse'e je̱ Jesús y'atso̱o̱jvji.
43019010	Van'it tse'e je̱ Pilato ña̱'mu̱xji: ―¿Ka'a a̱tse'e x'atsa̱v? ¿Ka'a ve'e xnu̱java je̱ts njayejpp a̱tse'e je̱ kutojku̱n je̱ts a̱ts mitse'e naspa̱ka nyaktánu̱t ukpu̱ a̱ts mitse'e nyakjacryuuzpé̱tju̱t?
43019011	Je̱tse'e je̱ Jesús y'atso̱o̱jvji: ―Pa̱n ka'a xa mitse'e je̱ Nte'yam ku̱mmo̱o̱jyji je̱ kutojku̱n, ka'ats mitse'e je̱ xyu̱p myakkutuk a̱ts ka̱jx. Je̱'e̱ ka̱jx tse'e nu̱yojk tó̱kinax je̱'e̱ juu' a̱tse'e je̱m mits mka̱'m tu̱xyakjapyu̱mju̱ je̱ts ka'a ve'e mits.
43019012	Van'it tse'e je̱ Pilato du̱'ukjaa'kpayo̱'y pa̱n vintso̱ ve'e je̱ Jesús naspa̱ka ku̱du̱yaktaajñ, je̱tse'e pyítsumnuva je̱ja je̱ nu̱may jayu vyinkujk. Ax ma̱kk tse'e vyanko̱jtinuva je̱ israeejlit jáyuda: ―¡Pa̱n myaktaampy xa ya̱'a̱ ve'e naspa̱ka, ka'a tse'e xma̱a̱tnayjávaja je̱ César, je̱ yakkutojkpa juu' ve'e nu̱yojk je̱ kutojku̱n du̱ka̱'mip! ¡e̱pya̱na pa̱n pa̱ne'e napya̱a̱jmjup yakkutojkpa, cho'oxpu̱jkpts je̱'e̱ ve'e je̱ César!
43019013	Ku ve'e je̱ Pilato du̱'amo̱tunajxy, van'it tse'e je̱ Jesús du̱yakjapyítsumji je̱tse'e y'a̱jxtk joma ve'e tyo̱kimpayo̱'o̱y. Gabata tse'e yaktukxa̱a̱ja je̱ it je̱ hebreo aaj. (Jidu̱'u̱m tse'e kya̱tsa̱pítsum je̱ Gabata, Tsavimpa'kxy.)
43019014	Jado'k xa̱a̱j tse'e kya'it je̱tse'e je̱ pascua xa̱a̱j du̱'amaa'yadat, kujk xa̱a̱j jo'ne'e vye'na, van'it tse'e je̱ Pilato du̱nu̱u̱jmidi je̱ israeejlit jáyuda: ―¡U̱xyaja xa ve'e ya̱ myakkutojkpada!
43019015	Van'it tse'e ma̱kk vyaandinuva: ―¡Va'an du̱'a̱a̱'ku̱! ¡Va'an du̱'a̱a̱'ku̱! ¡Yakcruuzpé̱tu̱! Je̱tse'e je̱ Pilato ña̱'mu̱xjidinuva: ―¿Tis, nyakjacryuuzpé̱tjup a̱ts ya̱'a̱ vine'e ya̱ myakkutojkpada? Van'it tse'e je̱ tee'ta̱jk je̱ vyintsá̱n y'atso̱o̱jvjidi: ―Ka'a xa a̱a̱tse'e viijnk yakkutojkpa njayep, je̱ Césarji ve'e to'k.
43019016	Ku ve'e ve'em vyaandi, van'it tse'e je̱ Pilato du̱tuujn juu' ve'e je̱ nu̱may jayu cho̱jktup, je̱tse'e je̱m je̱ tyojpa kya̱'mda du̱pu̱u̱jm je̱ Jesús je̱tse'e du̱yakcruuzpé̱ttat.
43019017	Van'it tse'e pyítsum je̱ Jesús, je̱me'e je̱ cryuuz du̱paku̱'u̱, je̱tse'e ñu̱jkx joma ve'e to'k je̱ it juu' ve'e yaktukxa̱a̱jip Kuxútum, je̱'e̱ juu' ve'e je̱ hebreo aaj kya̱tsa̱pítsump Gólgota.
43019018	Je̱m tse'e du̱yakcruuzpe̱jtti. Yakcruuzpe̱jttuva tse'e janu̱me̱jtsk je̱ jayu, je̱ja tse'e ita̱kujk je̱ Jesús du̱pa̱a̱mdi.
43019019	Yakjapya̱a̱jmju tse'e je̱ Pilato je̱m cruz ko̱jm to'k je̱ jatyán juu' ve'e du̱'ava'nip pa̱n ti ve'e kyuvejtp. Jidu̱'u̱m tse'e vya'añ: “Ya̱'a̱ xa ve'e je̱ Jesús, je̱ nazarétit jayu, je̱ Israeejlit Jayu Yakkutojkpa.”
43019020	Nu̱may tse'e je̱ israeejlit jayu du̱'ixti je̱ jatyán, ku̱x je̱ it joma ve'e du̱yakcruuzpe̱jtti je̱ Jesús, myutá̱mipts je̱'e̱ ve'e je̱ kajpu̱n je̱ts toojk je̱ ayookts je̱'e̱ ve'e ja'a: je̱ hebreo, je̱ griego, je̱ts je̱ latín.
43019021	Je̱'e̱ ka̱jx tse'e je̱ israeejlit tee'ta̱jk je̱ vyintsá̱n du̱nu̱u̱jmidi je̱ Pilato: ―Kadi to'k aaj xyakjayja'aju̱: “Je̱ Israeejlit Jayu Yakkutojkpa”; ñojk'ó̱ye'e yakjayja'aju̱: “Ya̱'a̱ ve'e vaan: A̱ts xa je̱'e̱ ve'e je̱ Israeejlit Jayu Yakkutojkpa.”
43019022	Ax jidu̱'u̱m tse'e je̱ Pilato y'atso̱o̱jvjidi: ―Juu' xa a̱tse'e tu̱nyakjayja'aju̱, ja'anits je̱'e̱ ve'e tu̱tyáñ.
43019023	Ku ve'e je̱ tojpata̱jk du̱yakcruuzpe̱jtti je̱ Jesús, van'it tse'e je̱ vyit du̱yakva'kxti maktaaxk viijn, ka̱kto'k viijn tse'e tyukka̱daakjidi. Pya̱jktuva tse'e je̱ vyitu̱pa'tk. Ka'ats je̱'e̱ ve'e xyomyuka, to'k ta'akyji ve'e nu̱jom,
43019024	je̱'e̱ ka̱jx tse'e ñavyaajnjidi: ―Ka'a tse'e nka̱a̱'tsumdat, ñojk'ó̱ye'e du̱nu̱koo'yimda je̱tse'e n'íxumdat pa̱n pa̱ne'e tukka̱daakjup. Ax ve'em tse'e tyoojnji juu' ve'e vaamp je̱p Kunuu'kx Jatyán ku̱jxp: “Yakva'kxtu tse'e a̱ts je̱ nvit je̱tse'e du̱nu̱koo'yidi a̱ts je̱ nvitu̱pa'tk.” Ax ve'em tse'e du̱toondi je̱ tojpata̱jk.
43019025	Joma ve'e je̱ Jesús je̱ cryuuz, je̱m tse'e vye'na je̱ tyaak, je̱m tse'e je̱ tyaak je̱ y'uts juu' ve'e tya̱k'á̱kip, je̱m tse'e je̱ Cleofas je̱ ñu̱da̱'a̱x juu' ve'e María du̱xa̱a̱j, je̱mpa tse'e je̱ María Magdalena.
43019026	Ku ve'e je̱ Jesús du̱'ix je̱ts je̱ja ve'e tyena je̱ tyaak ma̱a̱t je̱ y'ixpa̱jkpa juu' ve'e o̱o̱y tyuntso̱jk, van'it tse'e du̱nu̱u̱jmi je̱ tyaak: ―Nana, m'onu̱kjávap ya̱'a̱ ve'e.
43019027	Van'it tse'e du̱nu̱u̱jmiva je̱ y'ixpa̱jkpa: ―Mtaakjávap ya̱'a̱ ve'e. Van'it tse'e je̱ ixpa̱jkpa je̱m tya̱k'ámam du̱yaktsu̱u̱nini je̱ Jesús je̱ tyaak.
43019028	Ku ve'e ve'em tyoojnji kyo̱jtsji, ñu̱ja'vinup tse'e je̱ Jesús je̱ts ta̱ ve'e tyonku̱xju̱ kyo̱jtskú̱xju̱ nu̱jom je̱ts je̱'e̱ ka̱jxe'e je̱tse'e tyónju̱t juu' ve'e vaamp je̱p Kunuu'kx Jatyán ku̱jxp. Jidu̱'u̱m tse'e vyaajñ: ―Ta̱a̱tsip a̱ts.
43019029	Je̱m tse'e y'ijt to'k o̱o̱'y je̱ tsaaydum pa'ajk na̱'o̱o̱k, van'it tse'e du̱yakxo̱o̱'kti to'k je̱ tukna̱'okta̱a̱tsu̱n ma̱a̱t je̱ tsaaydum pa'ajk na̱'o̱o̱k, je̱tse'e du̱pa̱a̱mdi je̱m kapy ja̱jm juu' ve'e hisopo du̱xa̱a̱j. Van'it tse'e du̱tuk'atíjidi.
43019030	Kyuva̱jk tse'e je̱ Jesús je̱ tsaaydum pa'ajk na̱'o̱o̱k. Van'it tse'e vyaajñ: ―Ta̱ tse'e tyonku̱xju̱ kyo̱jtskú̱xju̱. Van'it tse'e vyiijntk je̱tse'e je̱ jya'vin tyukvaatsji.
43019031	Jado'k xa̱a̱j tse'e kya'it je̱tse'e je̱ pascua xa̱a̱j du̱paa'tu̱t. Ka'a tse'e je̱ israeejlit jayu du̱tso̱jkti je̱tse'e je̱ po̱o̱'kxtku̱n xa̱a̱j je̱m cruz ka̱jxm je̱ ñi'kxta je̱ kyo̱pkta tyánu̱t pa̱n pa̱n jatye'e cruuzpe̱jttu, ku̱x o̱o̱ye'e du̱tunnu̱ma̱ja je̱ po̱o̱'kxtku̱n xa̱a̱j van'it. Je̱'e̱ ka̱jx tse'e je̱ Pilato du̱nu̱u̱jmidi je̱tse'e du̱tukpava'anu̱t je̱ tyojpata̱jk je̱tse'e du̱ta̱jtat je̱ pyoojyta je̱tse'e jatyji y'o̱o̱'ktat pa̱n pa̱n jatye'e cruuzpe̱jttu, ve'em tse'e y'ó̱yat je̱tse'e du̱yakke̱e̱ktinit je̱ ñi'kxta je̱ kyo̱pkta.
43019032	Van'it tse'e je̱ tojpa ña̱jkxti je̱tse'e je̱ pyoojy du̱ta̱jjidi nu̱me̱jtsk je̱ jayu juu' ve'e je̱ Jesús mya̱a̱tcruuzpe̱jttu; ku muto'k, van'it tse'e jado'k.
43019033	Ku ve'e du̱vinkutá̱midi je̱ Jesús, van'it tse'e du̱'ixti je̱ts tá̱vani je̱'e̱ ve'e y'a̱a̱'k, je̱'e̱ ka̱jx tse'e du̱ko̱o̱'kta̱jjidini je̱ pyoojy.
43019034	Nu̱to'k je̱ tojpa juu' ve'e je̱m ijttu, je̱'e̱ tse'e du̱komjojt je̱ Jesús je̱ kyachu̱pajk. Tun je̱'yji tse'e pyítsum je̱ nu̱u̱'pu̱n je̱ts je̱ na̱a̱j.
43019035	Je̱ jayu juu' ya̱'a̱ ve'e du̱'ix, je̱'e̱ tse'e ya̱ tu̱va̱ko̱jtsu̱n du̱pa̱a̱mp je̱'e̱ ka̱jx je̱tse'e ve'em je̱ Jesucristo xjaanchjávadat. Ni vinxu̱pa ve'e je̱ taay du̱kama̱a̱da je̱ tu̱va̱ko̱jtsu̱n juu' je̱'e̱ ve'e pyu̱u̱mp, ñu̱ja'vipts je̱'e̱ ve'e o̱y je̱ts tyú̱vam je̱'e̱ ve'e juu' ve'e jyaayp.
43019036	Je̱'e̱ ka̱jxts ya̱'a̱ ve'e ve'em jyajty je̱tse'e tyoojnji juu' ve'e vaamp je̱p Kunuu'kx Jatyán ku̱jxp: “Ni to'ka ve'e je̱ pyajk kyayaktá̱ju̱t.”
43019037	Je̱m tse'e jado'k viijn je̱ Kunuu'kx Jatyán juu' ve'e vaamp: “Y'íxtapts je̱'e̱ ve'e juu' ve'e koojmju̱du.”
43019038	Ku ve'e ve'em tyoojnji kyo̱jtsji, van'it tse'e je̱ José juu' ve'e arimatéait jayu, je̱'e̱ tse'e du̱'amo̱tu je̱ Pilato je̱tse'e yakjajtu̱xju̱t je̱tse'e du̱yaktso̱o̱'nnit je̱ Jesús je̱ ñi'kx je̱ kyo̱pk. Je̱ José, je̱ Jesuusts je̱'e̱ ve'e pyanu̱jkxp y'ijt. O̱yam tse'e vye'ema, ka'a tse'e ñaajknu̱ke̱'xnata̱jkiji ku̱x cha̱'kipe'e je̱ myu'israeejlit jáyuda. Yakjajtu̱xju tse'e je̱ Pilato. Van'it tse'e je̱ José y'a̱ts je̱tse'e du̱yaktso̱o̱'nni je̱ Jesús je̱ ñi'kx je̱ kyo̱pk.
43019039	Nay ve'empa tse'e je̱ Nicodemo, je̱'e̱ juu' ve'e o̱jts du̱ma̱a̱tnakyá̱tsju̱ ko̱o̱'ts je̱ Jesús, je̱'yvats je̱'e̱ ve'e ma̱a̱t toojk arroba jo'n je̱ pa'ajk xoo'kpa, je̱ miirrats je̱'e̱ ve'e je̱ts je̱ áloe muta̱ka.
43019040	Ax ve'em tse'e je̱ José ma̱a̱t je̱ Nicodemo je̱ Jesús je̱ ñi'kx je̱ kyo̱pk du̱tukvimpitti je̱ vit ma̱a̱t je̱ pa'ajk xoo'kpa, ve'em ax jo'n du̱tonda je̱ israeejlit jáyuda ku ve'e je̱ y'o̱o̱'kpa je̱ ñaxta̱jkin du̱'apa̱a̱mdu̱kada.
43019041	Je̱p tse'e to'k je̱ ju̱'kx ku̱pu̱kam vye'na ta̱mji joma ve'e du̱yakcruuzpe̱jtti je̱ Jesús. Je̱ja tse'e ju̱'kx ku̱pu̱kam ja̱a̱t vye'na to'k je̱ nam o̱o̱'kpa jot joma ve'e je̱ o̱o̱'kpa kyatá̱kana.
43019042	Je̱p tse'e du̱pa̱a̱mdi je̱ Jesús je̱ ñi'kx je̱ kyo̱pk ku̱x tá̱mani ve'e vye'na je̱ israeejlit jayu je̱ pyo̱o̱'kxtku̱n xa̱a̱jta je̱ts je̱'e̱ ka̱jxpa ve'e ku ve'e ta̱mji y'ijt je̱ o̱o̱'kpa jot.
43020001	Domingo tse'e vye'na, muto'k xa̱a̱j je̱ semana, je̱tse'e je̱ María Magdalena ñu̱jkx tun ja̱pyji je̱m joma ve'e je̱ Jesús ñaxta̱jki, ko̱o̱'ts jatyna tse'e vye'na, van'it tse'e du̱'ix je̱ts yakke'ekani ve'e vye'na je̱ tsaaj juu' ve'e y'aka̱a̱jyjup je̱ jot.
43020002	Van'it tse'e noomp ñu̱jkx joma ve'e vye̱'nada je̱ Simón Pedro je̱ts je̱ ixpa̱jkpa juu' ve'e je̱ Jesús o̱o̱y tyuntso̱jk, je̱tse'e du̱nu̱u̱jmidi: ―¡Ta̱ xa ve'e du̱yakpítsumdini je̱ Ma̱ja̱ Vintsá̱n je̱p jótup! ¡Ka'ats a̱a̱tse'e nnu̱java pa̱n joma ve'e tu̱du̱pa̱a̱mdini!
43020003	Van'it tse'e je̱ Pedro je̱ts jado'k je̱ ixpa̱jkpa noomp ña̱jkxti joma ve'e je̱ Jesús ñaxta̱jki.
43020004	Kijpx tse'e noomp ña̱jkxti. Ax ma̱kk tse'e jave̱e̱'n ñuujm jado'k je̱ ixpa̱jkpa je̱ts ni ka'a ve'e je̱ Pedro, je̱tse'e too'va̱jkp jye̱'y joma ve'e je̱ naxta̱jkin it.
43020005	Van'it tse'e vyiijntk, je̱tse'e kya̱k'ixi, je̱tse'e du̱'ix je̱ts je̱pe'e je̱ vit pyu̱jkna. Ax ka'a tse'e tya̱jki.
43020006	Ku ve'e jye̱'y je̱ Simón Pedro, van'it tse'e tya̱jki je̱p o̱o̱'kpa jótup; y'íxpats je̱'e̱ ve'e je̱ts je̱pe'e pyu̱jkna je̱ vit juu' ve'e tyukvimpittu.
43020007	Van'it tse'e du̱'ixpa je̱ vit juu' ve'e tyukvinmo̱jtstu je̱ Jesús je̱ kyuvajk. Ka'a tse'e tyo'kmúka ma̱a̱t je̱ vit juu' ve'e tyukvimpittu, apu̱k je̱'e̱ ve'e pu̱m vye'na axaa'ch.
43020008	Van'it tse'e tya̱jkiva jado'k je̱ ixpa̱jkpa, je̱'e̱ juu' ve'e too'va̱jkp je̱'y joma ve'e je̱ naxta̱jkin it, je̱tse'e du̱'ix juu' ve'e toojnju ko̱jtsju, je̱tse'e du̱jaanchja'vi.
43020009	Ka'anum tse'e du̱vinmó̱tuda vye'na je̱ Kunuu'kx Jatyán juu' ve'e vaamp je̱ts tun vinko̱pk je̱'e̱ ve'e je̱tse'e je̱ Jesús jyoojntykpa̱jknuvat ku ve'e a̱a̱'kani vye̱'nat.
43020010	Van'it tse'e je̱ ixpa̱jkpa vyimpijttini joma ve'e ñamyáyjada.
43020011	Ax yaaxp tse'e tyaajñ je̱ María je̱ja o̱o̱'kpa jot aagui. Namvaate'e ya'axy, van'it tse'e vyiijntk je̱tse'e kya̱k'ixi je̱p jótup.
43020012	Je̱p tse'e du̱'ix nu̱me̱jtsk je̱ ángeles po̱o̱'p xa̱xta, je̱ja ve'e cha̱a̱nada joma ve'e je̱ Jesús je̱ ñi'kx je̱ kyo̱pk y'ijt, to'k joma ve'e je̱ kyuvajk y'ijt, je̱ts jado'k joma ve'e je̱ tyek y'ijt.
43020013	Je̱tse'e je̱ ángeles y'amo̱tutú̱vijidi: ―¿Tya̱jxse'e mya'axy? Je̱tse'e y'atsa̱a̱jv: ―Je̱'e̱ ka̱jxse'e ku̱xe'e je̱ Ma̱ja̱ Vintsá̱n tu̱du̱yaktso̱o̱'ndini; ka'a a̱tse'e nnu̱java pa̱n joma ve'e tu̱du̱pa̱mda.
43020014	Ko̱jtska̱jxp tse'e vye'na ku ve'e y'ixu̱mpijt, van'it tse'e du̱'ix je̱ Jesús, ax ka'ats je̱'e̱ ve'e du̱nu̱java je̱ts je̱'e̱ je̱'e̱ ve'e.
43020015	Van'it tse'e je̱ Jesús y'amo̱tutú̱viji: ―¿Tya̱jxse'e mya'axy? ¿Pa̱ne'e m'íxtip? Ax je̱'e̱ ka̱jx tse'e ku̱xe'e ve'em je̱ María vyinmaajy je̱ts je̱'e̱ je̱'e̱ ve'e juu' ve'e je̱ ju̱'kx ku̱pu̱kam du̱ka̱yoop du̱ka̱toomp, je̱'e̱ ka̱jx tse'e du̱nu̱u̱jmi: ―Pa̱n mits xa ve'e o̱jts tu̱xyaktsa̱a̱'n, vaajnjikts a̱ts to'k aaj joma ve'e tu̱xpu̱m, je̱ts a̱tse'e na̱jkx nyaktso̱o̱'nnuva.
43020016	Van'it tse'e je̱ Jesús ña̱'mu̱xji: ―¡María! Je̱tse'e je̱ María y'ixu̱mpijtnuva je̱tse'e du̱nu̱u̱jmi je̱ hebreo aaj: ―¡Raboni! (Ax jidu̱'u̱m tse'e kya̱tsa̱pítsum je̱ Raboni, Yak'ixpa̱jkpa.)
43020017	Je̱tse'e je̱ Jesús ña̱'mu̱xji: ―Maso̱'o̱ku̱ a̱ts, ku̱x ka'anum xa a̱tse'e nvimpijtni joma ve'e a̱ts je̱ nTee'. Ax na̱jkxu̱ts a̱ts je̱ n'utsa̱ta̱jk xna̱a̱jmada: “Pe̱jtnup a̱tse'e joma ve'e y'it a̱ts je̱ nTee' je̱ts miits je̱ mTee'da, a̱ts je̱ nNte'yam je̱ts miits je̱ mNte'yamda.”
43020018	Ax ve'em tse'e je̱ María du̱tuujn ax jo'n yaktukpavaajñ, o̱jts tse'e du̱vaajnjada je̱ ixpa̱jkpata̱jk je̱ts ta̱ ve'e du̱'íxnuva je̱ Ma̱ja̱ Vintsá̱n, je̱'e̱ ve'e tukpavaajnju je̱tse'e ve'em du̱'avánat.
43020019	Je̱ xa̱a̱jjyam tse'e, muto'k xa̱a̱j je̱ semana, je̱ Jesús tya̱jki joma ve'e je̱ y'ixpa̱jkpata̱jk ñay'amojkijidi je̱tse'e je̱ja je̱'e̱ y'ita̱kujkta o̱jts ñapyu̱mju̱, tso'opani tse'e je̱ it vye'na je̱ts atuke'e je̱ ta̱k'aka̱'a̱ du̱jaye̱pta ku̱x cha̱'kidupe'e je̱ myu'israeejlit jáyuda. Van'it tse'e je̱ Jesús du̱nu̱u̱jmi je̱ y'ixpa̱jkpata̱jk: ―Je̱ o̱y jo̱o̱t ma̱a̱t tse'e m'ijttinit.
43020020	Ku ve'e ve'em vyaajñ, van'it tse'e du̱tuk'ixti me̱jtsk je̱ kya̱'a̱j je̱ts je̱ kyach joma ve'e chaachi. Xo̱o̱jntktu tse'e je̱ ixpa̱jkpata̱jk ku ve'e du̱'ixti je̱ Ma̱ja̱ Vintsá̱n.
43020021	Van'it tse'e je̱ Jesús ña̱'mu̱xjidinuva: ―Je̱ o̱y jo̱o̱t ma̱a̱t tse'e m'ijttinit. Ve'em ax jo'n a̱tse'e je̱ nTee' xkejx, nay ve'empats a̱ts miitse'e nke̱jxtuva.
43020022	Van'it tse'e ñu̱piixtkijidi je̱tse'e jyaa'kna̱'mu̱xjidi: ―Jaye̱pta je̱m mja'vin ka̱jxmda je̱ Espíritu Santo.
43020023	Pa̱n mvaandup xa ve'e je̱ts mee'kxe'e je̱ jayu je̱ tyo̱kin, mee'kx tse'e y'it; ax pa̱n mvaandup tse'e je̱ts ka'a ve'e je̱ jayu tyo̱kinmee'kxa, ka'ats je̱'e̱ ve'e tyo̱kinmee'kxa y'it.
43020024	Ax je̱ Tomás, Xeen Onu̱kts je̱'e̱ ve'e yaktij y'ijt, je̱'e̱ts je̱'e̱ ve'e nu̱to'k je̱ ixpa̱jkpa juu' ve'e nu̱makme̱jtsk ijttu, ka'ijtpts je̱'e̱ ve'e vye'na ma̱a̱t je̱ myu'ixpa̱jkpata̱jk ku ve'e je̱ Jesús ñu̱je̱'yjidi.
43020025	U̱x'o̱o̱k tse'e je̱ viijnk ixpa̱jkpa ña̱'mu̱xjidi: ―Ta̱ xa a̱a̱tse'e n'íxnuva je̱ Ma̱ja̱ Vintsá̱n. Ax jidu̱'u̱m tse'e je̱ Tomás y'atso̱o̱jvjidi: ―Ka'a xa a̱tse'e njaanchjáva. Kuunum a̱tse'e n'íxu̱t me̱jtsk ado'om je̱ kya̱'a̱j juu' ve'e je̱ clavos yakxa̱'a̱jkiju, je̱ts a̱tse'e ya̱ nka̱'ónu̱k n'akoo'pat joma ve'e je̱ clavos du̱yakjujt, je̱ts a̱tse'e nyaktá̱kat ya̱ nka̱'a̱j je̱p kyachu̱pajk akujkp joma ve'e xya̱'a̱jki, van'ítnumts a̱tse'e njaanchjávat ―jidu̱'u̱m tse'e vyaajñ.
43020026	Kutoodojtu̱k xa̱a̱j tse'e je̱ ixpa̱jkpata̱jk ñay'amojkijidinuva joma ve'e to'k je̱ ta̱jk. Je̱p tse'e vye'niva je̱ Tomás. Van'it tse'e je̱ Jesús tya̱jki, jah'atúkame'e vye'na je̱ ta̱k'aka̱'a̱da, je̱tse'e je̱ja je̱'e̱ y'ita̱kujkta ñapya̱a̱jmji. Van'it tse'e vyaajñ: ―Je̱ o̱y jo̱o̱t ma̱a̱t tse'e m'ijttinit.
43020027	Van'it tse'e je̱ Tomás du̱nu̱u̱jmi: ―Akoo'pa yaja je̱ mka̱'ónu̱k je̱ts ixu̱ a̱ts ya̱ nka̱'a̱j; yakta̱ka je̱ mka̱'a̱j yap a̱ts nkachu̱pajk akujkp joma a̱tse'e nxa̱'a̱jki. Kadi ma̱kk je̱ mkuvajk xpu̱m, kadi xkajaanchjáva je̱ts joojntykpa̱jknuva a̱tse'e, jaanchjáva ve'e.
43020028	Van'it tse'e je̱ Tomás y'atso̱o̱jvji: ―¡A̱ts je̱ nMa̱ja̱ Vintsá̱n! ¡A̱ts je̱ nNte'yam!
43020029	Je̱tse'e je̱ Jesús ña̱'mu̱xji: ―Tomás, ¿mjaanchja'vipe'e u̱xyam je̱'e̱ ka̱jx ku a̱tse'e tu̱x'ix? Xo̱o̱n xa je̱'e̱ ve'eda pa̱n pa̱n jaty a̱tse'e xjaanchja'vidup ó̱yam a̱ts je̱'e̱ ve'e xka'ixti.
43020030	Jyaa'ktoon tse'e je̱ Jesús may je̱ mú̱jit nu̱ja'vin je̱ja je̱ y'ixpa̱jkpata̱jk vyinkujkta juu' ve'e yaja kayakjaayp;
43020031	ax juu' tse'e yaja ja'ani, je̱'e̱ ka̱jx xa je̱'e̱ ve'e je̱tse'e xjaanchjávadat je̱ts je̱ Nte'yam je̱ y'Onu̱k je̱'e̱ ve'e je̱ Jesús, je̱ Cristo, juu' ve'e je̱ Nte'yam vyinko̱o̱n je̱tse'e yakkutojknit, ve'em tse'e xjaye̱jptinit je̱ joojntykin juu' ve'e xa̱'ma ka̱jx ijtp je̱'e̱ ka̱jx ku je̱'e̱ ve'e xjaanchjávada.
43021001	Ku ve'e je̱ it ñajxy, van'it tse'e je̱ Jesús ñaajknu̱ke̱'xnata̱jkijinuva joma ve'e je̱ y'ixpa̱jkpata̱jk je̱ja ma̱ja̱ na̱'aka̱ya pa'ayi juu' ve'e Tiberias du̱xa̱a̱j. Jidu̱'u̱m tse'e du̱tuujn.
43021002	Je̱m tse'e vye̱'nada je̱ Simón Pedro, je̱ Tomás juu' ve'e tyijtup Xeen Onu̱k, je̱ Natanael juu' ve'e je̱ canaajit, galiléait jayu je̱'e̱ ve'e, je̱mpa tse'e je̱ Zebedeo je̱ y'ónu̱kta je̱ts janu̱me̱jtsk je̱ Jesús je̱ y'ixpa̱jkpada.
43021003	Van'it tse'e je̱ Simón Pedro ña̱'mu̱xjidi: ―Na̱jkxu̱ a̱ts je̱ ajkx du̱ma'akyu̱. Je̱tse'e y'atso̱o̱jvjidi: ―Nma̱a̱dap a̱a̱ts mitse'e. Na̱jkxtu tse'e je̱tse'e je̱m barco jo̱o̱tm tya̱jkidi. Tsonaxye'e du̱jamaakti, ax ni vinxu̱pa tse'e du̱kapa̱jkti.
43021004	Ku ve'e jyajviijv, je̱ja tse'e na̱pa'ayi je̱ Jesús tyena vye'na, ax ka'a tse'e du̱nu̱jávada je̱ y'ixpa̱jkpata̱jk je̱ts je̱ Jesús je̱'e̱ ve'e.
43021005	Van'it tse'e je̱ Jesús ña̱'mu̱xjidi: ―Mexta, ¿ka'a ve'e ti ajkx tu̱xpa̱kta? Je̱tse'e y'atso̱o̱jvjidi: ―Ni vinxú̱pase'e.
43021006	Van'it tse'e je̱ Jesús ña̱'mu̱xjidi: ―Va̱jta je̱ mxuum je̱ja barco aka'yu̱n pa'ayi je̱tse'e je̱ ajkx xpá̱ktat. Ku ve'e ve'em du̱toondi, ka'a tse'e y'uk'o̱'yixjidini vintso̱ ve'e du̱yakpítsumdat je̱ tyuk'ajkx'amaakin xuumda ku̱x je̱pe'e o̱o̱y je̱ ajkx tu̱tyuntáñ.
43021007	Van'it tse'e je̱ ixpa̱jkpa juu' ve'e je̱ Jesús o̱o̱y tyuntso̱jk, je̱'e̱ tse'e du̱nu̱u̱jmi je̱ Pedro: ―¡Je̱ Ma̱ja̱ Vintsá̱n xa ya̱'a̱! Ku ve'e du̱'amo̱tunajxy je̱ Pedro je̱ts je̱ Ma̱ja̱ Vintsá̱n je̱'e̱ ve'e, van'it tse'e du̱pu̱u̱jm je̱ vyita̱ni'kx, ku̱x yakke̱e̱ke'e je̱ vyit, je̱tse'e y'aye̱jtsi je̱p na̱ja̱a̱tp.
43021008	Je̱ viijnk ixpa̱jkpada tse'e je̱'ydu je̱ja na̱pa'ayi je̱ barco ma̱a̱t je̱tse'e du̱pava̱a̱'ndi je̱ tyuk'ajkx'amaakin xuum, va'ajts ojtsts je̱'e̱ ve'e je̱ ajkx ma̱a̱t. Je̱'e̱ ka̱jx tse'e du̱pava̱a̱'nda ku̱x vu̱jxtkupxu̱k majk xajtu̱k jo'nji ve'e du̱mujékumada je̱ na̱paa'v.
43021009	Ku ve'e je̱ja naxku̱jx jye̱'ydi, van'it tse'e du̱paatti je̱ ju'u juu' ve'e je̱ ja̱a̱jn du̱ma̱a̱t, je̱tse'e je̱ñi'kxm to'k je̱ ajkx je̱ts je̱ tsapkaaky.
43021010	Je̱tse'e je̱ Jesús ña̱'mu̱xjidi: ―Yakminda o̱yvinxu̱pa je̱ ajkx juu' ve'e tu̱xma'akta.
43021011	Je̱tse'e je̱ Simón Pedro tya̱jki je̱m barco jo̱o̱tm je̱tse'e du̱pavu̱u̱'n je̱ja na̱pa'ayi paat je̱ tyuk'ajkx'amaakin xuum juu' ve'e ojts je̱ mú̱jit ajkx ma̱a̱t. Mó̱kupx javu̱jxtkupxu̱k maktoojk tse'e je̱ ajkx y'ijt. O̱yam tse'e o̱o̱y tyunmaya, ka'a tse'e je̱ xyuum myupo̱jti.
43021012	Van'it tse'e je̱ Jesús ña̱'mu̱xjidi: ―Minu̱ m'ajó̱pada. Ax ni pa̱na tse'e juu' ve'e je̱ y'ixpa̱jkpata̱jk kyanayja'viji je̱tse'e du̱'amo̱tutú̱vat pa̱n pa̱n je̱'e̱ ve'e, ku̱x ñu̱ja'vidupe'e je̱ts je̱ Ma̱ja̱ Vintsá̱n je̱'e̱ ve'e.
43021013	Van'it tse'e je̱ Jesús vyinkutá̱mijidi, je̱tse'e du̱ka̱a̱jn je̱ tsapkaaky, je̱tse'e du̱mo̱o̱ydi; ve'em tse'e du̱toompa ma̱a̱t je̱ ajkx.
43021014	Ya̱'a̱ts je̱'e̱ ve'e mutoojk nax ku ve'e je̱ Jesús ñaajknu̱ke̱'xnata̱jkijinuva je̱ja je̱ y'ixpa̱jkpata̱jk vyinkujkta ku ve'e tá̱vani y'uk'a̱a̱'k vye'na je̱tse'e jyoojntykpa̱jknuva.
43021015	Ta̱ tse'e y'ajó̱pada vye'na, van'it tse'e je̱ Jesús du̱'amo̱tutu̱vi je̱ Simón Pedro: ―Simón, je̱ Jonás je̱ myajntk, ¿xtso̱jkp a̱tse'e nu̱yojk je̱ts ka'a ve'e ya̱'a̱da? Je̱tse'e je̱ Pedro y'atso̱o̱jvji: ―Ve'em, Ma̱ja̱ Vintsá̱n, mnu̱ja'vinup xa mitse'e je̱ts ntsa̱jkp a̱ts mitse'e. Je̱tse'e je̱ Jesús ña̱'mu̱xji: ―Ix'itu̱ tse'e a̱ts je̱ njayu, ve'em ax jo'n je̱ carnero vinténiva du̱'ix'it je̱ kyarneeroda.
43021016	Van'it tse'e mume̱jtsk nax je̱ Jesús y'amo̱tutú̱vijinuva: ―Simón, je̱ Jonás je̱ myajntk, ¿xtso̱jkp a̱tse'e? Je̱tse'e je̱ Pedro y'atso̱o̱jvjinuva: ―Ve'em, Ma̱ja̱ Vintsá̱n, mnu̱ja'vinup xa mitse'e je̱ts ntsa̱jkp a̱ts mitse'e. Van'it tse'e ña̱'mu̱xjinuva: ―Ix'itu̱ tse'e a̱ts je̱ njayu, ve'em ax jo'n je̱ carnero vinténiva du̱'ix'it je̱ kyarneeroda.
43021017	Van'it tse'e mutoojk nax je̱ Pedro yak'amo̱tutú̱vinuva: ―Simón, je̱ Jonás je̱ myajntk, ¿xtso̱jkp a̱tse'e? Van'it tse'e je̱ Pedro chaachvinmapya̱jkni je̱'e̱ ka̱jx ku ve'e y'amo̱tutú̱viji mutoojk nax pa̱n tso̱jkjupe'e, je̱tse'e du̱nu̱u̱jmi: ―Ma̱ja̱ Vintsá̱n, nu̱jom xa mitse'e juu' xnu̱ja'vikú̱x, mnu̱ja'vinupts mitse'e je̱ts ntsa̱jkp a̱ts mitse'e. Je̱tse'e je̱ Jesús ña̱'mu̱xjinuva: ―Ix'itu̱ tse'e a̱ts je̱ njayu, ve'em ax jo'n je̱ carnero vinténiva du̱'ix'it je̱ kyarneeroda.
43021018	Tyú̱vam xa a̱ts mitse'e nnu̱u̱jma, vaampam a̱tse'e, ku ve'e mvaju̱tya̱jki, mnaxyo̱jxjup tse'e y'ijt je̱tse'e mnu̱jkx pa̱n joma ve'e xtsa̱k; ax ku tse'e mma̱j'ónu̱kinit, m'axájap tse'e je̱tse'e je̱ viijnk jayu mxó̱xju̱t je̱tse'e myakna̱jkxju̱t joma ve'e mkana̱jkxuva'añ.
43021019	Ku ve'e ve'em vyaajñ, je̱'e̱ tse'e je̱ Jesús y'ava'ni pa̱n vintso̱ ve'e je̱ Pedro je̱ Nte'yam je̱ mya̱jin je̱ jyaanchin du̱yaknu̱ke̱'xnatá̱kat ku ve'e y'o̱o̱'knit. Van'it tse'e je̱ Jesús jyaa'kvaajñ: ―¡Pamiinni a̱ts!
43021020	Ku ve'e je̱ Pedro y'ixu̱mpijt, van'it tse'e du̱'ix je̱ts je̱pe'e pyamé̱tsjada je̱ ixpa̱jkpa juu' ve'e je̱ Jesús o̱o̱y tyuntso̱jk, nay je̱'e̱jyam juu' ve'e namya̱j'a̱a̱'kpe̱jtju je̱ja je̱ Jesús kyaku̱viijn van'it ku ve'e y'a'óxidi je̱tse'e du̱'amo̱tutu̱vi pa̱n pa̱n je̱'e̱ ve'e juu' ve'e pá̱mjup je̱m je̱ jayu kya̱'m juu' ve'e tso'oxpa̱jkju̱dup.
43021021	Ku ve'e je̱ Pedro y'ixji, van'it tse'e du̱'amo̱tutu̱vi je̱ Jesús: ―Ma̱ja̱ Vintsá̱n, je̱ts ya̱'a̱, ¿tits ya̱'a̱ ve'e játjup náxjup?
43021022	Je̱tse'e je̱ Jesús y'atso̱o̱jvji: ―Pa̱n ntsa̱jkpts a̱tse'e je̱tse'e jyoojntykat van'it paat ku a̱tse'e nmiinnuvat, ¿tits mits je̱'e̱ ve'e?, pamiinni a̱ts mits.
43021023	Van'it tse'e yakko̱jts'ukvaajñ je̱ja uts ajch je̱ts uts tsa̱'a̱ akujk je̱ts ka'a ve'e y'o̱o̱'ku̱t je̱ ixpa̱jkpa juu' ve'e je̱ Pedro je̱ Jesús y'amo̱tutu̱vi pa̱n ti ve'e játjup náxjup. Ax je̱ Jesús, ka'ats je̱'e̱ ve'e du̱nu̱u̱jmi je̱ts ka'a je̱'e̱ ve'e y'o̱o̱'ku̱t; jidu̱'u̱me'e du̱nu̱u̱jmi: “Pa̱n ntsa̱jkpts a̱tse'e je̱tse'e jyoojntykat van'it paat ku a̱tse'e nmiinnuvat, ¿tits mits je̱'e̱ ve'e?”
43021024	Ax nmu̱ja'vinupts a̱a̱tse'e je̱ts tyú̱vam je̱'e̱ ve'e je̱ tu̱va̱ko̱jtsu̱n juu' ve'e pyu̱u̱mp je̱ ixpa̱jkpa juu' ve'e je̱ Jesús o̱o̱y tyuntso̱jk.
43021025	Je̱ja xa ve'e may viijn juu' jatye'e je̱ Jesús tyoon kyo̱jts juu' ve'e kayakjaay yap na̱k ku̱jxp. Pa̱n ku̱yakjavye̱jtkú̱x tse'e to'k viijn jado'k viijn, nnasja'vipts a̱tse'e je̱ts ka'a ve'e ku̱ñu̱paadi ya̱ naxviijnit it je̱tse'e ku̱yakjavye̱jtkú̱x nu̱jom juu' jatye'e tyoon kyo̱jts.
44001001	Ñu̱má̱jiva Teófilo, je̱ muto'k na̱k juu' a̱ts mitse'e ntuknu̱ja'yi, je̱mts a̱tse'e njavye̱jtku̱jx nu̱jom juu' jatye'e je̱ Jesús tyon'ukvaan je̱ts juu' jatye'e je̱ jayu tyukyak'ixpa̱jk'ukvaan.
44001002	Ve'em tse'e du̱ton'ukvaajñ du̱ko̱jts'ukvaajñ van'it paat ku ve'e chajpe̱jtni, je̱ Espíritu Santo tse'e puta̱jkijup vye'na namvaate'e du̱tuk'ix pa̱n ti ve'e tyóndap kyó̱tstap je̱ kyuká̱tsivata̱jk juu' ve'e vyinko̱o̱n.
44001003	Ku ve'e je̱ jayu yak'o̱o̱'kjini, van'it tse'e jyoojntykpa̱jknuva je̱tse'e va'ajts ñaajknu̱ke̱'xnata̱jkiji may nax, ñu̱ja'vidinup tse'e je̱ jayu juu' ve'e íxju̱du mó̱tuju̱du je̱ts joojntykip je̱'e̱ ve'e je̱ Jesús. Vu̱jxtkupx xa̱a̱j tse'e ñaajknu̱ke̱'xnata̱jkiji je̱tse'e du̱tukmuko̱jtsti vintso̱ je̱'e̱ ve'e ku ve'e je̱ jayu y'itta je̱m je̱ Nte'yam y'am kya̱'m.
44001004	Je̱mna tse'e je̱ Jesús du̱ma̱a̱dada vye'na ku ve'e ña̱'mu̱xjidi: ―Ka'a ve'e yaja Jerusalén mpítsumdat, yaja tse'e x'a'íxtat ku ve'e je̱ Dios Tee' je̱ vyaandu̱k du̱kutyónu̱t, ve'em ax jo'n x'amo̱tunajxti ku a̱ts miitse'e nvaajnjidi.
44001005	Tyú̱vam xa je̱'e̱ ve'e je̱ts je̱ tsoxk na̱a̱j ve'e je̱ Juan je̱ jayu tyukyakna̱pe̱jt, ax ve̱e̱'nji tse'e ya̱ it ñáxu̱t, van'itts a̱tse'e je̱m mja'vin ka̱jxmda ntukyakna̱pé̱ttat je̱ Espíritu Santo, ve'em ax jo'n je̱ Nte'yam je̱ vyaandu̱k du̱yaktaajñ.
44001006	Ku ve'e je̱m je̱ Jesús du̱ma̱a̱tve̱'nada, van'it tse'e du̱'amo̱tutú̱vidi: ―Ma̱ja̱ Vintsá̱n, ¿myakvimpijtnuvape'e u̱xyam je̱ israeejlit jayu je̱ kyutojku̱n?
44001007	Van'it tse'e je̱ Jesús ña̱'mu̱xjidi: ―Ka'a xa miitse'e mtukka̱da'akjada je̱tse'e xnu̱jávadat pa̱n vin'ite'e je̱ Dios Tee' nu̱pa̱a̱mdu̱ka du̱jayep je̱tse'e juu' du̱tónu̱t;
44001008	ax mjayé̱ptap tse'e je̱ ma̱kkin ku ve'e je̱ Espíritu Santo mnu̱ka̱da'akjadat, van'it tse'e je̱ nu̱may jayu xvaajnjadat je̱ts pa̱n a̱tse'e. Yaja ve'e jerusaleenit kyajpu̱n ku̱jx du̱'ukva'anu̱t, van'it tse'e nu̱jom yaja judéait y'it ja̱a̱t, je̱m samaariait y'it jo̱o̱tm, je̱ts nu̱jom vinxu̱p to'k it to'k naxviijn.
44001009	Ku ve'e kyo̱jtsku̱jx, van'it tse'e je̱ Jesús pyata̱jkini je̱tse'e ña̱jkxni je̱m tsapjo̱o̱tm. Íxju̱du tse'e je̱ y'ixpa̱jkpata̱jk. Van'it tse'e to'k pa̱k je̱ vínu̱ts myejts je̱tse'e je̱ Jesús du̱yo'tsni, ve'em tse'e du̱'ixtó̱kidini.
44001010	Je̱mna tse'e pyat'ixta vye'na je̱ y'ixpa̱jkpata̱jk, van'it tse'e tun to'mayji nu̱me̱jtsk je̱ ángeles pyaa'ténijidi po̱o̱'p xa̱xta,
44001011	je̱tse'e jidu̱'u̱m ña̱'mu̱xjidi: ―Galiléait jáyuda, ¿tise'e mtumpat'íxtup je̱m tsajm tso̱v? Ya̱ Jesús, juu' ve'e u̱xyam tu̱chajpét, ya̱'a̱jyam tse'e miinnuvap jado'k nax ax jo'n u̱xyam tu̱x'ixta tu̱chajpét.
44001012	Van'it tse'e je̱ kuka̱tsivata̱jk cho̱o̱'ndi joma ve'e je̱ Olivos Ko̱pk je̱tse'e vyimpijttinuva je̱m Jerusalén, ni ka'ajyji kojkm legua du̱mujékuma je̱ kajpu̱n.
44001013	Ku ve'e jye̱'ydi je̱m kajpu̱n ka̱jxm, van'it tse'e pye̱jtti je̱p mume̱jtsk nu̱ka̱vyet ku̱jxp joma ve'e tu̱tyanda vye'na. Je̱me'e vye̱'nada je̱ Pedro je̱ts je̱ Santiago, je̱ Juan je̱ts je̱ Andrés, je̱ Felipe je̱ts je̱ Tomás, je̱ Bartolomé je̱ts je̱ Mateo, je̱ Santiago juu' ve'e je̱ Alfeo je̱ myajntk, je̱ Simón juu' ve'e je̱ cananista partido du̱ma̱a̱t y'ijt, je̱ts je̱ Judas juu' ve'e je̱ Santiago je̱ y'ónu̱k.
44001014	Nu̱jomts je̱'e̱ ve'e ijtp ñay'amókajada je̱tse'e chapko̱tsta. Je̱'e̱ ma̱a̱tta tse'e je̱ Jesús je̱ y'utsa̱ta̱jk je̱ts je̱ María juu' ve'e je̱ Jesús je̱ tyaak. Je̱mpa tse'e je̱ viijnk ta̱'a̱xta̱jkta.
44001015	Tsapko̱jtsp je̱ts to'k muk tse'e y'ijtti, van'it tse'e je̱ Pedro tyeni je̱ja jaanchja'vivata̱jk akujk, nu̱mó̱kupx ja'ii'px jo'n tse'e vye̱'nada, je̱tse'e vyaajñ:
44001016	―Utsta ajchta utsta tsa̱'a̱da, tun vinko̱pk je̱'e̱ ve'e je̱tse'e tyónju̱t juu' ve'e je̱p Kunuu'kx Jatyán ku̱jxp ijtp, je̱'e̱ juu' ve'e je̱ Espíritu Santo je̱ David tyukko̱jtsnajx, je̱'e̱ts je̱'e̱ ve'e juu' ve'e y'ava'ni je̱ Judas ka̱jx, je̱'e̱ juu' ve'e je̱ jayu du̱vo̱vje̱'y je̱tse'e je̱ Jesús du̱mátstat.
44001017	U̱u̱'m ma̱a̱tts je̱'e̱ ve'e y'ijt je̱ Judas, ntukma̱a̱tjaye̱jpumduts u̱u̱'m je̱'e̱ ve'e ya̱ toonk.
44001018	(Ax je̱ meen juu' ve'e pya̱jk je̱ kyo̱'o̱y to'nu̱n ka̱jx, je̱'e̱ tse'e yaktukjooy to'k viijn je̱ naax. Je̱ Judas tse'e naxka̱daak je̱tse'e je̱ tyiints pya̱jva'kxy je̱tse'e pyítsumni je̱ jyo̱o̱t je̱ mye̱e̱'ts.
44001019	Ax nu̱jom tse'e du̱nu̱ja'vidi juu' ve'e tsu̱u̱nidup je̱m Jerusalén, je̱'e̱ ka̱jxts je̱'e̱ ve'e yaktukxa̱a̱ji je̱ naax juu' ve'e yakjooy Acéldama, je̱ jerusaleenit ayookts je̱'e̱ ve'e. Nu̱u̱'pu̱n Naaxts je̱'e̱ ve'e kya̱tsa̱pítsum.)
44001020	Ax ve'em tse'e tyoojnji juu' ve'e je̱p Salmo ku̱jxp vaamp jidu̱'u̱m: Va'an je̱ tya̱jk du̱tañu̱ tukva'ajts, ni pa̱na ve'e je̱m kyatsa̱a̱nat. Vaampap tse'e jidu̱'u̱m: Va'ane'e viijnk du̱kuténaja du̱kutsu̱u̱naja. Jidu̱'u̱m tse'e vya'añ.
44001021	’Ax ve'em tse'e, je̱ja xa ve'e u̱u̱'m ma̱a̱tta je̱ yaa'tya̱jkta juu' ve'e tu̱y'it u̱u̱'m ma̱a̱tta nu̱jom vinxu̱pe'e je̱ Ma̱ja̱ Vintsá̱n Jesús ñajxy tya̱jki u̱u̱'m ma̱a̱tta
44001022	van'ítani ku ve'e je̱ Juan je̱ Jesús du̱yakna̱pejt je̱ts van'it paat ku ve'e je̱ Jesús chajpe̱jtni. Tun vinko̱pkts je̱'e̱ ve'e je̱tse'e nu̱to'k je̱ yaa'tya̱jk mpa̱'mumdat juu' ve'e du̱'ix je̱ Jesús ku ve'e tá̱vani jyoojntykpa̱jknuva vye'na, je̱'e̱ tse'e je̱ tu̱va̱ko̱jtsu̱n du̱pá̱mup je̱ts ve'emam je̱'e̱ ve'e.
44001023	Van'it tse'e du̱pa̱a̱mdi nu̱me̱jtsk je̱tse'e to'k yakvinkó̱nu̱t: je̱ José juu' ve'e Barsabás yaktukxa̱a̱jivap, yaktijpap tse'e Justo, je̱ts je̱ Matías.
44001024	Van'it tse'e jidu̱'u̱m chapko̱jtsti: ―Ma̱ja̱ Vintsá̱n, m'ixku̱jxp mnu̱ja'viku̱jxp xa mitse'e nu̱jom je̱ jayu je̱ jyo̱o̱t je̱ jya'vin je̱ts je̱ vyinma'yu̱n, tuk'ixu̱ a̱a̱ts to'k aaj pa̱n pa̱n mitse'e mvinko̱o̱n juu' ve'e ya̱ nu̱me̱jtskta
44001025	je̱tse'e du̱tónu̱t je̱ kuká̱tsiva toonk juu' ve'e je̱ Judas myaso̱o̱knu je̱ tyo̱kin ka̱jx je̱tse'e ña̱jkxni joma ve'e tyukka̱da'akyju̱ ―jidu̱'u̱m tse'e chapko̱jtsti.
44001026	Van'it tse'e je̱ suerte du̱toondi je̱tse'e du̱nu̱jávadat pa̱n pa̱ne'e tukka̱da'akjup. Ax je̱ Matías tse'e o̱jts tyukka̱da'akyju̱. Van'it tse'e yaktukmupa̱'midini ma̱a̱t je̱ nu̱makto'k kuká̱tsivada.
44002001	Ax ku tse'e du̱paaty je̱ pentecostés xa̱a̱j, je̱m tse'e vye̱'nada nu̱jom je̱ jaanchja'vivata̱jk to'k ka̱'a̱jyji amókada.
44002002	Van'it tse'e tun to'mayji du̱'amo̱tunajxti kya̱da'aky je̱m tsapjo̱o̱tm tso̱v ax jo'n je̱ ma̱kk po̱j y'amu'u, je̱tse'e je̱ ta̱jk du̱yaktukno̱jkiku̱jx joma ve'e vye̱'nada.
44002003	Je̱tse'e yak'íxjidi je̱ ja̱n'aye̱e̱'nst jo'n juu' ve'e naxka̱daak je̱m kyuvajkmda nu̱to'k nu̱to'k.
44002004	Van'it tse'e je̱ Espíritu Santo je̱ ma̱kkin je̱ts je̱ vinma'yu̱n myo̱o̱jyjidi anañu̱joma pa̱n pa̱n jatye'e je̱m ve'nidup je̱tse'e du̱tóndat juu' ve'e je̱ Nte'yam cha̱jkp, kyo̱jtstu tse'e je̱ ayook juu' ve'e kyavinmó̱tudup, ve'em ax jo'n je̱ Espíritu Santo myo̱'o̱jada je̱tse'e du̱kó̱tstat.
44002005	Je̱m tse'e Jerusalén vye̱'nada je̱ israeejlit jáyuda juu' ve'e je̱'ydu xa̱a̱jiva, je̱tse'e je̱ Nte'yam du̱vinjávadat du̱vintsa̱'a̱gadat; may viijn tse'e je̱ kajpu̱n joma ve'e cho̱o̱'ndi.
44002006	Ku ve'e du̱'amo̱tunajxti juu' ve'e mó̱tup ax jo'n je̱ ma̱kk po̱j y'amu'u, van'it tse'e ñay'amojkijidi. Atu̱va ato̱ki tse'e je̱ nu̱may jayu tyuntanka̱jxti ku̱x je̱ y'aajam je̱ y'ayookame'e y'amo̱tunajxtu to'k jado'k ku ve'e yakmuko̱jtsti.
44002007	Atu̱va ato̱ki tse'e tyuntaandi je̱tse'e ñavyaajnjidi: ―¿Tis, ka je̱ galiléait jáyuvap ya̱'a̱ vine'eda juu' ve'e u̱xyam ko̱jtstup?
44002008	¿Vintso̱se'e y'o̱ya je̱tse'e n'amo̱tunajxumda ka̱kje̱'e̱ ya̱ n'aajamda ya̱ n'ayookamda?
44002009	Je̱ja xa ve'e yaja juu' ve'e tso̱o̱'ndu je̱m paartiait je̱ts médiait y'it jo̱o̱tmda, je̱m Elam je̱ts je̱m Mesopotamia, je̱m Judea je̱ts je̱m Capadocia, je̱m Ponto je̱ts je̱m Asia,
44002010	je̱m Frigia je̱ts je̱m Panfilia, je̱m Egipto je̱ts juu' ve'e tsu̱u̱nidup je̱m áfricait y'it jo̱o̱tm juu' ve'e najxp jave̱e̱'n je̱m Cirene. Jé̱jadava tse'e je̱ israeejlit jáyuda je̱ts je̱ jayu juu' ve'e je̱ israeejlit je̱ jyaanchja'vin du̱pana̱jkxtup juu' ve'e je̱m Roma tso̱o̱'ndu.
44002011	Nay jé̱jadava tse'e juu' ve'e tso̱o̱'nduva je̱m Creta je̱ts je̱m Arabia. Ax nu̱jom tse'e n'amo̱tunajxumda ya̱ n'avintso̱ aajamda ya̱ n'avintso̱ ayookamda juu' ve'e xtukmuko̱jtsumdup je̱ Nte'yam je̱ mya̱jin.
44002012	Atu̱va ato̱ki tse'e tyuntanka̱jxti, ka'a tse'e du̱'ukmutaayvaattini vintso̱ ve'e jyátu̱kadat. Jidu̱'u̱m tse'e ñay'amo̱tutú̱vajada vimpit atu̱j: ―¿Tis ya̱'a̱ vine'e tyijp? ―nay ve'empa― ¿Tis ya̱'a̱ vine'e ñu̱ka̱jtsp?
44002013	Ax je̱mpa tse'e juu' ve'e du̱nu̱xiiktu du̱tukxiiktu je̱ jaanchja'vivata̱jk. Jidu̱'u̱m tse'e vyaandi: ―Mookju̱dup xa ya̱'a̱ ve'e. Ta̱ xa ya̱'a̱ ve'e du̱'oknaxta je̱ tsaaydum pa'ajk na̱a̱j.
44002014	Van'it tse'e je̱ Pedro tyeni ma̱a̱t je̱ viijnk kuká̱tsivada juu' ve'e nu̱makto'k ijttu, je̱tse'e ma̱kk du̱muka̱jts je̱ jayu. Jidu̱'u̱m tse'e vyaajñ: ―Miitsta, nmu'israeejlit jáyuda, nu̱jom pa̱n pa̱n jatye'e yájada Jerusalén, amo̱tunaxta o̱y juu' a̱tse'e nko̱tsuvaampy.
44002015	Ka'a xa ya̱'a̱ ve'e myo'okjada ax jo'n miitse'e mvinmayda, ajó̱pum xa̱a̱jnume'e u̱xyam.
44002016	Ya̱'a̱ juu' ve'e u̱xyam toojnjup ko̱jtsjup, ya̱'a̱ts je̱'e̱ ve'e juu' ve'e je̱ Nte'yam je̱ y'ayook ko̱jtsnajxpa Joel jyaay je̱p Kunuu'kx Jatyán ku̱jxp. Jidu̱'u̱m tse'e du̱jaajy:
44002017	Vaamp xa ve'e je̱ Nte'yam: “Ku ve'e tyá̱minit je̱ ita̱ka̱x, mpá̱mupts a̱tse'e je̱m jya'vin ka̱jxmda je̱ n'Espíritu nu̱jom je̱ jayu juu' ve'e to'k it to'k naxviijn tsu̱u̱nidup, kyo̱jtsnáxtap tse'e a̱ts je̱ n'ayook je̱ mmajntkta̱jkta je̱ts je̱ mna̱a̱xta̱jkta, nyak'íxtapts a̱tse'e juu' a̱tse'e ntsa̱jkp je̱ mmuutskit ónu̱kta, kuma'ajtap tse'e je̱ mmú̱jit jáyuda.
44002018	Mpá̱mupts a̱tse'e je̱m jya'vin ka̱jxmda je̱ n'Espíritu pa̱n pa̱n jaty a̱tse'e xmutoondup xmupa̱jktup, je̱ yaa'tya̱jk je̱ts je̱ ta̱'a̱xta̱jk, je̱tse'e du̱ko̱jtsnáxtat a̱ts je̱ n'ayook.
44002019	Nyakjé̱japts a̱tse'e je̱m tsajviinm juu' jatye'e yaktuk'atú̱vap, mpá̱mupts a̱tse'e je̱ nu̱ja'vin je̱m naxviinm: je̱ nu̱u̱'pu̱n je̱ts je̱ ja̱a̱jn, je̱ts o̱o̱y je̱ jo̱k.
44002020	Vinko̱o̱'tsinup tse'e je̱ aampa xa̱a̱j, je̱tse'e nu̱u̱'pu̱n jo'n je̱ aampa po̱'o̱ cháptsinit, ka'ana ve'e du̱paa'ty vye̱'nat je̱ xa̱a̱j ku ve'e je̱ Ma̱ja̱ Vintsá̱n kya̱daaknit, je̱ xa̱a̱j juu' ve'e du̱nu̱má̱jap je̱tse'e du̱nu̱vinkó̱pkat.
44002021	Nu̱jom tse'e pa̱n pa̱n jatye'e je̱ Ma̱ja̱ Vintsá̱n du̱jaanchja'vidup, je̱'e̱ tse'e tso̱'o̱ktap.” Jidu̱'u̱m tse'e je̱ Kunuu'kx Jatyán vya'añ.
44002022	Van'it tse'e je̱ Pedro jyaa'kvaajñ: ―Nmu'israeejlit jáyuda, amo̱tunaxta ya̱ ayook. O̱y miitse'e xnu̱jávada je̱ ma̱jin je̱ts je̱ mú̱jit atu̱va je̱ts je̱ mú̱jit nu̱ja'vin juu' ve'e je̱ja miits mvinkujkta je̱ Nte'yam je̱ kyutojku̱n ka̱jx tyoon je̱ Jesús, je̱ nazarétit jayu.
44002023	Je̱ Nte'yam tse'e du̱nu̱pa̱a̱jmtki juu' ve'e je̱ Jesús játjup náxjup, ñu̱ja'vits je̱'e̱ ve'e je̱ts yakpá̱mup je̱'e̱ ve'e je̱m je̱ jayu kya̱'m juu' ve'e tso'oxpa̱jkju̱dup. Miits xa je̱'e̱ ve'e myakjay'o̱o̱'kju̱du. Ko̱'o̱y jáyuts je̱'e̱ ve'eda juu' ve'e yakcruuzpe̱jtju̱du. Je̱'e̱ tse'e tyoondu juu' miitse'e mtso̱jktu.
44002024	Ax je̱ Nte'yamts je̱'e̱ ve'e du̱yakjoojntykpa̱jknuva, je̱ o̱o̱'ku̱ne'e tuknu̱vaatsjinu, ku̱x ka'a ve'e je̱ o̱o̱'ku̱n je̱ kutojku̱n du̱jayep je̱tse'e a̱a̱'k du̱tunyaktánu̱t.
44002025	Ve'em xa je̱'e̱ ve'e ax jo'n ju̱jpani je̱ David du̱ko̱jtsnajxy je̱ Jesús je̱ y'ayook. Jidu̱'u̱m tse'e vyaajñ: Nxa̱'ma'íxp a̱tse'e je̱ Ma̱ja̱ Vintsá̱n je̱ja a̱ts nvinkujk, je̱'e̱ ma̱a̱tts a̱tse'e n'it, ve'emts a̱tse'e nkativinmay,
44002026	je̱'e̱ ka̱jx tse'e xyo̱o̱ndu̱k a̱ts ya̱ njo̱o̱t ya̱ nja'vin je̱ts a̱ts mitse'e nyakma̱ja nyakjaancha. Je̱'e̱ ka̱jxts a̱tse'e to'k jo̱o̱t n'it, ku̱x ó̱yam a̱tse'e n'o̱o̱'ku̱t, joojntykpa̱jknuvapts a̱tse'e.
44002027	Ka'ats mitse'e a̱ts ya̱ njo̱o̱t ya̱ nja'vin xmaso̱'o̱ku̱t je̱m je̱ o̱o̱'ku̱n kya̱'m, ka'a ve'e xyakjajtpat je̱tse'e mya'atu̱t a̱ts ya̱ nni'kx ya̱ nko̱pk, a̱ts, mits je̱ mVa'ajts Jayu.
44002028	Xtuk'ix a̱ts mitse'e je̱ too' juu' a̱tse'e nyo̱'o̱yup je̱ts a̱tse'e xa̱'ma ka̱jx njoojntykinit, xyakxo̱o̱ndu̱kupts a̱ts mitse'e ku a̱tse'e n'ijtnit mits ma̱a̱t. Jidu̱'u̱m tse'e je̱ David du̱ko̱jtsnajxy je̱ Jesús je̱ y'ayook.
44002029	’Nmu'israeejlit jáyuda, va'ajts xa ve'e nnu̱ja'vimda je̱ts o̱o̱'ke'e je̱ nju̱jpit jáyuvamda David, je̱tse'e ñaxta̱jkini, ku̱x je̱e̱na ve'e je̱ it joma ve'e ñaxta̱jki.
44002030	Ax je̱ David, je̱ Nte'yam je̱ y'ayookts je̱'e̱ ve'e kyo̱jtsnajx, ñu̱ja'vits je̱'e̱ ve'e je̱ts tukvinva'niju je̱'e̱ ve'e je̱ Nte'yam je̱ts to'ke'e je̱ chaan je̱ kyo̱o̱j kyuté̱najat kyutsa̱a̱najat, je̱'e̱ts je̱'e̱ ve'e je̱ Cristo, juu' ve'e du̱yakkutojkjap je̱ Nte'yam je̱ jyayu ve'em ax jo'n je̱ David du̱yakkutojkji je̱ nju̱jpit jáyuvamda.
44002031	Y'ixts je̱'e̱ ve'e je̱ David je̱ts joojntykpa̱jknuvape'e je̱ Cristo, ve'eme'e vyaajñ je̱ts ka'a ve'e je̱ Cristo je̱ jyo̱o̱t je̱ jya'vin tyuntánu̱t je̱m je̱ o̱o̱'ku̱n kya̱'m je̱ts ka'a ve'e je̱ ñi'kx je̱ kyo̱pk mya'atu̱t.
44002032	Ax je̱ Cristo, je̱ Jesuusjyamts je̱'e̱ ve'e. Je̱ Nte'yamts je̱'e̱ ve'e du̱yakjoojntykpa̱jknuva. Je̱'e̱ts a̱a̱tse'e mpu̱u̱mp je̱ tu̱va̱ko̱jtsu̱n je̱ts n'ix a̱a̱ts je̱'e̱ ve'e ku ve'e tá̱vani jyoojntykpa̱jknuva vye'na.
44002033	Ax je̱ Nte'yamts je̱'e̱ ve'e tuknu̱má̱jijinu je̱ja y'aka'yu̱n pa'ayi, je̱tse'e du̱mo̱o̱yni je̱ kutojku̱n je̱tse'e du̱ké̱xu̱t je̱ Espíritu Santo, ve'em ax jo'n je̱ Nte'yam tyukvinva'niji. Ax nu̱jomts ya̱'a̱ ve'e juu' ve'e tu̱x'ixta tu̱x'amo̱tunaxta, je̱ Espíritu Saantots ya̱'a̱ ve'e du̱yakjé̱jip.
44002034	Ka je̱ Daviijape'e tsajpe̱jt. Jidu̱'u̱me'e viinm vyaajñ: Je̱ Nte'yam xa ve'e du̱nu̱u̱jmi a̱ts je̱ nMa̱ja̱ Vintsá̱n: “A̱jxtu̱ku̱ yaja a̱ts n'aka'yu̱n pa'ayi
44002035	namvaat a̱tse'e nyakvintó̱kida pa̱n pa̱n jatye'e mtso'oxpa̱jkju̱dup.” Jidu̱'u̱m tse'e je̱ David du̱'ava'ni juu' ve'e je̱ Nte'yam kyo̱jts.
44002036	’Miitsta, nmu'israeejlit jáyuda, ve'em xa ve'e du̱tsa̱k je̱tse'e va'ajts xnu̱jávadat je̱ts je̱ Jesús, juu' ve'e myakjacryuuzpe̱jtju̱du, je̱'e̱jyam tse'e je̱ Nte'yam pya̱a̱m Ma̱ja̱ Vintsá̱n, je̱ Cristo, juu' ve'e vyinko̱o̱n je̱tse'e yakkutojknit.
44002037	Ku ve'e du̱'amo̱tunajxti, van'it tse'e ñatyukja'vijidi je̱ tyo̱kin je̱tse'e du̱'amo̱tutú̱vidi je̱ Pedro ma̱a̱t je̱ myukuka̱tsivata̱jk: ―Nmu'israeejlit jáyuda, ¿tis a̱a̱tse'e ntónup?
44002038	Van'it tse'e je̱ Pedro y'atso̱o̱jvjidi: ―Vinmayu̱mpijttini, maso̱o̱ktini je̱ mko̱'o̱y joojntykinda, van'it tse'e mna̱pé̱ttat je̱'e̱ ka̱jx je̱tse'e nu̱java tyánu̱t je̱ts je̱ Jesucristo ve'e mpana̱jkxuvaandup, ve'em tse'e myakto̱kinme̱e̱'kxtat je̱tse'e tyá̱kat je̱m mja'vin ka̱jxmda je̱ Espíritu Santo.
44002039	Mtukvinva'nijidu xa miitse'e je̱ Nte'yam je̱ Espíritu Santo, yaktukvinva'niduva tse'e je̱ m'ónu̱kta je̱ts nu̱jom pa̱n pa̱n jatye'e jékumda, nu̱jom tse'e pa̱n pa̱n jatye'e je̱ Ma̱ja̱ Vintsá̱n vyinka̱a̱mp, u̱u̱'m je̱ nNte'yamamda.
44002040	Van'it tse'e je̱ Pedro je̱ nu̱may jayu du̱jaa'kko̱jtsjidi, may viijn tse'e je̱ jayu du̱tukmuko̱jtsti. Jidu̱'u̱m tse'e vyaajñ: ―Maso̱o̱ktini je̱ mko̱'o̱y joojntykinda, ka'a tse'e xma̱a̱tvintó̱kidat ya̱ ko̱'o̱y jáyuda.
44002041	Ax nu̱jom tse'e pa̱n pa̱n jatye'e du̱kuva̱jktu je̱'e̱ je̱ y'ayook, na̱pe̱jttu tse'e. Je̱ xa̱a̱j tse'e jyaa'knu̱yojkidi janu̱toojk miijl jo'n je̱ jáyuda pa̱n pa̱n jatye'e du̱jaanchja'vidu je̱ Jesús.
44002042	Ijtp tse'e du̱'amo̱tunaxta juu' ve'e je̱ kuká̱tsivata̱jk tuk'íxju̱dup je̱tse'e to'k aaj to'k jo̱o̱t du̱jaye̱pta, ve'em tse'e chapko̱tsta je̱tse'e amoka je̱ chapkaaky du̱tojkva'kxta ax jo'n je̱ Jesús du̱tuujn ma̱a̱t je̱ y'ixpa̱jkpata̱jk ku ve'e jado'k nax du̱ma̱a̱t'a'óxini.
44002043	Tsa̱'a̱gataandu tse'e nu̱jom je̱ jayu juu' ve'e du̱kakuva̱jktu je̱ ayook; ax je̱ kuka̱tsivata̱jk, o̱o̱y tse'e je̱ ma̱jin je̱ts je̱ mú̱jit atu̱va du̱tuntoondi je̱ Nte'yam je̱ kyutojku̱n ka̱jx.
44002044	Nu̱jom tse'e pa̱n pa̱n jatye'e du̱jaanchja'vidu je̱ Ma̱ja̱ Vintsá̱n, ijtpts je̱'e̱ ve'e ñay'amókajada, o̱y jayu tse'e ñapyá̱mjada ma̱a̱t je̱ myujaanchja'vivata̱jkta. Pa̱n pa̱n tse'e je̱p juu' du̱ma̱a̱t, tyuknu̱'ayo̱'vidup tse'e pa̱n pa̱n jatye'e katih'ijtu̱xju̱dup,
44002045	je̱tse'e du̱to̱o̱'kta juu' jatye'e y'íxtup jyaye̱jptup je̱tse'e je̱ meen du̱yaktonda pa̱n vintso̱ ve'e juu' kya'ijtu̱xjada to'k jado'k.
44002046	Jó̱vum xa̱a̱j tse'e ñay'amókajada je̱p ma̱ja̱ tsaptu̱jkp je̱tse'e ta̱jkm ta̱jkm je̱ tsapkaaky du̱tojkva'kxta je̱tse'e to'k muk kyayda. Xo̱o̱ndu̱k aaj xo̱o̱ndu̱k jo̱o̱t tse'e ve'em du̱tonda, to'kji tse'e je̱ jya'vinda to'kji tse'e je̱ vyinma'yu̱nda.
44002047	Ijtp tse'e je̱ Nte'yam du̱jaa'myé̱tsta. O̱yja'vijidu tse'e anañu̱joma je̱ jayu juu' ve'e du̱kajaanchja'vidup je̱ Jesucristo. Jó̱vum xa̱a̱j tse'e je̱ Ma̱ja̱ Vintsá̱n du̱jaa'kyaknu̱yóka pa̱n pa̱n jatye'e je̱ Jesucristo du̱jaanchja'vidup je̱tse'e ve'em du̱jayé̱ptat je̱ joojntykin juu' ve'e xa̱'ma ka̱jx ijtp.
44003001	Toojk yaaxp tse'e vye'na ku ve'e je̱ jayu chapka̱ts, van'it tse'e je̱ Pedro ma̱a̱t je̱ Juan ña̱jkxti je̱p ma̱ja̱ tsaptu̱jkp.
44003002	Jó̱vum xa̱a̱jts je̱'e̱ ve'e je̱p ma̱ja̱ tsapta̱k'aagup y'it to'k je̱ yaa'tya̱jk juu' ve'e ka'o̱'yixjup je̱tse'e je̱ tyek du̱tukyo̱'o̱yu̱t, ve'emam je̱'e̱ ve'e kye'x. Yakpatsa̱a̱mpts je̱'e̱ ve'e je̱tse'e na̱jkx je̱p yakjuk je̱ja je̱ ma̱ja̱ tsapta̱k'aka̱'a̱ vyinkujk juu' ve'e du̱xa̱a̱j Tsoj. Je̱p tse'e je̱ jayu je̱ meen du̱'amo̱tu pa̱n pa̱n jatye'e ta̱jkidup je̱p ma̱ja̱ tsaptu̱jkp.
44003003	Ku ve'e je̱ yaa'tya̱jk du̱'ix je̱ts je̱pe'e ma̱ja̱ tsaptu̱jkp je̱ Pedro ma̱a̱t je̱ Juan tya̱kava'anda, je̱tse'e du̱'uk'amo̱tu je̱ meen.
44003004	Van'it tse'e je̱ Pedro ma̱a̱t je̱ Juan vyin'íxjidi, je̱tse'e je̱ Pedro je̱ yaa'tya̱jk du̱nu̱u̱jmi: ―Vin'ixu̱ a̱a̱ts.
44003005	Van'itts je̱'e̱ ve'e du̱'a'ixtk je̱ Pedro ma̱a̱t je̱ Juan, ve'emts je̱'e̱ ve'e y'ukvinmaajy je̱ts je̱ meene'e yakmo̱'o̱vaamp.
44003006	Ax jidu̱'u̱m tse'e je̱ Pedro ña̱'mu̱xji: ―Ka'a a̱tse'e ti oro ka'a a̱tse'e ti plata nma̱a̱da. Juu'ts a̱tse'e nma̱a̱t, nyajkypts a̱tse'e. Je̱ Jesucristo, je̱ nazarétit jayu, je̱'e̱ tse'e myakjo̱tka̱daakjinup. Te̱na je̱ts jaamni.
44003007	Van'it tse'e je̱ Pedro je̱ yaa'tya̱jk je̱ y'aka'yu̱n ka̱'a̱j du̱majtsji je̱tse'e du̱yakténini. Tun jatyji tse'e je̱ tyeku̱yo̱'kt je̱ts nu̱jom je̱ tyek mya̱kkpa̱jkni,
44003008	je̱tse'e ye̱jtsu̱k. Van'it tse'e yo̱'y'ukvaanni, je̱tse'e je̱ Pedro ma̱a̱t je̱ Juan du̱ma̱a̱tta̱jkidi je̱p ma̱ja̱ tsaptu̱jkp, yo̱'ynup, ye̱jtsu̱knup, je̱tse'e je̱ Nte'yam du̱tunyakmá̱jini du̱tunyakjaanchini.
44003009	Nu̱jom tse'e je̱ jayu y'ixji ku ve'e yo̱'yni je̱tse'e du̱tunyakmá̱jini du̱tunyakjaanchini je̱ Nte'yam.
44003010	Atu̱va ato̱ki tse'e tyuntaandi, ka'a tse'e du̱'ukmutaayvaattini vintso̱ ve'e jyátu̱kadat ku̱x y'íxada je̱'e̱ ve'e je̱ yaa'tya̱jk juu' ve'e je̱ tyek du̱katukyo̱'yp y'ijt je̱ts ñu̱ja'vidinupe'e je̱ts je̱'e̱ je̱'e̱ ve'e juu' ve'e je̱ meen du̱'amó̱tup tu̱y'it je̱ja je̱ ma̱ja̱ tsapta̱k'aka̱'a̱ vyinkujk juu' ve'e du̱xa̱a̱j Tsoj.
44003011	Je̱ yaa'tya̱jk juu' ve'e je̱ tyek du̱katukyo̱'yp y'ijt, ka'a tse'e du̱masa̱a̱k je̱ Pedro ma̱a̱t je̱ Juan. Nu̱jom tse'e je̱ jayu atu̱va ato̱ki noomp ña̱jkxti joma ve'e je̱ e̱pu̱tso̱o̱ktku̱n juu' ve'e du̱xa̱a̱j je̱ Salomón Jye̱'e̱.
44003012	Ku ve'e je̱ Pedro du̱'ix, van'it tse'e je̱ nu̱may jayu du̱nu̱u̱jmidi: ―Nmu'israeejlit jáyuda, ¿tya̱jxse'e xtuk'atú̱vada? ¿Tya̱jxts a̱a̱tse'e xvin'ixta ax jo'n a̱a̱ts ya̱'a̱ ve'e ku̱nyakyo̱'pyú̱k a̱a̱ts ya̱ n'avintso̱ ma̱kkin ka̱jx a̱a̱ts ya̱ n'avintso̱ va'ajts jo̱o̱t ka̱jx?
44003013	Je̱ nju̱jpit jáyuvamda, je̱ Abraham, je̱ Isaac, ma̱a̱t je̱ Jacob, je̱'e̱ je̱ Ntye'yamda tse'e du̱yakma̱ji du̱yakjaanchi je̱ y'Onu̱k Jesús, je̱'e̱ juu' miitse'e mpa̱a̱mdinu je̱m je̱ Pilato kya̱'m. Ku ve'e je̱ Pilato y'ukmaso̱'o̱kuvaajnji naspa̱ka, ka'ats miitse'e xyakjajtti.
44003014	Ñojk'ó̱y xa ve'e ku̱x'amó̱tudi je̱tse'e ku̱yakmasa̱a̱k je̱ Jesús, va'ajts jayu je̱'e̱ ve'e je̱ts tu̱v je̱ jyáyuvin je̱ jyoojntykin. Ax ka'a tse'e ve'em xtoondi. Je̱'e̱ts miitse'e m'amó̱tudu je̱tse'e tyánu̱t naspa̱ka to'k je̱ yakjayu'o̱o̱'kpa.
44003015	Je̱'e̱ts miitse'e myakjay'o̱o̱'kju̱du pa̱ne'e je̱ joojntykin du̱yajkp. Ax je̱ Nte'yam tse'e yakjoojntykpa̱jkjinuva. Mpu̱u̱mpts a̱a̱tse'e je̱ tu̱va̱ko̱jtsu̱n je̱ts n'ix a̱a̱ts je̱'e̱ ve'e je̱ Jesús ku ve'e tá̱vani jyoojntykpa̱jknuva vye'na.
44003016	Je̱ Jesuusjyam tse'e tu̱du̱yakjo̱tka̱daakni, tu̱du̱majumo̱o̱yni ya̱ yaa'tya̱jk juu' ve'e m'íxtup je̱tse'e m'íxada. Je̱'e̱ ka̱jx ku a̱a̱tse'e njaanchjáva je̱ Jesús, je̱ jaanchja'vin tse'e du̱toomp je̱tse'e ya̱ yaa'tya̱jk tu̱cha̱'a̱k, ve'em ax jo'n u̱xyam x'ixta jo'n.
44003017	’Miits, jáyuda, ma̱a̱t je̱ myakkutojkpada, myakjay'o̱o̱'kju̱du tse'e je̱ Jesús. Ax nmu̱ja'vipts a̱tse'e je̱ts ka'a ve'e o̱y xnu̱ja'vidi juu' ve'e mtoondu.
44003018	Ve'em tse'e je̱ Nte'yam du̱kutyuujn juu' ve'e y'ava'ni je̱ y'ayook ko̱jtsnajxpata̱jkta, je̱'e̱ts je̱'e̱ ve'e je̱ts tsaachpaa'tupe'e je̱ Cristo, juu' ve'e je̱ Nte'yam vyinko̱o̱n je̱tse'e yakkutojknit.
44003019	Je̱'e̱ ka̱jx tse'e, vinmayu̱mpijttini, maso̱o̱ktini je̱ mko̱'o̱y joojntykinda, pana̱jkxtini je̱ Nte'yam, ve'em tse'e je̱ Nte'yam mto̱kinme̱e̱'kxjadat je̱tse'e xjayé̱ptat je̱m mja'vin ka̱jxmda je̱ xo̱o̱jntku̱n juu' ve'e je̱ Ma̱ja̱ Vintsá̱n mmo̱'o̱jadap.
44003020	Je̱ Nte'yam tse'e du̱ke̱jxnuvap je̱ Cristo,
44003021	ó̱yame'e vinko̱pk je̱tse'e u̱xyam je̱ Cristo je̱m tsapjo̱o̱tm tyánu̱t. Ku ve'e je̱ Nte'yam nu̱jom juu' jaty du̱yak'o̱'yiká̱xu̱t, van'it tse'e je̱ Cristo myiinnuvat jado'k nax, ve'em ax jo'n ju̱jpani vyaandi je̱ Nte'yam je̱ y'ayook ko̱jtsnajxpata̱jkta.
44003022	Jidu̱'u̱m xa ve'e je̱ Moisés du̱nu̱u̱jmi je̱ nju̱jpit jáyuvamda: “Vinká̱nani xa ve'e je̱ Ma̱ja̱ Vintsá̱n, je̱ nNte'yamamda, du̱jayep nu̱to'k u̱u̱'m je̱ njáyuvamda, ve'em ax jo'n a̱tse'e xvinka̱a̱jn, juu' ve'e mko̱jtsnajxu̱xjadap je̱ Nte'yam je̱ y'ayook, je̱'e̱ tse'e mka̱ts'amo̱tunáxtap.
44003023	Pa̱n pa̱n tse'e du̱kama̱ja̱pa̱a̱mp je̱ ayook juu' je̱'e̱ ve'e kyó̱tsup, ka'ats je̱'e̱ ve'e y'ítu̱t je̱ Nte'yam je̱ jyayu.” Jidu̱'u̱m tse'e je̱ Moisés vyaajñ.
44003024	Van'it tse'e je̱ Pedro jyaa'kvaajñ: ―Ax ve'em tse'e, van'ítani ku ve'e je̱ Samuel jyoojntyki je̱ts pa̱n pa̱n jatye'e jaa'kmiindu, ñu̱ko̱jtstu tse'e nu̱jom je̱ Nte'yam je̱ y'ayook ko̱jtsnajxpata̱jkta juu' ve'e u̱xyam toojnjup ko̱jtsjup.
44003025	U̱u̱'m xa ve'e xtsaanimdup xko̱o̱jimdup je̱ Nte'yam je̱ y'ayook ko̱jtsnajxpata̱jkta. Xtukka̱daakumdupts u̱u̱'m je̱'e̱ ve'e juu' ve'e je̱ Nte'yam tyukvinva'nidu je̱ nju̱jpit jáyuvamda. Jidu̱'u̱m tse'e je̱ Nte'yam du̱nu̱u̱jmi je̱ Abraham: “Mits je̱ mtsaan je̱ mko̱o̱j ka̱jx tse'e du̱paa'ttat je̱ kunoo'kxu̱n je̱ jayu pa̱n nu̱vinxu̱pe'e cha̱a̱nada to'k it to'k naxviijn.”
44003026	Ku ve'e je̱ Nte'yam je̱ y'Onu̱k Jesús du̱kejx yaja naxviijn, too'va̱jkpts u̱u̱'me'e xtuknu̱ke̱jxumdi je̱tse'e xkunoo'kxumdat, ve'em tse'e nmaso̱o̱kumdinit nu̱jom juu' jatye'e ka ó̱yap.
44004001	Je̱mna tse'e je̱ Pedro ma̱a̱t je̱ Juan du̱muko̱tsta vye'na je̱ nu̱may jayu, van'it tse'e ñu̱je̱'yjidi je̱ tee'ta̱jk ma̱a̱t je̱ saduceota̱jk je̱ts je̱ tsapta̱kmutoompa juu' ve'e du̱nu̱vintsá̱nip je̱ tsapta̱kmutoompata̱jk,
44004002	je̱'e̱ ve'e e̱jkju̱dup ku ve'e je̱ Pedro ma̱a̱t je̱ Juan je̱ jayu du̱vaajnjada je̱ts joojntykpa̱jknuva ve'e je̱ Jesús, je̱tse'e je̱ jayu du̱vaajnjiduva je̱ts joojntykpa̱jknuvape'e je̱ jayu je̱'e̱ ka̱jx ku ve'e je̱ Jesús jyoojntykpa̱jknuva.
44004003	Van'it tse'e yakmajtsti je̱tse'e yakpoxu̱nta̱kpa̱a̱mdi ku̱x tánani ve'e van'it je̱ it vye'nini, je̱ kujá̱pite'e du̱yakpitsumuva'anda je̱tse'e du̱to̱kimpayo̱'o̱ydat.
44004004	Ax nu̱may tse'e pa̱n pa̱n jatye'e du̱'amo̱tunajxtu je̱ ayook juu' ve'e je̱ Pedro tukka'amaajyju̱du, je̱'e̱ tse'e du̱jaanchja'vidu je̱ Jesús. Tunjaa'knu̱ma'yidu tse'e pa̱n pa̱n jatye'e je̱ Jesús du̱jaanchja'vidu, ax ve'em tse'e jye̱'ydi nu̱mugo̱o̱xk miijl jo'n je̱ yaa'tya̱jkta, apu̱k je̱ ta̱'a̱xta̱jkta ma̱a̱t je̱ pi'k ónu̱kta.
44004005	Je̱ kujá̱pit tse'e ñay'amojkijidi je̱m Jerusalén je̱ israeejlit yakkutojkpada ma̱a̱t je̱ myú̱jit jáyuda je̱ts je̱ tsaptu̱jkpit yak'ixpa̱jkpada.
44004006	Je̱'e̱ ma̱a̱t tse'e vye'niva je̱ Anás, je̱ tee' je̱'e̱ ve'e juu' ve'e du̱nu̱vintsa̱nika̱jxp je̱ tee'ta̱jkta, nay ve'empa je̱ Caifás, je̱ Juan, je̱ Alejandro, je̱ts nu̱jom je̱ tee'ta̱jk je̱ vyintsa̱nda.
44004007	Ku ve'e ñay'amojkijidi, van'it tse'e du̱nu̱ke̱jxidi je̱ Pedro ma̱a̱t je̱ Juan. Ku ve'e du̱yakmiindi, van'it tse'e je̱ja ita̱kujk du̱pa̱a̱mdi, je̱tse'e du̱'amo̱tutú̱vidi: ―¿Pa̱n tse'e tu̱mna̱'mu̱xjada je̱ts ya̱'a̱ ve'e xtóndat? ¿Pa̱ne'e ya̱ kutojku̱n mmo̱o̱jyju̱dup?
44004008	Van'it tse'e je̱ Pedro je̱ Espíritu Santo myo̱o̱jyji je̱ ma̱kkin je̱ts je̱ vinma'yu̱n je̱tse'e du̱tónu̱t juu' ve'e je̱ Nte'yam cha̱jkp, je̱tse'e vyaajñ: ―Miitsta, je̱ kajpu̱n je̱ ñu̱vintsa̱nda, mú̱jit jayuta̱jkta,
44004009	miits xa a̱a̱tse'e x'amo̱tutú̱vidup je̱ y'o̱y je̱'e̱ juu' ve'e yaktoojnji to'k je̱ jayu juu' ve'e pa̱jkjup tu̱y'it. Je̱'e̱ ve'e mnu̱javavaandup vintso̱ ve'e y'o̱'yini.
44004010	Yájats a̱tse'e miits mvinkujkta n'avana je̱tse'e xnu̱jávadat vintso̱ ve'e ya̱ jayu mvinté̱najada ma̱kka̱tso̱ts. Ax ka miitsjyap tse'e mnu̱jávadap, nay ve'empa ve'e du̱nu̱ja'viduvat nu̱jom pa̱n joma jatye'e je̱ israeejlit jayu. Je̱ Jesucristo, je̱ nazarétit jayu, je̱'e̱ juu' miitse'e myakjacryuuzpe̱jtju̱du je̱tse'e je̱ Nte'yam yakjoojntykpa̱jkjinuva, je̱'e̱ tse'e je̱ kutojku̱n du̱yajk je̱tse'e ve'em ya̱ ma̱jin yaktún.
44004011	Ve'em xa miitse'e xtonda ax jo'n je̱ po̱jtspata̱jk juu' ve'e du̱maso̱o̱ktu to'k je̱ o̱y tsaaj ku̱xe'e du̱ko̱'o̱yja'vidi. Ax u̱x'o̱o̱k tse'e je̱ o̱y tsaaj yakpu̱u̱jm joma ve'e du̱nu̱vinko̱pkiku̱x je̱ ma̱ja̱ tsapta̱kpa̱ts. Ve'em tse'e xtonda ku̱xe'e xko̱'o̱yjávada je̱ Jesucristo, je̱'e̱ juu' ve'e je̱ Nte'yam pya̱a̱m je̱tse'e du̱nu̱vintsa̱nika̱jxnit nu̱jom juu' jaty.
44004012	Je̱ Jesuusji tse'e o̱'yixjup je̱tse'e xmo̱'yumdat je̱ joojntykin juu' ve'e xa̱'ma ka̱jx ijtp. Ni pa̱na xa ve'e je̱ Nte'yam jado'k du̱katuknu̱vana yaja tsajp pa'tki je̱tse'e je̱ ntó̱kinam xtuknu̱vaatsumdat ―jidu̱'u̱m tse'e je̱ Pedro vyaajñ.
44004013	Ku ve'e du̱'ixti je̱ts ma̱kk aaj ma̱kk jo̱o̱te'e je̱ Pedro ma̱a̱t je̱ Juan kyo̱tsta, je̱tse'e du̱nu̱ja'vidi je̱ts ka'a ve'e y'ixpú̱kada, atu̱va ato̱ki tse'e tyuntaandi. Van'it tse'e je̱ nu̱ja'vin du̱pa̱jkti je̱ts je̱'e̱da ve'e je̱ Jesús du̱ma̱a̱tvíttu.
44004014	Je̱mpa tse'e vye'niva je̱ yaa'tya̱jk juu' ve'e je̱ tyek du̱katukyo̱'yp y'ijt, je̱'e̱ ka̱jx tse'e du̱ko̱o̱'kmutaayvaattini pa̱n vintso̱ ve'e ku̱du̱nu̱vampe̱jtti.
44004015	Van'it tse'e yakke̱jxpítsumdi je̱tse'e aje̱'e̱jyji tyaandi je̱tse'e du̱ko̱jtsmóktat.
44004016	Jidu̱'u̱m tse'e ñavyaajnjidi vimpit atu̱j: ―¿Tise'e nto'numdap ma̱a̱t ya̱ jáyuda? Ñu̱ja'vidinup xa ve'e nu̱jom pa̱n pa̱n jatye'e tsu̱u̱nidup yaja Jerusalén je̱ts ta̱ ya̱'a̱ ve'e ya̱ jayu du̱yakjo̱tka̱da'akta. Ka'a tse'e ñu̱n'o̱ya vintso̱ ve'e nva'numdat je̱ts ka'a ya̱'a̱ ve'e je̱ ma̱jin tu̱du̱tonda.
44004017	Va'an tse'e du̱'atsa̱'kimda je̱tse'e ni pa̱na du̱ko̱o̱'ktuknu̱ja'vidinit je̱ Jesús jye̱'e̱, ve'em tse'e kyajaa'kva'kxtu̱ku̱t ya̱ ayook ―jidu̱'u̱m tse'e ñavyaajnjidi.
44004018	Van'it tse'e du̱vatso̱o̱vdi je̱tse'e du̱tukpavaandi je̱ts ni vintso̱va ve'e je̱ jayu du̱ko̱o̱'kvaajnjidinit ukpu̱ du̱ko̱o̱'ktuknu̱ja'vidinit je̱ Jesús jye̱'e̱.
44004019	Ax van'it tse'e je̱ Pedro ma̱a̱t je̱ Juan ña̱'mu̱xjidi: ―Payo̱'o̱yda n'it viinm pa̱n o̱y je̱'e̱ ve'e je̱ja je̱ Nte'yam vyinkujk je̱ts miitse'e myakka̱tsa̱pá̱ktat je̱ts ka'a ve'e je̱ Nte'yam.
44004020	Ka'a xa ve'e nvaat je̱ts a̱a̱ts je̱'e̱ ve'e nkah'avánat juu' a̱a̱tse'e n'ix je̱ts juu' a̱a̱tse'e n'amo̱tunajx.
44004021	Ku ve'e du̱jaa'ktoondi vintso̱ ve'e du̱'atsa̱'a̱gadat, van'it tse'e du̱maso̱o̱kti, ka'a tse'e du̱paatti ti ve'e tyukkutsaachpaadadap, ku̱x nu̱jome'e je̱ jayu je̱ Nte'yam du̱yakmá̱jidi du̱yakjaanchidi je̱'e̱ ka̱jx juu' ve'e toojnju ko̱jtsju.
44004022	Je̱ yaa'tya̱jk juu' ve'e jo̱tka̱daaknu, vu̱jxtkupx joojnt náxyanits je̱'e̱ ve'e vye'na.
44004023	Ku ve'e yakmaso̱o̱kti je̱ Pedro ma̱a̱t je̱ Juan, van'it tse'e ña̱jkxti joma ve'e je̱ myujatyoo'ta̱jkta, je̱m tse'e du̱tukmumaajntykti vintso̱ ve'e ña̱'mu̱xjidi je̱ tee'ta̱jk je̱ vyintsa̱nda ma̱a̱t je̱ israeejlit je̱ myú̱jit jáyuda.
44004024	Ku ve'e du̱'amo̱tunajxti, van'it tse'e nu̱jom chapko̱jtsti. Jidu̱'u̱m tse'e vyaandi: ―Ma̱ja̱ Vintsá̱n, mits xa ve'e je̱ Nte'yam. Mits tse'e mpa̱a̱m ya̱ tsajp ya̱ naax, je̱ maaxy na̱a̱j, je̱ts nu̱jom juu' jatye'e ijtp je̱m tsajviinm je̱ts yaja naxviijn.
44004025	Myajk mitse'e ya̱ ayook juu' ve'e je̱ Espíritu Santo tyukko̱jtsnajx je̱ David. Jidu̱'u̱mts je̱'e̱ ve'e vyaajñ: ¿Tya̱jx tse'e ñaajkjo̱tma'atjada je̱ jayu juu' ve'e ka je̱ israeejlitap je̱tse'e je̱ israeejlit jayu du̱vinmayda je̱tse'e du̱tóndat juu' ve'e ka'o̱'yixju̱dup?
44004026	Nay'amojkijidu tse'e je̱ naxviijnit yakkutojkpada je̱tse'e du̱tso'oxpá̱ktat je̱ Ma̱ja̱ Vintsá̱n ma̱a̱t je̱ Cristo. Jidu̱'u̱m tse'e ya̱ ayook juu' ve'e je̱ Espíritu Santo je̱ David tyukko̱jtsnajx.
44004027	’Tyú̱vam xa ya̱'a̱ ve'e juu' ve'e je̱ Espíritu Santo kyo̱jts. Navyaatju xa ve'e je̱ Herodes ma̱a̱t je̱ Poncio Pilato je̱ vyinma'yu̱nda ma̱a̱t je̱ israeejlit jáyuda je̱ts pa̱n pa̱n jatye'e ka je̱'e̱pta, je̱'e̱ tse'e du̱tso'oxpa̱jktu je̱ mva'ajts ónu̱k Jesús, juu' mitse'e mvinko̱o̱n je̱tse'e yakkutojknit.
44004028	Ve'emts je̱'e̱ ve'e du̱toondi juu' ve'e mnu̱pa̱a̱jmtki je̱tse'e ve'em tyónju̱t kyó̱tsju̱t.
44004029	Ma̱ja̱ Vintsá̱n, amo̱tunaxu̱ to'k aaj u̱xyam vintso̱ ve'e vya'anda je̱ts a̱a̱tse'e x'atsa̱'a̱gadat. Mo̱o̱yk a̱a̱ts mitse'e je̱ ma̱kk aaj je̱ ma̱kk jo̱o̱t je̱ts a̱a̱tse'e ve'em je̱ jayu nvaajnjadat je̱ mka̱ts je̱ m'ayook kaja'vina katsa̱'kina, a̱a̱ts, mits je̱ mmutoompa je̱ mmupa̱jkpa,
44004030	je̱ts a̱a̱tse'e mits je̱ mkutojku̱n ka̱jx je̱ pa'am jayu nyakjo̱tka̱da'aktat, je̱ts a̱a̱tse'e je̱ mva'ajts ónu̱k Jesús je̱ ma̱kkin xmo̱'o̱t je̱ts a̱a̱tse'e ntónu̱t je̱ mú̱jit atu̱va je̱ts je̱ ma̱jin.
44004031	Ku ve'e chapko̱jtska̱jxti, van'it tse'e y'ojxi je̱m joma ve'e vye̱'nada. Nu̱jom tse'e je̱ Espíritu Santo myo̱o̱jyjidi je̱ ma̱kkin je̱ts je̱ vinma'yu̱n je̱tse'e du̱tóndat juu' ve'e je̱ Nte'yam cha̱jkp, ma̱kk aaj ma̱kk jo̱o̱t tse'e je̱ Nte'yam je̱ kya̱ts je̱ y'ayook du̱ko̱jtsti.
44004032	Je̱ nu̱may jayu juu' ve'e je̱ Jesús du̱jaanchja'vidu, to'kji tse'e je̱ jya'vinda to'kji tse'e je̱ vyinma'yu̱nda. Ni pa̱na tse'e kyava'añ je̱ts y'avintso̱ je̱'e̱ je̱'e̱ ve'e pa̱n tii, nu̱jom juu' ve'e y'íxtup jyaye̱jptup, ve'em tse'e du̱jávada je̱ts nu̱jome'e du̱je̱'e̱da.
44004033	Je̱ kutojku̱n ma̱a̱t tse'e o̱o̱y je̱ kuka̱tsivata̱jk du̱tun'ava'nidi je̱ts joojntykpa̱jknuva ve'e je̱ Ma̱ja̱ Vintsá̱n Jesús. O̱o̱y tse'e je̱ Nte'yam tyunkunoo'kxjada anañu̱joma.
44004034	Ka'a ve'e pa̱n pa̱ne'e juu' nu̱nka'ijtu̱xju̱dup, ku̱x je̱'e̱da pa̱n pa̱n jatye'e je̱ naax ukpu̱ je̱ ta̱jk du̱jaye̱jptup, tyo̱o̱'ktupts je̱'e̱ ve'e
44004035	je̱tse'e je̱ meen je̱ kuka̱tsivata̱jk du̱tukka̱tá̱kada, ve'em tse'e to'k jado'k yakma̱'a̱ pa̱n vintso̱ ve'e juu' kya'ijtu̱xjada.
44004036	Je̱m tse'e vye'na to'k je̱ jayu juu' ve'e je̱ Leví je̱ chaan je̱ kyo̱o̱j, Joseejts je̱'e̱ ve'e xya̱a̱j, chípreit jayu, Bernabé je̱'e̱ ve'e je̱ kuká̱tsiva tyijjada. (Jidu̱'u̱m tse'e kya̱tsa̱pítsum je̱ Bernabé, Yakjo̱t'amá̱jiva.)
44004037	Je̱ Bernabé tse'e to'k viijn je̱ naax du̱to̱o̱'k je̱tse'e je̱ meen du̱tukka̱ta̱jki je̱ kuká̱tsivata̱jk.
44005001	Ax je̱mpa tse'e jado'k je̱ jayu juu' ve'e Ananías du̱xa̱a̱j. Je̱'e̱ ma̱a̱t je̱ ñu̱da̱'a̱x Safira, je̱'e̱ tse'e to'k viijn je̱ ñaax du̱to̱o̱'ktu.
44005002	Van'it tse'e je̱ Ananías du̱pa̱jkva'kxy je̱ naxtso̱v je̱tse'e to'k viijn du̱tukka̱ta̱jki je̱ kuká̱tsivata̱jk, ve'em ax jo'n nu̱jom je̱ meen ku̱y'ijt. Ñu̱ja'vipts je̱'e̱ ve'e je̱ ñu̱da̱'a̱x je̱ts ve'eme'e du̱tonuva'añ.
44005003	Van'it tse'e je̱ Pedro du̱nu̱u̱jmi je̱ Ananías: ―Ananías, ¿tya̱jxts mitse'e je̱ Satanás tu̱x'itu̱ma̱'a̱ je̱tse'e tu̱tya̱ka je̱m mja'vin ka̱jxm je̱tse'e ve'em xvin'a̱a̱'nuva'añ je̱ Espíritu Santo? Mnapya̱a̱jmjup xa mitse'e ax jo'n to'k ka̱'a̱jyji je̱ mnaxtso̱v ta̱a̱ ku̱xyakmejts; ax ta̱ tse'e xpuká̱n.
44005004	¿Ka mits je̱ mnaaxap je̱'e̱ ve'e tu̱y'it? Ku tse'e tu̱xta̱a̱'k, ¿ka mits je̱ mmeenapts je̱'e̱ ve'e tu̱y'it? ¿Tya̱jxts mitse'e ve'em tu̱mjátu̱ka? Ka je̱ jáyuvap xa mitse'e mvin'u̱u̱'mp; je̱ Nte'yame'e mvin'a̱a̱'nuvaampy.
44005005	Ku tse'e je̱ Ananías du̱'amo̱tunajxy, a̱a̱'k tse'e ñaxka̱daaky. Ax nu̱jom tse'e pa̱n pa̱n jatye'e du̱mó̱tudu vintso̱ ve'e y'a̱a̱'k, o̱o̱y tse'e tyuntsa̱'kipa̱jkka̱jxti.
44005006	Ku ve'e je̱ Ananías y'a̱a̱'k, van'it tse'e je̱ vaju̱tya̱jk tyénidi, je̱tse'e je̱ ñi'kx je̱ kyo̱pk du̱tukvimpitti je̱ vit, je̱tse'e du̱yakna̱jkxtini naxta̱jkiva.
44005007	Ku ve'e toojk hora jo'n je̱ it ñaxy vye'na, van'it tse'e je̱ Ananías je̱ ñu̱da̱'a̱x jye̱'y. Ka'ats je̱'e̱ ve'e du̱nu̱java ti ve'e toojnju ko̱jtsju.
44005008	Van'it tse'e je̱ Pedro y'amo̱tutú̱viji: ―Vaajnja a̱ts, ¿vanxú̱pame'e tu̱myakmo̱'o̱da ku ve'e tu̱xto̱o̱'kta je̱ mnaax? Van'it tse'e y'atsa̱a̱jv: ―Vanxú̱pam xa je̱'e̱ ve'e.
44005009	Van'it tse'e je̱ Pedro ña̱'mu̱xji: ―¿Tya̱jx tse'e tu̱xko̱jtsmókta je̱tse'e xvin'a̱a̱'ndat je̱ Espíritu Santo?, juu' ve'e ijtp je̱m je̱ Ma̱ja̱ Vintsá̱n jya'vin ka̱jxm. U̱xe̱p xa ve'e ta̱k'aagup mye̱jtstini juu' ve'e o̱jts je̱ mnu̱yaa'y tu̱du̱yaknaxta̱jkidini. U̱xyamts mits je̱'e̱ ve'e na̱jkx myaknaxta̱jkijidinuva ―jidu̱'u̱m tse'e je̱ Pedro vyaajñ.
44005010	Tun je̱'yji tse'e ñaxvipp je̱ja je̱ Pedro vyinkujk je̱tse'e je̱ jya'vin tyukvaatsjini. Ku ve'e tya̱jkidi je̱ vaju̱tya̱jkta, a̱a̱'kani tse'e du̱paattini. Van'it tse'e du̱yakpítsumdini je̱tse'e o̱jts du̱yaknaxta̱jkidini je̱ja je̱ ñu̱yaa'y pya'ayi.
44005011	Tsa̱'kipa̱jktu tse'e je̱ jaanchja'vivata̱jkta je̱ts nu̱jom pa̱n pa̱n jatye'e du̱mó̱tudu.
44005012	Tyoondu tse'e je̱ kuká̱tsivata̱jk je̱ja je̱ nu̱may jayu vyinkujk o̱o̱y je̱ mú̱jit nu̱ja'vin je̱ts je̱ mú̱jit atu̱va je̱'e̱ ka̱jx ku ve'e je̱ Nte'yam je̱ kyutojku̱n myo̱o̱jyjidi. Je̱m tse'e je̱ jaanchja'vivata̱jk ñay'amókajada y'ijt to'k ka̱'a̱jyjida joma ve'e je̱ e̱pu̱tso̱o̱ktku̱n juu' ve'e du̱xa̱a̱j je̱ Salomón Jye̱'e̱, to'kji tse'e je̱ jyo̱o̱tta je̱ jya'vinda to'kji tse'e je̱ vyinma'yu̱nda.
44005013	Cha̱'kidup tse'e je̱ nu̱may jayu je̱tse'e je̱ jaanchja'vivata̱jk du̱ma̱a̱tnay'amókajadat; ó̱yam tse'e vye'ema, vintsa̱'kijidup tse'e anañu̱joma je̱ jayu.
44005014	Ax jaa'knu̱ma'yi'ata̱a̱tstinu tse'e je̱ jayu juu' ve'e du̱jaanchja'vidup je̱ Ma̱ja̱ Vintsá̱n, je̱ yaa'tya̱jk je̱ts je̱ ta̱'a̱xta̱jk.
44005015	Je̱ jayu juu' ve'e je̱mda, je̱'e̱ tse'e du̱yakpítsumdu je̱m maajntku̱n ka̱jxm je̱ pya'am jáyuda je̱tse'e du̱pa̱a̱mdi je̱ja too' aajy joma ve'e je̱ Pedro ñaxuva'añ, ve'em tse'e o̱yje̱'e̱ je̱ y'ake̱'e̱xa pyaa'tjadat je̱tse'e jyo̱tka̱da'aktat.
44005016	Je̱'yduva tse'e nu̱may je̱ jayu juu' ve'e je̱m viijnk kajpu̱n ka̱jxm tso̱o̱'ndu juu' ve'e je̱ Jerusalén du̱mutá̱midup, yakje̱'myojktu tse'e je̱ pya'am jáyuda ma̱a̱t je̱'e̱ pa̱n pa̱n jatye'e je̱m jya'vin ka̱jxmda je̱ ko̱'o̱yjáyuvap. Nu̱jom tse'e du̱yakjo̱tka̱dakka̱jxtini.
44005017	Van'it tse'e jyo̱tma'tti je̱ tee' juu' ve'e du̱nu̱vintsa̱nika̱jxp je̱ tee'ta̱jkta ma̱a̱t je̱ saduceota̱jk juu' ve'e mya̱a̱tve'nidup,
44005018	je̱'e̱ ka̱jx tse'e je̱ kuka̱tsivata̱jk du̱yakjamyajtsjidi je̱tse'e du̱yakjapya̱a̱jmjidi je̱p poxu̱ntu̱jkp.
44005019	Ax to'k tse'e je̱ Ma̱ja̱ Vintsá̱n je̱ y'aangeles ko̱o̱'ts je̱ poxu̱nta̱k'aka̱'a̱ du̱yak'avaach je̱tse'e je̱ kuka̱tsivata̱jk du̱yakpítsumdi, je̱tse'e du̱nu̱u̱jmidi:
44005020	―Na̱jkxta je̱p ma̱ja̱ tsaptu̱jkp, je̱p tse'e je̱ nu̱may jayu xvaajnjadat pa̱n vintso̱ ve'e du̱jaye̱jptinit je̱ joojntykin juu' ve'e xa̱'ma ka̱jx ijtp.
44005021	Ku ve'e du̱'amo̱tunajxti, van'it tse'e je̱ kujá̱pit tya̱jkidi je̱p ma̱ja̱ tsaptu̱jkp je̱tse'e je̱ jayu du̱yak'ixpa̱jkti. Ax je̱ tee' juu' ve'e du̱nu̱vintsa̱nika̱jxp je̱ tee'ta̱jkta ma̱a̱t je̱ jayu pa̱n pa̱n jatye'e mya̱a̱tta vye'na, je̱'e̱ tse'e du̱vo̱mojktu pa̱n pa̱n jatye'e du̱nu̱má̱jiduvap je̱p tsaptu̱jkp. Van'it tse'e du̱nu̱ke̱jxidi je̱ kuká̱tsivada je̱p poxu̱ntu̱jkp.
44005022	Ku ve'e je̱ tsapta̱kmutoompa jye̱'ydi je̱p poxu̱ntu̱jkp, ka'ats je̱pe'e du̱pa̱mpaatti, van'it tse'e vyimpijttinuva je̱ ka̱ts ma̱a̱t,
44005023	je̱tse'e vyaandi: ―O̱y atuk xa a̱a̱tse'e je̱ poxu̱nta̱jk tu̱mpaa'ty. Je̱p tse'e vyinté̱najada pa̱n pa̱n jatye'e du̱'ix'ijttup. Ax kuts a̱a̱tse'e tu̱nyak'ava'ach, ka'ats a̱a̱tse'e je̱p tu̱mpa̱mpaa'ty.
44005024	Ax ku tse'e du̱'amo̱tunajxti je̱ tee'ta̱jk je̱ vyintsa̱nda ma̱a̱t je̱ tsapta̱kmutoompa juu' ve'e du̱nu̱vintsá̱nip je̱ tsapta̱kmutoompata̱jk, ka'a tse'e du̱vinmó̱tudi pa̱n vintso̱ je̱'e̱ ve'e na̱jkx kyuka̱xa.
44005025	Van'it tse'e to'k je̱ jayu jye̱'y juu' ve'e tuknu̱ja'vijidu, je̱tse'e ña̱'mu̱xjidi jidu̱'u̱m: ―Je̱ yaa'tya̱jkta juu' ve'e tu̱xpoxu̱nta̱kpa̱mda, je̱pts je̱'e̱ ve'e je̱ nu̱may jayu du̱yak'ixpa̱kta ma̱ja̱ tsaptu̱jkp.
44005026	Van'it tse'e je̱ tsapta̱kmutoompa juu' ve'e du̱nu̱vintsá̱nip je̱ tsapta̱kmutoompata̱jk ma̱a̱t je̱ jyayu, je̱'e̱ tse'e o̱jts du̱matsta je̱ kuká̱tsivada, ka'a tse'e du̱jomtonda du̱titonda, je̱'e̱ ve'e cha̱'kidup ku̱x ku ve'e je̱ nu̱may jayu chaka'atsjadat.
44005027	Ku ve'e du̱yakme̱jtsti, van'it tse'e du̱pa̱a̱mdi je̱ja je̱ jayu vyinkujkta juu' ve'e du̱nu̱má̱jidup je̱p tsaptu̱jkp. Van'it tse'e ña̱'mu̱xjidi je̱ tee' juu' ve'e du̱nu̱vintsa̱nika̱jxp je̱ tee'ta̱jkta:
44005028	―¿Ka má̱kkap a̱a̱ts miitse'e ntukpavaandi je̱ts ka'a ve'e je̱ jayu x'ukvaajnjidinit je̱ Jesús jye̱'e̱? Ax íxtats n'it juu' ve'e tu̱xtonda. Nu̱jom tse'e je̱ jayu juu' ve'e yaja Jerusalén, ta̱ tse'e du̱nu̱jávada juu' miitse'e myak'ixpa̱jktup, je̱ts a̱a̱tse'e xtukto̱kinava'anda ku ve'e je̱ Jesús y'a̱a̱'k.
44005029	Van'it tse'e je̱ Pedro ma̱a̱t je̱ viijnk kuká̱tsivada y'atso̱o̱jvjidi: ―Tun vinko̱pk xa je̱'e̱ ve'e je̱tse'e je̱ Nte'yam yakka̱tsa̱pá̱ku̱t. Ax pa̱n pyavaampy tse'e je̱ jayu juu' ve'e kyapaatyp kyah'ake̱e̱guip ma̱a̱t je̱ Nte'yam je̱ y'ayook, ka'a tse'e yaktónu̱t.
44005030	Je̱ nju̱jpit jáyuvamda je̱ Ntye'yamda, je̱'e̱ tse'e du̱yakjoojntykpa̱jknuva je̱ Jesús, je̱'e̱ juu' miitse'e myakjay'o̱o̱'kju̱du ku ve'e xyakjacryuuzpe̱jtjidi.
44005031	Je̱ Jesús tse'e tsajpe̱jtnu je̱ Nte'yam je̱ kyutojku̱n ka̱jx je̱tse'e je̱ Nte'yam je̱ ma̱jin myo̱o̱jyjini ku ve'e je̱ja y'aka'yu̱n pa'ayi du̱pa̱a̱mni, ax ve'em tse'e je̱ Jesús y'it Yakkutojkpa je̱ts Yaktso̱o̱kpa, ve'em tse'e je̱ israeejlit jayu vyinmayu̱mpijttinit, je̱ kyo̱'o̱y joojntykin du̱maso̱o̱ktinit, je̱tse'e je̱ tyo̱kin yakme̱e̱'kxjadat.
44005032	N'ix nmo̱tu a̱a̱tse'e je̱ Jesús ku ve'e tá̱vani jyoojntykpa̱jknuva vye'na. Ax je̱ Espíritu Santo, juu' ve'e je̱ Nte'yam myo̱o̱yp pa̱n pa̱n jatye'e ka̱tsu̱pa̱jkju̱dup, je̱'e̱ tse'e je̱ tu̱va̱ko̱jtsu̱n du̱pa̱a̱mpap je̱ts ve'emam je̱'e̱ ve'e je̱ Nte'yam du̱tuujn ―jidu̱'u̱m tse'e vyaandi.
44005033	Ku ve'e du̱'amo̱tunajxti, o̱o̱y tse'e tyun'e̱jkjidi tyunjo̱t'aajnjidi, je̱'e̱ ka̱jx tse'e du̱'ukko̱jtsmojkti je̱tse'e ku̱du̱yakjay'o̱o̱'kjidi je̱ kuká̱tsivada.
44005034	Ax je̱ jayu juu' ve'e du̱nu̱má̱jidup je̱p tsaptu̱jkp, je̱ja tse'e je̱'e̱ y'akujkta vye'na to'k je̱ fariseo juu' ve'e Gamaliel du̱xa̱a̱j. Je̱ pava'nu̱ne'e tyukyak'ixpu̱jkp. O̱o̱y je̱'e̱ ve'e je̱ jayu tyunvintsa̱'a̱gaja. Je̱'e̱ tse'e teni je̱tse'e du̱pavaajñ je̱tse'e du̱yakpítsumdat je̱ kuká̱tsivada namvaate'e ve̱e̱'n je̱ it ñaxy.
44005035	Van'it tse'e du̱nu̱u̱jmi je̱ myujatyoo'da: ―Miitsta, nmu'israeejlit jáyuda, tumpayo̱'o̱yda o̱y pa̱n ti ve'e mtonuvaandup ma̱a̱t ya̱'a̱ ya̱ yaa'tya̱jkta.
44005036	Je̱m xa ve'e to'k je̱ jayu y'ijt juu' ve'e Teudas du̱xa̱a̱j, ve'emts je̱'e̱ ve'e ñapya̱a̱jmji ax jo'n je̱ jayu juu' ve'e du̱nu̱má̱jip. Nu̱maktaaxk mó̱kupx jo'n tse'e je̱ jayu pyana̱jkxji. Ku ve'e je̱ jayu yak'o̱o̱'kjidini, van'it tse'e yo̱'vya'kxka̱jxtini nu̱jom pa̱n pa̱n jatye'e pana̱jkxju̱du. Je̱ vaatji tse'e kyuka̱jxini.
44005037	Ku ve'e je̱ it ñajxy, van'it ku ve'e je̱ jayu yaknu̱jaaydi, je̱mpa tse'e je̱ Judas, galiléait jayu. Nu̱may tse'e je̱ jayu pyana̱jkxji. Ax yak'o̱o̱'kju̱duva tse'e je̱ jayu je̱tse'e yo̱'vya'kxka̱jxtini nu̱jom pa̱n pa̱n jatye'e pana̱jkxju̱du.
44005038	Je̱'e̱ ka̱jx tse'e, kadi xvintso̱tonda ya̱'a̱ ya̱ yaa'tya̱jkta, kadi xtso'oxpá̱kta. Ku̱x pa̱n jayu je̱'e̱ ve'e juu' ve'e ya̱ kutojku̱n mo̱o̱jyju̱dup je̱tse'e du̱tóndat juu' ve'e tyoondup, kuká̱xapts ya̱'a̱ ve'e;
44005039	ax pa̱n je̱ Nte'yamts je̱'e̱ ve'e juu' ve'e ya̱ kutojku̱n mo̱o̱jyju̱dup, ka'a tse'e m'o̱'yixjada je̱tse'e x'ama̱a̱daagadat. Nay'íxjada ku̱x ku ve'e je̱ Nte'yam xtso'oxpá̱ktat ―jidu̱'u̱m tse'e je̱ Gamaliel vyaajñ.
44005040	Tukta̱jkijidu tse'e je̱ ka̱ts. O̱yam tse'e vye'ema, ku tse'e du̱nu̱ke̱jxidi je̱ kuká̱tsivada, van'it tse'e du̱vo̱jpti, je̱tse'e du̱pavaandi je̱ts ka'a ve'e je̱ jayu du̱'ukvaajnjidinit je̱ Jesús jye̱'e̱. Van'it tse'e du̱maso̱o̱kti.
44005041	Van'it tse'e je̱ kuká̱tsivada du̱vinva'kvaatsti je̱ jayu juu' ve'e du̱nu̱má̱jidup je̱p tsaptu̱jkp; va'ajts xo̱o̱jntktup tse'e ña̱jkxtini ku̱x yakjajtu̱xju̱du ve'e je̱ Nte'yam je̱tse'e yakviijnk'íxti je̱ Jesús ka̱jx.
44005042	Jó̱vum xa̱a̱j tse'e du̱yak'ixpa̱kta je̱tse'e du̱ko̱tsta je̱ts je̱ Jesús je̱'e̱ ve'e je̱ Cristo, je̱'e̱ juu' ve'e je̱ Nte'yam vyinko̱o̱n je̱tse'e yakkutojknit. Ve'em tse'e du̱toondi je̱p ma̱ja̱ tsaptu̱jkp je̱ts ve'empa ta̱jkm ta̱jkm.
44006001	Ax ku tse'e ñu̱ma'yi'ata̱'a̱tsta je̱ jayu juu' ve'e je̱ Jesús du̱jaanchja'vidup, van'it tse'e chaachvinmapya̱jkti je̱'e̱ juu' ve'e du̱ko̱jtstup je̱ griego aaj. Ve'em tse'e vya'anda je̱ts ka'a ve'e je̱ kyu'a̱a̱'k ta̱'a̱xta̱jk yak'ixpaa'tta ku ve'e jó̱vum xa̱a̱j je̱ kaaky je̱ na̱a̱j vya'kxy.
44006002	Van'it tse'e je̱ nu̱makme̱jtsk kuká̱tsiva du̱yaknay'amojkijidi je̱ jaanchja'vivata̱jkta, je̱tse'e jidu̱'u̱m du̱nu̱u̱jmidi: ―Ka'a xa ve'e y'o̱ya je̱ts a̱a̱tse'e je̱ Nte'yam je̱ kya̱ts je̱ y'ayook ntukka'amay'atú̱vat je̱ts a̱a̱tse'e je̱ kaaky je̱ na̱a̱j nyakva'kxu̱t.
44006003	Je̱'e̱ ka̱jx tse'e, utsta ajchta, vinko̱nda nu̱vuxtojtu̱k je̱ yaa'tya̱jk amiitsjida juu' ve'e o̱y yaknu̱ko̱jtstup, juu' ve'e vijta kejta je̱ts juu' ve'e je̱ Espíritu Santo mo̱o̱jyju̱dup je̱ ma̱kkin je̱ts je̱ vinma'yu̱n je̱tse'e du̱tóndat juu' ve'e je̱ Nte'yam cha̱jkp, je̱'e̱ tse'e mtukpava'andap ya̱ toonk,
44006004	ax ve'emts a̱a̱tse'e ntsapko̱jtsté̱nat je̱ts a̱a̱tse'e ijtp je̱ jayu ntukyak'ixpá̱ku̱t je̱ Nte'yam je̱ kya̱ts je̱ y'ayook ―jidu̱'u̱m tse'e vyaandi.
44006005	Y'o̱yja'vidu tse'e nu̱jom je̱ jaanchja'vivata̱jk. Van'it tse'e du̱vinko̱o̱ndi je̱ Esteban, to'k juu' ve'e to'k aaj to'k jo̱o̱t du̱jaanchja'vip je̱ Jesucristo je̱tse'e je̱ Espíritu Santo mya̱'a̱ju̱ je̱ ma̱kkin je̱ts je̱ vinma'yu̱n je̱tse'e du̱tónu̱t juu' ve'e je̱ Nte'yam cha̱jkp. Vyinko̱o̱nduva tse'e je̱ Felipe je̱ts je̱ Prócoro, je̱ Nicanor je̱ts je̱ Timón ma̱a̱t je̱ Parmenos, nay ve'empa je̱ Nicolás, antioquíait jayu, to'k juu' ve'e je̱ Nte'yam du̱vinja'vip du̱vintsa̱'kip ax jo'n je̱ israeejlit jáyuda.
44006006	Ku ve'e du̱yakme̱jtsti je̱ja je̱ kuka̱tsivata̱jk vyinkujkta, van'it tse'e je̱ kuka̱tsivata̱jk je̱ kya̱'a̱j tyuknu̱ko̱o̱jnjidi je̱tse'e ñu̱tsapko̱jtsjidi.
44006007	Yakko̱jtsva'kx'ata̱a̱tsp tse'e je̱ Nte'yam je̱ kya̱ts je̱ y'ayook, nu̱ma'yi'ata̱a̱tstuvap tse'e je̱m Jerusalén je̱ jayu juu' ve'e je̱ Jesucristo du̱jaanchja'vidup. Nu̱may tse'e je̱ israeejlit tee'ta̱jk du̱jaanchja'viduva je̱ Jesús.
44006008	Je̱ Esteban, je̱'e̱ tse'e je̱ Nte'yam je̱ maa'yu̱n to'nu̱xju je̱tse'e je̱ ma̱kkin myo̱o̱jyji je̱tse'e je̱ja je̱ nu̱may jayu vyinkujk du̱tuujn je̱ mú̱jit nu̱ja'vin je̱ts je̱ mú̱jit atu̱va.
44006009	Van'it tse'e je̱ Esteban du̱ma̱a̱tnakyo̱jtsvintso̱o̱jvjidi juu' ve'e yaktukxa̱a̱jidup Tsaptu̱jkpit Naspa̱ka Jayu, je̱'e̱ juu' jatye'e tso̱o̱'ndu je̱m Cirene je̱ts je̱m Alejandría, nay ve'empa juu' ve'e tso̱o̱'ndu je̱m cilíciait je̱ts ásiait y'it jo̱o̱tmda.
44006010	Ax ka'a tse'e y'o̱'yixjada vintso̱ ve'e je̱ Esteban du̱'ama̱a̱daagadat ku̱x je̱ vijin je̱ ke̱ju̱n ma̱a̱te'e je̱ Esteban du̱ka̱ts juu' ve'e je̱ Espíritu Santo mo̱o̱jyjup.
44006011	Van'it tse'e du̱mujooydi je̱ jáyuda je̱tse'e vya'andat je̱ts y'amo̱tunajxtu ve'e ku ve'e je̱ Esteban du̱paka̱jts je̱ Moisés je̱ pyava'nu̱n je̱ts ku ve'e du̱vinko̱jtspejt je̱ Nte'yam.
44006012	Ve'em tse'e du̱yakyoojmu̱kti du̱yak'ajxu̱kti je̱ nu̱may jáyuda, je̱'e̱ ma̱a̱tta tse'e je̱ israeejlit je̱ myú̱jit jáyuda je̱ts je̱ tsaptu̱jkpit yak'ixpa̱jkpada. Van'it tse'e je̱ Esteban du̱majtsti je̱tse'e du̱yakna̱jkxtini joma ve'e ñay'amókajada je̱ jayu juu' ve'e du̱nu̱má̱jidup je̱p tsaptu̱jkp.
44006013	Van'it tse'e du̱pa̱a̱mdi je̱ jayu juu' ve'e tyuknu̱vampé̱ttap je̱ja je̱'e̱ vyinkujkta. Jidu̱'u̱m tse'e vyaandi: ―Ka'a xa ya̱'a̱ ve'e ya̱ jayu du̱pako̱jts'atú̱va ya̱ ma̱ja̱ tsapta̱jk je̱ts je̱ Moisés je̱ pyava'nu̱n.
44006014	Ve'em a̱a̱tse'e n'amo̱tunaxy ku ve'e vyaajñ je̱ts to'ke'e je̱ nazarétit jayu juu' ve'e Jesús du̱xa̱a̱j, je̱'e̱k tse'e du̱yakkutó̱kiyup ya̱ ma̱ja̱ tsapta̱jk je̱tse'e du̱yaktiktská̱xu̱t je̱ costumbre juu' ve'e je̱ Moisés xyaktaajnjimdu.
44006015	Tsu̱u̱nidup tse'e vye̱'nada je̱ jayu juu' ve'e nay'amojkijidup, je̱tse'e du̱vin'ixti je̱ Esteban. Ve'em tse'e je̱ vyiijn je̱ y'aaj kye'x ax jo'n je̱ ángeles ku̱y'ijt jo'n.
44007001	Van'it tse'e je̱ tee' juu' ve'e du̱nu̱vintsa̱nika̱jxp je̱ tee'ta̱jkta, je̱'e̱ tse'e du̱'amo̱tutu̱vi je̱ Esteban: ―¿Ve'emam mitse'e mva'añ ax jo'n ya̱'a̱ ve'e vya'anda?
44007002	Je̱tse'e y'atsa̱a̱jv: ―Nmu'israeejlit jáyuda, mú̱jit jayuta̱jkta, amo̱tunaxta juu' a̱ts miitse'e ntukmuko̱tsuvaandup. Je̱ Nte'yam, juu' ve'e nu̱jom du̱nu̱ma̱jika̱jxp, je̱'e̱ tse'e naajknu̱ke̱'xnata̱jkiju je̱ja je̱ nju̱jpit jáyuvamda Abraham vyinkujk ku ve'e je̱m mesopotámiait y'it jo̱o̱tm vye'na, ka'anume'e ñu̱jkx vye'na tsu̱u̱niva je̱m haraanit kyajpu̱n ka̱jxm.
44007003	Jidu̱'u̱m tse'e du̱nu̱u̱jmi: “Tunmaso̱o̱kni je̱ m'it je̱ mnaax je̱ts nu̱jom je̱ mjayu, je̱ts na̱jkxu̱ joma ve'e je̱ naax juu' a̱ts mitse'e ntuk'íxup.”
44007004	Van'it tse'e je̱ Abraham cho̱o̱'nni je̱m caldéait y'it jo̱o̱tm je̱tse'e ñu̱jkx je̱m Harán. Ku ve'e je̱ tyee' y'o̱o̱'kni, van'it tse'e je̱ Nte'yam yakmiijnjini joma ve'e ya̱ it ya̱ naax, joma ve'e n'ijtumda ntsu̱u̱nimda.
44007005	Ka'a tse'e yaja du̱mo̱o̱jy je̱ Nte'yam ya̱ naax je̱ Abraham, ni je̱'e̱ joma ve'e ñaxva'aku̱t; tyukvinva'ni ve'e je̱ts myo̱'o̱pe'e ya̱ naax je̱ chaan je̱ kyo̱o̱j, ó̱yame'e van'it ka'a pa̱n je̱ Abraham je̱ y'ónu̱k vye'na.
44007006	Na̱'mu̱xjuva tse'e je̱ Nte'yam je̱ts jékumit jayu ve'e y'íttat je̱ Abraham je̱ chaan je̱ kyo̱o̱j je̱tse'e cha̱a̱nadat joma ve'e du̱kanaaxada, je̱m tse'e maktaaxk mó̱kupx joojnt je̱ jayu jyomtónjadat tyitónjadat je̱tse'e ake̱e̱'y yaktónjadat.
44007007	Na̱'mu̱xjuva tse'e jidu̱'u̱m je̱ Nte'yam: “A̱ts xa ve'e nto̱kimpayo̱'o̱yup je̱ jayu juu' ve'e je̱ mtsaan je̱ mko̱o̱j ake̱e̱'y du̱yaktóndap, van'it tse'e je̱ mtsaan je̱ mko̱o̱j cho̱o̱'ndinit je̱m je̱ts a̱tse'e yaja min xvinjávada xvintsa̱'a̱gada.” Jidu̱'u̱m tse'e je̱ Nte'yam vyaajñ.
44007008	Je̱ Nte'yam xa ve'e je̱ ko̱jtstán du̱yaktaan ma̱a̱t je̱ Abraham. Je̱'e̱ tse'e tyukpavaan je̱tse'e je̱ Abraham ma̱a̱t nu̱jom je̱ chaan je̱ kyo̱o̱j juu' ve'e mix ónu̱kta, je̱'e̱ tse'e yakpa̱a̱jmjadap je̱ ixta'nu̱n je̱tse'e du̱ni'kxmadat du̱ko̱jmadat, ve'em tse'e du̱yaknu̱ke̱'xnatá̱kadat je̱ts kyuva̱jktupe'e je̱ ko̱jtstán. Ax ku tse'e je̱ myajntk Isaac kye'x, kutoodojtu̱k xa̱a̱j tse'e du̱pa̱a̱jmji je̱ ixta'nu̱n, nay ve'empa tse'e je̱ Isaac du̱toompa ma̱a̱t je̱ myajntk Jacob. Ax ve'empa tse'e je̱ Jacob du̱toompa ma̱a̱t je̱ myajntkta̱jkta, u̱u̱'m je̱ nju̱jpit jáyuvamda, je̱'e̱ tse'e du̱yaktso̱o̱'ntktu je̱ makme̱jtsk ja̱ka̱'a̱ juu' ve'e je̱ israeejlit jáyuda.
44007009	’Je̱ Jacob je̱ myajntkta̱jkta, je̱'e̱da tse'e du̱mu'e̱jkju̱du je̱ y'uts José, je̱tse'e du̱to̱o̱'ktini. Ax je̱m tse'e Egipto yakna̱jkxjidini juu' ve'e joojyju̱du. Y'ix jyaye̱jp tse'e je̱ Nte'yam je̱ José,
44007010	je̱'e̱ tse'e tuknu̱vaatsju nu̱jom juu' ve'e tso'oxjajtu̱xju je̱tse'e je̱ vijin je̱ ke̱ju̱n myo̱o̱jyji. Je̱ Nte'yam tse'e je̱ vinma'yu̱n du̱mo̱o̱y je̱ faraón, je̱ egíptovit yakkutojkpa, je̱tse'e je̱ José du̱jávat du̱tsó̱ku̱t. Je̱ faraón tse'e pa̱a̱jmju je̱tse'e je̱ egíptovit jayu du̱yakkutojkjat, je̱ faraón je̱ jya̱a̱jn je̱ tya̱jk paat.
44007011	’Van'it tse'e je̱ ma̱kk yooj ñajxy je̱m egíptovit y'it jo̱o̱tm je̱ts yaja canaanit y'it ja̱a̱t. O̱o̱y tse'e je̱ jayu tyuntsaachpaatti van'it, ka'a tse'e je̱ nju̱jpit jáyuvamda du̱paa'tta ti ve'e tyukjoojntykadap.
44007012	Ku ve'e je̱ Jacob du̱mo̱tu je̱ts je̱me'e Egipto je̱ tukjoojntykin, van'it tse'e je̱m du̱pake̱jxti je̱ myajntkta̱jk, je̱ nju̱jpit jáyuvamda, je̱'e̱ts je̱'e̱ ve'e ku ve'e muto'k nax ña̱jkxti.
44007013	Ku ve'e mume̱jtsk nax ña̱jkxtinuva, van'it tse'e je̱ José ñaajknu̱ke̱'xnata̱jkiji je̱ja je̱ y'uts je̱ y'ajch vyinkujk. Ax ve'em tse'e je̱ egíptovit yakkutojkpa du̱nu̱ja'vi je̱ts pa̱n jayu je̱'e̱ ve'e je̱ José.
44007014	Van'it tse'e je̱ José du̱nu̱ke̱jxini je̱ tyee' Jacob ma̱a̱t nu̱jom je̱ jyáyuda. Nu̱toogupxu̱k makmo̱kxe'e y'ijtti.
44007015	Ve'em tse'e jyajty je̱tse'e je̱ Jacob ña̱jkxni tsu̱u̱niva je̱m Egipto. Je̱m tse'e y'o̱o̱'kni; nay je̱mpa tse'e y'o̱o̱'ktini je̱ myajntkta̱jkta, u̱u̱'m je̱ nju̱jpit jáyuvamda.
44007016	Ku tse'e je̱ Jacob je̱ ñi'kx je̱ kyo̱pk du̱yakna̱jkxtini je̱m Siquem, je̱m tse'e du̱yaknaxta̱jkidini je̱p aajntkup joma ve'e je̱ naax juu' ve'e je̱ Abraham jyooy je̱ plata ma̱a̱t, juu' ve'e je̱ Hamor je̱ myajntkta̱jk tukmuto̱o̱'kju̱du.
44007017	’Ku ve'e tyá̱mini vye'na je̱ xa̱a̱j ku ve'e du̱yakpo'oku̱t je̱ joojnt juu' ve'e je̱ Nte'yam tukna̱'mu̱xju je̱ Abraham je̱ts je̱ chaan je̱ kyo̱o̱j ve'e tsa̱a̱nadap je̱m Egipto, nu̱máyani ve'e o̱o̱y je̱ israeejlit jayu tyunve̱'nada,
44007018	van'it tse'e je̱m Egipto yakkutojk'ukvaajñ to'k juu' ve'e du̱kanu̱ja'vip je̱ts pa̱n pa̱n je̱'e̱ ve'e je̱ José y'ijt.
44007019	Je̱ yakkutojkpa tse'e je̱ njáyuvamda du̱vin'a̱a̱'n je̱tse'e du̱jomtuujn du̱tituujn, je̱tse'e du̱'ake̱e̱'yi je̱tse'e du̱maso̱o̱ktinit je̱ myix ónu̱kta juu' ve'e pi'k maaxna je̱tse'e ve'em y'o̱o̱'ktinit.
44007020	Van'ítani tse'e kye'x je̱ Moisés; o̱o̱ye'e tyuntsoja y'ijt. Toojk po̱'o̱ tse'e je̱m je̱ tyee' je̱ tyaak tya̱k'am yu'uts yak'ijtji.
44007021	Ax ku tse'e kyo̱o̱'k'o̱'yixjidini je̱tse'e yu'uts du̱jaa'kyak'íttat, van'it tse'e je̱ yakkutojkpa je̱ ña̱a̱x pyaatji je̱tse'e du̱yakyee'k ax jo'n je̱ y'avintso̱ ónu̱k ku̱y'ijt jo'n.
44007022	Je̱'e̱ ka̱jx tse'e je̱ Moisés du̱nu̱'ixpa̱jki nu̱jom juu' ve'e je̱ egíptovit jayu jyajttup, viji kej tse'e juu' du̱tuujn du̱ka̱jts.
44007023	’Vu̱jxtkupx joojntani tse'e je̱ Moisés vye'na, van'it tse'e o̱jts du̱'ix je̱ jyáyuda.
44007024	Je̱m tse'e du̱'ix to'k je̱ egíptovit jayu ku ve'e du̱jomtún du̱titún to'k je̱ Moisés je̱ jyayu, van'it tse'e je̱ Moisés du̱yak'a̱a̱'k je̱ egíptovit jayu je̱tse'e ve'em du̱kuvaajñ je̱ jyayu.
44007025	Ve'eme'e je̱ Moisés y'ukvinmaajy je̱ts ku̱du̱vinmó̱tudi ve'e je̱ jyáyuda je̱ts vyinkó̱nup je̱'e̱ ve'e je̱ Nte'yam je̱ Moisés je̱tse'e ve'em du̱tukyakpítsumdat je̱ myu'israeejlit jayu; ax ka'ats je̱'e̱ ve'e du̱vinmó̱tudi.
44007026	Je̱ ku'óxit tse'e je̱ Moisés du̱'ix je̱ts je̱me'e nu̱me̱jtsk je̱ myu'israeejlit jayu ñachii'kjada. Y'ukyaknamyujo̱t'o̱yavaajnju̱dupts je̱'e̱ ve'e du̱'uktij, je̱'e̱ ka̱jx tse'e jidu̱'u̱m du̱nu̱u̱jmidi: “To'k jáyuji xa miitse'eda. ¿Tya̱jxse'e mnachii'kjada?”
44007027	Van'it tse'e je̱ nakyutsii'kjuva je̱ Moisés du̱nasti'tsi, je̱tse'e du̱nu̱u̱jmi: “¿Pa̱nts mitse'e tu̱mpu̱mju̱ je̱ts a̱a̱tse'e xyakkutojkjat je̱ts a̱a̱tse'e xto̱kimpayo̱'o̱yu̱t?
44007028	¿Xyak'o̱o̱'kuvaampap a̱ts mitse'e ax jo'n ox xyak'a̱a̱'k je̱ egíptovit?”
44007029	Ku ve'e je̱ Moisés du̱'amo̱tunajxy, van'it tse'e du̱nu̱ja'vi je̱ts ñu̱ja'vinup je̱'e̱ ve'e je̱ jayu je̱ts je̱'e̱ ve'e je̱ jayu tu̱du̱yak'a̱a̱'k, je̱'e̱ ka̱jx tse'e kyeek je̱tse'e ñu̱jkx je̱m madiaanit y'it jo̱o̱tm. Ax jékumit jayu tse'e y'ijt ku ve'e je̱m chu̱u̱ni; je̱m tse'e je̱ Moisés ñamyajntkiji nu̱me̱jtsk.
44007030	’Vu̱jxtkupx joojnt tse'e je̱ it tu̱ñajxnuva vye'na, van'it tse'e to'k je̱ ángeles yak'ixji je̱m ja̱njo̱o̱tm je̱m ápit ku̱p akojkm je̱m vinva'ajts it ka̱jxm joma ve'e je̱ Sinaí Ko̱pk.
44007031	Atu̱va ato̱ki tse'e je̱ Moisés du̱tuktaajñ juu' ve'e yak'ixju. Ku ve'e du̱muta̱mi je̱tse'e du̱'ix'ó̱yat, van'it tse'e du̱'amo̱tunajxy je̱ Ma̱ja̱ Vintsá̱n myuka̱tsju̱. Jidu̱'u̱m tse'e vyaajñ:
44007032	“A̱ts xa ve'e je̱ mju̱jpit jayu je̱ Ntye'yamda, je̱ Abraham, je̱ Isaac, ma̱a̱t je̱ Jacob je̱ Ntye'yamda.” Van'it tse'e je̱ Moisés myippa̱jkni, tsa̱'ki tse'e je̱tse'e je̱ ja̱a̱jn du̱jaa'k'íxu̱t.
44007033	Van'it tse'e je̱ Ma̱ja̱ Vintsá̱n ña̱'mu̱xji: “Napyakje̱nju̱ ku̱x kunuu'kx ya̱'a̱ ve'e ya̱ naax juu' ve'e mtukténip.
44007034	Ta̱ a̱tse'e n'ix vintso̱ ve'e a̱ts je̱ njayu yakjomtonda yaktitonda je̱m Egipto, ta̱ a̱tse'e nmo̱tu vintso̱ ve'e je̱m ya'axta je̱tse'e ñañu̱tsaachvinmáyjada, je̱'e̱ts a̱tse'e tu̱nnu̱ka̱da'aky je̱ts a̱tse'e nyakpítsumdat. Mínu̱ts n'it, mits a̱tse'e mpaké̱xup je̱m Egipto.”
44007035	’Ax je̱ Nte'yamts je̱'e̱ ve'e du̱vinko̱o̱n je̱ Moisés je̱tse'e du̱yakkutojkjat je̱ nju̱jpit jáyuvamda je̱tse'e du̱yakpítsumdinit je̱m Egipto. Je̱ Moisés tse'e je̱ Nte'yam ke̱jxju ku ve'e to'k je̱ ángeles du̱'ix je̱m ja̱njo̱o̱tm je̱m ápit ku̱p akojkm. Je̱ Nte'yam tse'e je̱ Moisés du̱tuknu̱ke̱jx je̱ njáyuvamda, je̱ Moisés juu' ve'e vyiijnk'íxtu ku ve'e vyaandi: “¿Pa̱n tse'e tu̱mpu̱mju̱ je̱ts a̱a̱tse'e xyakkutojkjat je̱ts a̱a̱tse'e xto̱kimpayo̱'o̱yu̱t?”
44007036	Je̱ Moiseests je̱'e̱ ve'e juu' ve'e du̱toon je̱ mú̱jit nu̱ja'vin je̱ts je̱ mú̱jit atu̱va je̱m Egipto je̱ts joma ve'e je̱ Tsapts Maaxy Na̱a̱j, je̱'e̱ tse'e du̱yakpítsumnu je̱m Egipto je̱ nju̱jpit jáyuvamda je̱tse'e je̱ ma̱jin du̱jaa'ktuujn je̱ vu̱jxtkupx joojnt ku ve'e yo̱'ydi je̱m vinva'ajts it ka̱jxm.
44007037	Je̱ Moiseests je̱'e̱ ve'e juu' ve'e je̱ nmu'israeejlit jáyuvamda jidu̱'u̱m du̱nu̱u̱jmidu: “Vinká̱nani xa ve'e je̱ Ma̱ja̱ Vintsá̱n, u̱u̱'m je̱ nNte'yamamda, du̱jayep to'k u̱u̱'m je̱ njáyuvamda, ve'em ax jo'n a̱tse'e xvinka̱a̱jn, je̱'e̱ tse'e mko̱jtsnajxu̱xjadap je̱ Nte'yam je̱ y'ayook.”
44007038	Je̱ Moiseespats je̱'e̱ ve'e juu' ve'e muko̱jtsju je̱ ángeles je̱m vinva'ajts it ka̱jxm joma ve'e je̱ Sinaí Ko̱pk, je̱tse'e du̱ko̱jtsnajxji je̱ nju̱jpit jáyuvamda. Je̱ Moisés tse'e yakmo̱o̱y je̱ ayook juu' ka̱jxe'e je̱ jayu du̱jaye̱jptinit je̱ joojntykin juu' ve'e xa̱'ma ka̱jx ijtp, yakmo̱o̱yts je̱'e̱ ve'e je̱tse'e xtuknu̱ja'vimdat.
44007039	’Ax ka'a tse'e je̱ nju̱jpit jáyuvamda du̱ka̱tsa̱pa̱jkti je̱ Moisés, ka'a ve'e du̱ma̱ja̱pa̱a̱mdi, je̱me'e Egipto vyimpituvaandinuva.
44007040	Van'it tse'e je̱ Aarón jidu̱'u̱m du̱nu̱u̱jmidi: “Pa̱a̱jmjikts a̱a̱tse'e to'k aaj to'k je̱ apa̱mnax juu' ve'e nyaknte'yamimdap je̱tse'e xvintoo'va̱jkimdat, ku̱x ka'a xa ve'e nnu̱ja'vimda ti n'ite'e tu̱jyatyju̱ tu̱ñaxyju̱ je̱ Moisés juu' ve'e je̱m Egipto xyakpítsumumdu.” Jidu̱'u̱m tse'e vyaandi.
44007041	Van'it tse'e to'k je̱ kaaj ónu̱k du̱'apa̱mnajxti, je̱ tá̱nu̱k du̱yak'o̱o̱'kti, je̱tse'e du̱tukvintsa̱'kidi. O̱o̱y tse'e du̱tuntukxo̱o̱jntkti juu' ve'e tyoondu.
44007042	Je̱'e̱ ka̱jx tse'e je̱ Nte'yam myaso̱o̱kjidi. Van'it tse'e du̱vinja'vidi du̱vintsa̱'kidi juu' jatye'e ijtp je̱m tsajviinm, je̱ maatsa, je̱ aampa xa̱a̱j, je̱ts je̱ aampa po̱'o̱. Ve'em xa je̱'e̱ ve'e ax jo'n jatyáñ y'it je̱p na̱k ku̱jxp juu' ve'e jyatyaandu je̱ Nte'yam je̱ y'ayook ko̱jtsnajxpata̱jkta. Jidu̱'u̱m tse'e jatyáñ y'it: Miitsta, israeejlit jáyuda, ¿Myak'o̱o̱'ktu vine'e je̱ tá̱nu̱k je̱ts a̱tse'e xtukvintsa̱'kidi ku ve'e xyo̱'ydi vu̱jxtkupx joojnt je̱ vinva'ajts it?
44007043	Ax ka'a tse'e, mpaka̱a̱ydu ve'e je̱m mja'vin ka̱jxmda je̱ Moloc je̱ tya̱jk apa̱mnax je̱ts je̱ Renfán je̱ myaatsa apa̱mnax, miitsts je̱'e̱ ve'e mpa̱a̱mdu je̱tse'e xyaktanda je̱m mja'vin ka̱jxmda je̱tse'e xvinjávada xvintsa̱'a̱gada. Je̱'e̱ ka̱jxts a̱ts miitse'e nyakpítsumdat joma ve'e je̱ m'itta je̱ mnaaxta je̱tse'e mpaké̱xtat je̱m Babilonia naxy. Jidu̱'u̱m tse'e jatyáñ y'it.
44007044	Van'it tse'e je̱ Esteban jyaa'kvaajñ: ―Je̱m tse'e vinva'ajts it ka̱jxm du̱jaye̱jpti je̱ nju̱jpit jáyuvamda je̱ tabernáculo joma ve'e je̱ Nte'yam du̱vinjávadat du̱vintsa̱'a̱gadat. Je̱m tse'e du̱ko̱o̱jnu̱kti je̱ tsatsets joma ve'e je̱ Nte'yam je̱ pyava'nu̱n du̱jatyaajñ. Ve'em tse'e je̱ tabernáculo du̱pu̱m y'ijt ax jo'n je̱ Nte'yam du̱tukpavaajñ je̱ Moisés ku ve'e du̱nu̱u̱jmi je̱ts ve'eme'e du̱nu̱pa̱mva'atsu̱t ax jo'n yak'ixji.
44007045	Ax ku tse'e je̱ Moisés y'o̱o̱'kni, je̱ Josué tse'e yaktukka̱ta̱jkinu je̱ kutojku̱n, je̱'e̱ tse'e du̱yakje̱'y je̱ nju̱jpit jáyuvamda joma ve'e u̱xyam n'ijtumda ntsu̱u̱nimda. Je̱ Nte'yam tse'e du̱puta̱jki je̱ nju̱jpit jáyuvamda je̱tse'e du̱yakkutó̱kidi je̱ jayu juu' ve'e yaja tsu̱u̱nidup y'ijt. Je̱ nju̱jpit jáyuvamda tse'e du̱yakme̱jtstu je̱ tabernáculo, je̱'e̱ ma̱a̱tta tse'e je̱ tabernáculo y'ijt van'it paat ku ve'e je̱ yakkutojkpa David jyoojntyki.
44007046	Jya'vits je̱'e̱ ve'e je̱ Nte'yam je̱ David. Cho̱jk tse'e je̱ David je̱tse'e ku̱du̱pa̱a̱mdi to'k je̱ tsapta̱jk joma ve'e cha̱a̱nat je̱ Jacob je̱ Ntye'yam.
44007047	Ax je̱ Salomoonts je̱'e̱ ve'e juu' ve'e du̱pa̱a̱m je̱ Nte'yam je̱ chapta̱jk,
44007048	ó̱yame'e je̱ Nte'yam kyatsu̱u̱na je̱p tsaptu̱jkp juu' ve'e je̱ jayu pyu̱u̱mp, ve'em ax jo'n je̱ Nte'yam je̱ y'ayook ko̱jtsnajxpa du̱tukko̱jtsnajxy jidu̱'u̱m:
44007049	Ve'em ax jo'n je̱ kutojku̱n tsu̱u̱jntku̱n, ve'em tse'e yaja tsapja̱a̱t joma a̱tse'e ntsu̱u̱na. Ve'em xa ve'e je̱m naxviinm ax jo'n je̱ va'kpe̱jtu̱n joma a̱tse'e ya̱ ntek ku̱nyukká̱n. ¿Ti tsapta̱jkts je̱'e̱ ve'e juu' a̱ts miitse'e xpa̱a̱jmjavaandup, ukpu̱ joma ve'e je̱ it joma a̱ts miitse'e ku̱xyakpo̱o̱'kxta?
44007050	A̱ts xa ve'e mpa̱mka̱jx nu̱jom juu' jaty.
44007051	Van'it tse'e je̱ Esteban jyaa'kna̱'mu̱xjidi: ―Miitsta, o̱o̱ye'e tyunma̱kka je̱ mkuvajk xpa̱mda, ve'em ax jo'n je̱ tsaaj, ka'a ve'e je̱ Nte'yam je̱ y'ayook mtuktá̱kajada je̱tse'e xkamo̱tuvuva'anda. Mxa̱'matso'oxpa̱jktup xa miitse'e je̱ Espíritu Santo. Ve'em xa miitse'eda ax jo'n je̱ nju̱jpit jáyuvamda.
44007052	Je̱ nju̱jpit jáyuvamda xa ve'e du̱jomtoondu du̱titoondu nu̱jom je̱ Nte'yam je̱ y'ayook ko̱jtsnajxpata̱jkta, je̱'e̱ tse'e du̱yak'o̱o̱'ktu pa̱n pa̱n jatye'e du̱nu̱ko̱jtstu je̱ts mínupe'e je̱'e̱ pa̱ne'e tu̱v jáyuvip joojntykip. Ax kuts je̱'e̱ ve'e myiijn, miitsts je̱'e̱ ve'e je̱m je̱ viijnk jayu kya̱'m mpa̱a̱mdinu je̱tse'e xyakjay'o̱o̱'kjidini.
44007053	Yakmo̱'yumdu xa ve'e je̱ pava'nu̱n juu' ve'e je̱ angelesta̱jk tukka̱ta̱jkiju je̱ Moisés; ax ka'a tse'e xkuva̱kta je̱ pava'nu̱n ―jidu̱'u̱m tse'e je̱ Esteban du̱nu̱u̱jmi je̱ jayu juu' ve'e du̱nu̱má̱jidup je̱p tsaptu̱jkp.
44007054	Ku ve'e du̱'amo̱tunajxti, jo̱tma'ttu tse'e, je̱'e̱ ka̱jx tse'e o̱o̱y tyunnatya̱tskaa'tjada, je̱ Estébane'e tyunmu'e̱jk'o̱o̱'kju̱dup.
44007055	Ax je̱ Esteban, je̱ Espíritu Santo tse'e mo̱o̱jyju je̱ ma̱kkin je̱ts je̱ vinma'yu̱n je̱tse'e du̱tónu̱t juu' ve'e je̱ Nte'yam cha̱jkp, pat'ix tse'e je̱m tsapjo̱o̱tm tso̱v je̱tse'e je̱ Nte'yam je̱ mya̱jin du̱'ix, je̱tse'e du̱'ixpa je̱ Jesús tyena je̱ja je̱ Nte'yam y'aka'yu̱n pa'ayi.
44007056	Van'it tse'e je̱ Esteban vyaajñ: ―¡Ixta! N'ixp xa a̱tse'e je̱ Jayu Juu' ve'e Nu̱pa̱a̱mdu̱ka Ijtp, jé̱jats je̱'e̱ ve'e tyena je̱ Nte'yam y'aka'yu̱n pa'ayi.
44007057	Van'it tse'e du̱tuk'ayaaxti je̱ Esteban, je̱tse'e ñatyaatskmajtsjidi, je̱tse'e du̱nu̱na̱jkxti.
44007058	Van'it tse'e du̱majtstini je̱tse'e du̱yakna̱jkxtini je̱p kajpu̱n pa'ap. Je̱p tse'e o̱jts du̱yak'o̱o̱'ktini tsaka'achji. Pa̱n pa̱n jaty tse'e ve'em játkidu, je̱p tse'e je̱ vyit du̱yaktaandi joma ve'e to'k je̱ mootsk ónu̱k juu' ve'e Saulo du̱xa̱a̱j.
44007059	Namvaate'e du̱ka'atsta, van'it tse'e je̱ Esteban chapka̱jts. Jidu̱'u̱m tse'e vyaajñ: ―Ma̱ja̱ Vintsá̱n Jesús, kuva̱ku̱ to'k aaj a̱ts ya̱ njo̱o̱t ya̱ nja'vin.
44007060	Van'it tse'e kyo̱xkteni je̱tse'e ma̱kk jidu̱'u̱m vyaajñ: ―Ma̱ja̱ Vintsá̱n, kadi ya̱ to̱kin xtukkuve̱tta. Ku ve'e ve'em vyaajñ, van'it tse'e y'o̱o̱'kni.
44008001	Y'o̱yja'vits je̱'e̱ ve'e je̱ Saulo ku ve'e je̱ Esteban du̱yak'o̱o̱'kti. Ax van'it tse'e o̱o̱y tyunyakjomton'ukvaandi tyunyaktiton'ukvaandi je̱m Jerusalén je̱ jayu juu' ve'e du̱jaanchja'vidup je̱ Jesús. Nu̱jom tse'e y'ayo̱'vya'kxka̱jxti je̱m judéait je̱ts samaariait y'it jo̱o̱tm, je̱ kuka̱tsivata̱jkji tse'e taandu je̱m Jerusalén.
44008002	Je̱me'e je̱ jayu juu' ve'e du̱vinja'vidup du̱vintsa̱'kidup je̱ Nte'yam, je̱'e̱ tse'e du̱yaknaxta̱jkidinu je̱ Esteban je̱tse'e o̱o̱y du̱tunnu̱yaaxti.
44008003	Ax je̱ Saulo, y'íxtipts je̱'e̱ ve'e vintso̱ ve'e je̱ jayu du̱ko̱o̱'kjaanchja'vidinit je̱ Jesús, ta̱jkm ta̱jkm tse'e tya̱ka je̱tse'e du̱yakjavya̱a̱'mpítsumjada je̱tse'e du̱yakjapyoxu̱nta̱kpá̱mjada pa̱n pa̱n jatye'e du̱jaanchja'vidup je̱ Jesucristo, ve'em je̱ yaa'tya̱jk ve'em je̱ ta̱'a̱xta̱jk.
44008004	Ax je̱'e̱da pa̱n pa̱n jatye'e yo̱'vya'kxtu, y'ava'nidupts je̱'e̱ ve'e je̱ o̱y ka̱ts je̱ o̱y ayook nu̱jom pa̱n joma tso̱ ve'e ña̱jkxta.
44008005	Je̱ Felipe tse'e o̱jts je̱m samaariait kyajpu̱n ka̱jxm je̱tse'e je̱m je̱ jayu du̱vaajnji je̱ Cristo jye̱'e̱.
44008006	Nay'amojkijidu tse'e nu̱may je̱ jayu je̱tse'e to'k jo̱o̱t du̱'amo̱tunaxta juu' je̱'e̱ ve'e kya̱jtsp; y'íxtuvapts je̱'e̱ ve'e je̱ mú̱jit nu̱ja'vin juu' je̱'e̱ ve'e tyuump.
44008007	Yakjo̱tka̱daaktinu tse'e nu̱may je̱ jayu juu' ve'e je̱m jya'vin ka̱jxmda je̱ ko̱'o̱yjáyuvap, ayaaxp tse'e je̱ ko̱'o̱yjáyuvap tyukvaatsjidini; yakjo̱tka̱daaktuva tse'e je̱ mojkpa jayu je̱ts je̱ u̱xke̱t jayu.
44008008	Ax ve'em tse'e je̱ jayu o̱o̱y tyunxo̱o̱jntkti je̱m kajpu̱n ka̱jxm.
44008009	Je̱m tse'e vye'na to'k je̱ maayva juu' ve'e Simón du̱xa̱a̱j, je̱'e̱ tse'e je̱ samaariait jayu du̱vin'a̱a̱'n ku ve'e vyaajñ je̱ts ñu̱má̱jip je̱'e̱ ve'e.
44008010	To'k jo̱o̱t je̱'e̱ ve'e je̱ jayu y'amo̱tunajxju̱duva y'ijt, je̱ mú̱jit je̱ muutskit. Jidu̱'u̱m tse'e vyaandi: ―Je̱ Nte'yam je̱ mya̱ja̱ kutojku̱n ma̱a̱t xa ya̱'a̱ ve'e ya̱ yaa'tya̱jk.
44008011	Mya̱ja̱pa̱a̱mdup tse'e ku̱x jeke'e tyunvin'a̱a̱'njidi je̱ maayk ka̱jx.
44008012	Ku ve'e je̱ Felipe tyukmuko̱jtsjidi vintso̱ je̱'e̱ ve'e ku ve'e je̱ jayu y'itta je̱m je̱ Nte'yam y'am kya̱'m je̱tse'e vya'nu̱xjidi je̱ Jesucristo jye̱'e̱, nu̱may tse'e du̱jaanchja'vidi je̱ Jesucristo je̱tse'e ña̱pe̱jtti, ve'em je̱ yaa'tya̱jk ve'em je̱ ta̱'a̱xta̱jk.
44008013	Jyaanchja'viva tse'e je̱ Simón juu' ve'e je̱ Felipe tukmuko̱jtsju je̱tse'e ña̱pe̱jtpa, je̱tse'e je̱ Felipe du̱ma̱a̱tnáxy du̱ma̱a̱ttá̱ka, je̱'e̱ ve'e tyuk'atú̱vip je̱ ma̱jin je̱ts je̱ mú̱jit nu̱ja'vin juu' ve'e toojnjup.
44008014	Je̱ kuka̱tsivata̱jk juu' ve'e je̱m Jerusalén taandu, ku tse'e je̱ ka̱ts du̱mó̱tudi je̱ts kyuva̱jktu ve'e je̱ samaariait jayu je̱ o̱y ka̱ts je̱ o̱y ayook, van'it tse'e je̱m du̱ke̱jxti je̱ Pedro ma̱a̱t je̱ Juan.
44008015	Ku ve'e jye̱'ydi, van'it tse'e du̱nu̱tsapko̱jtsti je̱ samaariait jayu juu' ve'e je̱ Jesús du̱jaanchja'vidup je̱tse'e ve'em je̱ Espíritu Santo tyá̱kat je̱m jya'vin ka̱jxmda,
44008016	ku̱x ni pa̱na ve'e je̱m jya'vin ka̱jxmda kya'itna vye'na je̱ Espíritu Santo, na̱petji ve'e vye̱'nada ku ve'e vyaandi je̱ts je̱ Ma̱ja̱ Vintsá̱n Jesuuse'e pyana̱jkxuvaandup.
44008017	Van'it tse'e je̱ Pedro ma̱a̱t je̱ Juan je̱ kya̱'a̱j tyuknu̱ko̱o̱jnjidi. Ku ve'e ve'em du̱toondi, van'it tse'e je̱ Espíritu Santo tya̱jki je̱m je̱ jayu jya'vin ka̱jxmda.
44008018	Ku ve'e je̱ Simón du̱'ix je̱ts ta̱jkipe'e je̱m je̱ jayu jya'vin ka̱jxm je̱ Espíritu Santo ku ve'e je̱ kuká̱tsivada je̱ kya̱'a̱j tyuknu̱ko̱o̱jnjidi, van'it tse'e je̱ meen du̱javampe̱jtjidi,
44008019	je̱tse'e vyaajñ: ―Mo̱o̱yduva a̱ts to'k aaj je̱ kutojku̱n je̱ts ku a̱tse'e o̱pya̱na ya̱ nka̱'a̱j ntuknu̱kó̱nu̱t, van'it tse'e je̱ Espíritu Santo tyá̱kat je̱m je̱ jayu jya'vin ka̱jxmda.
44008020	Van'it tse'e je̱ Pedro ña̱'mu̱xji: ―¡Kijpxe'e je̱ mmeen xma̱a̱tvintó̱kiyu̱t je̱'e̱ ka̱jx ku ve'e ve'em mvinmay je̱ts o̱'yipe'e je̱tse'e je̱ meen yaktukjóyu̱t juu' ve'e je̱ Nte'yam yajkyp je̱ myaa'yu̱n ka̱jx!
44008021	Ka'a xa mits ya̱'a̱ ve'e mtukka̱da'akyju̱ je̱tse'e xtónu̱t ya̱ toonk a̱a̱ts ma̱a̱t ku̱x ka'a ve'e je̱ mjo̱o̱t je̱ mja'vin y'o̱ya je̱ja je̱ Nte'yam vyinkujk.
44008022	Vinmayu̱mpijtni, maso̱o̱kni je̱ mko̱'o̱y joojntykin, je̱ts munoo'kxtu̱ku̱ je̱ Nte'yam. O̱yape'e mme̱e̱'kxu̱xju̱t je̱ ko̱'o̱y vinma'yu̱n juu' ve'e mjayejpp,
44008023	ku̱x ta̱ a̱tse'e n'ix je̱ts o̱o̱ye'e je̱ ko̱'o̱y jo̱o̱t xtunjayep, je̱ to̱kin tse'e mka̱'mijup.
44008024	Van'it tse'e je̱ Simón y'atsa̱a̱jv: ―Nu̱tsapko̱tsta a̱ts to'k aaj, ve'emts a̱tse'e xkajátu̱t xkanáxu̱t juu' ve'e tu̱xko̱tsta je̱ts a̱tse'e nkavintó̱kiyu̱t ―jidu̱'u̱m tse'e y'atsa̱a̱jv.
44008025	Ku ve'e je̱ kuká̱tsivada je̱ jayu du̱vaajnjidi je̱ Nte'yam je̱ kya̱ts je̱ y'ayook je̱ts ti ve'e y'ixtu myó̱tudu ku ve'e je̱ Jesús du̱ma̱a̱tvítti, van'it tse'e vyimpijttini je̱m Jerusalén. Namvaate'e je̱m ña̱jkxtini, van'it tse'e du̱'ava'nidi je̱ o̱y ka̱ts je̱ o̱y ayook je̱m may kajpu̱n ka̱jxm juu' ve'e je̱m samaariait y'it jo̱o̱tm.
44008026	Ku ve'e ve'em jyajty, van'it tse'e to'k je̱ Ma̱ja̱ Vintsá̱n je̱ y'aangeles du̱muka̱jts je̱ Felipe. Jidu̱'u̱m tse'e du̱nu̱u̱jmi: ―Pojtu̱ku̱ je̱ts na̱jkxu̱ je̱m vinva'ajts it ka̱jxm, je̱'e̱ tse'e mpá̱kup je̱ too' juu' ve'e tso̱o̱'mp je̱m Jerusalén je̱tse'e je̱m Gaza ñu̱jkx.
44008027	Van'it tse'e je̱ Felipe pyojtu̱k je̱tse'e ñu̱jkx. Je̱m tse'e ñu̱jkx vye'na ku ve'e du̱ma̱a̱tnavyaatji to'k je̱ yaa'tya̱jk, etiopíait jayu je̱'e̱ ve'e; je̱ Candace, to'k je̱ etiopíait yakkutojkpa ta̱'a̱xta̱jk, je̱'e̱ts je̱'e̱ ve'e je̱ tyoompa, je̱'e̱ je̱ myeen tse'e kya̱'mip. Je̱mts je̱'e̱ ve'e Jerusalén je̱ yaa'tya̱jk y'a̱ts, o̱jts je̱'e̱ ve'e je̱m je̱ Nte'yam du̱vinjava du̱vintsa̱'a̱ga,
44008028	vimpijtnup je̱'e̱ ve'e vye'na je̱m tya̱k'am. Je̱mts je̱'e̱ ve'e ña̱ku̱ka̱ts vye'na carreta jo̱o̱tm juu' ve'e je̱ caballo pyavu̱u̱'mp, je̱'e̱ tse'e kya̱jtsp juu' ve'e je̱ Nte'yam je̱ y'ayook ko̱jtsnajxpa Isaías jyaay.
44008029	Van'it tse'e je̱ Espíritu Santo du̱nu̱u̱jmi je̱ Felipe: ―Muta̱ma xi carreta.
44008030	Ku ve'e ñaajktá̱miji je̱ Felipe, van'it tse'e du̱'amo̱tunajxy je̱ts je̱'e̱ ve'e kya̱jtsp je̱ na̱k juu' ve'e je̱ Isaías jyatyaan. Van'it tse'e du̱'amo̱tutu̱vi: ―¿Mvinmó̱tupts ya̱'a̱ ve'e juu' ve'e mka̱jtsp?
44008031	Van'it tse'e y'atsa̱a̱jv: ―¿Vintso̱s a̱tse'e nvinmó̱tuvu̱t pa̱n ka'a ve'e pa̱n pa̱n pa̱n a̱tse'e xtukvinmó̱tuvup? Je̱tse'e je̱ Felipe yak'amo̱tu je̱tse'e pyé̱tu̱t je̱m carreta jo̱o̱tm je̱tse'e du̱paa'a̱jxtu̱kat.
44008032	Je̱ Kunuu'kx Jatyán juu' ve'e kya̱jtsp vye'na, jidu̱'u̱mts je̱'e̱ ve'e vya'añ: Ve'em xa je̱'e̱ ve'e ax jo'n je̱ carnero juu' ve'e je̱ y'o̱o̱'ku̱n yaktuk'avo̱'vip, ve'em ax jo'n je̱ carnero juu' ve'e ama̱'a̱t taamp ku ve'e yaknu̱kee'p, ka'ats je̱'e̱ ve'e ti du̱ka̱ts ku ve'e je̱ jayu yak'o̱o̱'kuva'añju̱.
44008033	Je̱ naax je̱ po'ox jo'nts je̱'e̱ ve'e yakpu̱u̱jm je̱tse'e kyayak'o̱tyo̱kimpayo̱'y. ¿Pa̱nts vine'e va'anup je̱ts je̱me'e je̱ chaan je̱ kyo̱o̱j? Yak'o̱o̱'kju̱du xa ve'e je̱ jayu yaja naxviijn. Jidu̱'u̱mts je̱'e̱ ve'e je̱ Kunuu'kx Jatyán vya'añ juu' ve'e kyo̱jts.
44008034	Van'it tse'e je̱ yakkutojkpa ta̱'a̱xta̱jk je̱ tyoompa du̱'amo̱tutu̱vi je̱ Felipe: ―Vaajnjikts a̱ts to'k aaj. ¿Viinme'e je̱ Nte'yam je̱ y'ayook ko̱jtsnajxpa ñatyijju̱ ku ya̱'a̱ ve'e du̱jaajy, ukpu̱ viijnk jayu je̱'e̱ ve'e tyijp?
44008035	Van'it tse'e je̱ Felipe vya'nu̱xji je̱ o̱y ka̱ts je̱ o̱y ayook, tyuknu̱ja'vi ve'e je̱ yaa'tya̱jk je̱ Jesús jye̱'e̱. Je̱ Kunuu'kx Jatyán juu' ve'e y'ixtu je̱tse'e du̱ko̱jtsti, je̱'e̱ tse'e kyo̱jtsvaats too'va̱jkp.
44008036	Ku tse'e ñaxta vye'na je̱m too' am, je̱tse'e je̱ tsoxk na̱a̱j du̱'ixpaatti, van'it tse'e je̱ yaa'tya̱jk vyaajñ: ―U̱xyaja xa ve'e je̱ tsoxk na̱a̱j, ¿ax ti tse'e du̱kayak'o̱'yip je̱ts a̱tse'e nna̱pé̱tu̱t?
44008037	Van'it tse'e je̱ Felipe vyaajñ: ―Pa̱n to'k aaj to'k jo̱o̱t xa ve'e je̱ Jesucristo xjaanchjáva, o̱'yip tse'e. Van'it tse'e y'atsa̱a̱jv: ―Njaanchja'vip xa a̱tse'e je̱ts je̱ Nte'yam je̱ y'Onu̱k je̱'e̱ ve'e je̱ Jesucristo.
44008038	Van'it tse'e je̱ tyoompa du̱nu̱u̱jmi je̱tse'e du̱yak'atú̱vat je̱ carreta. Ku ve'e y'atu̱vi, van'it tse'e vyajntkti je̱ Felipe ma̱a̱t je̱ yaa'tya̱jk je̱tse'e du̱yakna̱pejt.
44008039	Ku ve'e pyítsumdini je̱m na̱jo̱o̱tm, van'it tse'e je̱ Espíritu Santo, juu' ve'e ijtp je̱m je̱ Ma̱ja̱ Vintsá̱n jya'vin ka̱jxm, je̱'e̱ tse'e je̱ Felipe to'mayji du̱yakna̱jkx viijnk tso̱v, ka'a ve'e y'uk'íxjini je̱ yaa'tya̱jk. Xo̱o̱jntkp tse'e je̱ yaa'tya̱jk ña̱jkxni.
44008040	Ax je̱ Felipe, je̱mts je̱'e̱ ve'e azótovit kyajpu̱n ka̱jxm o̱jts yak'ix, kajpu̱n kajpu̱n tse'e ñajxy je̱tse'e du̱'ava'ni je̱ o̱y ka̱ts je̱ o̱y ayook je̱m Cesarea paat.
44009001	Ax vintso̱ tse'e je̱ it ñaxy, ka'ajyam tse'e je̱ Saulo du̱tuk'atsa̱'ki'atú̱va je̱ o̱o̱'ku̱n pa̱n pa̱n jatye'e je̱ Ma̱ja̱ Vintsá̱n du̱jaanchja'vidup. Je̱'e̱ ka̱jx tse'e o̱jts du̱'ix je̱ tee' juu' ve'e du̱nu̱vintsa̱nika̱jxp je̱ tee'ta̱jkta.
44009002	Je̱'e̱ tse'e cha̱jkp je̱tse'e myo̱'o̱ju̱t je̱ na̱k je̱tse'e ña̱jkxu̱t je̱m damaascovit kyajpu̱n ka̱jxm je̱tse'e je̱p chaptu̱jkpta du̱'íxtat pa̱n pa̱n jatye'e du̱pana̱jkxtup je̱ Ma̱ja̱ Vintsá̱n, ve'em tse'e du̱yakjamyátsjadat je̱tse'e je̱m Jerusalén du̱yakna̱jkxtat, ve'em je̱ yaa'tya̱jk ve'em je̱ ta̱'a̱xta̱jk.
44009003	Je̱e̱na tse'e too' aajy vye'na, je̱ damaascovit kyajpu̱n mutá̱mani, van'it tse'e tun to'mayji je̱ tsapjo̱o̱tmit ajajtk o̱o̱y tyunnu̱jajji tyunnu̱ta̱'kxji.
44009004	Van'it tse'e je̱ Saulo ñaxvipp je̱tse'e du̱'amo̱tunajxy to'k je̱ ayook juu' ve'e vaan: ―Saulo, Saulo, ¿tya̱jxts a̱tse'e xtso'oxpú̱k?
44009005	Van'it tse'e je̱ Saulo vyaajñ: ―¿Pa̱nts mitse'e? Van'it tse'e yak'atsa̱a̱jv: ―A̱ts xa ve'e je̱ Jesús, juu' ve'e mtuntso'oxpu̱jkp. Viinm xa mitse'e mnakyo̱'o̱tyúnju̱ ku a̱tse'e ve'em xtun.
44009006	Van'it tse'e je̱ Saulo cha̱'kiku̱jx je̱tse'e vyaajñ: ―Ma̱ja̱ Vintsá̱n, ¿tise'e mtsa̱jkp je̱ts a̱tse'e ntónu̱t? Van'it tse'e yak'atsa̱a̱jv: ―Pojtu̱ku̱ je̱ts na̱jkxu̱ je̱m kajpu̱n ka̱jxm, ax je̱m tse'e myakvaajnjat pa̱n ti ve'e mtónup.
44009007	Je̱ Saulo je̱ myujatyoo'da, va'ajts tsa̱'kidupts je̱'e̱ ve'e ku̱x myó̱tudu ve'e je̱ ayook; ax ka'a tse'e pa̱n du̱'ixti.
44009008	Van'it tse'e je̱ Saulo pyojtu̱k. Ku ve'e jyavin'ixva'kxy, ka'a tse'e y'uk'ixni. Van'it tse'e je̱ myujatyoo' myajtsjidi je̱m kya̱'m je̱tse'e pyavijtsjidi je̱m damaascovit kyajpu̱n ka̱jxm.
44009009	Je̱m tse'e y'ijt toojk xa̱a̱j, ka'a tse'e y'ix, ka'a tse'e kyay y'uu'k.
44009010	Je̱m tse'e damaascovit kyajpu̱n ka̱jxm y'ijt to'k je̱ jaanchja'viva juu' ve'e Ananías du̱xa̱a̱j, je̱'e̱ tse'e je̱ Ma̱ja̱ Vintsá̱n yak'ixju je̱tse'e ña̱'mu̱xji: ―¡Ananías! Van'it tse'e y'atsa̱a̱jv: ―U̱xyaja a̱ts, Ma̱ja̱ Vintsá̱n.
44009011	Van'it tse'e je̱ Ma̱ja̱ Vintsá̱n ña̱'mu̱xji: ―Pojtu̱ku̱ je̱ts na̱jkxu̱ joma ve'e je̱ too' juu' ve'e du̱xa̱a̱j Tu̱v, je̱m tse'e je̱ Judas tya̱k'am x'amo̱tutú̱vat to'k je̱ yaa'tya̱jk juu' ve'e Saulo du̱xa̱a̱j, tsapko̱jtspts je̱'e̱ ve'e.
44009012	Ta̱ je̱'e̱ ve'e yak'ixju̱ mta̱ka joma ve'e y'it je̱tse'e je̱ mka̱'a̱j xtuknu̱ká̱n je̱tse'e vyin'ixpa̱jknuva.
44009013	Ku ve'e je̱ Ananías du̱'amo̱tunajxy, van'it tse'e vyaajñ: ―Ma̱ja̱ Vintsá̱n, o̱o̱yani xa a̱tse'e je̱ ka̱ts ntunmo̱tu vintso̱ je̱'e̱ ve'e je̱ yaa'tya̱jk du̱tsaachtún je̱ mjáyuda je̱m Jerusalén;
44009014	ax yaja tse'e tu̱myets je̱ kutojku̱n ma̱a̱t juu' ve'e mo̱o̱jyju je̱ tee'ta̱jk je̱ vyintsa̱nda, je̱tse'e du̱yakjamyátsju̱t du̱yakjachómju̱t nu̱jom pa̱n pa̱n jatye'e mjaanchja'vijidup.
44009015	Ax jidu̱'u̱m tse'e je̱ Ma̱ja̱ Vintsá̱n ña̱'mu̱xji: ―Na̱jkxu̱, ku̱x a̱ts je̱'e̱ ve'e nvinko̱o̱n je̱tse'e a̱ts nje̱'e̱ du̱vaajnjadat pa̱n pa̱n jatye'e ka je̱ israeejlit jáyuvap, je̱ yakkutojkpada, je̱ts je̱ israeejlit jáyuda.
44009016	A̱ts xa ve'e ntuknu̱jávap je̱ts o̱o̱y a̱tse'e xtunkutsaachpaadat.
44009017	Van'it tse'e je̱ Ananías ñu̱jkx je̱m je̱ jayu tya̱k'am joma ve'e je̱ Saulo vye'na. Ku ve'e tya̱jki, van'it tse'e je̱ kya̱'a̱j du̱tuknu̱ka̱a̱jn je̱tse'e du̱nu̱u̱jmi: ―Uts Saulo, je̱ Ma̱ja̱ Vintsá̱n Jesús, juu' ve'e myak'ixju je̱ja too' aajy, je̱'e̱ts a̱tse'e tu̱xkex je̱tse'e mvin'ixpa̱jknuvat je̱tse'e je̱ Espíritu Santo mmo̱'o̱ju̱t je̱ ma̱kkin je̱ts je̱ vinma'yu̱n je̱tse'e xtónu̱t juu' ve'e je̱ Nte'yam cha̱jkp.
44009018	Tun jatyji tse'e je̱ Saulo vyinvaatsji juu' ve'e ve'em íxuvip ax jo'n je̱ ajkx na̱meen, je̱tse'e vyin'ixpa̱jknuva. Van'it tse'e je̱ Saulo tyeni je̱tse'e ña̱pejt.
44009019	Van'it tse'e kyaajy y'uuk je̱tse'e myajuva̱jknuva. Je̱m tse'e ve̱e̱'n je̱ it du̱yaknajxy damaascovit kyajpu̱n ka̱jxm ma̱a̱t je̱'e̱da pa̱n pa̱n jatye'e du̱jaanchja'vidup je̱ Jesús.
44009020	Je̱m tse'e je̱ Saulo kya'amay'ukvaajñ je̱p je̱ damaascovit chaptu̱jkpta, je̱'e̱ tse'e y'ava'nip je̱ts je̱ Nte'yam je̱ y'Onu̱k je̱'e̱ ve'e je̱ Jesús.
44009021	Nu̱jom pa̱n pa̱n jatye'e amo̱tunajxju̱du, atu̱va ato̱ki tse'e tyuntaandi, je̱tse'e ñay'amo̱tutú̱vijidi vimpit atu̱j: ―¿Ka ya̱'a̱ap je̱'e̱ vine'e juu' ve'e je̱m Jerusalén du̱jomtoomp du̱titoomp tu̱y'it pa̱n pa̱n jatye'e je̱ Jesús du̱jaanchja'vidup? ¿Ka je̱'e̱p ya̱'a̱ vine'e juu' ve'e yaja miimpa je̱tse'e du̱yakjamyátsju̱t pa̱n pa̱n jatye'e du̱jaanchja'viduvap je̱ Jesús je̱tse'e tsum du̱yakna̱jkxu̱t joma ve'e je̱ tee'ta̱jk je̱ vyintsa̱nda? ―jidu̱'u̱m tse'e ñay'amo̱tutú̱vijidi.
44009022	Ax je̱ Saulo, yakma̱kkpa̱jk'ata̱a̱tsnupts je̱'e̱ ve'e je̱ kya'ama'yu̱n je̱tse'e du̱yaknu̱ke̱'xnatá̱ka je̱ts je̱ Jesús je̱'e̱ ve'e je̱ Cristo, je̱'e̱ juu' ve'e je̱ Nte'yam vyinko̱o̱n je̱tse'e yakkutojknit. Ka'a tse'e y'o̱'yixjada vintso̱ ve'e y'ama̱a̱daagajadat je̱ israeejlit jayu juu' ve'e tsu̱u̱nidup je̱m Damasco.
44009023	May xa̱a̱jani tse'e je̱ it ñaxy vye'na je̱tse'e je̱ israeejlit jayu du̱'ukko̱jtsmojkti je̱tse'e je̱ Saulo ku̱du̱yak'o̱o̱'kti,
44009024	jó̱vum xa̱a̱j jó̱vum tsooj tse'e je̱ Saulo yak'a'ix je̱ja kajpu̱n naa'pá̱ts aka̱'aajy je̱tse'e ku̱du̱yak'o̱o̱'kti. Ku ve'e je̱ Saulo du̱nu̱ja'vi ti ve'e tyonuvaandup,
44009025	van'it tse'e je̱ jaanchja'vivata̱jk pya̱a̱jmjidi je̱m tójum je̱tse'e ko̱o̱'ts ñasta̱'yijidi je̱ja ne'ev viijn tso̱v juu' ve'e je̱ kajpu̱n tuknaa'pa̱ts'ijtp, ve'em tse'e je̱ Saulo kyeek.
44009026	Ku ve'e je̱ Saulo jye̱'y je̱m Jerusalén, jyama̱a̱tnay'amokavaajnju̱du tse'e je̱ jaanchja'vivata̱jkta; ax tsa̱'kidu tse'e nu̱jomda ku̱x ka'a ve'e du̱jaanchjávada je̱ts jyaanchja'vinup je̱'e̱ ve'e je̱ Jesús.
44009027	Ax je̱ Bernabé tse'e du̱tuknu̱vo̱o̱v je̱ kuká̱tsivada, van'it tse'e du̱tukmumaajntykti vintso̱ ve'e je̱ Saulo du̱'ix je̱ Ma̱ja̱ Vintsá̱n je̱ja too' aajy, vintso̱ ve'e je̱ Nte'yam myuko̱jtsji, je̱ts vintso̱ ve'e je̱ Saulo ma̱kk aaj ma̱kk jo̱o̱t je̱ Jesús jye̱'e̱ du̱tukka'amaayni je̱m damaascovit kyajpu̱n ka̱jxm.
44009028	Van'it tse'e je̱ Saulo tyaajñ je̱m Jerusalén, je̱'e̱ ve'e mya̱a̱tnajxyp mya̱a̱tta̱jkip, kaja'vina katsa̱'kina tse'e je̱ Ma̱ja̱ Vintsá̱n jye̱'e̱ je̱ jayu du̱tuknu̱jávada
44009029	je̱tse'e du̱ma̱a̱tnakyo̱jtsvintsá̱vju̱ je̱ israeejlit jayu juu' ve'e je̱ griego aaj du̱ko̱jtstup. Ax ka'a tse'e du̱kuva̱jkti je̱ ayook juu' ve'e je̱ Saulo kyo̱jts, je̱'e̱ ka̱jx tse'e du̱'uknu̱pa̱a̱jmtkidi je̱tse'e je̱ Saulo ku̱du̱yak'o̱o̱'kti.
44009030	Ku tse'e je̱ jaanchja'vivata̱jk du̱nu̱ja'vidi, van'it tse'e je̱ Saulo du̱yakna̱jkxti je̱m Cesarea je̱tse'e du̱pake̱jxti je̱m taarsovit kyajpu̱n ka̱jxm.
44009031	Van'it tse'e o̱y jo̱o̱t chu̱u̱nidini nu̱jom pa̱n pa̱n jatye'e du̱jaanchja'vidu je̱ Jesucristo je̱m judéait je̱ts galiléait je̱ts samaariait y'it jo̱o̱tmda, ve'em tse'e ñu̱máyada je̱tse'e je̱ jyo̱o̱t je̱ jya'vin mya̱kkpa̱jk'ata̱'a̱tsta je̱ Jesús ma̱a̱t, vyinja'vidup vyintsa̱'kidupts je̱'e̱ ve'e je̱ Ma̱ja̱ Vintsá̱n je̱tse'e je̱ Espíritu Santo yakjo̱t'amá̱jajada.
44009032	Na̱jkx tse'e je̱ Pedro may viijn, je̱'e̱ tse'e na̱jkx du̱ku'ixta je̱ utsta je̱ ajchta je̱ts je̱ utsta je̱ tsa̱'a̱da. O̱jts tse'e du̱ku'ixpa je̱ utsta je̱ ajchta je̱ts je̱ utsta je̱ tsa̱'a̱da juu' ve'e tsu̱u̱nidup je̱m lídait kyajpu̱n ka̱jxm.
44009033	Je̱m tse'e du̱paaty to'k je̱ mojkpa jayu juu' ve'e Eneas du̱xa̱a̱j, toodojtu̱k joojntanits je̱'e̱ ve'e pya'amma'aj vye'na.
44009034	Van'it tse'e je̱ Pedro ña̱'mu̱xji: ―Eneas, je̱ Jesucristo xa ve'e myakjo̱tka̱daakjinup. Pojtu̱kni je̱ts pa̱kmojkni ya̱ mmaajntku̱n. Tun jatyji tse'e je̱ Eneas pyojtu̱kni.
44009035	Íxju̱du ve'e nu̱jom pa̱n pa̱n jatye'e joojntykidup je̱m lídait je̱ts saroonit kyajpu̱n ka̱jxmda, ve'em tse'e du̱maso̱o̱kti je̱ ko̱'o̱y vinma'yu̱nda je̱tse'e je̱ Ma̱ja̱ Vintsá̱n du̱pana̱jkxti.
44009036	Je̱m tse'e je̱ jópeit kyajpu̱n ka̱jxm y'ijt to'k je̱ ta̱'a̱xta̱jk juu' ve'e je̱ Jesús du̱jaanchja'vip, Tabita je̱'e̱ ve'e xya̱a̱j, Dorcas je̱'e̱ ve'e kya̱tsa̱pítsum je̱ griego aaj. Je̱ ta̱'a̱xta̱jk, o̱o̱yts je̱'e̱ ve'e je̱ jayu je̱ maa'yu̱n du̱tuntuujnja je̱tse'e du̱puta̱ka pa̱n pa̱n jatye'e katih'ijtu̱xju̱dup.
44009037	Ax ku tse'e je̱ Pedro vye'na je̱m lídait kyajpu̱n ka̱jxm, van'it tse'e je̱ Dorcas pya'ampejt je̱tse'e y'a̱a̱'k. Tá̱vani tse'e du̱yaktsi'ivda je̱ ñi'kx je̱ ko̱pk, van'it tse'e du̱pa̱a̱mdi je̱p mume̱jtsk nu̱ka̱vyet ku̱jxp.
44009038	Je̱ Jope, myutá̱mipts je̱'e̱ ve'e je̱ lídait kajpu̱n, je̱m joma ve'e je̱ Pedro vye'na. Myó̱tuduts je̱'e̱ ve'e je̱ jaanchja'vivata̱jk je̱ts je̱me'e vye'na, van'it tse'e du̱tuknu̱ke̱jxti nu̱me̱jtsk je̱ yaa'tya̱jk je̱tse'e du̱munoo'kxtu̱ktat jidu̱'u̱m: ―Uk mtónupe'e je̱ maa'yu̱n je̱tse'e nja'mdat je̱m Jope.
44009039	Ku ve'e je̱ Pedro yakvaajnji, van'it tse'e tyeni je̱tse'e du̱ma̱a̱di. Ku ve'e je̱m jye̱'y, van'it tse'e du̱yakna̱jkxti je̱p nu̱ka̱vyet ku̱jxp joma ve'e vye'na je̱ ni'kx je̱ ko̱pk. Nu̱jom tse'e je̱ ku'a̱a̱'k ta̱'a̱xta̱jkta nu̱nyaaxnup du̱tuk'ixti je̱ Pedro je̱ vit je̱ xo̱x juu' ve'e je̱ Dorcas pya̱a̱m ku ve'e du̱ma̱a̱tve̱'nada.
44009040	Van'it tse'e je̱ Pedro je̱ jayu du̱yakpitsumku̱jx, je̱tse'e kyo̱xkteni, je̱tse'e chapka̱jts. Van'it tse'e je̱ o̱o̱'kpa du̱vin'ix je̱tse'e du̱nu̱u̱jmi: ―Tabita, pojtu̱kni. Van'it tse'e je̱ Dorcas vyin'ixva'kxni. Ku ve'e je̱ Pedro du̱'ix, van'it tse'e y'a̱jxtk.
44009041	Van'it tse'e je̱ Pedro myajtsji je̱m kya̱'m je̱tse'e yakténiji. Van'it tse'e je̱ Pedro du̱yaaxji je̱ utsta je̱ ajchta je̱ts je̱ utsta je̱ tsa̱'a̱da ma̱a̱t je̱ ku'a̱a̱'k ta̱'a̱xta̱jkta, je̱tse'e je̱ja vyinkujkta joojntyk du̱tuk'ixti je̱ Dorcas.
44009042	Yaknu̱ja'vits ya̱'a̱ ve'e nu̱jom je̱m jópeit kyajpu̱n ka̱jxm; nu̱may tse'e du̱jaanchja'vidi je̱ Ma̱ja̱ Vintsá̱n.
44009043	Je̱m tse'e je̱ Pedro tyaajñ jek jaty je̱m je̱ aku̱ko̱o̱'tspa Simón tya̱k'am.
44010001	Je̱m tse'e cesaréait kyajpu̱n ka̱jxm vye'na to'k je̱ tojpa juu' ve'e du̱nu̱vintsá̱nip nu̱mó̱kupx je̱ tojpata̱jk, Cornelio je̱'e̱ ve'e xya̱a̱j. Itáliait je̱'e̱ ve'e xya̱a̱j to'k ja̱ka̱'a̱ je̱ tojpa juu' ve'e je̱ Cornelio kya̱'mip.
44010002	Vyinja'vip vyintsa̱'kipts je̱'e̱ ve'e je̱ Nte'yam ma̱a̱t nu̱jom je̱ jya̱a̱jn je̱ tya̱jk, yajkpap tse'e o̱o̱y je̱ meen je̱tse'e je̱ israeejlit jayu yaktukputa̱ka, ijtpts je̱'e̱ ve'e tyuntsapka̱ts.
44010003	To'k nax tse'e, toojk yaaxp jo'n vye'na xu̱u̱ju̱n, je̱tse'e je̱ Cornelio yak'ixji to'k je̱ Nte'yam je̱ y'aangeles. Je̱'e̱ tse'e nu̱ta̱jkiju joma ve'e vye'na je̱tse'e ña̱'mu̱xji: ―¡Cornelio!
44010004	Van'it tse'e je̱ Cornelio ma̱j du̱vin'ix je̱ ángeles, o̱o̱y tse'e tyuntsa̱'ki, je̱tse'e du̱'amo̱tutu̱vi: ―¿Tise'e? Van'it tse'e je̱ ángeles vyaajñ: ―Mka̱ts'amo̱tunajxjup xa ve'e je̱ Nte'yam ku ve'e mtsapka̱ts, jaa'myéts je̱'e̱ ve'e du̱jayep vintso̱ ve'e je̱ jayu xputa̱ka pa̱n pa̱n jatye'e katih'ijtu̱xju̱dup.
44010005	Paké̱xu̱ts n'it je̱ yaa'tya̱jkta je̱m Jope je̱tse'e du̱yakmé̱tstat je̱ Simón juu' ve'e du̱xa̱a̱jivap Pedro.
44010006	Je̱me'e ñamyayju̱ je̱ aku̱ko̱o̱'tspa Simón tya̱k'am. Je̱m maaxy na̱pa'am je̱'e̱ ve'e je̱ jayu chu̱u̱na.
44010007	Ku ve'e je̱ ángeles ña̱jkxni juu' ve'e muko̱jtsju, van'it tse'e je̱ Cornelio du̱vatsa̱a̱jv nu̱me̱jtsk je̱ tyoompa je̱ts to'k je̱ tojpa juu' ve'e to'k aaj to'k jo̱o̱t mutoojnjup.
44010008	Van'it tse'e du̱tukmumaajntykti juu' ve'e toojnju ko̱jtsju je̱tse'e du̱pake̱jxti je̱m jópeit kyajpu̱n ka̱jxm.
44010009	Ax je̱ ku'óxit tse'e, je̱e̱nats je̱'e̱ ve'e too' aajy vye̱'nada, myutá̱midinupe'e je̱m Jope, van'it tse'e je̱ Pedro pyejt je̱m azotea ni'kxm tsapko̱jtspa,
44010010	o̱o̱ye'e tyunyu'a̱a̱'kju̱ vye'na je̱tse'e tyunkayuva'añ. Ax namvaat tse'e je̱ kaaky je̱ to̱jkx y'avaada, van'it tse'e va'ajts yak'ixji
44010011	je̱ tsapjo̱o̱tmit it y'ava'ach je̱tse'e je̱m tso̱ cha̱a̱'n je̱'e̱ juu' ve'e ke̱'xp ax jo'n to'k je̱ ma̱ja̱ vit, maktaaxk esquina tse'e tsum, je̱tse'e ñu̱ka̱da'akyju̱.
44010012	Je̱m tse'e vit jo̱o̱tm nu̱may je̱ tá̱nu̱k, je̱ eey je̱ tíku̱ts: je̱m tse'e juu' ve'e maktaaxk tékax, je̱mpa tse'e juu' ve'e je̱ tyiints du̱tukyo̱'ydup, nay je̱mpa tse'e je̱ je̱yyva tá̱nu̱k.
44010013	Van'it tse'e to'k je̱ ayook du̱mo̱tu: ―Pedro, pojtu̱ku̱, yak'o̱o̱'ku̱, je̱ts ja̱'kxu̱.
44010014	Van'it tse'e je̱ Pedro y'atsa̱a̱jv: ―Ka'a, Ma̱ja̱ Vintsá̱n; ni vin'ita xa a̱tse'e nkaju̱'kx juu' ve'e ka va'ajtsap, juu' ve'e je̱ Moisés jyatyaan je̱ts ka'a ve'e je̱ jayu du̱ja̱'kxu̱t.
44010015	Van'it tse'e je̱ ayook du̱mó̱tunuva, je̱tse'e yaknu̱u̱jmi: ―Juu' xa ve'e je̱ Nte'yam yakvaats, ka'ats mits je̱'e̱ ve'e xtíju̱t ka va'ajtsap.
44010016	Toojk nax tse'e ve'em jyajty je̱e̱jyji je̱e̱jyji, van'it tse'e je̱ vit pyata̱jkinuva je̱tse'e ña̱jkxnuva je̱m tsapjo̱o̱tm.
44010017	Pyayo̱'yp tse'e je̱ Pedro vye'na pa̱n ti ve'e ñu̱ka̱jtsp juu' ve'e yak'ixju, van'it tse'e jye̱'ydi je̱ yaa'tya̱jkta juu' ve'e je̱ Cornelio ke̱jxju̱du, y'amo̱tutú̱vidup tse'e je̱ jayu vye̱'nada je̱tse'e du̱nu̱jávadat pa̱n joma ve'e chu̱u̱na je̱ aku̱ko̱o̱'tspa Simón. Ax ve'em tse'e jye̱'ydi je̱'e̱ tya̱k'aajy.
44010018	Van'it tse'e du̱'amo̱tutú̱vidi pa̱n je̱pe'e to'k je̱ yaa'tya̱jk juu' ve'e Simón du̱xa̱a̱j, juu' ve'e du̱xa̱a̱jivap Pedro.
44010019	Je̱'e̱na tse'e je̱ Pedro pyayo̱'yp vye'na juu' ve'e yak'ixju, van'it tse'e je̱ Espíritu Santo ña̱'mu̱xji: ―Ixu̱ n'it, u̱xe̱p xa ve'e m'íxtajada nu̱toojk je̱ yaa'tya̱jk.
44010020	Té̱nats, vánu̱ku̱, je̱tse'e xma̱a̱dadat. Ka'a tse'e xtivinmáyu̱t, a̱ts ya̱'a̱ ve'e tu̱nke̱xta.
44010021	Van'it tse'e je̱ Pedro vyajntyk joma ve'e vye̱'nada je̱ yaa'tya̱jkta juu' ve'e je̱ Cornelio ke̱jxju̱du, je̱tse'e jidu̱'u̱m du̱nu̱u̱jmidi: ―A̱ts xa je̱'e̱ ve'e pa̱ne'e m'íxtidup. ¿Tise'e tu̱xnu̱minda?
44010022	Van'it tse'e y'atso̱o̱vdi: ―Je̱ tojpa juu' ve'e du̱nu̱vintsá̱nip nu̱mó̱kupx je̱ tojpata̱jk, juu' ve'e Cornelio du̱xa̱a̱j, je̱'e̱ts a̱a̱tse'e xke̱jxp. Je̱'e̱ tse'e je̱ Nte'yam du̱vinja'vip du̱vintsa̱'kip, tu̱vts je̱'e̱ ve'e je̱ jyáyuvin je̱ jyoojntykin, nu̱jom tse'e je̱ israeejlit jayu jyávajada chó̱kjada. Je̱ Nte'yam je̱ y'aangeles tse'e tu̱ña̱'mu̱xju̱ je̱tse'e mnu̱ké̱xajat, ve'em tse'e du̱'amo̱tunáxu̱t juu' mitse'e mtuknu̱jávap.
44010023	Van'it tse'e je̱ Pedro yakta̱jkijidi je̱p tu̱jkp je̱tse'e je̱ tsooj je̱m myataandi. Je̱ ku'óxit tse'e je̱ Pedro du̱ma̱a̱didi, je̱me'e je̱ utsta je̱ ajchta juu' ve'e tsu̱u̱nidup je̱m jópeit kyajpu̱n ka̱jxm juu' ve'e mujatyoo'ijidu.
44010024	Je̱ ku'óxit tse'e jye̱'ydi je̱m Cesarea. Je̱m tse'e je̱ Cornelio y'a'íxjada vye'na je̱m tya̱k'am ma̱a̱t je̱ jyuu'tta je̱ myugo'okta je̱ts juu' ve'e mya̱a̱tnayja'vijidup.
44010025	Ku ve'e je̱ Pedro jye̱'y, van'it tse'e je̱ Cornelio je̱ Pedro du̱'ana̱jkxi je̱tse'e du̱vinko̱xkteni, je̱tse'e du̱'ukvinjavavaajñ du̱'ukvintsa̱'a̱gavaajñ.
44010026	Ax jidu̱'u̱m tse'e je̱ Pedro ña̱'mu̱xji: ―Te̱na, jáyuva xa a̱tse'e ax jo'n mits.
44010027	Namvaate'e du̱ma̱a̱tnakyá̱tsju̱, van'it tse'e du̱yakta̱jki je̱p tu̱jkp joma ve'e amoka vye̱'nada nu̱may je̱ jayu.
44010028	Van'it tse'e je̱ Pedro ña̱'mu̱xjidi: ―Mnu̱ja'vidinup xa miitse'e je̱ts ka'a ve'e a̱a̱ts je̱ mpava'nu̱n du̱yakjaty je̱ts a̱a̱tse'e nku'íxtat ukpu̱ a̱a̱tse'e n'ítu̱t je̱'e̱ ma̱a̱tta juu' ve'e ka je̱ israeejlit jáyuvap. Ax je̱ Nte'yamts a̱tse'e xtuk'ix je̱ts ni pa̱na a̱tse'e nkatíju̱t ka va'ajtsap.
44010029	Paatyts a̱tse'e jatyji tu̱nmín, ka'ats a̱tse'e je̱ it nyaknajxy je̱ts a̱tse'e too'va̱jkp mpayo̱'o̱yu̱t, je̱'e̱ts a̱tse'e nnu̱javavaampy pa̱n ti a̱tse'e xtuknu̱ke̱jxip.
44010030	Van'it tse'e je̱ Cornelio y'atsa̱a̱jv: ―Maktaxxa̱a̱j it a̱tse'e yaja nve'na nta̱k'aajy, tsapko̱jtsp je̱ts ayoojipts a̱tse'e nve'na. Toojk yaaxp jo'n tse'e vye'na ku ve'e je̱ jayu chapka̱ts, ve'em ax jo'n u̱xyam, van'itts a̱tse'e n'ix to'k je̱ ángeles, va'ajts ajajp ata̱'kxp je̱ vyit je̱ xyo̱x.
44010031	Jidu̱'u̱mts a̱tse'e xnu̱u̱jmi: “Cornelio, mka̱ts'amo̱tunajxjup xa ve'e je̱ Nte'yam ku ve'e mtsapka̱ts, jaa'myéts je̱'e̱ ve'e du̱jayep vintso̱ ve'e je̱ jayu xputa̱ka pa̱n pa̱n jatye'e katih'ijtu̱xju̱dup.
44010032	Nu̱ké̱xats je̱m jópeit kyajpu̱n ka̱jxm je̱ Simón juu' ve'e du̱xa̱a̱jivap Pedro. Je̱m tse'e ñamyayju̱ je̱ aku̱ko̱o̱'tspa Simón tya̱k'am, je̱m maaxy na̱pa'am je̱'e̱ ve'e chu̱u̱na.” Jidu̱'u̱mts a̱tse'e xnu̱u̱jmi.
44010033	Ax paatyts a̱ts mitse'e jatyji nnu̱ke̱jxi. O̱y tse'e tu̱xtún ku ve'e to'k aaj tu̱mmets. Ax u̱xyamts a̱a̱tse'e yaja je̱ Nte'yam vyinkujk, je̱'e̱ a̱a̱tse'e n'amo̱tunaxuvaampy pa̱n juu' ve'e je̱ Ma̱ja̱ Vintsá̱n tu̱mtukpava'añju̱ je̱ts a̱a̱tse'e xtuknu̱jávat.
44010034	Van'it tse'e je̱ Pedro vyaajñ: ―U̱xyam a̱tse'e o̱y nmu̱java je̱ts ka'a ve'e je̱ Nte'yam pa̱n du̱viijnk'íx,
44010035	y'o̱yja'vip je̱'e̱ ve'e o̱pya̱na pa̱n pa̱ne'e vinja'vijup vintsa̱'kijup je̱tse'e du̱tún juu' je̱'e̱ ve'e cha̱jkp.
44010036	Je̱ Nte'yam xa ve'e je̱ y'ayook je̱ israeejlit jayu du̱tuknu̱ke̱jx. Ya̱ o̱y ka̱ts ya̱ o̱y ayookts je̱'e̱ ve'e ku ve'e je̱ jayu yakvaajñja je̱ Jesucristo jye̱'e̱, je̱'e̱ pa̱ne'e nu̱jom je̱ jayu du̱nu̱vintsá̱nip je̱tse'e je̱ jayu du̱yaknamyujo̱t'ó̱yaja je̱ Nte'yam ma̱a̱t.
44010037	O̱y miitse'e xnu̱jávada je̱ts ya̱ ayooke'e va'kxtk je̱m judéait y'it jo̱o̱tm, je̱me'e galiléait y'it jo̱o̱tm cho̱o̱'ntk, tá̱vani tse'e je̱ Yakna̱pe̱jtpa Juan je̱ jayu du̱vaajnjada vye'na je̱tse'e vyinmayu̱mpijttinit, je̱ kyo̱'o̱y joojntykinda du̱maso̱o̱ktinit, je̱tse'e ña̱pé̱ttat.
44010038	Je̱ Jesús, je̱ nazarétit jayu, je̱'e̱ tse'e je̱ Nte'yam vyinko̱o̱n je̱tse'e du̱jaye̱jpnit je̱ Espíritu Santo je̱ts je̱ kutojku̱n, je̱'e̱ tse'e je̱ y'o̱y je̱'e̱ du̱toon je̱tse'e du̱yakjo̱tka̱daakni nu̱jom pa̱n pa̱n jatye'e je̱ ko̱'o̱yjáyuvap yaktsaachpaatju̱dup vye'na. Ve'em je̱'e̱ ve'e du̱tuujn ku̱x ijtpe'e je̱ Nte'yam je̱'e̱ ma̱a̱t.
44010039	N'ixts a̱a̱ts je̱'e̱ ve'e nu̱jom juu' ve'e je̱ Jesús tyoon kyo̱jts je̱m judéait y'it jo̱o̱tm je̱ts je̱m jerusaleenit kyajpu̱n ka̱jxm. Van'it tse'e je̱ jé̱mit jayu je̱ Jesús du̱yakjay'o̱o̱'kjidi ku ve'e du̱yakjacryuuzpe̱jtjidi.
44010040	Ax je̱ Nte'yamts je̱'e̱ ve'e yakjoojntykpa̱jkjinuva kutoojk xa̱a̱j je̱tse'e du̱yaknu̱ke̱'xnata̱jki joojntyk je̱ja a̱a̱ts nvinkujk.
44010041	Ka jé̱jap xa je̱'e̱ ve'e du̱yaknu̱ke̱'xnata̱jki nu̱jom je̱ jayu vyinkujk, je̱e̱jyji ve'e a̱a̱ts nvinkujk, je̱'e̱ ve'e ku a̱a̱tse'e je̱ Nte'yam xvinka̱a̱jn jé̱mani je̱ts a̱a̱tse'e je̱ jayu nvaajnjadat juu' a̱a̱tse'e n'ix nmo̱tu. Nma̱a̱tkaay nma̱a̱t'ook a̱a̱ts je̱'e̱ ve'e ku ve'e tá̱vani jyoojntykpa̱jknuva vye'na.
44010042	Je̱ Nte'yam a̱a̱tse'e xtukpavaan je̱ts a̱a̱tse'e je̱ jayu nvaajnjadat je̱ o̱y ka̱ts je̱ o̱y ayook, je̱ts a̱a̱tse'e je̱ tu̱va̱ko̱jtsu̱n mpá̱mu̱t je̱ts je̱'e̱ ve'e du̱pa̱a̱m je̱ts je̱ Jesuusjyame'e du̱to̱kimpayo̱'ynup pa̱n pa̱n jatye'e joojntykidup je̱ts pa̱n pa̱n jatye'e a̱a̱'kanda.
44010043	Ñu̱ko̱jtstuts ya̱'a̱ ve'e nu̱jom je̱ Nte'yam je̱ y'ayook ko̱jtsnajxpata̱jkta, ve'eme'e vyaandi je̱ts nu̱jom pa̱n pa̱n jatye'e du̱jaanchja'vidup je̱ Jesús, yakme̱e̱'kxjadapts je̱'e̱ ve'e je̱ tyó̱kinda.
44010044	Ko̱jtspna tse'e je̱ Pedro vye'na ku ve'e je̱ Espíritu Santo du̱nu̱ka̱daaky pa̱n pa̱n jatye'e du̱'amo̱tunajxtup vye'na.
44010045	Je̱ israeejlit jáyuda juu' ve'e du̱jaanchja'vidup je̱ Jesús je̱ts juu' ve'e je̱ Pedro mya̱a̱tje̱'ydu, atu̱va ato̱ki tse'e tyaandi ku̱xe'e je̱ Nte'yam du̱pu̱u̱jm je̱ Espíritu Santo je̱m je̱ jayu jya'vin ka̱jxmda pa̱n pa̱n jatye'e ka je̱ israeejlit jáyuvap,
44010046	y'amo̱tunajxtup tse'e ku ve'e du̱ko̱tsta je̱ ayook juu' ve'e kyavinmó̱tudup je̱tse'e je̱ Nte'yam du̱yakmá̱jada du̱yakjaanchada.
44010047	Van'it tse'e je̱ Pedro vyaajñ: ―¿Pa̱n tse'e du̱kayakjátup je̱tse'e ya̱ jayu ña̱pé̱ttat? Ta̱ xa ve'e je̱ Espíritu Santo tya̱ka je̱m jya'vin ka̱jxmda, ve'em ax jo'n u̱u̱'mda.
44010048	Van'it tse'e je̱ Pedro du̱pavaajñ je̱tse'e ña̱pé̱ttat je̱'e̱ ka̱jx je̱tse'e nu̱java tyánu̱t je̱ts je̱ Jesucristo je̱'e̱ ve'e pyana̱jkxuvaandup. Van'it tse'e je̱ Pedro du̱munoo'kxtkti je̱tse'e jame̱jtsk jatoojk xa̱a̱j jyaa'kma̱a̱ttánjadat.
44011001	Je̱ kuká̱tsivata̱jk ma̱a̱t je̱ utsta je̱ ajchta je̱ts je̱ utsta je̱ tsa̱'a̱da juu' ve'e je̱m Judea ve'nidup, myó̱tuduts je̱'e̱ ve'e je̱ ka̱ts je̱ts kyuva̱jktuva ve'e je̱ Nte'yam je̱ kya̱ts je̱ y'ayook pa̱n pa̱n jatye'e ka je̱ israeejlit jáyuvap.
44011002	Ku ve'e je̱ Pedro vyimpijtnuva je̱m Jerusalén, kyo̱'o̱yja'vidu tse'e je̱'e̱da pa̱n pa̱n jatye'e du̱yakvinkó̱pkidup je̱tse'e je̱ jayu yakpa̱a̱jmjadat je̱ ixta'nu̱n je̱tse'e du̱ni'kxmadat du̱ko̱jmadat ax jo'n je̱ israeejlit jayu du̱tonda, ve'eme'e vyaandi je̱ts ka'a je̱'e̱ ve'e y'o̱ya juu' ve'e je̱ Pedro tyoon.
44011003	Je̱tse'e je̱ Pedro du̱'amo̱tutú̱vidi: ―¿Tis, mitse'e o̱jts xku'ix je̱tse'e xma̱a̱tkaaydi pa̱n pa̱n jatye'e kayakpa̱a̱jmjidu je̱ ixta'nu̱n?
44011004	Van'it tse'e je̱ Pedro tyukmumaajntykjidi nu̱jom juu' ve'e toojnju ko̱jtsju. Jidu̱'u̱m tse'e vyaajñ:
44011005	―Tsapko̱jtsp a̱tse'e nve'na je̱m jópeit kyajpu̱n ka̱jxm, van'itts a̱tse'e xyak'ix je̱ts je̱me'e tsapjo̱o̱tm cha̱a̱'n to'k je̱ ma̱ja̱ vit jo'n juu' ve'e maktaaxk esquina tsum, je̱ts a̱tse'e xnu̱ka̱daaky.
44011006	Ku a̱tse'e o̱y n'ix pa̱n ti ve'e mya̱a̱t je̱ vit, je̱m tse'e du̱ma̱a̱da may je̱ tá̱nu̱k, je̱ eey je̱ tíku̱ts: je̱m tse'e juu' ve'e maktaaxk tékax, je̱mpa tse'e juu' ve'e je̱ tyiints du̱tukyo̱'ydup, nay je̱mpa tse'e je̱ je̱yyva tá̱nu̱k.
44011007	Van'itts a̱tse'e n'amo̱tunajxy to'k je̱ ayook juu' ve'e vaan: “Pedro, pojtu̱ku̱, yak'o̱o̱'ku̱, je̱ts ja̱'kxu̱.”
44011008	Van'itts a̱tse'e nvaajñ: “Ka'a, Ma̱ja̱ Vintsá̱n, ni vin'ita xa a̱tse'e nkaju̱'kx juu' ve'e ka va'ajtsap, juu' ve'e je̱ Moisés jyatyaan je̱ts ka'a ve'e je̱ jayu du̱ja̱'kxu̱t.”
44011009	Van'itts a̱tse'e je̱ tsapjo̱o̱tmit ayook xnu̱u̱jminuva: “Juu' xa ve'e je̱ Nte'yam yakvaats, ka'ats mits je̱'e̱ ve'e xtíju̱t ka va'ajtsap.”
44011010	Toojk naxts ya̱'a̱ ve'e ve'em jyajty je̱e̱jyji je̱e̱jyji, van'it tse'e pyata̱jkinuva je̱tse'e ña̱jkxnuva je̱m tsapjo̱o̱tm.
44011011	Van'it tse'e jye̱'ydi nu̱toojk je̱ yaa'tya̱jk juu' ve'e je̱m Cesarea tso̱o̱'ndu, yaktukpavaandu ve'e je̱ts a̱tse'e o̱jts x'íxtada.
44011012	Je̱ Espíritu Saantots a̱tse'e xke̱jx ma̱a̱t je̱'e̱da je̱ts a̱tse'e xnu̱u̱jmi je̱ts ka'a a̱tse'e ntivinmáyu̱t. Nma̱a̱t'o̱jtstuvats a̱tse'e ya̱ nu̱tojtu̱k utsta ajchta. Nu̱jomts a̱a̱tse'e nta̱jki je̱p to'k je̱ jayu tyu̱jkp,
44011013	je̱'e̱ts a̱a̱tse'e xtukmumaajntyk vintso̱ ve'e je̱p tyu̱jkp du̱'ix to'k je̱ Nte'yam je̱ y'aangeles juu' ve'e na̱'mu̱xju: “Nu̱ke̱xa je̱m Jope je̱ Simón juu' ve'e du̱xa̱a̱jivap Pedro,
44011014	je̱'e̱ tse'e mva'nu̱xjup pa̱n ti ve'e mtónup je̱tse'e xjayé̱pu̱t je̱ joojntykin juu' ve'e xa̱'ma ka̱jx ijtp, nay ve'empa ve'e je̱ jayu juu' ve'e je̱p mju̱u̱mp mtu̱jkp.”
44011015	Ku a̱ts je̱'e̱ ve'e nmuko̱jts'ukvaandi, van'it tse'e je̱ Espíritu Santo ñu̱ka̱daakjidi, ve'em ax jo'n u̱u̱'me'e xnu̱ka̱daakumduva jo'n ku ve'e too'va̱jkp myiijn.
44011016	Van'itts a̱tse'e njaa'myejts vintso̱ ve'e je̱ Ma̱ja̱ Vintsá̱n vyaajñ: “Tyú̱vam xa ve'e je̱ts je̱ tsoxk na̱a̱j ve'e je̱ Juan je̱ jayu tyukyakna̱pe̱jt; ax ntukyakna̱pé̱ttapts a̱ts miitse'e je̱ Espíritu Santo je̱m mja'vin ka̱jxmda.” Jidu̱'u̱m tse'e je̱ Ma̱ja̱ Vintsá̱n vyaajñ.
44011017	Ax pa̱n je̱ Nte'yam tse'e du̱ke̱jx je̱ Espíritu Santo, juu' ve'e ta̱jki je̱m je̱ jayu jya'vin ka̱jxmda, ve'em ax jo'n tya̱jkiva yam u̱u̱'m nja'vin ka̱jxmamda, u̱u̱'mda, pa̱n pa̱n jatye'e je̱ Ma̱ja̱ Vintsá̱n Jesucristo du̱jaanchja'vidup, ¿pa̱nts a̱tse'e je̱ts a̱tse'e nkayakjátu̱t juu' ve'e je̱ Nte'yam tyonuvaampy? ―jidu̱'u̱m tse'e je̱ Pedro vyaajñ.
44011018	Ku ve'e du̱'amo̱tunajxti je̱ utsta je̱ ajchta juu' ve'e je̱m Jerusalén, ka'a tse'e du̱'ukko̱'o̱yja'vidini juu' ve'e je̱ Pedro tyoon, je̱tse'e je̱ Nte'yam du̱yakmá̱jidi du̱yakjaanchidi. Jidu̱'u̱m tse'e vyaandi: ―Pa̱n ve'em xa ve'e, to'nu̱xju̱dupts je̱'e̱ ve'e je̱ Nte'yam je̱ maa'yu̱n pa̱n pa̱n jatye'e ka je̱ israeejlit jáyuvap je̱tse'e ve'em y'o̱'yixjada je̱tse'e vyinmayu̱mpijttinit, je̱ kyo̱'o̱y joojntykinda du̱maso̱o̱ktinit, je̱tse'e du̱jaye̱jptuvat je̱ joojntykin juu' ve'e xa̱'ma ka̱jx ijtp.
44011019	Ku ve'e du̱yak'o̱o̱'kti je̱ Esteban, van'it tse'e du̱jomtoondi du̱titoondi je̱ jayu juu' ve'e du̱jaanchja'vidu je̱ Jesús, je̱'e̱ ka̱jx tse'e y'ayo̱'vya'kxka̱jxti. Je̱m tse'e pa̱n pa̱n jatye'e na̱jkxtu je̱m feníciait je̱ts chípreit y'it jo̱o̱tmda, je̱mpa tse'e pa̱n pa̱n jatye'e na̱jkxtu je̱m antioquíait kyajpu̱n ka̱jxm. Je̱m tse'e du̱vaajnjidi je̱ o̱y ka̱ts je̱ o̱y ayook je̱'e̱jyjida pa̱n pa̱n jatye'e israeejlit jáyuda.
44011020	Ax je̱m tse'e je̱ jaanchja'vivada juu' ve'e je̱m Chipre je̱ts Cirene tso̱o̱'ndu, je̱'e̱ tse'e je̱'ydu je̱m Antioquía je̱tse'e du̱tukmuko̱jtstuva pa̱n pa̱n jatye'e ka je̱ israeejlit jáyuvap je̱ o̱y ka̱ts je̱ o̱y ayook, je̱'e̱ ve'e ku ve'e je̱ jayu yakvaajñja je̱ Ma̱ja̱ Vintsá̱n Jesús jye̱'e̱.
44011021	Puta̱jkijidu tse'e je̱ Ma̱ja̱ Vintsá̱n, ve'em tse'e nu̱may je̱ jayu je̱ Jesús du̱jaanchja'vidi.
44011022	Ku ve'e je̱ ka̱ts du̱mó̱tudi je̱ jaanchja'vivata̱jkta juu' ve'e je̱m Jerusalén, van'it tse'e du̱pake̱jxti je̱ Bernabé je̱m Antioquía.
44011023	Ku ve'e je̱ Bernabé jye̱'y je̱tse'e du̱'ix vintso̱ ve'e je̱ Nte'yam kyunoo'kxjidi, o̱o̱yts je̱'e̱ ve'e tyunxo̱o̱jntk je̱tse'e anañu̱joma du̱nu̱u̱jmidi je̱ts ma̱kk aaj ma̱kk jo̱o̱te'e je̱ Ma̱ja̱ Vintsá̱n du̱jaa'kpana̱jkxtat,
44011024	ku̱x o̱y jayu je̱'e̱ ve'e je̱ Bernabé, to'k aaj to'k jo̱o̱t je̱'e̱ ve'e du̱jaanchjáva je̱ Jesucristo je̱tse'e je̱ Espíritu Santo mya̱'a̱ju̱ je̱ ma̱kkin je̱ts je̱ vinma'yu̱n je̱tse'e du̱tónu̱t juu' ve'e je̱ Nte'yam cha̱jkp. Ve'em tse'e nu̱may je̱ jayu du̱jaanchja'vidi je̱ Ma̱ja̱ Vintsá̱n.
44011025	Van'it tse'e je̱ Bernabé ñu̱jkx je̱m taarsovit kyajpu̱n ka̱jxm, je̱ Saulo ve'e o̱jts du̱'ixta. Ku ve'e du̱paaty, van'it tse'e du̱va̱a̱jv je̱m Antioquía.
44011026	Je̱m tse'e y'ijtti to'k joojnt je̱ jaanchja'vivata̱jk ma̱a̱tta; nu̱may tse'e je̱ jayu du̱yak'ixpa̱jkti. Je̱m Antioquía tse'e je̱ jaanchja'vivata̱jk yaktij'ukvaandi je̱ Cristo je̱ jyáyuda.
44011027	Ku ve'e je̱m du̱yak'ixpa̱jkti, van'it tse'e jye̱'ydi je̱m Antioquía je̱ Nte'yam je̱ y'ayook ko̱jtsnajxpata̱jkta, je̱me'e Jerusalén cho̱o̱'ndi.
44011028	Van'it tse'e nu̱to'k je̱'e̱da juu' ve'e Agabo du̱xa̱a̱j, je̱'e̱ tse'e teni je̱ja uts ajch je̱ts uts tsa̱'a̱ akujkta, je̱tse'e vyaajñ je̱ts jé̱jape'e je̱ ma̱kk yooj to'k it to'k naxviijn, je̱ Espíritu Santo tse'e ve'em je̱ vinma'yu̱n mo̱o̱jyju. Ax ve'emam tse'e tyoojnji kyo̱jtsji van'it ku ve'e yakkutojkp vye'na juu' ve'e du̱xa̱a̱j Claudio.
44011029	Van'it tse'e je̱ antioquíait jaanchja'vivata̱jk du̱nu̱pa̱a̱jmtkidi je̱tse'e je̱ puta̱jkin du̱tuknu̱ké̱xtat je̱ utsta je̱ ajchta ma̱a̱t je̱ utsta je̱ tsa̱'a̱da juu' ve'e je̱m Judea tsu̱u̱nidup, ve'em tse'e du̱ké̱xtat pa̱n vintso̱ ve'e y'o̱'yixjada nu̱to'k nu̱to'k.
44011030	Tyoondu tse'e ve'em, tyuknu̱ke̱jxtu tse'e pa̱n pa̱n jatye'e du̱nu̱vinténidup je̱ jaanchja'vivata̱jk je̱m Judea; je̱ Bernabé je̱ts je̱ Saulo, je̱'e̱ tse'e tyukmuke̱jxidu je̱ puta̱jkin.
44012001	Ax ve'emts je̱'e̱ ve'e jyajty van'it, je̱tse'e je̱m je̱ jaanchja'viva juu' ve'e je̱ yakkutojkpa Herodes yakjamyajtsju̱du;
44012002	je̱ tsojxts je̱'e̱ ve'e tyukyakjay'o̱o̱'kju je̱ Santiago, je̱ Juan je̱ y'ajch.
44012003	Ku ve'e je̱ Herodes du̱'ix je̱ts y'o̱yja'vidu je̱'e̱ ve'e je̱ israeejlit jáyuda, van'it tse'e je̱ Pedro du̱yakjamyajtsjuva. Van'it ya̱'a̱ ve'e tyoojnji kyo̱jtsji ku ve'e je̱ tsapkaaky yakkay juu' ve'e je̱ levadura du̱kama̱a̱t.
44012004	Ax ku tse'e je̱ Pedro du̱yakjamyajtsji, van'it tse'e du̱yakjapyoxu̱nta̱kpa̱a̱jmji. Je̱p tse'e je̱ tojpada nu̱maktojt juu' ve'e ix'ijtju̱dup, nu̱maktaaxk jatyts je̱'e̱ ve'e ñatyíku̱tsjada. Ve'eme'e je̱ yakkutojkpa du̱'uknu̱pa̱a̱jmtki je̱tse'e je̱ Pedro ku̱du̱yaknu̱ke̱'xnata̱jki je̱ja je̱ jayu vyinkujk ku ve'e je̱ pascua xa̱a̱j ñáxu̱t.
44012005	Ix'it tse'e je̱ Pedro vye'na je̱p poxu̱ntu̱jkp; ax to'k aaj to'k jo̱o̱t tse'e ñu̱tsapkó̱tsjada je̱ jaanchja'vivata̱jkta.
44012006	Ax je̱ kujá̱pit tse'e je̱ Herodes du̱'uknu̱pa̱a̱jmtki je̱tse'e ku̱du̱yakjapyítsumji je̱ Pedro. Je̱ tsooj tse'e je̱ Pedro maap vye'na je̱ja nu̱me̱jtsk tojpa akujk je̱ts me̱jtsk je̱ cadena tuk'atsommuk je̱ kya̱'a̱j ado'om ado'om ma̱a̱t je̱ tojpa je̱ kya̱'a̱j. Je̱p tse'e vye'niduva nu̱me̱jtsk je̱ tojpa juu' ve'e je̱ poxu̱nta̱k'aka̱'a̱ du̱'ix'ijttup.
44012007	Tun to'mayji tse'e to'k je̱ Ma̱ja̱ Vintsá̱n je̱ y'aangeles je̱ Pedro du̱vinkuva'ki, je̱tse'e je̱p poxu̱ntu̱jkp y'ajaj y'atu̱'kx. Van'it tse'e je̱ ángeles du̱ti'tsti je̱ Pedro to'k ado'om je̱tse'e du̱yakjo̱tvij. Van'it tse'e du̱nu̱u̱jmi: ―Pojtu̱ku̱ jatyji. Van'it tse'e je̱ cadena je̱m je̱ Pedro kya̱'m kyu̱sta̱jkiku̱jx,
44012008	je̱tse'e je̱ ángeles ña̱'mu̱xji: ―Natyiintsómju̱ je̱ts pa̱mu̱ je̱ mka̱'a̱jk. Ku ve'e je̱ Pedro ve'em du̱tuujn, van'it tse'e je̱ ángeles ña̱'mu̱xjinuva: ―Naxyo̱xju̱ je̱ts paminu̱ a̱ts.
44012009	Van'it tse'e je̱ Pedro du̱papítsum je̱ ángeles, ka'a ve'e du̱nu̱java pa̱n tyú̱vame'e juu' ve'e je̱ ángeles tyuump, ve'eme'e vyinmay je̱ts tónaji ve'e ve'em yak'ixju̱.
44012010	Van'it tse'e du̱vinnajxti je̱ muto'k tojpa juu' ve'e je̱ ta̱k'aka̱'a̱ du̱'ix'ijtp. Van'it tse'e je̱ mume̱jtsk ta̱k'aka̱'a̱ joma ve'e jado'k je̱ tojpa du̱'ix'ijtpa. Ax ku tse'e jye̱'ydi joma ve'e je̱ pojxu̱n zaguán joma tso̱ ve'e pyítsumdinit je̱m kajpu̱n jo̱o̱tm, viinm tse'e je̱ pojxu̱n zaguán y'aye̱'pvaach. Ku ve'e pyítsumdini je̱tse'e ve̱e̱'n yo̱'ydi, van'it tse'e je̱ ángeles myaso̱o̱kjini.
44012011	Van'it tse'e je̱ Pedro o̱y je̱ nu̱ja'vin du̱pu̱jk, je̱tse'e vyaajñ: ―U̱xyamts a̱tse'e tu̱u̱v nmu̱java je̱ts je̱ Ma̱ja̱ Vintsá̱ndame'e je̱ y'aangeles tu̱du̱kex je̱ts a̱tse'e je̱ Herodes tu̱xtukka̱va'ach, nay ve'empa ve'e juu' ve'e je̱ israeejlit jayu y'a'íxtup vintso̱ a̱tse'e xtóndat.
44012012	Pyayo̱'yp tse'e je̱ Pedro vye'na, je̱tse'e ñu̱jkx je̱m je̱ María tya̱k'am, je̱ Juan juu' ve'e du̱xa̱a̱jivap Marcos, je̱'e̱ts je̱'e̱ ve'e je̱ tyaak. Je̱m tse'e nu̱may je̱ jayu ñay'amókajada tsapko̱jtspa.
44012013	Ku ve'e je̱ Pedro je̱ zaguán du̱yakna̱jk, van'it tse'e to'k je̱ ja̱jtspa pyítsum juu' ve'e Rode du̱xa̱a̱j je̱tse'e du̱'íxu̱t pa̱n pa̱n je̱pe'e.
44012014	Ku ve'e du̱yukmo̱tukajpy je̱ts je̱ Pedro ve'e ko̱jtsp, ka'a tse'e du̱yak'avaach; ñojk'ó̱ye'e va'ajts xo̱o̱jntkp noomp vyimpijtko̱jni je̱tse'e o̱jts du̱vaajnjika̱j je̱ jaanchja'vivata̱jk je̱ts je̱pe'e zaguán aagup je̱ Pedro tyena.
44012015	Van'it tse'e yaknu̱u̱jmi: ―¡Ka'a mits vine'e mvija! Van'it tse'e y'atsa̱a̱jv je̱ts vaampame'e. Van'it tse'e jyaa'kvaandi: ―Ka je̱'e̱p je̱'e̱ ve'e, je̱ y'aangeles xa je̱'e̱ n'ite'e.
44012016	Je̱pna tse'e je̱ Pedro je̱ zaguán du̱jaa'kyakná̱k. Ku ve'e je̱ zaguán du̱yak'avaatsti je̱tse'e du̱'ixti, atu̱va ato̱ki tse'e tyuntaandi.
44012017	Van'it tse'e je̱ Pedro je̱ kya̱'a̱j du̱ko̱o̱jnu̱k je̱tse'e y'amo̱'o̱ttat. Van'it tse'e du̱tukmumaajntykti vintso̱ ve'e je̱ Ma̱ja̱ Vintsá̱n du̱yakjapyítsumju̱ je̱p poxu̱ntu̱jkp. Van'it tse'e vyaajñ: ―Vaajnjada je̱ Santiago je̱ts je̱ utsta je̱ ajchta. Van'it tse'e pyítsum je̱tse'e viijnk tso̱ ñu̱jkx.
44012018	Ku ve'e je̱ it jyajtk, atu̱va ato̱ki tse'e je̱ tojpata̱jk tyuntaandi ku̱x ka'a ve'e du̱nu̱jávada pa̱n ti ve'e toojnju je̱ Pedro ma̱a̱t.
44012019	Van'it tse'e je̱ Herodes du̱yakjay'íxtiji. Ku ve'e du̱kapaatti, van'it tse'e je̱ tojpada du̱to̱kimpayo̱'y je̱tse'e du̱yakjay'o̱o̱'kjidini. Van'it tse'e je̱ Herodes cho̱o̱'nni je̱m Judea je̱tse'e ñu̱jkx tsu̱u̱niva je̱m Cesarea.
44012020	Myu'e̱jkjup tse'e je̱ Herodes je̱ jáyuda juu' ve'e tsu̱u̱nidup je̱m tiirovit je̱ts sidoonit kyajpu̱n ka̱jxmda. Je̱ jayu tse'e du̱ko̱jtsmojktu vintso̱ ve'e na̱jkx du̱muko̱tsta je̱ Herodes, je̱'e̱ tse'e tyoondu vintso̱ ve'e y'o̱yjávajadat je̱ Blasto juu' ve'e du̱yakkutojkjip je̱ toompata̱jk je̱p je̱ Herodes tyu̱jkp. Je̱ Blasto tse'e du̱'amo̱tu je̱ yakkutojkpa je̱tse'e o̱y jo̱o̱t y'ítu̱t je̱ jayu ma̱a̱tta, ku̱x je̱ yakkutojkpa je̱ ñaax je̱'e̱ ve'e tyukjoojntykidup.
44012021	Ku ve'e je̱ xa̱a̱j du̱paaty ku ve'e je̱ yakkutojkpa Herodes du̱nu̱pa̱a̱jmtki je̱tse'e je̱ jayu du̱mukó̱tstat, van'it tse'e du̱pu̱u̱jm je̱ y'o̱y vit, je̱tse'e y'a̱jxtk je̱m joma ve'e tyo̱kimpayo̱'o̱y, je̱tse'e je̱ jayu du̱muka̱jts.
44012022	Van'it tse'e je̱ nu̱may jayu y'aa'mitaakti, ma̱kk tse'e vyaandi: ―¡Ya̱'a̱ juu' ve'e ko̱jtsp, nte'yamts ya̱'a̱ ve'e, ka jáyuvap!
44012023	Tun jatyji tse'e to'k je̱ Ma̱ja̱ Vintsá̱n je̱ y'aangeles je̱ Herodes du̱yakpa'ampejt ku̱x ka'a ve'e je̱ Herodes je̱ Nte'yam du̱yakma̱ji du̱yakjaanchi; tá̱nu̱kinuts je̱'e̱ ve'e, van'it tse'e y'o̱o̱'kni.
44012024	Ax je̱ Nte'yam je̱ kya̱ts je̱ y'ayook, jaa'kyakko̱jtsva'kx'ata̱a̱tspts je̱'e̱ ve'e may viijn.
44012025	Ku ve'e je̱ Bernabé ma̱a̱t je̱ Saulo je̱ tyoonk du̱yakkuka̱jxidi je̱m Jerusalén, van'it tse'e vyimpijttinuva je̱m Antioquía, mya̱a̱tna̱jkxtuva ve'e je̱ Juan juu' ve'e Marcos du̱xa̱a̱jivap.
44013001	Je̱ jaanchja'vivata̱jk juu' ve'e nay'amojkijidu je̱m Antioquía, je̱m tse'e aje̱'e̱jyjida je̱ Nte'yam je̱ y'ayook ko̱jtsnajxpata̱jk je̱ts je̱ yak'ixpa̱jkpata̱jk. Je̱m tse'e je̱ Bernabé, je̱m tse'e je̱ Simón juu' ve'e yaktijpa Ya̱k Jayu, je̱m tse'e je̱ Lucio juu' ve'e ciréneit jayu, je̱mpa tse'e je̱ Manaén juu' ve'e kijpx du̱ma̱a̱tye̱e̱'k je̱ Herodes juu' ve'e je̱ galiléait jayu du̱yakkutojkji, nay je̱mpa tse'e je̱ Saulo.
44013002	Vyinja'vidup vyintsa̱'kidupts je̱'e̱ ve'e vye̱'nada je̱ Nte'yam je̱tse'e y'ayoojada ku ve'e je̱ Espíritu Santo jidu̱'u̱m ña̱'mu̱xjidi: ―Yak'apú̱kada je̱ Bernabé je̱ts je̱ Saulo je̱ toonk ka̱jx juu' a̱ts je̱'e̱ ve'e ntuknu̱yaaxjidu.
44013003	Tá̱vani tse'e y'ayoojada je̱tse'e chapko̱tsta vye'na, van'it tse'e je̱ kya̱'a̱j du̱tuknu̱ko̱o̱ndi je̱ Bernabé ma̱a̱t je̱ Saulo, je̱tse'e du̱maso̱o̱kti.
44013004	Van'it tse'e cho̱o̱'ndi je̱ Bernabé ma̱a̱t je̱ Saulo, je̱ Espíritu Santo tse'e ke̱jxju̱du, je̱tse'e ña̱jkxti je̱m seléuciait kyajpu̱n ka̱jxm. Ax je̱m tse'e Seleucia du̱pa̱jkti to'k je̱ barco je̱tse'e ña̱jkxti je̱m Chipre, to'k je̱ naax juu' ve'e je̱m maaxy na̱a̱j akojkm.
44013005	Ku ve'e jye̱'ydi je̱m joma ve'e je̱ kajpu̱n du̱xa̱a̱ja Salamina, van'it tse'e du̱tukka'amaaydi je̱ Nte'yam je̱ kya̱ts je̱ y'ayook je̱p je̱ israeejlit jayu chaptu̱jkpta, mya̱a̱diduva tse'e je̱ Juan Marcos je̱tse'e pyutá̱kajadat.
44013006	Ax ku tse'e du̱tukyo̱'vyatska̱jxti je̱ it je̱tse'e je̱ jayu du̱vaajnjidi je̱ o̱y ka̱ts je̱ o̱y ayook, van'it tse'e jye̱'ydi je̱m páfosit kyajpu̱n ka̱jxm. Je̱m tse'e vye'na to'k je̱ maayva juu' ve'e natyijjup je̱ Nte'yam je̱ y'ayook ko̱jtsnajxpa, israeejlit jayu je̱'e̱ ve'e, Barjesús je̱'e̱ ve'e xya̱a̱j.
44013007	Je̱m tse'e vye'niva to'k je̱ yakkutojkpa juu' ve'e Sergio Paulo du̱xa̱a̱j, kuvijts je̱'e̱ ve'e. Van'it tse'e je̱ Sergio Paulo du̱yakjañu̱ke̱jxiji je̱ Bernabé ma̱a̱t je̱ Saulo ku̱x je̱'e̱ ve'e cha̱jkp je̱tse'e du̱'amo̱tunáxu̱t je̱ Nte'yam je̱ kya̱ts je̱ y'ayook. Je̱m tse'e je̱ Sergio Paulo du̱ma̱a̱da vye'na je̱ maayva.
44013008	Ax je̱ maayva, yaktijpapts je̱'e̱ ve'e Elimas, ka'ats je̱'e̱ ve'e du̱yakjatuva'añ je̱tse'e je̱ yakkutojkpa du̱'amo̱tunáxu̱t juu' je̱'e̱ ve'e kyo̱jtstup.
44013009	Van'it tse'e je̱ Saulo, yaktijpapts je̱'e̱ ve'e Pablo, je̱'e̱ tse'e je̱ Espíritu Santo mo̱o̱jyju je̱ ma̱kkin je̱ts je̱ vinma'yu̱n je̱tse'e du̱tónu̱t juu' ve'e je̱ Nte'yam cha̱jkp, je̱'e̱ tse'e ma̱kk du̱vin'ix je̱ maayva,
44013010	je̱tse'e du̱nu̱u̱jmi: ―Mits, vin'a̱a̱'mpa, je̱ ko̱'o̱yjáyuvap je̱ jyayu, mtso'oxpu̱jkp xa mitse'e nu̱jom je̱ y'o̱y je̱'e̱, ¿vin'it tse'e xyakma't'atú̱vat je̱ Ma̱ja̱ Vintsá̱n je̱ tyoo'?
44013011	U̱xyamts n'ite'e je̱ Ma̱ja̱ Vintsá̱n mtukkuvé̱tju̱t, mtánup tse'e viints, jeke'e xkah'a'íxtu̱ku̱t je̱ xa̱a̱j je̱ y'ajajtk. Ax tun jatyji tse'e tyaajñ viints je̱tse'e je̱ it kyo̱o̱'tsixji. Van'it tse'e du̱jato̱o̱ndi du̱jamajtsti je̱m kya̱'m pa̱n pa̱ne'e ku̱pyavijtsjini.
44013012	Ku ve'e je̱ yakkutojkpa du̱'ix ti ve'e toojnju, van'it tse'e du̱jaanchja'vi je̱ Nte'yam je̱ kya̱ts je̱ y'ayook, atu̱va ato̱ki tse'e du̱tuktaajñ je̱ Ma̱ja̱ Vintsá̱n je̱ y'ixpa̱jku̱n.
44013013	Ku ve'e je̱ Pablo ma̱a̱t je̱ myujatyoo' cho̱o̱'ndi je̱m barco jo̱o̱tm je̱m Pafos, van'it tse'e jye̱'ydi je̱m Perge, to'k je̱ kajpu̱n juu' ve'e je̱m panfíliait y'it jo̱o̱tm. Je̱m tse'e je̱ Juan Marcos myaso̱o̱kjidini je̱tse'e vyimpijtni je̱m Jerusalén.
44013014	Ax ku tse'e cho̱o̱'ndi je̱ Pablo ma̱a̱t je̱ Bernabé je̱m Perge, van'it tse'e jye̱'ydi je̱m Antioquía, to'k je̱ kajpu̱n juu' ve'e je̱m pisídiait y'it jo̱o̱tm. Ku ve'e je̱ po̱o̱'kxtku̱n xa̱a̱j du̱paaty, van'it tse'e tya̱jkidi je̱p je̱ israeejlit jayu chaptu̱jkp je̱tse'e y'a̱jxtkti.
44013015	Ku ve'e yakko̱jtsku̱jx je̱ Moisés je̱ pyava'nu̱n je̱ts juu' ve'e jyaaydu je̱ Nte'yam je̱ y'ayook ko̱jtsnajxpata̱jkta, van'it tse'e je̱ tsaptu̱jkpit je̱ ñu̱vintsa̱nda yakjaña̱'mu̱xjidi: ―Nmu'israeejlit jáyuda, pa̱n je̱m xa ve'e juu' ve'e mko̱tsuvaandup, nvaat tse'e xkó̱tstat.
44013016	Van'it tse'e je̱ Pablo tyeni je̱tse'e je̱ kya̱'a̱j du̱yakpojtu̱k, je̱ jayu ve'e yak'ama̱'tp. Van'it tse'e vyaajñ: ―Nmu'israeejlit jáyuda, pa̱n pa̱n jatye'e je̱ Nte'yam du̱vinja'vidup du̱vintsa̱'kidup, amo̱tunaxta juu' a̱tse'e nko̱tsuvaampy.
44013017	Je̱ Nte'yam, juu' ve'e nvinja'vimdup nvintsa̱'kimdup, je̱'e̱ tse'e du̱vinko̱o̱n u̱u̱'m je̱ nju̱jpit jáyuvamda je̱tse'e du̱yaknu̱ma'yidi ku ve'e cha̱a̱nadana vye'na je̱m egíptovit y'it jo̱o̱tm. Ku ve'e máyani o̱o̱y tyunve̱'nada, van'it tse'e je̱ kyutojku̱n ma̱a̱t je̱m du̱yakpítsumdini.
44013018	Vu̱jxtkupx joojnt jo'n tse'e je̱ Nte'yam du̱muteni vintso̱ ve'e je̱ jayu jyáyuvada ku ve'e vyitti je̱m vinva'ajts it ka̱jxm,
44013019	van'it tse'e du̱yakkutó̱kidi vuxtojtu̱k viijn je̱ jayu juu' ve'e du̱vintsu̱u̱nidup y'ijt je̱ canaanit it je̱tse'e du̱yakva'kxjidi je̱ naax je̱ nju̱jpit jáyuvamda.
44013020	Ku ve'e je̱m cha̱a̱nada vye'na maktaaxk mó̱kupx jagojkm joojnt jo'n, van'it tse'e je̱ Nte'yam myo̱o̱jyjidi pa̱n pa̱ne'e to̱kimpayo̱'o̱yjadap. Ve'em tse'e du̱tuujn van'it paat ku ve'e jyoojntyki je̱ Nte'yam je̱ y'ayook ko̱jtsnajxpa Samuel.
44013021	Van'it tse'e je̱ jayu je̱ Nte'yam du̱'amó̱tudi to'k je̱ yakkutojkpa. Van'it tse'e je̱ Nte'yam du̱vinka̱a̱jn je̱ Saúl je̱tse'e yakkutojku̱xjadat, je̱ Cis je̱'e̱ ve'e je̱ myajntk, je̱ Benjamín je̱ chaan je̱ kyo̱o̱j. Ax vu̱jxtkupx joojnt tse'e je̱ Saúl yakkutujk.
44013022	Ku ve'e je̱ Nte'yam yakpítsumjini, van'it tse'e du̱pu̱u̱jm je̱ David je̱tse'e yakkutóku̱t, je̱ Isaí je̱ myajntk. Ax jidu̱'u̱m tse'e je̱ Nte'yam ñu̱ko̱jtsiji: “Ta̱ a̱tse'e mpaa'ty pa̱ne'e a̱ts ya̱ njo̱o̱t ya̱ nja'vin du̱ma̱a̱tnavyaatjup, je̱'e̱ ve'e du̱tónup nu̱jom juu' a̱tse'e ntsa̱jkp, Daviijts je̱'e̱ ve'e xya̱a̱j, je̱ Isaí je̱ myajntk.”
44013023	Ax je̱ David tse'e je̱ chaan je̱ kyo̱o̱j je̱ Jesús, juu' ve'e je̱ Nte'yam pya̱a̱m je̱tse'e je̱ israeejlit jáyuda du̱yaktso̱'o̱ku̱t, ve'em ax jo'n je̱ ka̱ts du̱yaktaajñ.
44013024	Ax ka'anum tse'e je̱ Jesús je̱ jayu du̱vinkuna̱jkxada vye'na, je̱tse'e je̱ Yakna̱pe̱jtpa Juan du̱tukka'amaajy je̱tse'e nu̱jom je̱ israeejlit jayu vyinmayu̱mpijttinit, je̱tse'e du̱maso̱o̱ktinit je̱ kyo̱'o̱y joojntykinda, je̱tse'e ña̱pé̱ttat.
44013025	Ax ku tse'e je̱ Yakna̱pe̱jtpa Juan je̱ y'o̱o̱'ku̱n tyá̱mini, van'it tse'e je̱ jayu du̱nu̱u̱jmidi: “Ka á̱tsap xa je̱'e̱ ve'e pa̱n miitse'e mtijtup, miimpnum xa je̱'e̱ ve'e pa̱ne'e du̱jaa'knu̱má̱jip je̱ts ka'a ve'e a̱ts, ni je̱'e̱ts a̱tse'e nkavinmachju̱ je̱ts a̱ts je̱'e̱ ve'e je̱ kya̱'a̱jk ja̱a̱'p nmuké̱jijat.”
44013026	’Miitsta, nmu'israeejlit jáyuda, je̱ Abraham je̱ chaanda je̱ kyo̱o̱jta, pa̱n pa̱n jatye'e je̱ Nte'yam du̱vinja'vidup du̱vintsa̱'kidup, miitse'e mtuknu̱ke̱jxju̱dup ya̱ o̱y ka̱ts ya̱ o̱y ayook, je̱'e̱ ve'e ku ve'e je̱ jayu yakvaajñja vintso̱ ve'e du̱jaye̱jptinit je̱ joojntykin juu' ve'e xa̱'ma ka̱jx ijtp.
44013027	Ku̱x je̱'e̱ juu' ve'e tsu̱u̱nidup je̱m Jerusalén ma̱a̱t je̱ vyintsa̱nda, ka'ats je̱'e̱ ve'e du̱nu̱jávada pa̱n pa̱n je̱'e̱ ve'e je̱ Jesús. O̱yam tse'e vye'ema, ku ve'e du̱yakjay'o̱o̱'kjidi, kyutyoondu tse'e je̱ ayook juu' ve'e jyatyaandu je̱ Nte'yam je̱ y'ayook ko̱jtsnajxpata̱jkta, je̱ ayook juu' ve'e je̱ israeejlit jayu kyo̱jtstup vimpo̱o̱'kxtku̱n xa̱a̱j je̱p chaptu̱jkpta.
44013028	Ku ve'e je̱ jayu je̱ to̱kin du̱kapaatjidi je̱ Jesús je̱tse'e y'o̱o̱'ku̱t, y'amó̱tudu tse'e je̱ Pilato je̱tse'e du̱yakjay'o̱o̱'kju̱t.
44013029	Ax ku tse'e du̱kutyonka̱jxti je̱ ayook juu' ve'e javyétani ve'ninup je̱ Jesús ka̱jx, van'it tse'e du̱yakvajntkti je̱m cruz ka̱jxm je̱tse'e du̱yaknaxta̱jkidi.
44013030	Ax je̱ Nte'yamts je̱'e̱ ve'e du̱yakjoojntykpa̱jknuva.
44013031	Je̱ jayu juu' ve'e du̱mujatyoo'idu je̱ Jesús ku ve'e je̱m Galilea cho̱o̱'ndi je̱tse'e ña̱jkxti je̱m Jerusalén, je̱'e̱ tse'e may xa̱a̱j íxjidinuva joojntyk, je̱'e̱ tse'e je̱ nu̱may jayu du̱tuknu̱ja'vidu je̱ts joojntykpa̱jknuva je̱'e̱ ve'e je̱ Jesús.
44013032	’Ax nay ve'empats a̱a̱tse'e u̱xyam n'ava'niva je̱ o̱y ka̱ts je̱ o̱y ayook juu' ve'e je̱ Nte'yam tyukvinva'ni je̱ nju̱jpit jáyuvamda.
44013033	Kyutyoonts je̱'e̱ ve'e u̱u̱'m ma̱a̱tta je̱ ayook juu' ve'e tyukvinva'nidu, u̱u̱'mda, je̱'e̱ je̱ chaanda je̱ kyo̱o̱jta, je̱'e̱ tse'e kyutyoon ku ve'e je̱ Jesús du̱yakjoojntykpa̱jknuva. Ve'emts je̱'e̱ ve'e ax jo'n javyet je̱p mume̱jtsk salmo ku̱jxp: “A̱ts xa mitse'e xTee'ip, u̱xyamts a̱ts mitse'e ntoonkma̱'a̱.” Jidu̱'u̱mts je̱'e̱ ve'e javyet.
44013034	Ax je̱'e̱ ku ve'e je̱ Nte'yam du̱yakjoojntykpa̱jknuva je̱ Jesús je̱tse'e ve'em je̱ ñi'kx je̱ kyo̱pk ni je̱ vin'ita kyama'atu̱t, jidu̱'u̱m tse'e vyaajñ: “Nkunoo'kxtap xa a̱ts miitse'e, ve'em ax jo'n a̱tse'e ntukvinva'ni je̱ David.”
44013035	Paaty tse'e vyaampa jado'k je̱ salmo: “Ka'a ve'e xyakjátu̱t je̱tse'e je̱ mVa'ajts Onu̱k je̱ ñi'kx je̱ kyo̱pk mya'atu̱t.” Jidu̱'u̱m tse'e vya'añ.
44013036	Ax ka je̱ David ka̱jxapts ya̱'a̱ ve'e yakka̱jts, ku̱x o̱o̱'knu ve'e je̱ David, ve'em ax jo'n je̱ jyu̱jpit jayu y'o̱o̱'ktinuva, je̱tse'e je̱ ñi'kx je̱ kyo̱pk mya'tni, tá̱vani tse'e du̱mutún du̱mupu̱k vye'na je̱ jyayu ax jo'n je̱ Nte'yam du̱tsa̱k.
44013037	Ax ka'a tse'e ve'em je̱ Jesús je̱ ñi'kx je̱ kyo̱pk jyajty, ka'a tse'e mya'ty; je̱ Nte'yame'e yakjoojntykpa̱jkjinuva.
44013038	Nmu'israeejlit jáyuda, nu̱jávada tse'e je̱ts je̱ Jesuuse'e je̱ jayu du̱to̱kinme̱e̱'kxp.
44013039	Je̱'e̱ ka̱jx tse'e nu̱jom pa̱n pa̱n jatye'e jaanchja'vijidup, yakme̱e̱'kxjidupts je̱'e̱ ve'e je̱ tyó̱kinda; ax je̱ Moisés je̱ pyava'nu̱n ka̱jx, ni pa̱na tse'e kyayakto̱kinmee'kx.
44013040	Nay'íxjadats miitse'e ku̱x ku ve'e mtukka̱da'akjadat juu' ve'e je̱p Kunuu'kx Jatyán ku̱jxp jyatyaandu je̱ Nte'yam je̱ y'ayook ko̱jtsnajxpata̱jkta. Jidu̱'u̱m tse'e du̱jatyaandi juu' ve'e je̱ Nte'yam kyo̱jts:
44013041	Íxtats n'it, jáyuda juu' ve'e du̱kama̱j'íxtup du̱kajaanch'íxtup a̱ts je̱ n'ayook, tuk'atú̱vada je̱ts vintó̱kida. Ku̱x juu' xa a̱tse'e ntónup van'it ku ve'e mjoojntykadat, ka'ats miits je̱'e̱ ve'e xjaanchjávadat ó̱yame'e mjayaktukmumaaydu̱ktat.
44013042	Ku ve'e je̱ Pablo je̱ts je̱ jayu cho̱o̱'ndi je̱p tsaptu̱jkp, van'it tse'e ña̱'mu̱xjidi je̱'e̱da pa̱n pa̱n jatye'e ka je̱ israeejlit jáyuvap je̱ts ku ve'e jado'k je̱ po̱o̱'kxtku̱n xa̱a̱j to'k aaj jyaa'ktukmukó̱tsjadat je̱ ayook juu' ve'e tyukka'amaay.
44013043	Ku ve'e ñavya'kxjidini je̱'e̱da pa̱n pa̱n jatye'e nay'amojkijidu je̱p tsaptu̱jkp, nu̱may tse'e je̱ jayu du̱pana̱jkxti je̱ Pablo ma̱a̱t je̱ Bernabé, ve'em je̱ israeejlit jáyuda ve'em pa̱n pa̱n jatye'e ka je̱'e̱pta juu' ve'e je̱ Nte'yam du̱vinja'vidup du̱vintsa̱'kidup ax jo'n je̱ israeejlit jáyuda. Van'it tse'e je̱ Pablo ma̱a̱t je̱ Bernabé kyo̱jtsu̱xjidi, ve'eme'e ña̱'mu̱xjidi je̱ts to'k aaj to'k jo̱o̱te'e ñaajk'ítjadat je̱ Nte'yam ma̱a̱t, ijtp tse'e du̱payo̱'o̱ydat vintso̱ ve'e je̱ Nte'yam je̱ jayu du̱toojnjada je̱ maa'yu̱n.
44013044	Ax ku tse'e je̱ po̱o̱'kxtku̱n xa̱a̱j du̱paatnuva, jave̱e̱'n tse'e kyanay'amojkika̱jxjidi je̱ kajpu̱n, je̱ Nte'yam je̱ kya̱ts je̱ y'ayook tse'e y'amo̱tunaxuvaandup.
44013045	Ku tse'e je̱ israeejlit jayu du̱'ixti je̱ts va'ajts nu̱maye'e je̱ jayu tyunnay'amojkijidi, e̱jkju̱du jo̱t'aajnju̱du tse'e. Van'it tse'e du̱ko̱jtsvintso̱o̱vdi je̱ Pablo je̱tse'e du̱vinko̱jtspe̱jtti.
44013046	Van'it tse'e je̱ Pablo ma̱a̱t je̱ Bernabé ma̱kk aaj ma̱kk jo̱o̱t kyo̱jtsti, je̱tse'e vyaandi: ―Miitsta, nmu'israeejlit jáyuda, tun vinko̱pk xa je̱'e̱ ve'e je̱tse'e je̱ Nte'yam je̱ kya̱ts je̱ y'ayook too'va̱jkp myakvaajnjadat. Ax je̱'e̱ ka̱jx tse'e ku̱xe'e xkakuva̱kta je̱tse'e mkanatyukvinmátsjada je̱ joojntykin juu' ve'e xa̱'ma ka̱jx ijtp, paatyts a̱a̱tse'e u̱xyam nmu̱nu̱jkx pa̱n pa̱n jatye'e ka je̱ israeejlit jáyuvap.
44013047	Ku̱x ve'em a̱a̱tse'e xtukpavaajñ je̱ Ma̱ja̱ Vintsá̱n ku ve'e vyaajñ: Ta̱ xa a̱ts miitse'e mpa̱mda ax jo'n je̱ kujajpa je̱ kuta̱'kxpa, je̱ts miitse'e xvaajnjadat je̱ jayu pa̱n nu̱vinxu̱pe'e cha̱a̱nada to'k it to'k naxviijn je̱ts vintso̱ ve'e du̱jaye̱jptinit je̱ joojntykin juu' ve'e xa̱'ma ka̱jx ijtp.
44013048	Ku ve'e du̱'amo̱tunajxti pa̱n pa̱n jatye'e ka je̱ israeejlit jáyuvap, xo̱o̱jntktu tse'e je̱tse'e vyaandi je̱ts o̱ye'e je̱ Ma̱ja̱ Vintsá̱n je̱ kya̱ts je̱ y'ayook; jyaanchja'vidu tse'e je̱ Jesús nu̱jom pa̱n pa̱n jatye'e je̱ Nte'yam vyinko̱o̱n je̱tse'e du̱jaye̱jptinit je̱ joojntykin juu' ve'e xa̱'ma ka̱jx ijtp.
44013049	Ax ve'em tse'e yakko̱jtsva'kxy je̱ Ma̱ja̱ Vintsá̱n je̱ kya̱ts je̱ y'ayook je̱m nu̱jom pisídiait y'it jo̱o̱tm.
44013050	Je̱ israeejlit jayu juu' ve'e du̱kakuva̱jktu juu' ve'e je̱ Pablo ma̱a̱t je̱ Bernabé kyo̱jtstu, je̱'e̱ tse'e du̱ma̱a̱tnakyo̱jtsju̱du je̱ ta̱'a̱xta̱jkta juu' ve'e je̱m du̱nu̱má̱jidup je̱tse'e je̱ Nte'yam du̱vinjávada du̱vintsa̱'a̱gada; nay ve'empa tse'e je̱ yaa'tya̱jkta juu' ve'e du̱nu̱kajpu̱nkuvajkidup, je̱'e̱ tse'e du̱'ako̱jtsidu je̱ jayu je̱tse'e du̱tso'oxpá̱ktat je̱ Pablo ma̱a̱t je̱ Bernabé. Ax yakvo̱jppítsumdu tse'e je̱m.
44013051	Van'it tse'e je̱ Pablo ma̱a̱t je̱ Bernabé je̱ kya̱'a̱jkta du̱vinxijtti, je̱tse'e du̱yakke̱e̱kti je̱ naxvay je̱tse'e du̱yaknu̱ke̱'xnatá̱kada je̱ts ka ó̱yap je̱'e̱ ve'e juu' ve'e je̱ jayu tyoondup. Van'it tse'e ña̱jkxti je̱m icóniovit kyajpu̱n ka̱jxm.
44013052	Juu' ve'e je̱ Jesús du̱jaanchja'vidu, xo̱o̱jntktuts je̱'e̱ ve'e je̱tse'e je̱ Espíritu Santo myo̱o̱jyjidi je̱ ma̱kkin je̱ts je̱ vinma'yu̱n je̱tse'e du̱tóndat juu' ve'e je̱ Nte'yam cha̱jkp.
44014001	Je̱m tse'e Iconio je̱ Pablo ma̱a̱t je̱ Bernabé tya̱jkidi je̱p je̱ israeejlit chaptu̱jkpta. Je̱p tse'e kya'amaaydi. Ve'em tse'e nu̱may du̱jaanchja'vidi je̱ Jesucristo, ve'em je̱ israeejlit jáyuda ve'em pa̱n pa̱n jatye'e ka je̱'e̱pta.
44014002	Ax je̱ israeejlit jáyuda juu' ve'e du̱kajaanchja'vidup je̱ o̱y ka̱ts je̱ o̱y ayook, je̱'e̱ tse'e du̱'ako̱jtsidu pa̱n pa̱n jatye'e ka je̱ israeejlit jáyuvap je̱tse'e du̱ko̱'o̱yjávadat je̱ jaanchja'vivata̱jk.
44014003	Jek jaty tse'e je̱m tyaandi je̱ Pablo ma̱a̱t je̱ Bernabé, ma̱kk aaj ma̱kk jo̱o̱t tse'e je̱ jayu du̱tuk'ixti je̱ Ma̱ja̱ Vintsá̱n je̱ y'ayook. Je̱ Ma̱ja̱ Vintsá̱n tse'e je̱ ma̱kkin mo̱o̱jyju̱du je̱tse'e du̱tóndat je̱ mú̱jit nu̱ja'vin je̱ts je̱ mú̱jit atu̱va, ve'em tse'e je̱ jayu du̱nu̱jávadat je̱ts tyú̱vam je̱'e̱ ve'e juu' ve'e kyo̱jtstup; je̱ maa'yu̱n juu' ve'e je̱ Nte'yam tyoojnjip je̱ jayu, je̱'e̱ tse'e y'ava'nidup.
44014004	Ax ka'a tse'e je̱ kukajpu̱nda kijpx je̱ vinma'yu̱n du̱jaye̱jpti: je̱m tse'e pa̱ne'e du̱ma̱a̱tnapya̱jkju̱dup je̱ israeejlit jayu juu' ve'e du̱kajaanchja'vidup je̱ o̱y ka̱ts je̱ o̱y ayook, nay je̱mpa tse'e pa̱ne'e du̱ma̱a̱tnapya̱jkju̱duvap je̱ Pablo ma̱a̱t je̱ Bernabé.
44014005	Van'it tse'e pa̱n pa̱n jatye'e israeejlit jáyuda je̱ts pa̱n pa̱n jatye'e ka je̱'e̱pta, je̱'e̱ tse'e du̱'ukko̱jtsmojktu ma̱a̱t je̱ yakkutojkpada je̱tse'e ku̱du̱jomtoondi ku̱du̱titoondi je̱tse'e ku̱du̱ka'ts'o̱o̱'kti.
44014006	Ax ku tse'e du̱nu̱ja'vidi je̱ Pablo ma̱a̱t je̱ Bernabé, ke̱e̱ktu tse'e je̱tse'e ña̱jkxti je̱m Listra je̱ts je̱m Derbe, me̱jtsk je̱ kajpu̱n juu' ve'e je̱m licaóniait y'it jo̱o̱tm, je̱tse'e ña̱jkxtuva je̱m kajpu̱n ka̱jxmda juu' ve'e myutá̱mip.
44014007	Je̱m tse'e je̱ o̱y ka̱ts je̱ o̱y ayook du̱'ava'niduva.
44014008	Je̱m tse'e liistrait kyajpu̱n ka̱jxm vye'na to'k je̱ yaa'tya̱jk juu' ve'e ka'o̱'yixjup je̱tse'e je̱ tyek du̱tukyo̱'o̱yu̱t, tsu̱u̱nip tse'e tyun'it, ku̱x ve'emam je̱'e̱ ve'e kye'x, ni vin'ítam je̱'e̱ ve'e kyayo̱'o̱y.
44014009	Ax y'amo̱tunajxypts je̱'e̱ ve'e vye'na juu' ve'e je̱ Pablo kya̱jtsp. Van'it tse'e je̱ Pablo je̱ yaa'tya̱jk du̱'ix je̱tse'e du̱nu̱ja'vi je̱ts o̱'yixjup je̱'e̱ ve'e je̱tse'e je̱ jyaanchja'vin ka̱jx jyo̱tka̱da'aku̱t.
44014010	Van'it tse'e ma̱kk jidu̱'u̱m ña̱'mu̱xji: ―Tukténini je̱ mtek. Van'it tse'e je̱ yaa'tya̱jk jatyji tyeni je̱tse'e yo̱'pya̱jkni.
44014011	Ku ve'e je̱ nu̱may jayu du̱'ixti juu' ve'e je̱ Pablo tyoon, van'it tse'e je̱ licaóniait aaj ma̱kk du̱ko̱jtsti. Jidu̱'u̱m tse'e vyaandi: ―¡Nte'yamda xa ya̱'a̱ ve'eda juu' u̱u̱'me'e tu̱xnu̱ka̱daakumda jayu jo'n! ―jidu̱'u̱m tse'e vyaandi.
44014012	Vyinja'vidu vyintsa̱'kidu tse'e je̱ jáyuda may juu' ve'e ka je̱ Nte'yamap. Me̱jtsk juu' ve'e vyinja'vidu vyintsa̱'kidu, Júpiter je̱ts Mercuuriots je̱'e̱ ve'e du̱tijta. Ku̱x je̱ Pablo ve'e nu̱yojk ko̱jtsp, je̱'e̱ ka̱jx tse'e je̱ jayu du̱tijta Mercurio. Ax je̱ Bernabé, je̱'e̱ tse'e tyijtup Júpiter.
44014013	Van'it tse'e je̱ tee' juu' ve'e toomp joma ve'e je̱ Júpiter yakvinjava yakvintsa̱'a̱ga, joma ve'e je̱ tsapta̱jk juu' ve'e taamp je̱ja kajpu̱n pa'ayi, je̱'e̱ tse'e noomp o̱jts du̱'ixta je̱ pu̱j je̱ts je̱ tsapkaaj, je̱'e̱ ve'e tyukvintsa̱'a̱gavaandup je̱ja je̱ nu̱may jayu vyinkujk.
44014014	Ku ve'e je̱ Pablo ma̱a̱t je̱ Bernabé je̱ ka̱ts du̱mó̱tudi je̱ts je̱'e̱ ve'e yaktukvintsa̱'a̱gavaandup, van'it tse'e je̱ vyit ñatyuknu̱ka̱a̱'tsvaatsjidi je̱tse'e du̱yaknu̱ke̱'xnatá̱kada je̱ts ka ó̱yap je̱'e̱ ve'e juu' ve'e je̱ jayu tyonuvaandup, je̱tse'e noomp tya̱jkidi je̱ja nu̱may jayu akujk, ma̱kk tse'e vyaandi:
44014015	―¿Tya̱jxse'e ve'em mjátu̱kada? Jáyuva xa a̱a̱tse'e, ya̱'a̱am xa a̱a̱tse'e nnu̱miimp je̱ts a̱a̱ts miitse'e nna̱a̱jmadat je̱tse'e xmaso̱o̱ktinit ya̱'a̱ juu' ve'e ni vinxu̱pa katoomp, van'it tse'e xpana̱jkxtinit je̱ joojntyk Nte'yam, juu' ve'e du̱pa̱a̱m ya̱ tsajmit it, ya̱ naxviijnit it, je̱ maaxy na̱a̱j, je̱ts nu̱jom juu' jatye'e ijtp.
44014016	Yakjajtu̱xjuts je̱'e̱ ve'e je̱tse'e je̱ jáyuda juu' ve'e joojntykidu ju̱jpani je̱ts juu' ve'e joojntykidup u̱xyam paat, je̱'e̱ tse'e du̱tóndap pa̱n juu' ve'e cho̱jktup;
44014017	jyave'ema tse'e, xa̱'ma ka̱jx tse'e je̱ Nte'yam ñaajknu̱ke̱'xnatá̱kaja je̱tse'e ve'em yak'íxat, je̱'e̱ ve'e ku ve'e je̱ y'o̱y je̱'e̱ du̱tún. Je̱'e̱ xa ve'e xke̱jxjimdup je̱ tooj je̱tse'e je̱ naax du̱kunuu'kx je̱tse'e tya̱'ma ku ve'e je̱ ta̱'ma aats du̱paa'ty, xmo̱'yumdupts je̱'e̱ ve'e juu' ve'e nka'yumdup nja̱'kxumdup je̱ts juu' jatye'e tso̱jkjup je̱tse'e ntukxo̱o̱jntkumdat ―jidu̱'u̱m tse'e je̱ jayu du̱nu̱u̱jmidi.
44014018	O̱yam tse'e je̱ Pablo ma̱a̱t je̱ Bernabé ve'em vyaandi, tso'ox tse'e y'ijt je̱tse'e du̱naxkó̱tstat je̱ jayu je̱tse'e du̱kayak'o̱o̱'ktat je̱ tsapkaaj je̱tse'e du̱tukvintsa̱'a̱gadat.
44014019	Van'it tse'e jye̱'ydi je̱ israeejlit jáyuda juu' ve'e tso̱o̱'ndu je̱m Antioquía je̱ts je̱m Iconio, je̱'e̱ tse'e du̱'uk'ako̱jtsidu je̱ nu̱may jayu je̱tse'e je̱ Pablo ku̱du̱yak'o̱o̱'kti tsaka'achji. Ax kya'tstu tse'e. Ku ve'e du̱nasja'vidi je̱ts tá̱vani ve'e du̱yak'o̱o̱'kta, van'it tse'e du̱va̱a̱'mpítsumdi je̱m kajpu̱n pa'am.
44014020	Ax ku tse'e je̱ jaanchja'vivata̱jk ñaa'va'kvíttjidi, van'it tse'e je̱ Pablo pyojtu̱k je̱tse'e kyajpu̱nta̱jkinuva. Je̱ ku'óxit tse'e je̱ Bernabé du̱ma̱a̱ttsa̱a̱'n je̱tse'e ña̱jkxti je̱m deerbeit kyajpu̱n ka̱jxm.
44014021	Ku ve'e je̱ jayu du̱vaajnjidi je̱ o̱y ka̱ts je̱ o̱y ayook je̱m Derbe, van'it tse'e nu̱may du̱jaanchja'vidi je̱ Jesús. Van'it tse'e je̱ Pablo ma̱a̱t je̱ Bernabé vyimpijttinuva je̱m Listra, je̱m Iconio, je̱ts je̱m Antioquía.
44014022	Je̱m tse'e du̱ko̱jtsmá̱kkidi je̱ jaanchja'vivata̱jk, ve'em tse'e du̱nu̱u̱jmidi je̱ts ma̱kk aaj ma̱kk jo̱o̱te'e je̱ Jesucristo du̱jaanchjávadat, ve'eme'e vyaandi je̱ts o̱o̱ye'e je̱ jayu tyuntsaachpaa'ttat pa̱n ta̱jkidupe'e je̱m je̱ Nte'yam y'am kya̱'m.
44014023	Ku tse'e du̱pa̱a̱mdi pa̱n pa̱n jatye'e du̱nu̱vinté̱nadap je̱ jaanchja'vivata̱jk ka̱kto'k viijn joma ve'e ñay'amókajada, van'it tse'e chapko̱jtsti je̱tse'e y'ayoojidi, je̱tse'e je̱m je̱ Ma̱ja̱ Vintsá̱n y'am kya̱'m du̱pa̱a̱mdi je̱ ñu̱vinténivata̱jkta.
44014024	Van'it tse'e du̱tuknajxti je̱m pisídiait y'it jo̱o̱tm je̱tse'e jye̱'ydi je̱m panfíliait y'it jo̱o̱tm.
44014025	Ku ve'e du̱tukka'amaaydi je̱ o̱y ka̱ts je̱ o̱y ayook je̱m peergeit kyajpu̱n ka̱jxm, van'it tse'e ña̱jkxti je̱m Atalia.
44014026	Je̱m tse'e je̱ barco du̱pa̱jkti je̱tse'e ña̱jkxti je̱m Antioquía, je̱ kajpu̱n joma ve'e je̱ jaanchja'vivata̱jk pya̱a̱jmjidi je̱m je̱ Nte'yam y'am kya̱'m je̱ toonk ka̱jx juu' ve'e tyoondu.
44014027	Ku ve'e je̱m jye̱'ydi, van'it tse'e du̱yaknay'amojkijidi je̱ jaanchja'vivata̱jk je̱tse'e du̱tukmumaajntykti nu̱jom juu' jatye'e tyoondu je̱ Nte'yam je̱ kyutojku̱n ka̱jx, vintso̱ ve'e je̱ Ma̱ja̱ Vintsá̱n je̱ maa'yu̱n tyo'nu̱xjidi pa̱n pa̱n jatye'e ka je̱ israeejlit jáyuvap je̱tse'e du̱jaanchjávadat je̱ Jesucristo.
44014028	Jek jaty tse'e je̱ Pablo ma̱a̱t je̱ Bernabé je̱m du̱ma̱a̱ttaandi je̱ jaanchja'vivata̱jk.
44015001	Van'it tse'e jye̱'ydi je̱m Antioquía je̱ yaa'tya̱jkta juu' ve'e je̱m Judea tso̱o̱'ndu je̱tse'e du̱tuk'ix'ukvaandi je̱ jaanchja'vivata̱jkta. Jidu̱'u̱m tse'e vyaandi: ―Pa̱n ka'a xa miitse'e myakpa̱a̱jmjada je̱ ixta'nu̱n je̱tse'e xni'kxmadat xko̱jmadat ax jo'n je̱ Moisés du̱pavaajñ, ka'a tse'e m'o̱'yixjadat je̱tse'e xjayé̱ptat je̱ joojntykin juu' ve'e xa̱'ma ka̱jx ijtp.
44015002	Ax je̱ Pablo ma̱a̱t je̱ Bernabé, je̱'e̱ tse'e vaandu je̱ts ka'a je̱'e̱ ve'e ve'em du̱paa'ty du̱'ake̱e̱ga. Je̱'e̱ ka̱jx tse'e ma̱kk du̱ma̱a̱tnakyo̱jtsvintso̱o̱jvjidi. Ka'a tse'e du̱ko̱jts'o̱'yidi. Van'it tse'e yakpa̱a̱mdi je̱ Pablo ma̱a̱t je̱ Bernabé ma̱a̱t je̱ utsta je̱ ajchta juu' ve'e vyinko̱o̱ndu, je̱tse'e ña̱jkxtat je̱m Jerusalén je̱tse'e je̱m du̱ko̱jts'ó̱yadat, je̱'e̱ ve'e na̱jkx du̱tukma̱a̱tko̱jtsmókta je̱ kuká̱tsivata̱jk ma̱a̱t je̱'e̱ pa̱n pa̱n jatye'e du̱nu̱vinténidup je̱ jaanchja'vivata̱jk juu' ve'e je̱mda.
44015003	Je̱'e̱da ve'e pake̱jxju̱du je̱ jaanchja'vivata̱jk pa̱n pa̱n jatye'e nay'amojkijidup je̱m Antioquía. Ku ve'e ña̱jkxti, najxtu tse'e je̱m feníciait je̱ts samaariait y'it jo̱o̱tmda. Je̱m tse'e du̱tukmumaajntykti vintso̱ ve'e je̱ jayu juu' ve'e ka je̱ israeejlitap, je̱'e̱ tse'e du̱maso̱o̱ktu je̱ kyo̱'o̱y joojntykinda je̱tse'e u̱xyam du̱jaanchjávada je̱ Jesucristo. Nu̱jom tse'e je̱ utsta je̱ ajchta ma̱a̱t je̱ utsta je̱ tsa̱'a̱da pa̱n pa̱n jatye'e du̱'amo̱tunajxtu, tyukxo̱o̱jntktuts je̱'e̱ ve'e.
44015004	Ku ve'e je̱ Pablo ma̱a̱t je̱ Bernabé jye̱'ydi je̱m Jerusalén, o̱y tse'e kyuva̱jkjidi pa̱n pa̱n jatye'e je̱m nay'amojkijidup, je̱'e̱ ma̱a̱t tse'e vye'niva je̱ kuká̱tsivata̱jk je̱ts je̱'e̱ pa̱n pa̱n jatye'e du̱nu̱vinténidup je̱ jaanchja'vivata̱jk. Van'it tse'e du̱tukmumaajntykti nu̱jom juu' ve'e je̱ Nte'yam tyoon je̱'e̱ ma̱a̱t.
44015005	Van'it tse'e tyénidi je̱ fariséoda juu' ve'e du̱jaanchja'vidup je̱ Jesucristo, je̱tse'e vyaandi: ―Tun vinko̱pk xa je̱'e̱ ve'e je̱tse'e je̱ ixta'nu̱n yakpa̱a̱jmjadat je̱ jaanchja'viva pa̱n pa̱n jatye'e ka je̱ israeejlit jáyuvap, je̱tse'e du̱ni'kxmadat du̱ko̱jmadat, je̱tse'e yaktukpava'andat je̱tse'e du̱kutyóndat je̱ Moisés je̱ pyava'nu̱n.
44015006	Van'it tse'e ñay'amojkijidi je̱ kuká̱tsivata̱jk ma̱a̱t pa̱n pa̱n jatye'e du̱nu̱vinténidup je̱ jaanchja'vivata̱jk je̱tse'e du̱ko̱jtsmóktat, du̱payo̱'o̱ydat.
44015007	Jékani tse'e du̱ko̱tsta vye'na, van'it tse'e je̱ Pedro tyeni, je̱tse'e vyaajñ: ―Utsta ajchta, mnu̱ja'vidup xa miitse'e je̱ts jé̱mani a̱tse'e je̱ Nte'yam xvinká̱n je̱ts a̱tse'e nvaajnjadat ya̱ o̱y ka̱ts ya̱ o̱y ayook je̱'e̱da pa̱n pa̱n jatye'e ka je̱ israeejlit jáyuvap, ve'em tse'e du̱jaanchjávadat je̱ Jesucristo.
44015008	Je̱ Nte'yam, juu' ve'e du̱'ixp du̱nu̱ja'vip je̱ jayu je̱ jyo̱o̱t je̱ jya'vin, je̱'e̱ tse'e du̱vinko̱o̱mpa juu' ve'e ka je̱ israeejlit jáyuvap, yaknu̱ke̱'xnata̱jki tse'e ku ve'e du̱pa̱a̱jmji je̱m jya'vin ka̱jxmda je̱ Espíritu Santo, ve'em ax jo'n je̱'e̱ ve'e du̱pu̱u̱jm yam u̱u̱'m nja'vin ka̱jxmamda je̱ Espíritu Santo.
44015009	Tso̱jkju̱duvap xa je̱'e̱ ve'e je̱ Nte'yam, ve'em ax jo'n je̱ Nte'yam u̱u̱'m xtso̱jkumda jo'n. Je̱'e̱ tse'e je̱ jya'vinda yakvaatsu̱xju̱du ku̱x jyaanchja'vidup je̱'e̱ ve'e je̱ Jesucristo, ve'em ax jo'n u̱u̱'m ya̱ nja'vinamda du̱yakvaach ku ve'e je̱ Jesucristo njaanchja'vi'ukva'numdi.
44015010	¿Ax tya̱jx tse'e x'ixuva'anda joma vaate'e je̱ Nte'yam juu' du̱kuvu̱k, je̱tse'e je̱ jaanchja'vivata̱jk xtuknu̱jokuva'anda juu' ve'e ni u̱u̱'ma xka'o̱'yixumju̱dup je̱tse'e nkutyo'numdat je̱tse'e ni je̱ nju̱jpit jáyuvamda kya'o̱'yixjidi je̱tse'e ku̱du̱kutyoondi?
44015011	Je̱'e̱ tse'e njaanchja'vimdup je̱ts je̱ Ma̱ja̱ Vintsá̱n Jesucristo je̱ myaa'yu̱n ka̱jxe'e njaye̱jpumda je̱ joojntykin juu' ve'e xa̱'ma ka̱jx ijtp, je̱ts nay je̱'e̱ je̱ myaa'yu̱n ka̱jxe'e du̱jaye̱jptuvat je̱ joojntykin juu' ve'e xa̱'ma ka̱jx ijtp pa̱n pa̱n jatye'e ka je̱ israeejlit jáyuvap.
44015012	Ku ve'e je̱ Pedro ve'em vyaajñ, van'it tse'e y'amo̱'tka̱jxti je̱tse'e du̱'amo̱tunajxti ku ve'e je̱ Bernabé ma̱a̱t je̱ Pablo tyukmumaajntykjidi je̱ mú̱jit nu̱ja'vin je̱ts je̱ mú̱jit atu̱va juu' ve'e je̱ Nte'yam tyoon je̱'e̱ ma̱a̱tta ku ve'e y'o̱tsta je̱m je̱ jayu y'it jo̱o̱tmda pa̱n pa̱n jatye'e ka je̱ israeejlit jáyuvap.
44015013	Ku ve'e kyo̱jtska̱jxti, van'it tse'e je̱ Santiago vyaajñ: ―Utsta ajchta, amo̱tunaxta a̱ts.
44015014	Ta̱ xa ve'e je̱ Simón Pedro xtukmumaajntykumda vintso̱ ve'e je̱ Nte'yam je̱ y'ayook yakvaajnji'ukvaandi pa̱n pa̱n jatye'e ka je̱ israeejlit jáyuvap, je̱ Nte'yamts je̱'e̱ ve'e du̱vinko̱o̱nduva je̱tse'e y'ijttuvat je̱'e̱ je̱ jyayu.
44015015	Navyaatjup ya̱'a̱ ve'e ax jo'n du̱jatyaandi je̱ Nte'yam je̱ y'ayook ko̱jtsnajxpata̱jkta. Jidu̱'u̱m tse'e du̱jatyaandi:
44015016	Ku xa ve'e tyónju̱t je̱ ayook juu' ve'e je̱p Kunuu'kx Jatyán ku̱jxp, van'itts a̱tse'e nmiinnuvat. Ve'em ax jo'n je̱ jayu du̱yakpojtu̱knuva to'k je̱ ta̱jk juu' ve'e kitu, ve'emts a̱tse'e mpá̱mu̱t je̱ts a̱tse'e je̱ jayu xvinjávadat xvintsa̱'a̱gadat ax jo'n du̱toondi ku ve'e jyoojntyki je̱ yakkutojkpa David.
44015017	Je̱'e̱ ka̱jxts a̱tse'e ve'em ntónu̱t je̱ts a̱tse'e je̱ jayu xjaanchjávadat juu' ve'e ka je̱ israeejlitap, ve'emts a̱tse'e anañu̱joma xjaanchjávadat juu' a̱tse'e nvinko̱o̱n.
44015018	Jidu̱'u̱m tse'e je̱ Ma̱ja̱ Vintsá̱n vyaajñ, juu' ve'e du̱kutyoomp ti ve'e kya̱jtsp. Ju̱jpanam tse'e je̱ jayu yaktuknu̱ja'vi'ukvaajñ.
44015019	Van'it tse'e je̱ Santiago jyaa'kvaajñ: ―Je̱'e̱ ka̱jxts a̱tse'e nva'añ je̱ts ka'a ve'e nyaktso'oxjajtumdat pa̱n pa̱n jatye'e ka je̱ israeejlit jáyuvap juu' ve'e du̱maso̱o̱ktup je̱ kyo̱'o̱y joojntykinda je̱tse'e du̱pana̱jkxta je̱ Nte'yam.
44015020	Je̱'e̱jyji ve'e cha̱jkp je̱tse'e nnu̱ja'yimdat je̱ts ka'a ve'e du̱ja̱'kxtat je̱ tsu'uts juu' ve'e yaktukvintsa̱'kip juu' ve'e ka je̱ Nte'yamap, ka'a ve'e je̱ ka̱ts du̱tukma̱a̱tjayé̱ptat je̱ yaa'y je̱ ta̱'a̱x juu' ve'e ka pú̱kap jyaye̱jptup, ka'a ve'e du̱ja̱'kxtat je̱ tá̱nu̱k tsu'uts juu' ve'e yuktsum'o̱o̱'kp, je̱ts ka'a ve'e du̱ja̱'kxtat je̱ nu̱u̱'pu̱n.
44015021	Ku̱x jé̱mani ve'e jyé̱jada ka̱kkajpu̱n pa̱n pa̱n jatye'e du̱'ava'nidup je̱ Moisés je̱ jyatyán, je̱'e̱ ve'e ku ve'e je̱ na̱k yaktukvinkó̱tsada je̱p tsaptu̱jkp vimpo̱o̱'kxtku̱n xa̱a̱j.
44015022	Van'it tse'e je̱ kuka̱tsivata̱jk je̱ts pa̱n pa̱n jatye'e du̱nu̱vinténidup je̱ jaanchja'vivata̱jk ma̱a̱t nu̱jom pa̱n pa̱n jatye'e nay'amojkijidup, je̱'e̱ tse'e du̱vinko̱o̱ndu aje̱'e̱jyjida je̱tse'e du̱ke̱jxti je̱m Antioquía, je̱tse'e du̱ma̱a̱dadat je̱ Pablo ma̱a̱t je̱ Bernabé. Vyinko̱o̱ndu ve'e je̱ Judas juu' ve'e du̱xa̱a̱jivap Barsabás, je̱ts je̱ Silas, ñu̱má̱jidup je̱'e̱ ve'e je̱ jaanchja'vivata̱jk ma̱a̱tta.
44015023	Je̱'e̱ tse'e tyukmuke̱jxidu je̱ na̱k juu' ve'e jidu̱'u̱m vaamp: “A̱a̱ts, je̱ Nte'yam je̱ kyuká̱tsivada je̱ts pa̱n pa̱n jatye'e du̱nu̱vinténidup je̱ jaanchja'vivata̱jk, ma̱a̱t je̱ utsta je̱ ajchta, máyam a̱a̱tse'e je̱ Dios ntuknu̱kex je̱ utsta je̱ ajchta ma̱a̱t je̱ utsta je̱ tsa̱'a̱da juu' ve'e ka je̱ israeejlit jáyuvap je̱m Antioquía je̱ts je̱m siiriait je̱ts cilíciait y'it jo̱o̱tmda.
44015024	Nmo̱tu a̱a̱tse'e je̱ ka̱ts je̱ts na̱jkxtu ve'e je̱m je̱ jayu juu' ve'e yaja tso̱o̱'ndu. Akuja̱a̱xkup je̱'e̱ ve'e ña̱jkxti, ka'ats a̱a̱ts je̱'e̱ ve'e nvintso̱nu̱u̱jmidi. Je̱'e̱ tse'e mvinma'yu̱nmo̱o̱jyju̱dup je̱'e̱ ka̱jx juu' ve'e kyo̱jtstup je̱tse'e mko̱jtsjo̱tmootskajada ku ve'e vya'anda je̱ts tun vinko̱pk je̱'e̱ ve'e je̱tse'e myakpa̱a̱jmjadat je̱ ixta'nu̱n je̱tse'e xni'kxmadat xko̱jmadat je̱tse'e je̱ Moisés je̱ pyava'nu̱n xkutyóndat.
44015025	Je̱'e̱ ka̱jx tse'e ku̱x a̱a̱tse'e tu̱nko̱jtsmúk, o̱yts a̱a̱tse'e njava je̱ts a'a̱a̱tsji ve'e tu̱nvinká̱n je̱tse'e na̱jkx mku'íxjada. Je̱'e̱ tse'e du̱ma̱a̱dadap je̱ Bernabé je̱ts je̱ Pablo, je̱ utsta je̱ ajchta juu' ve'e o̱o̱y ntuntso̱jkumdup
44015026	je̱tse'e ñapya̱a̱jmjidi je̱m kutsa̱'a̱ga jo̱o̱tm je̱ nMa̱ja̱ Vintsá̱namda Jesucristo ka̱jx.
44015027	Ax ntuknu̱ke̱jxtup tse'e je̱ Judas ma̱a̱t je̱ Silas, je̱'e̱da ve'e aviinm ah'am mva'nu̱xjadap je̱tse'e mtukvinjávajadat.
44015028	Y'o̱yja'vi xa ve'e je̱ Espíritu Santo je̱ts ve'empa a̱a̱ts, je̱ts ka'a a̱a̱tse'e ntuknu̱jóku̱t je̱ cho'ox je̱'e̱, ya̱'a̱jyji ve'e cha̱jkp je̱tse'e yaktónu̱t:
44015029	Ka'a tse'e xja̱'kxtat juu' ve'e yaktukvintsa̱'kip juu' ve'e ka je̱ Nte'yamap, ka'a tse'e xja̱'kxtat je̱ nu̱u̱'pu̱n, ka'a tse'e xja̱'kxtat je̱ tá̱nu̱k tsu'uts juu' ve'e yuktsum'o̱o̱'kp, je̱ts ka'a tse'e je̱ ka̱ts xtukma̱a̱tjayé̱ptat je̱ yaa'y je̱ ta̱'a̱x juu' ve'e ka pú̱kap mjaye̱jptup. Pa̱n ka'a tse'e xtonda ya̱ kyo̱'o̱y je̱'e̱, o̱yts je̱'e̱ ve'e juu' ve'e mtoondup. Dios ma̱a̱te'e mtaandini.”
44015030	Ku ve'e yakpake̱jxti, van'it tse'e ña̱jkxti je̱m Antioquía. Je̱m tse'e du̱yaknay'amojkijidi je̱ jaanchja'vivata̱jk je̱tse'e je̱ na̱k du̱tukka̱ta̱jkidi.
44015031	Ku ve'e je̱ na̱k du̱tukvinko̱jtsidi je̱ utsta je̱ ajchta ma̱a̱t je̱ utsta je̱ tsa̱'a̱da, o̱o̱yts je̱'e̱ ve'e tyunxo̱o̱jntkti je̱tse'e jyo̱t'amá̱jidi.
44015032	Kyo̱jtsnajxtup tse'e je̱ Nte'yam je̱ y'ayook je̱ Judas ma̱a̱t je̱ Silas, je̱'e̱ tse'e du̱ko̱jtsjidup je̱ jaanchja'vivata̱jkta may viijn je̱tse'e du̱ko̱jtsmá̱kkidi.
44015033	Ku ve'e je̱ it ñajxy, van'it tse'e je̱ utsta je̱ ajchta yakmaso̱o̱ktini je̱tse'e vyimpijttinit je̱m Jerusalén, ve'em tse'e du̱nu̱u̱jmidi je̱ts máyame'e je̱ Dios du̱mo̱'o̱dat je̱ utsta je̱ ajchta ma̱a̱t je̱ utsta je̱ tsa̱'a̱da juu' ve'e je̱mda.
44015034	Ax je̱ Silas, je̱m Antioquíaji tse'e tyaajñ ma̱a̱t je̱ Pablo je̱ts je̱ Bernabé.
44015035	Je̱m tse'e je̱ jayu du̱tuk'ixti du̱tukka'amaaydi je̱ Ma̱ja̱ Vintsá̱n je̱ kya̱ts je̱ y'ayook, nu̱may tse'e juu' ve'e ve'em tukputa̱jkijidu, je̱ o̱y ka̱ts je̱ o̱y ayook du̱tuk'íxtuva.
44015036	Jaa'knajx tse'e je̱ it. Van'it tse'e je̱ Pablo du̱nu̱u̱jmi je̱ Bernabé: ―Ja'mu̱s du̱ku'íxumnuva je̱ jaanchja'vivata̱jkta nu̱jom je̱ kajpu̱n joma ve'e n'ava'nim je̱ Ma̱ja̱ Vintsá̱n je̱ kya̱ts je̱ y'ayook je̱tse'e n'íxumu̱t pa̱n vintso̱ ve'e je̱mda.
44015037	Cho̱jkts je̱'e̱ ve'e je̱ Bernabé je̱tse'e du̱ma̱a̱dat je̱ Juan juu' ve'e du̱xa̱a̱jivap Marcos;
44015038	ax ka'a tse'e je̱ Pablo du̱'o̱yjava je̱tse'e du̱ma̱a̱dadat ku̱x maso̱o̱kjidinu ve'e je̱m Panfilia je̱ts ka'a ve'e y'ukputa̱jkijidini.
44015039	Ka'a tse'e du̱ko̱jts'o̱'yidi, je̱'e̱ ka̱jx tse'e ka̱kje̱'e̱ je̱ tyoo' du̱pa̱jkti. Je̱ Bernabé, mya̱a̱tna̱jkxts je̱'e̱ ve'e je̱ Juan Marcos je̱tse'e je̱m barco jo̱o̱tm ña̱jkxti je̱m Chipre;
44015040	je̱ Pablo, je̱ Sílasts je̱'e̱ ve'e vyo̱o̱v. Ku ve'e je̱ utsta je̱ ajchta du̱munoo'kxtkti je̱ Ma̱ja̱ Vintsá̱n je̱tse'e du̱yak'ítu̱t je̱ myaa'yu̱n ma̱a̱t, van'it tse'e je̱ Pablo ma̱a̱t je̱ Silas cho̱o̱'ndi,
44015041	je̱me'e ña̱jkxti siiriait je̱ts cilíciait y'it jo̱o̱tmda. Je̱m tse'e je̱ Pablo je̱ jaanchja'vivata̱jk du̱ko̱jtsmá̱kki.
44016001	Ku ve'e je̱ Pablo ma̱a̱t je̱ Silas jye̱'ydi je̱m deerbeit je̱ts liistrait kyajpu̱n ka̱jxmda, je̱m tse'e du̱ma̱a̱tnavyaatjidi to'k je̱ jaanchja'viva juu' ve'e du̱xa̱a̱j Timoteo, israeejlit jáyuts je̱'e̱ ve'e tyaakip, je̱'e̱ tse'e du̱jaanchja'viva je̱ Jesucristo. Ax ka je̱ israeejlit jáyuvapts je̱'e̱ ve'e tyee'ip.
44016002	e̱ñuko̱jtsijidupts je̱'e̱ ve'e je̱ Timoteo je̱ utsta je̱ ajchta juu' ve'e tsu̱u̱nidup je̱m Listra je̱ts je̱m Iconio.
44016003	Cho̱jke'e je̱ Pablo je̱tse'e je̱ Timoteo myujatyoo'ajat. Van'it tse'e je̱ ixta'nu̱n du̱pa̱a̱jmji je̱tse'e du̱ni'kxmat du̱ko̱jmat ax jo'n je̱ Moisés je̱ pyava'nu̱n vya'añ. Je̱'e̱ ka̱jx tse'e ve'em du̱tuujn je̱tse'e kyako̱'o̱yjávajadat je̱ israeejlit jáyuda juu' ve'e je̱m tsu̱u̱nidup, ku̱x ñu̱ja'vidinup je̱'e̱ ve'e anañu̱joma je̱ts ka je̱ israeejlit jáyuvap je̱'e̱ ve'e tyee'ip.
44016004	Ax nu̱jom tse'e je̱ it joma ve'e ña̱jkxti, vyaajnjidu tse'e je̱ jaanchja'vivata̱jkta je̱'e̱ juu' ve'e ñu̱pa̱a̱jmtkidu je̱ kuká̱tsivada ma̱a̱t je̱'e̱ pa̱n pa̱n jatye'e du̱nu̱vinténidup je̱ jaanchja'vivata̱jk juu' ve'e je̱m Jerusalén.
44016005	Ve'em tse'e du̱ko̱jtsmá̱kkidi pa̱n pa̱n jatye'e du̱jaanchja'vidup je̱ Jesucristo; jó̱vum xa̱a̱j tse'e ñu̱ma'yi'ata̱'a̱tsta.
44016006	Ka'a tse'e je̱ Espíritu Santo yakjajtu̱xjidi je̱tse'e je̱ o̱y ka̱ts je̱ o̱y ayook du̱'avánadat je̱m ásiait y'it jo̱o̱tm, je̱'e̱ ka̱jx tse'e du̱tuknajxti je̱m frígiait je̱ts galáciait y'it jo̱o̱tmda,
44016007	ve'em tse'e jye̱'ydi je̱m to'k ado'om mísiait y'it jo̱o̱tm. Je̱m tse'e tya̱kava'anda bitíniait y'it jo̱o̱tm. Ax ka'a tse'e yakjajtu̱xju̱duva je̱ Espíritu Santo, juu' ve'e ijtp je̱m je̱ Jesús jya'vin ka̱jxm.
44016008	Van'it tse'e je̱m mísiait cho̱va am ñajxti je̱tse'e jye̱'ydi je̱m trooasit kyajpu̱n ka̱jxm.
44016009	Je̱m tse'e je̱ Pablo ko̱o̱'ts yak'ixji to'k je̱ macedóniait yaa'tya̱jk tyena, je̱tse'e myunoo'kxtkji: “Minu̱ to'k aaj yaja macedóniait y'it ja̱a̱t je̱ts a̱a̱tse'e xputá̱kat.”
44016010	Tun ko̱o̱jyji tse'e je̱ Pablo je̱'e̱ yak'ixji, van'itts a̱a̱tse'e n'apa̱a̱jmtki je̱ts a̱a̱tse'e je̱m Macedonia nna̱jkxu̱t, nnu̱ja'vinup a̱a̱tse'e je̱ts je̱ Nte'yam a̱a̱tse'e xke̱jxp je̱ts a̱a̱tse'e je̱m nvaajnjadat je̱ o̱y ka̱ts je̱ o̱y ayook.
44016011	Je̱mts a̱a̱tse'e Troas je̱ barco mpu̱jk je̱ts a̱a̱tse'e tu̱vji nnu̱jkx je̱m Samotracia. Je̱ ku'óxitts a̱a̱tse'e nje̱'y je̱m Neápolis.
44016012	Je̱mts a̱a̱tse'e ntsa̱a̱'n je̱ts a̱a̱tse'e je̱m Filipos nmu̱jkx, to'k je̱ kajpu̱n juu' ve'e du̱nu̱má̱jip je̱m macedóniait y'it jo̱o̱tm. Je̱ rómait yakkutojkpa juu' ve'e je̱ ma̱ja̱ kutojku̱n du̱ka̱'mip, je̱'e̱ tse'e du̱yakjajtji je̱ filíposit jáyuda je̱tse'e du̱tóndat juu' ve'e je̱ jayu tyoondup je̱m rómait cyiudaaj ka̱jxm. Je̱mts a̱a̱tse'e Filipos je̱ it nyaknajxy.
44016013	Ku ve'e je̱ po̱o̱'kxtku̱n xa̱a̱j du̱paaty, van'itts a̱a̱tse'e nkajpu̱mpítsum je̱ja ma̱ja̱ na̱pa'ayi, je̱ja joma a̱a̱tse'e nnasja'vi je̱tse'e je̱ jayu chapka̱ts. Van'itts a̱a̱tse'e n'a̱jxtk je̱ts a̱a̱tse'e nvaajnjidi je̱ o̱y ka̱ts je̱ o̱y ayook je̱ ta̱'a̱xta̱jkta juu' ve'e je̱ja nay'amojkijidup.
44016014	Nu̱to'k je̱ ta̱'a̱xta̱jkta, vyinja'vip vyintsa̱'kipts je̱'e̱ ve'e je̱ Nte'yam, Lidia ve'e xya̱a̱j, tiatiirait jayu je̱'e̱ ve'e, je̱ o̱o̱jyit tso'ojmk vit je̱'e̱ ve'e tya̱a̱'kp. Ku ve'e je̱ Lidia du̱'amo̱tunajxy juu' ve'e je̱ Pablo kya̱jtsp, van'it tse'e je̱ Ma̱ja̱ Vintsá̱n yak'avaatsu̱xji je̱ jya'vin je̱tse'e du̱kuvá̱ku̱t je̱ Pablo je̱ y'ayook.
44016015	Ku ve'e ña̱pejt ma̱a̱t nu̱jom je̱ jayu juu' ve'e je̱p jyu̱u̱mp tyu̱jkp, van'itts a̱a̱tse'e xmunoo'kxtk jidu̱'u̱m: ―Pa̱n ve'em xa ve'e xpayo̱'o̱yda je̱ts njaanchja'vip a̱tse'e je̱ Ma̱ja̱ Vintsá̱n, tándats je̱m a̱ts nta̱k'am. Ax je̱'e̱ ka̱jx tse'e ku̱x a̱a̱tse'e xmunoo'kxtk, paatyts a̱a̱tse'e nnu̱jkx.
44016016	To'k nax ku a̱a̱tse'e nnu̱jkx joma ve'e je̱ jayu chapka̱ts, van'itts a̱a̱tse'e nma̱a̱tnavyaatji to'k je̱ kiixu̱ta̱'a̱x juu' ve'e je̱m jya'vin ka̱jxm je̱ ko̱'o̱yjáyuvap juu' ve'e je̱ jayu du̱yakmaayp; o̱o̱y je̱'e̱ ve'e tyunnu̱meempá̱kjada je̱ vyintsa̱nda ku ve'e myay.
44016017	Je̱ kiixu̱ta̱'a̱xts a̱a̱tse'e xpa'u̱x'o̱o̱ki je̱tse'e ma̱kk vyaajñ: ―Ya̱ yaa'tya̱jkta, je̱ Nte'yam ya̱'a̱ ve'e myutoondup myupa̱jktup, ya̱'a̱ tse'e je̱ jayu du̱vaajnjidup vintso̱ ve'e du̱jaye̱jptinit je̱ joojntykin juu' ve'e xa̱'ma ka̱jx ijtp.
44016018	Ve'em tse'e jyátu̱ka y'ijt may xa̱a̱j. Ku ve'e je̱ Pablo ñuu'kx ku̱xe'e ve'em vane'em yakka̱ts, van'it tse'e vyimpijt je̱tse'e du̱nu̱u̱jmi je̱ ko̱'o̱yjáyuvap juu' ve'e je̱m je̱ kiixu̱ta̱'a̱x jya'vin ka̱jxm. Jidu̱'u̱m tse'e vyaajñ: ―Je̱ Jesucristo ka̱jx xa a̱ts mitse'e ntukpava'añ je̱tse'e mpítsumnit je̱m ya̱'a̱ jya'vin ka̱jxm. Tun jatyji tse'e pyítsumni je̱ ko̱'o̱yjáyuvap.
44016019	Ku ve'e je̱ kiixu̱ta̱'a̱x je̱ vyintsá̱n du̱'ixti je̱ts ka'a ve'e y'uk'o̱'yini je̱tse'e du̱nu̱meempá̱ktat, van'it tse'e je̱ Pablo ma̱a̱t je̱ Silas du̱majtsti je̱tse'e du̱yakna̱jkxti je̱m kumoon.
44016020	Ku ve'e jye̱'ydi je̱m, van'it tse'e je̱ja je̱ to̱kin payo̱'yva vyinkujkta du̱pa̱a̱mdi je̱tse'e vyaandi: ―Ya̱ israeejlit jáyuda xa ve'e du̱yakyoojmu̱ktup du̱yak'ajxu̱ktup je̱ njáyuvamda,
44016021	je̱'e̱ ve'e tyuk'íxtup je̱ costumbre juu' ve'e kyapaatyp kyah'ake̱e̱guip je̱tse'e nkuva̱jkumdat ukpu̱ nkutyo'numdat, ku̱x rómait jayu u̱u̱'me'eda.
44016022	Ku ve'e je̱ nu̱may jayu ñu̱pojtu̱kjidi, van'it tse'e je̱ to̱kin payo̱'yva du̱pavaandi je̱tse'e yaknu̱jé̱ndat je̱tse'e yakvó̱ptat je̱ ku̱p ma̱a̱t.
44016023	Tá̱vani tse'e o̱o̱y tyunyakvo̱pta vye'na, van'it tse'e du̱yakjapyoxu̱nta̱kpa̱a̱jmjidi je̱tse'e du̱pavaandi je̱ poxu̱nta̱k'ix'ijtpa je̱tse'e o̱y du̱'ix'íttat.
44016024	Ku ve'e ve'em yaknu̱u̱jmi, je̱p tse'e du̱yakta̱jkidi joma ve'e du̱nu̱ka̱a̱ka je̱p poxu̱ntu̱jkp je̱tse'e je̱ tyekta du̱pa̱a̱mdi je̱p pu'u tukpaajva'ach akujkp, vimpe̱nmúk tse'e je̱ tyek tyaandi.
44016025	Ax tso'm jo'n tse'e vye'na ku ve'e je̱ Pablo ma̱a̱t je̱ Silas chapko̱jtsti je̱tse'e y'a̱a̱vdi, myó̱tudu tse'e je̱ myupoxu̱nta̱kjáyuda,
44016026	van'it tse'e to'mayji o̱jts ma̱kk tyun'ojxa, xyijte'e je̱ poxu̱nta̱kne'ev je̱p naaxyp paat. Van'it tse'e nu̱jom je̱ poxu̱nta̱k'aka̱'a̱ y'avaach je̱tse'e myuke̱jiku̱jx nu̱jom je̱ poxu̱nta̱kjayu je̱ kyadénada.
44016027	Ku ve'e jyo̱tvij je̱ poxu̱nta̱k'ix'ijtpa, je̱tse'e du̱'ix je̱ts tá̱vani ve'e je̱ poxu̱nta̱k'aka̱'a̱ y'avatsku̱x, van'it tse'e du̱'ukyakpítsum je̱ chojx je̱tse'e ku̱ñaajk'o̱o̱'kji, ve'eme'e vyinmay je̱ts tá̱vani ve'e je̱ poxu̱nta̱kjayu kye̱kka̱jxtini.
44016028	Ax van'it tse'e je̱ Pablo ma̱kk myuko̱jtsji: ―Kadi mnavyintso̱tunju̱, u̱xyap xa a̱a̱tse'e nu̱jom.
44016029	Van'it tse'e je̱ poxu̱nta̱k'ix'ijtpa je̱ ta̱'kxpa du̱'amo̱tu je̱ tyoompa je̱tse'e kya̱kno'mi. O̱o̱y tse'e tyuntsa̱'ki je̱tse'e tyunmipp. Van'it tse'e je̱ Pablo ma̱a̱t je̱ Silas du̱vinko̱xkteni je̱tse'e je̱ vyiijn je̱ y'aaj je̱ naax du̱tukpaaty je̱ vintsa̱'kin ma̱a̱t.
44016030	Van'it tse'e du̱yakpítsumdi je̱tse'e du̱'amo̱tutú̱vidi: ―¿Tise'e tso̱jkjup je̱ts a̱tse'e ntónu̱t je̱ts a̱tse'e ntso̱'o̱ku̱t?
44016031	Van'itts je̱'e̱ ve'e y'atso̱o̱vdi: ―Jaanchjáva je̱ Ma̱ja̱ Vintsá̱n Jesucristo, ve'em tse'e xjayé̱pu̱t je̱ joojntykin juu' ve'e xa̱'ma ka̱jx ijtp. Ax pa̱n jyaanchja'viduvap tse'e je̱ jayu juu' ve'e je̱p mju̱u̱mp mtu̱jkp, jyaye̱jptuvapts je̱'e̱ ve'e je̱ joojntykimpa juu' ve'e xa̱'ma ka̱jx ijtp.
44016032	Van'it tse'e je̱ Pablo ma̱a̱t je̱ Silas du̱jaa'ktukmuko̱jtsti je̱ Ma̱ja̱ Vintsá̱n je̱ kya̱ts je̱ y'ayook, je̱'e̱ ma̱a̱t je̱ jayu juu' ve'e je̱p jyu̱u̱mp tyu̱jkp.
44016033	Van'it tse'e je̱ poxu̱nta̱k'ix'ijtpa je̱ Pablo ma̱a̱t je̱ Silas je̱ xya̱'a̱jka du̱puj. Van'itts je̱'e̱ ve'e ña̱pejt ma̱a̱t nu̱jom je̱ jayu juu' ve'e je̱p jyu̱u̱mp tyu̱jkp.
44016034	Van'it tse'e je̱m tya̱k'am du̱vo̱o̱vdi kaayva; o̱o̱y tse'e je̱ jyayu du̱tunma̱a̱ttukxo̱o̱jntk ku̱xe'e je̱ Nte'yam du̱jaanchja'vidi.
44016035	Je̱ kujá̱pit tse'e je̱ to̱kin payo̱'yva du̱ke̱jxti je̱ kutoonkta̱jkta je̱tse'e du̱na̱a̱jmadat je̱ poxu̱nta̱k'ix'ijtpa je̱tse'e du̱maso̱'o̱ktat je̱ jayu.
44016036	Van'it tse'e je̱ poxu̱nta̱k'ix'ijtpa du̱nu̱u̱jmi je̱ Pablo: ―Ta̱ xa a̱tse'e xtukpava'anda je̱ to̱kin payo̱'yvada je̱ts a̱ts miitse'e nmaso̱o̱ktinit. Nvaatts miitse'e mna̱jkxtinit to'k aaj to'k jo̱o̱t.
44016037	Van'it tse'e je̱ Pablo du̱nu̱u̱jmidi je̱ kutoonkta: ―O̱yam a̱a̱tse'e rómait jayu je̱ts a̱a̱tse'e nkayakto̱kimpayo̱'o̱y, jé̱jats a̱a̱tse'e je̱ nu̱may jayu vyinkujk tu̱nyakva̱p; ¿ax ayu'utsjits a̱a̱tse'e xmaso̱'o̱kuva'anda? ¡Ka'a xa je̱'e̱ ve'e du̱paa'ty du̱'ake̱e̱ga! Va'ane'e viinm du̱me̱tsta je̱ts a̱a̱tse'e xyakpítsumdat.
44016038	Tyukmumaajntyktuts ya̱'a̱ ve'e je̱ kutoonkta je̱ to̱kin payo̱'yvada. Van'it tse'e o̱o̱y tyuntsa̱'kidi ku ve'e je̱ ka̱ts du̱mó̱tudi je̱ts rómait jayu je̱'e̱ ve'eda,
44016039	paaty tse'e o̱jts je̱ me̱e̱'kxu̱n du̱'amó̱tuda je̱ Pablo ma̱a̱t je̱ Silas, je̱tse'e je̱p poxu̱ntu̱jkp du̱yakpítsumdini, je̱tse'e du̱munoo'kxtkti je̱tse'e je̱ kajpu̱n du̱tukvaatstinit.
44016040	Ku tse'e je̱p poxu̱ntu̱jkp pyítsumdini, van'it tse'e ña̱jkxti je̱m je̱ Lidia tya̱k'am. Ku ve'e du̱ku'ixti je̱ utsta je̱ ajchta ma̱a̱t je̱ utsta je̱ tsa̱'a̱da je̱tse'e du̱ko̱jtsjidi je̱ts ma̱kke'e ñaajk'ijtjidinit to'k muk je̱ Cristo ma̱a̱t, van'it tse'e cho̱o̱'ndini.
44017001	Ku ve'e je̱ Pablo ma̱a̱t je̱ Silas cho̱o̱'ndi je̱m Filipos, van'it tse'e ñajxti je̱m anfípolisit je̱ts apolóniait kyajpu̱n ka̱jxmda, je̱tse'e jye̱'ydi je̱m tesalónicait kyajpu̱n ka̱jxm. Je̱m tse'e y'ijt to'k je̱ tsapta̱jk juu' ve'e je̱ israeejlit jayu jye̱'e̱da.
44017002	Van'it tse'e je̱ Pablo ñu̱jkx je̱p tsaptu̱jkp, ve'em ax jo'n du̱tún ku ve'e jyajuu'kajpu̱nku̱jxa jye'ya. Toojk náxani tse'e je̱ Pablo du̱yaknajxy je̱ po̱o̱'kxtku̱n xa̱a̱j je̱p tsaptu̱jkp je̱tse'e je̱ jayu du̱ma̱a̱tnakyá̱tsju̱ je̱ Kunuu'kx Jatyán ka̱jx,
44017003	je̱'e̱ tse'e je̱ jayu du̱tukvinja'vidup, va'ajts tse'e du̱tuk'ixta je̱ts tun vinko̱pk je̱'e̱ ve'e je̱tse'e chaachpaa'tu̱t je̱ Cristo, juu' ve'e je̱ Nte'yam vyinko̱o̱n je̱tse'e yakkutojknit, ax ku tse'e a̱a̱'kani vye̱'nat, van'it tse'e jyoojntykpa̱jknuvat. Jidu̱'u̱m tse'e du̱nu̱u̱jmidi: ―Je̱ Jesús, juu' a̱ts miitse'e ntuknu̱ja'vidup, je̱'e̱jyamts je̱'e̱ ve'e je̱ Cristo.
44017004	Je̱me'e je̱ israeejlit jáyuda juu' ve'e du̱kuva̱jktu je̱ Pablo ma̱a̱t je̱ Silas je̱ y'ayookta je̱tse'e je̱ Cristo du̱jaanchja'vidi, jyaanchja'viduva tse'e nu̱may je̱ jayu juu' ve'e ka je̱ israeejlitap je̱tse'e je̱ Nte'yam du̱vinjávada du̱vintsa̱'a̱gada, nay ve'empa ve'e nu̱may je̱ ta̱'a̱xta̱jk juu' ve'e du̱nu̱má̱jidup je̱m kajpu̱n ka̱jxm.
44017005	Ax jé̱mdava tse'e je̱ israeejlit jayu juu' ve'e du̱kakuva̱jktu je̱'e̱ je̱ y'ayookta je̱tse'e du̱mujo̱tma'tti je̱ Pablo ma̱a̱t je̱ Silas ma̱a̱t je̱ jayu juu' ve'e amo̱tunajxju̱dup. Je̱'e̱ tse'e du̱vo̱mojktu je̱ ko̱'o̱y jáyuda juu' ve'e nooxvíttup je̱tse'e je̱ jayu du̱yakyoojmu̱kti du̱yak'ajxu̱kti. Je̱m je̱ Jasón tya̱k'am tse'e du̱'íxtidi je̱ Pablo ma̱a̱t je̱ Silas, yakpitsumuvaandup je̱'e̱ ve'e je̱tse'e du̱pá̱mdat je̱m je̱ yakkutojkpa kya̱'m je̱ja je̱ nu̱may jayu vyinkujk.
44017006	Ax ku tse'e du̱kapaatti, van'it tse'e du̱va̱a̱'njá̱tsu̱ndi je̱ Jasón je̱ts je̱ viijnk jaanchja'vivada je̱ja je̱ yakkutojkpa vyinkujkta. Van'it tse'e du̱nu̱xa̱'a̱idi jidu̱'u̱m: ―Je̱ jayu juu' ve'e ya̱ naxviijnit it du̱tukvittka̱jxtup je̱tse'e je̱ jayu du̱yakvinmamya'atta, ta̱ tse'e yaja mye̱jtstuva.
44017007	Je̱'e̱ tse'e vaandup je̱ts jé̱jake'e jado'k je̱ yakkutojkpa, Jesuusu̱k je̱'e̱ ve'e xya̱a̱j. Ax ve'em tse'e du̱kakuva̱kta je̱ rómait yakkutojkpa je̱ pyava'nu̱n. Ya̱ Jasón tse'e tu̱yakmatánjada.
44017008	Ku ve'e du̱'amo̱tunajxti, o̱o̱y tse'e du̱tunvinmaaydi je̱ nu̱may jáyuda je̱ts pa̱n pa̱n jatye'e je̱ kajpu̱n du̱yakkutojkjidup.
44017009	Van'it tse'e du̱nu̱u̱jmidi je̱ Jasón je̱ts je̱ myujatyoo'da je̱tse'e je̱ meen du̱pá̱mdat. Jidu̱'u̱m tse'e vyaandi: ―Ku ve'e je̱ jayu ña̱jkxtinit juu' ve'e je̱'ydu, van'itts a̱a̱ts miitse'e je̱ meen nmo̱yu̱mpijtnit. Ax ku tse'e je̱ meen du̱pa̱a̱mdi, van'it tse'e yakmaso̱o̱ktini.
44017010	Van'it tse'e je̱ jaanchja'vivata̱jk jatyji du̱pake̱jxti ko̱o̱'ts je̱ Pablo ma̱a̱t je̱ Silas je̱m Berea. Ku ve'e je̱m kajpu̱n ka̱jxm jye̱'ydi, van'it tse'e ña̱jkxti je̱p je̱ israeejlit jayu chaptu̱jkp.
44017011	Nu̱yojk o̱y jáyuts je̱'e̱ ve'eda je̱ israeejlit jáyuda juu' ve'e je̱m tsu̱u̱nidup je̱ts ni ka'a ve'e juu' ve'e je̱m Tesalónica tsu̱u̱nidup, ku̱x to'k jo̱o̱te'e du̱kuva̱jkti je̱ o̱y ka̱ts je̱ o̱y ayook je̱tse'e jó̱vum du̱'íxtada je̱p Kunuu'kx Jatyán ku̱jxp pa̱n pyaatyp y'ake̱e̱guipe'e juu' ve'e yaktukmuko̱jtstup.
44017012	Ax ve'em tse'e nu̱may je̱ israeejlit jayu du̱jaanchja'vidi je̱ Jesucristo, jyaanchja'viduva tse'e je̱ jayu juu' ve'e ka je̱ israeejlitap, ve'em tse'e je̱ ta̱'a̱xta̱jk juu' ve'e du̱nu̱má̱jidup, nay ve'empa tse'e je̱ yaa'tya̱jkta.
44017013	Ax ku tse'e du̱nu̱ja'vidi je̱ israeejlit jáyuda juu' ve'e je̱m Tesalónica tsu̱u̱nidup je̱ts je̱me'e beréait kyajpu̱n ka̱jxm je̱ Pablo du̱tukka'amáy je̱ Nte'yam je̱ kya̱ts je̱ y'ayook, van'it tse'e je̱m du̱nu̱na̱jkxti je̱tse'e je̱ Pablo du̱tso'oxpa̱jkti.
44017014	Ku ve'e ve'em jyajty, jatyji tse'e je̱ jaanchja'vivada je̱ Pablo du̱ke̱jxti je̱ja maaxy na̱pa'ayi namvaate'e je̱ Silas ma̱a̱t je̱ Timoteo tyaandi je̱m Berea.
44017015	Pa̱n pa̱n jaty tse'e du̱mujatyoo'idu je̱ Pablo, je̱m tse'e aténasit kyajpu̱n ka̱jxm du̱yakna̱jkxti. Van'it tse'e je̱ Pablo ña̱'mu̱xjidi je̱ts jatyji ve'e je̱ Silas ma̱a̱t je̱ Timoteo ñu̱na̱jkxjadat je̱m Atenas.
44017016	Namvaate'e je̱ Pablo du̱'a'ix je̱ Silas ma̱a̱t je̱ Timoteo je̱m Atenas, o̱o̱y tse'e tyunnavyinma'yu̱nmo̱o̱jyji ku ve'e du̱'ix je̱ts o̱o̱ye'e je̱m je̱ apa̱mnax.
44017017	Je̱'e̱ ka̱jx tse'e du̱ma̱a̱tnakyo̱jtsvintso̱o̱jvjidi je̱p tsaptu̱jkp je̱ israeejlit jáyuda je̱ts pa̱n pa̱n jatye'e ka je̱'e̱pta juu' ve'e je̱ Nte'yam du̱vinja'vidup du̱vintsa̱'kidup; jó̱vum xa̱a̱j tse'e du̱ma̱a̱tnakyo̱jtsvintso̱o̱jvju̱duva je̱m maa'y jo̱o̱tm pa̱n pa̱n jatye'e je̱m ve'nidup.
44017018	Je̱me'e je̱ yaa'tya̱jkta juu' ve'e yaktijtup epicuureoda, je̱'e̱ tse'e du̱toonkidup je̱ ixpa̱jku̱n juu' ve'e je̱ Epicuro yaktaan. Je̱mpa ve'e je̱ yaa'tya̱jkta juu' ve'e yaktijtup estoícada, je̱'e̱ tse'e du̱toonkidup je̱ ixpa̱jku̱n juu' ve'e je̱ Zeno yaktaan. Je̱'e̱ tse'e du̱ma̱a̱tnakyo̱jtsvintso̱o̱jvju̱dup je̱ Pablo. Je̱m tse'e juu' ve'e vaandu: ―¿Tis ya̱'a̱ ve'e kya̱jtsp ya̱ apajkxu̱n? Je̱m tse'e viijnk juu' ve'e vaanduvap: ―Ya̱'a̱ xa n'ite'e du̱'ava'nip viijnk juu' ve'e yakvinja'vip yakvintsa̱'kip. Je̱'e̱ ka̱jx tse'e ve'em vyaandi ku̱x tukmuko̱jtsju̱dupe'e je̱ Pablo je̱ o̱y ka̱ts je̱ o̱y ayook, je̱'e̱ ve'e ku ve'e je̱ jayu yakvaajñja je̱ Jesús jye̱'e̱, y'ava'nivap je̱'e̱ ve'e je̱ts joojntykpa̱jktinuvape'e je̱ jayu jado'k nax ku ve'e a̱a̱'kani vye̱'nadat.
44017019	Van'it tse'e du̱vo̱o̱vdi joma ve'e to'k je̱ it juu' ve'e du̱xa̱a̱j Areópago, je̱m je̱'e̱ ve'e ñay'amókajada y'ijt ku ve'e juu' du̱ko̱jtsmokuva'anda. Van'it tse'e je̱ Pablo du̱nu̱u̱jmidi: ―Nvaate'e je̱ts a̱a̱tse'e nnu̱jávat ti nam ixpa̱jku̱ne'e myakmiimp myakje̱'yp.
44017020	Ka'ana a̱a̱tse'e n'amo̱tunaxy vintso̱ mitse'e xka̱ts, je̱'e̱ a̱a̱tse'e nnu̱javavaampy pa̱n ti ya̱'a̱ ve'e tyijp.
44017021	Jidu̱'u̱me'e vyaandi ku̱x nu̱jome'e pa̱n pa̱n jatye'e kukajpu̱nidup je̱m Atenas je̱ts pa̱n pa̱n jatye'e je̱m je̱'ydu tsu̱u̱niva, je̱'e̱jyjits je̱'e̱ ve'e tyonuvaandup je̱tse'e du̱kó̱tstat je̱tse'e du̱'amo̱tunáxtat juu' jatye'e nam ixpa̱jku̱n.
44017022	Van'it tse'e je̱ Pablo tyeni je̱m je̱'e̱ vyinkojkmda je̱m Areópago, je̱tse'e vyaajñ: ―Miitsta, aténasit yaa'tya̱jkta, nu̱jom juu' jaty a̱tse'e yaja tu̱n'ix mkajpu̱n ku̱jxta, je̱'e̱ts a̱tse'e xtuknu̱ja'vip je̱ts o̱o̱ye'e je̱ vintsa̱'kin xtunmo̱'o̱da juu' jatye'e mvinja'vidup mvintsa̱'kidup.
44017023	Ku̱x ku xa a̱tse'e nnaxy nta̱ka, je̱ts a̱tse'e n'ix joma jatye'e mvinjávada mvintsa̱'a̱gada, je̱mts a̱tse'e to'k je̱ yo̱jxpe̱jtu̱n mpaaty juu' ve'e jidu̱'u̱m nu̱ja'a: “Je̱ Nte'yam Juu' ve'e Kayak'ixa.” Ax je̱'e̱ tse'e juu' ve'e mvinja'vidup mvintsa̱'kidup, ó̱yame'e xka'íxada, je̱'e̱ts a̱ts miitse'e ntukmuko̱jtstup.
44017024	’Je̱'e̱ pa̱ne'e ya̱ naxviijnit it du̱pa̱a̱m je̱ts nu̱jom juu' jaty jé̱jip, je̱ Nte'yamts je̱'e̱ ve'e, je̱'e̱ tse'e du̱ka̱'mip ya̱ tsajmit it je̱ts ya̱ naxviijnit it. Ka'a je̱'e̱ ve'e chu̱u̱na je̱p tsaptu̱jkp juu' ve'e jayu pu̱m,
44017025	ka'a je̱'e̱ ve'e kyatih'ijtu̱xju̱ je̱ts je̱'e̱ ve'e je̱ jayu je̱ maa'yu̱n tyo'nu̱xju̱t, je̱'e̱ ve'e viinm je̱ jayu du̱joojntykinmo̱o̱yp, je̱'e̱ tse'e je̱ jayu du̱yakxe̱jp je̱tse'e xmo̱'yumda nu̱jom juu' jaty.
44017026	’Je̱ Nte'yam tse'e to'k je̱ ju̱jpit jayu ka̱jx du̱yakje̱ji nu̱jom je̱ jayu, ve'em tse'e du̱yakvintojkká̱xtat vinxu̱p to'k it to'k naxviijn, je̱'e̱ tse'e du̱nu̱pa̱a̱jmtki je̱ xa̱a̱j ku ve'e jyoojntykadat je̱ts je̱ it joma ve'e cha̱a̱nadat.
44017027	Ve'em tse'e du̱tuujn je̱tse'e je̱ jayu du̱'íxtadat vintso̱ ve'e je̱ Nte'yam du̱'íxtat je̱tse'e du̱paa'ttat, ó̱yame'e xkamujékumimda to'k jado'k,
44017028	ku̱x je̱'e̱ ve'e xmo̱'yumdup je̱ njoojntykinamda, je̱'e̱ ka̱jx tse'e nnaxyi'numjada je̱tse'e n'ijtumda. Ve'em xa ya̱'a̱ ve'e ax jo'n vyaanduva juu' ve'e pítsumdu je̱ja miits mvij jayu akujkta: “Je̱ Nte'yam je̱ chaan je̱ kyo̱o̱j xa u̱u̱'me'eda.” Jidu̱'u̱m tse'e vyaandi.
44017029	’Ax pa̱n je̱ Nte'yam je̱ chaan je̱ kyo̱o̱jts u̱u̱'me'eda, ka'a tse'e nvaat nvinma'yumdat je̱ts ve'eme'e je̱ Nte'yam ax jo'n je̱ apa̱mnax juu' ve'e oro, juu' ve'e plata, ukpu̱ tsaaj, juu' ve'e ve'em pu̱m ax jo'n je̱ jayu du̱mutaayvaa'ty.
44017030	Ka'a tse'e je̱ jayu ju̱jpani du̱nu̱ja'vidi je̱ts o̱o̱y je̱'e̱ ve'e kyatun'o̱ya juu' ve'e tyoondu kyo̱jtstu. Ve'emji ve'e je̱ Nte'yam du̱yaknajxy ku ve'e je̱ jayu ve'em du̱toondi; ax u̱xyam, je̱'e̱ tse'e nu̱jom je̱ jayu tyukpavaampy je̱tse'e vyinmayu̱mpijttinit, je̱ kyo̱'o̱y joojntykin du̱maso̱o̱ktinit, je̱tse'e je̱ tu̱vu̱too' du̱pana̱jkxtinit.
44017031	Je̱'e̱ ka̱jx tse'e ve'em du̱tsa̱k ku̱x to'ke'e je̱ xa̱a̱j du̱nu̱pa̱a̱jmtki ku ve'e je̱ jayu du̱to̱kimpayo̱'ynit vintso̱ ve'e du̱paa'ty du̱'ake̱e̱ga. To'k tse'e je̱ jayu ka̱jx ve'em du̱tónu̱t juu' ve'e vyinko̱o̱n. Va'ajts tse'e je̱ Nte'yam ya̱'a̱ du̱yaknu̱ke̱'xnata̱jki ku ve'e du̱yakjoojntykpa̱jknuva ―jidu̱'u̱m tse'e je̱ Pablo vyaajñ.
44017032	Ku ve'e du̱'amo̱tunajxti je̱ts joojntykpa̱jktinuvape'e je̱ o̱o̱'kpata̱jk jado'k nax, je̱m tse'e juu' ve'e du̱nu̱xiiktup du̱tukxiiktup. Je̱mpa tse'e juu' ve'e vaanduvap: ―Van'it a̱a̱tse'e n'amo̱tunajxnuvat jado'k nax ku a̱a̱ts mitse'e xtukvinko̱jtsinuvat.
44017033	Van'it tse'e je̱ Pablo myaso̱o̱kjidi.
44017034	Je̱m tse'e je̱ jayu juu' ve'e du̱ma̱a̱tnapya̱jkju̱du je̱ Pablo je̱tse'e du̱jaanchja'vidi je̱ Jesús. Dionisio ve'e to'k xya̱a̱j, kuvijts je̱'e̱ ve'e je̱tse'e je̱ myujatyoo' du̱ma̱a̱tnay'amókaja je̱m joma ve'e je̱ Areópago. Je̱mpa tse'e to'k je̱ ta̱'a̱xta̱jk juu' ve'e du̱xa̱a̱j Dámaris. Nay je̱mpa tse'e juu' ve'e viijnktava.
44018001	Van'it tse'e je̱ Pablo je̱m Atenas cha̱a̱'n je̱tse'e ñu̱jkx je̱m coriintovit kyajpu̱n ka̱jxm.
44018002	Je̱m tse'e du̱ma̱a̱tnavyaatji to'k je̱ israeejlit jayu juu' ve'e Aquila du̱xa̱a̱j. Póntovit jayu je̱'e̱ ve'e. Nam je'yanume'e je̱ Aquila ma̱a̱t je̱ ñu̱da̱'a̱x Priscila. Je̱m Italia ve'e pyítsumdi ku̱x je̱ yakkutojkpa Claudio ve'e du̱pavaan je̱tse'e pyítsumdinit je̱m rómait cyiudaaj ka̱jxm nu̱jom pa̱n pa̱n jatye'e israeejlit jayu. O̱jts tse'e je̱ Pablo kyu'íxjada.
44018003	Je̱ vit juu' ve'e yaktukta̱knu̱pa̱a̱mp, je̱'e̱ts je̱'e̱ ve'e yak'o̱'yidup, je̱ toonkjyam juu' ve'e je̱ Pablo tyuump. Je̱'e̱ ka̱jx tse'e je̱m du̱ma̱a̱ttaandi je̱tse'e kijpx je̱ vit du̱yak'o̱'yidi.
44018004	Vimpo̱o̱'kxtku̱n xa̱a̱j tse'e je̱ Pablo je̱p tsaptu̱jkp ñu̱jkx, je̱p tse'e du̱muka̱ts je̱ israeejlit jáyuda je̱ts pa̱n pa̱n jatye'e ka je̱'e̱pta, ve'em tse'e du̱jaanchjávadat je̱ Jesucristo.
44018005	Ku ve'e je̱ Silas ma̱a̱t je̱ Timoteo cho̱o̱'ndi je̱m macedóniait y'it jo̱o̱tm je̱tse'e jye̱'ydi je̱m Corinto, je̱'e̱jyji tse'e je̱ Pablo tyukka'amaay je̱ o̱y ka̱ts je̱ o̱y ayook, va'ajts tse'e du̱vaajñja je̱ israeejlit jáyuda je̱ts je̱ Jesús je̱'e̱ ve'e je̱ Cristo, je̱'e̱ juu' ve'e je̱ Nte'yam vyinko̱o̱n je̱tse'e yakkutojknit.
44018006	Ku ve'e je̱ Pablo du̱tso'oxpa̱jk'ukvaandi je̱tse'e du̱vinko̱jtspe̱jt'ukvaandi, van'it tse'e je̱ Pablo je̱ vyit du̱vinxijt je̱tse'e je̱ jayu du̱nu̱u̱jmidi: ―Viinm xa miitse'e xtó̱kinadat ku ve'e xa̱'ma ka̱jx mtsaachpaattinit, ka'ats a̱tse'e ntó̱kinat; je̱'e̱ ka̱jxts a̱ts miitse'e u̱xyam nmaso̱'o̱kta je̱ts a̱tse'e nvaajnjadat je̱ o̱y ka̱ts je̱ o̱y ayook pa̱n pa̱n jatye'e ka je̱ israeejlit jáyuvap.
44018007	Van'it tse'e pyítsum je̱p tsaptu̱jkp je̱tse'e ñu̱jkx je̱ja to'k je̱ yaa'tya̱jk tya̱k'aajy juu' ve'e Justo du̱xa̱a̱j, to'k je̱'e̱ ve'e y'ijt juu' ve'e je̱ Nte'yam du̱vinja'vip du̱vintsa̱'kip, tun je̱e̱jyji je̱'e̱ ve'e tsapta̱kpa'ayi chu̱u̱na.
44018008	Je̱ Crispo, je̱ tsaptu̱jkpit je̱ ñu̱vintsá̱n, ma̱a̱t nu̱jom je̱ jayu juu' ve'e je̱p jyu̱u̱mp tyu̱jkp, je̱'e̱ tse'e du̱jaanchja'viduva je̱ Ma̱ja̱ Vintsá̱n. Jyaanchja'viduva tse'e nu̱may je̱ coriintovit jáyuda ku ve'e du̱'amo̱tunajxti je̱ o̱y ka̱ts je̱ o̱y ayook, van'it tse'e ña̱pe̱jtti.
44018009	To'k tse'e je̱ tsooj van'it je̱ Pablo yak'ixji je̱ Ma̱ja̱ Vintsá̱n, je̱tse'e ña̱'mu̱xji: ―Kadi mtsa̱'a̱ga. Jaa'kka'amáyu̱ mits. Ka'a tse'e m'amo̱'o̱tu̱t.
44018010	A̱ts mitse'e n'ixp njayejpp, ni pa̱na ve'e kya'o̱'yixju̱ je̱tse'e vintso̱ mtónju̱t. Nu̱may xa ya̱'a̱ ve'e ya̱ jáyuda juu' a̱tse'e xjaanchjávadap yaja kajpu̱n ku̱jx.
44018011	Ax ve'em tse'e je̱ Pablo chu̱u̱ni to'k joojnt jagojkm je̱m Corinto je̱tse'e o̱o̱y du̱tunjaa'ktukyak'ixpa̱jkti je̱ jayu je̱ Nte'yam je̱ kya̱ts je̱ y'ayook.
44018012	Yakkutojkp tse'e vye'na je̱ Galión je̱m acáyait y'it jo̱o̱tm. Van'it tse'e je̱ israeejlit jáyuda du̱ko̱jtsmojkti je̱tse'e je̱ Pablo du̱tso'oxpá̱ktat, je̱tse'e du̱yakna̱jkxti je̱m je̱ yakkutojkpa Galión vyinkojkm.
44018013	Van'it tse'e du̱nu̱u̱jmidi je̱ Galión: ―Ya̱'a̱ xa ve'e je̱ jayu du̱yakvinmamya'ttup, ve'eme'e je̱ jayu du̱tukjaanchjávada je̱ts jé̱jake'e jado'k viijn vintso̱ ve'e je̱ Nte'yam yakvinjávat yakvintsa̱'a̱gat; ax ka'a tse'e du̱paa'ty du̱'ake̱e̱ga ma̱a̱t je̱ pava'nu̱n.
44018014	Ko̱tsuvaamp tse'e je̱ Pablo vye'na ku ve'e je̱ Galión jidu̱'u̱m du̱nu̱u̱jmi je̱ israeejlit jáyuda: ―Israeejlit jáyuda, pa̱n ka ó̱yap je̱'e̱ ve'e juu' ve'e ku̱du̱tún, uk pa̱n je̱ ma̱ja̱ tó̱kine'e ku̱y'it, xtukka̱daakpts a̱tse'e je̱ts a̱tse'e miits je̱ m'ayookta nmuté̱nat je̱ts a̱ts miitse'e n'amo̱tunáxtat.
44018015	Ax je̱'e̱ ka̱jx tse'e ku̱xe'e xyaktso'oxada je̱ mká̱tsjida je̱ m'ayookjida je̱ts je̱ mpava'nu̱njida, ko̱jts'ó̱yadats amiitsjida; a̱ts, ka'ats a̱tse'e ntituktá̱kat.
44018016	Van'it tse'e yakpavo̱jptini.
44018017	Van'it tse'e nu̱jom juu' ve'e ka je̱ israeejlit jáyuvap, je̱'e̱ tse'e du̱majtstu je̱ Sóstenes, je̱ tsaptu̱jkpit je̱ ñu̱vintsá̱n, je̱tse'e je̱ja je̱ Galión vyinkujk du̱vo̱jpti; ax ka'ats je̱'e̱ ve'e je̱ Galión du̱ma̱ja̱pu̱u̱jm.
44018018	May xa̱a̱j ve'e je̱ Pablo je̱m Corinto jyaa'k'ijt. Van'it tse'e kyo̱jtskuka̱jxi joma ve'e je̱ jaanchja'vivata̱jk je̱tse'e ñu̱jkx je̱m Cencrea. Je̱mts je̱'e̱ ve'e Cencrea vye'na ku ve'e yakkuke̱e̱'pku̱jx. Je̱'e̱ ka̱jx tse'e ve'em yaktuujn ku̱xe'e je̱ vaandu̱k du̱pu̱u̱jm je̱ Nte'yam ma̱a̱t je̱tse'e juu' du̱tónu̱t. Ax je̱'e̱ ka̱jx tse'e je̱tse'e nu̱java tyánu̱t je̱tse'e je̱ vaandu̱k du̱pu̱u̱jm, ka'a tse'e je̱ vyaajy du̱kee'p vi'name'e du̱kakutyún juu' ve'e je̱ Nte'yam tyukvinva'ni. Van'it tse'e tya̱jki je̱m barco jo̱o̱tm je̱tse'e ñu̱jkx je̱m siiriait y'it jo̱o̱tm. Mya̱a̱tna̱jkxtu ve'e je̱ Priscila ma̱a̱t je̱ Aquila.
44018019	Namvaate'e ña̱jkxti, van'it tse'e jye̱'ydi je̱m éfesovit kyajpu̱n ka̱jxm. Je̱me'e tyaandi je̱ Priscila je̱ts je̱ Aquila. Van'it tse'e je̱ Pablo ñu̱jkx je̱p tsaptu̱jkp je̱tse'e o̱jts du̱ma̱a̱tnakyá̱tsju̱ je̱ israeejlit jáyuda juu' ve'e je̱p nay'amojkijidup.
44018020	Je̱'e̱ tse'e munoo'kxtkju̱du je̱tse'e je̱m du̱jaa'kma̱a̱ttándat; ax ka'a tse'e du̱kuvu̱jk.
44018021	Van'it tse'e kyo̱jtskuka̱jxini jidu̱'u̱m: ―Tun vinko̱pk je̱'e̱ ve'e je̱ts a̱tse'e nxa̱a̱jat je̱m Jerusalén; ax pa̱n vaamp tse'e je̱ Nte'yam, mínupts a̱ts miitse'e nku'íxtinuva. Van'it tse'e je̱ barco du̱pu̱jk je̱tse'e cho̱o̱'nni je̱m Éfeso.
44018022	Ku ve'e je̱m Cesarea jye̱'y, van'it tse'e je̱ Pablo vyimpejt je̱m Jerusalén je̱tse'e o̱jts du̱ko̱jtspa̱a̱'kx je̱ utsta je̱ ajchta ma̱a̱t je̱ utsta je̱ tsa̱'a̱da. Van'it tse'e kya̱daaky je̱m Antioquía.
44018023	Je̱m tse'e je̱ it du̱yaknajxy. Van'it tse'e ña̱jkxnuva, je̱tse'e o̱jts du̱'ayo̱'o̱y to'k jado'k je̱ it joma ve'e je̱ jaanchja'vivata̱jk ñay'amókajada je̱m galáciait je̱ts frígiait y'it jo̱o̱tmda, je̱tse'e o̱jts du̱ko̱jtsmá̱kkada je̱ utsta je̱ ajchta ma̱a̱t je̱ utsta je̱ tsa̱'a̱da juu' ve'e je̱mda.
44018024	Je̱'y tse'e je̱m Éfeso to'k je̱ israeejlit jayu juu' ve'e Apolos du̱xa̱a̱j, je̱m Alejandría ve'e kyukajpu̱na. O̱y ka'amaayvats je̱'e̱ ve'e y'ijt je̱ts o̱y tse'e du̱nu̱java juu' ve'e jatyáñ ijtp je̱p Kunuu'kx Jatyán ku̱jxp,
44018025	ñu̱'ixpa̱jkip je̱'e̱ ve'e je̱ Ma̱ja̱ Vintsá̱n jye̱'e̱, to'k aaj to'k jo̱o̱t tse'e je̱ jayu du̱tuk'ix, va'ajts tse'e je̱ y'ixpa̱jku̱n du̱pu̱u̱jm je̱ Jesús ka̱jx, ó̱yame'e je̱'e̱jyji du̱nu̱java juu' ve'e je̱ Yakna̱pe̱jtpa Juan tyukka'amaay.
44018026	Kaja'vina katsa̱'kina tse'e je̱ Apolos kya̱jts je̱p tsaptu̱jkp. Ku ve'e je̱ Priscila je̱ts je̱ Aquila y'amo̱tunajxjidi, van'it tse'e du̱vo̱o̱vdi je̱m tya̱k'amda je̱tse'e du̱jaa'kko̱jtsvaach je̱ Nte'yam jye̱'e̱.
44018027	Na̱jkxuvaan tse'e je̱ Apolos je̱m acáyait y'it jo̱o̱tm. Ku ve'e je̱ jaanchja'vivata̱jk du̱nu̱ja'vidi, van'it tse'e du̱nu̱u̱jmidi je̱ts o̱y je̱'e̱ ve'e je̱tse'e je̱m ña̱jkxu̱t. Van'it tse'e du̱nu̱ja'yidi je̱ jaanchja'vivata̱jk juu' ve'e je̱mda je̱tse'e o̱y yakxó̱n du̱kuvá̱ktat. Ku tse'e je̱ Apolos je̱m jye̱'y, o̱o̱y tse'e du̱tumputa̱jki je̱'e̱da pa̱n pa̱n jatye'e je̱ Nte'yam je̱ myaa'yu̱n ka̱jx du̱jaanchja'vidup je̱ Jesucristo.
44018028	O̱o̱y tse'e du̱tumputa̱jkidi ku̱x yaknu̱ke̱'xnata̱jkipe'e je̱ja nu̱jom je̱ jayu vyinkujk joma ve'e je̱ israeejlit jayu tyoo'tó̱kida, ka'a tse'e pa̱n y'o̱'yixjada je̱tse'e du̱nu̱nkakuvá̱ktat je̱ts tyú̱vam je̱'e̱ ve'e juu' ve'e kyo̱jts, je̱ Kunuu'kx Jatyán ka̱jx tse'e du̱tuk'ix je̱ts je̱ Jesús je̱'e̱ ve'e je̱ Cristo, je̱'e̱ juu' ve'e je̱ Nte'yam vyinko̱o̱n je̱tse'e yakkutojknit.
44019001	Je̱m tse'e Corinto je̱ Apolos vye'na ku ve'e je̱ Pablo ñajxy je̱m ton'am tso̱v je̱tse'e jye̱'y je̱m éfesovit kyajpu̱n ka̱jxm. Je̱m tse'e du̱ma̱a̱tnavyaatji je̱ jaanchja'vivada,
44019002	je̱tse'e du̱'amo̱tutú̱vidi: ―¿Ta̱jki ve'e je̱m mja'vin ka̱jxmda je̱ Espíritu Santo ku ve'e xjaanchja'vi'ukvaandi je̱ Jesucristo? Van'it tse'e y'atso̱o̱vdi: ―Ni je̱'e̱ xa a̱a̱tse'e nkamo̱tu je̱ts je̱ja ve'e je̱ Espíritu Santo.
44019003	Van'it tse'e je̱ Pablo y'amo̱tutú̱vijidi: ―¿Pa̱n ka̱jxts miitse'e mna̱pe̱jtti? Van'it tse'e y'atso̱o̱vdi: ―Ve'em a̱a̱tse'e nna̱pet ax jo'n je̱ Yakna̱pe̱jtpa Juan je̱ jayu du̱tuk'ix.
44019004	Van'it tse'e je̱ Pablo ña̱'mu̱xjidi: ―Yakna̱pe̱jt xa ve'e je̱ Juan je̱ jayu ku ve'e vyinmayu̱mpijtti je̱tse'e du̱maso̱o̱kti je̱ kyo̱'o̱y joojtykinda; ax ñu̱u̱jmi tse'e je̱ nu̱may jayu je̱ts jyaanchjávadape'e je̱'e̱ pa̱ne'e pa'u̱x'o̱o̱kijup, je̱ Jesuusts je̱'e̱ ve'e, je̱ Cristo.
44019005	Ku ve'e du̱'amo̱tunajxti, na̱pe̱jttu tse'e je̱ Ma̱ja̱ Vintsá̱n Jesús ka̱jx.
44019006	Ku ve'e je̱ Pablo je̱ kya̱'a̱j tyuknu̱ko̱o̱jnjidi, van'it tse'e je̱ Espíritu Santo ñu̱ka̱daakjidi, kyo̱jtstup tse'e je̱ ayook juu' ve'e kyavinmó̱tudup, je̱tse'e je̱ Nte'yam je̱ y'ayook du̱ko̱jtsnáxta.
44019007	Nu̱makme̱jtsk jo'ne'e je̱ yaa'tya̱jk y'ijtti.
44019008	Toojk po̱'o̱ tse'e je̱ Pablo ña̱jkxténi je̱p tsaptu̱jkp. Je̱p tse'e kaja'vina katsa̱'kina du̱tuk'ix vintso̱ je̱'e̱ ve'e ku ve'e je̱ jayu y'it je̱m je̱ Nte'yam y'am kya̱'m. Ve'em tse'e du̱ka̱jts je̱tse'e je̱ jayu du̱jaanchjávadat je̱ Jesucristo.
44019009	Ax je̱m tse'e juu' ve'e je̱ vyinma'yu̱n du̱ma̱kkpa̱a̱mdu je̱tse'e du̱kakuva̱jkti je̱ o̱y ka̱ts je̱ o̱y ayook. Van'it tse'e je̱ nu̱may jayu juu' ve'e je̱m nay'amojkijidup, je̱ja tse'e vyinkujkta vyaandi je̱ts ka'a je̱'e̱ ve'e y'o̱ya je̱ ayook juu' ve'e je̱ Pablo tukmuko̱jtsju̱dup. Van'it tse'e je̱ Pablo du̱va̱a̱jv pa̱n pa̱n jatye'e du̱kuva̱jktu je̱ y'ayook je̱tse'e du̱yaknu̱jkx joma ve'e je̱ Tiranno je̱ jayu du̱yak'ixpu̱k. Je̱m tse'e je̱ Pablo je̱ jayu du̱tuk'ix jó̱vum xa̱a̱j.
44019010	Ve'em tse'e me̱jtsk joojnt du̱tuujn; y'amo̱tunajxtu tse'e je̱ Ma̱ja̱ Vintsá̱n Jesús je̱ kya̱ts je̱ y'ayook nu̱jom pa̱n pa̱n jatye'e tsu̱u̱nidup je̱m ásiait y'it jo̱o̱tm, ve'em tse'e je̱ israeejlit jáyuda ve'em tse'e pa̱n pa̱n jatye'e ka je̱'e̱pta.
44019011	Je̱ mú̱jit atu̱va tse'e je̱ Pablo tyoon je̱ Nte'yam je̱ kyutojku̱n ka̱jx,
44019012	je̱ paayu paat tse'e ukpu̱ je̱ viijnk vit juu' ve'e je̱ ñi'kx je̱ kyo̱pk tyukpaatyp, je̱'e̱ tse'e yakna̱jkxtup joma ve'e je̱ pa'am jáyuda. Ku ve'e ve'em du̱tonda, van'it tse'e jyo̱tka̱daaktini pa̱n pa̱n jatye'e pa̱jkju̱dup je̱tse'e tyukvaatsjidini je̱ ko̱'o̱yjáyuvap pa̱n pa̱n jatye'e je̱m jya'vin ka̱jxmda je̱ ko̱'o̱yjáyuvap.
44019013	Je̱m tse'e je̱ israeejlit jáyuda juu' ve'e muxim muyam du̱yakpítsumdu je̱ ko̱'o̱yjáyuvap je̱m je̱ jayu jya'vin ka̱jxmda, je̱'e̱ tse'e du̱'uknu̱pa̱a̱jmtkidu je̱tse'e je̱ Ma̱ja̱ Vintsá̱n Jesús je̱ xya̱a̱j du̱ko̱jtspaa'ttat je̱tse'e du̱yakpítsumdat. Jidu̱'u̱m tse'e du̱na̱a̱jmada je̱ ko̱'o̱yjáyuvap: ―Je̱ Jesús, juu' ve'e je̱ Pablo tyukka'amaayp, je̱'e̱ ka̱jxts a̱ts miitse'e ntukpava'anda je̱tse'e je̱m ya̱ jayu jya'vin ka̱jxm mpítsumdinit.
44019014	Ve'eme'e jyátu̱kada y'ijt je̱ Esceva nu̱vuxtojtu̱k je̱ myajntkta. Je̱ Esceva, je̱ israeejlit jáyuts je̱'e̱ ve'e, je̱ tee'ta̱jk je̱ vyintsá̱n.
44019015	Ku ve'e ve'em jyátkidi to'k nax, van'it tse'e je̱ ko̱'o̱yjáyuvap y'atso̱o̱jvjidi: ―N'ixa xa a̱ts je̱'e̱ ve'e je̱ Jesús, nnu̱ja'vivapts a̱tse'e je̱ts pa̱n je̱'e̱ ve'e je̱ Pablo, je̱ts miits, ¿tits miitse'e mnatyijjada?
44019016	Van'it tse'e ñu̱ye̱jtsu̱kjidi je̱ jayu juu' ve'e je̱m jya'vin ka̱jxm je̱ ko̱'o̱yjáyuvap, je̱tse'e tyuntsii'kjidini je̱tse'e y'ama̱a̱daaguijidi; ax ve'em tse'e kye̱e̱ktini nu̱va'ajts a̱xva'ajts je̱ts tum tsaachada tum xa̱'a̱jkada.
44019017	Ñu̱ja'vidupts ya̱'a̱ ve'e nu̱jom pa̱n pa̱n jatye'e je̱m Éfeso tsu̱u̱nidup, je̱ israeejlit jáyuda je̱ts pa̱n pa̱n jatye'e ka je̱'e̱pta. Ax ve'em tse'e je̱ jayu o̱o̱y tyuntsa̱'kidi je̱tse'e du̱yakmá̱jidi du̱yakjaanchidi je̱ Ma̱ja̱ Vintsá̱n Jesús.
44019018	Nay ve'empa nu̱may pa̱n pa̱n jatye'e du̱jaanchja'vidu je̱ Jesús, y'ava'niduts je̱'e̱ ve'e je̱ kyo̱'o̱y je̱'e̱ juu' ve'e tyoondup y'ijt.
44019019	Nu̱mayda tse'e juu' ve'e maaydup y'ijtti, je̱'e̱ tse'e du̱yakna̱jkxtu je̱ ña̱kta joma ve'e du̱toonkada y'ijt je̱ maayk je̱tse'e du̱yakto̱o̱ydini je̱ ña̱kta je̱ja je̱ nu̱may jayu vyinkujk. Ku ve'e yakpayo̱'y pa̱n vinxu̱p je̱'e̱ ve'e du̱tso̱va je̱ ña̱kta, mó̱kupx jatoogupx joojnt nu̱mutún jo'n tse'e vyinjajty to'k ka̱'a̱jyji je̱ ña̱kta.
44019020	Ax ve'em tse'e je̱ Ma̱ja̱ Vintsá̱n je̱ kya̱ts je̱ y'ayook vya'kxtk'atu̱'u̱ts je̱tse'e mya̱kkpa̱jk'atu̱'u̱ts.
44019021	Ax ku tse'e ve'em jyajty, van'it tse'e je̱ Pablo du̱nu̱pa̱a̱jmtki je̱tse'e na̱jkx du̱ku'íxnuva je̱ jaanchja'vivata̱jkta juu' ve'e je̱m macedóniait je̱ts acáyait y'it jo̱o̱tmda je̱tse'e u̱x'o̱o̱k ña̱jkxu̱t je̱m Jerusalén. Ve'em tse'e vyaampa je̱ts ku ve'e je̱m Jerusalén ña̱jkxu̱t, je̱ts vinko̱pk je̱'e̱ ve'e je̱tse'e ña̱jkxpat je̱m Roma.
44019022	Van'it tse'e du̱nu̱ke̱jxidi je̱m macedóniait y'it jo̱o̱tm nu̱me̱jtsk je̱ pyatto'niva, Timoteo je̱ts Erasto je̱'e̱ ve'e xya̱a̱jta, namvaat je̱'e̱ ve'e jave̱e̱'n jyaa'ktáñ je̱m ásiait y'it jo̱o̱tm.
44019023	Ax ve'em tse'e tyoojnji kyo̱jtsji van'it, je̱tse'e je̱ jayu yoojmu̱kti y'ajxu̱kti, jo̱tma'ttu ve'e je̱'e̱ ka̱jx ku ve'e nu̱may je̱ jayu je̱ Jesucristo du̱jaanchja'vidi.
44019024	Je̱m tse'e vye'na to'k je̱ yaa'tya̱jk juu' ve'e Demetrio du̱xa̱a̱j, je̱ platero toonk je̱'e̱ ve'e tyukjoojntykip. Je̱ Diana juu' ve'e vyinja'vidup vyintsa̱'kidup, je̱'e̱ tse'e je̱ chapta̱jk y'apa̱mnajxyp je̱ plata ma̱a̱t. O̱o̱yts je̱'e̱ ve'e du̱tuntoonkma̱'a̱ je̱'e̱ juu' ve'e du̱'apa̱mnajxtuvap je̱ tsapta̱jk.
44019025	Je̱ Demetrio tse'e du̱yaknay'amojkijidu pa̱n pa̱n jatye'e nay je̱'e̱ je̱ toonk du̱toonduvap, je̱tse'e du̱nu̱u̱jmidi: ―Yaa'tya̱jkta, mnu̱ja'vidup xa miitse'e je̱ts ya̱ toonk je̱'e̱ ve'e juu' ve'e je̱ jayu nu̱yojk du̱yakmeempaatp.
44019026	M'íxtup mmó̱tudup xa miitse'e ti ve'e je̱ Pablo tyuump kya̱jtsp. Ve'em tse'e vya'añ je̱ts ka'a ve'e je̱ vintsa̱'kin du̱jaye̱pta juu' jatye'e je̱ jayu y'apa̱mnajxyp. Nu̱may tse'e je̱ jayu du̱tukvin'u̱u̱'n je̱tse'e du̱tukkuvu̱k juu' ve'e kya̱jtsp. Ka yaajyap tse'e éfesovit kyajpu̱n ku̱jx ve'em jyátu̱ka, ve'empa ve'e yaja nu̱jom ásiait y'it ja̱a̱t.
44019027	Kutsa̱'a̱gats ya̱'a̱ ve'e je̱ts ya̱ ntoonkamda vyintó̱kinit; ka ya̱'a̱jyap tse'e, nay ve'empa ve'e vyintó̱kivat je̱ vintsa̱'kin juu' ve'e yakmo̱o̱yp je̱ Diana juu' ve'e nvinja'vimdup nvintsa̱'kimdup, ve'em tse'e yakviijnk'íxnit je̱'e̱ juu' ve'e je̱ jayu vyinja'vidup vyintsa̱'kidup yaja nu̱jom ásiait y'it ja̱a̱t je̱ts vinxu̱p to'k it to'k naxviijn.
44019028	Ku ve'e du̱'amo̱tunajxti, e̱jkju̱du jo̱t'aajnju̱du tse'e o̱o̱y, je̱tse'e ma̱kk vyaandi: ―¡Ñu̱má̱jip xa ve'e je̱ Diana juu' ve'e yakvinja'vip yakvintsa̱'kip yaja Éfeso!
44019029	Nu̱jom tse'e je̱ jayu je̱m kajpu̱n ka̱jxm yoojmu̱kti y'ajxu̱kti. Tun to'mayji tse'e ñay'amojkijidi je̱p kumoon tu̱jkp. Je̱p tse'e du̱pava̱a̱'ndi je̱ Gayo je̱ts je̱ Aristarco, macedóniait jáyuda je̱'e̱ ve'e, je̱ Pablo je̱ myujatyoo'da.
44019030	Jyatukta̱kavaants je̱'e̱ ve'e je̱ Pablo, ax ka'a tse'e je̱ jaanchja'vivata̱jk du̱yakjajtti.
44019031	Nay ve'empa tse'e je̱ ásiait yakkutojkpada juu' ve'e je̱ Pablo mya̱a̱tnayja'vijidup, je̱'e̱ tse'e je̱ Pablo je̱ ka̱ts du̱tuknu̱ke̱jxtu je̱ts ka'a ve'e tyá̱kat je̱p kumoon tu̱jkp.
44019032	Je̱p tse'e yoojmu̱kti y'ajxu̱kti joma ve'e ñay'amojkijidi. Je̱p tse'e to'k viijn juu' ve'e ma̱kk ko̱jtstup, nay je̱ppa tse'e jado'k viijn juu' ve'e ma̱kk ko̱jtstuvap, ax nu̱may tse'e je̱ jáyuda juu' ve'e du̱kanu̱ja'vidup pa̱n tya̱jxe'e ñay'amojkijidi.
44019033	Ax je̱ppa tse'e je̱ jáyuda juu' ve'e je̱ Alejandro du̱vaajnjidu. Van'it tse'e je̱ israeejlit jayu du̱ti'tspítsumdi je̱ja je̱ nu̱may jayu vyinkujk. Tukvinja'vijidu tse'e je̱ Alejandro je̱ kya̱'a̱j ma̱a̱t je̱tse'e y'amo̱'o̱ttat ku̱x kyuko̱tsuvaampye'e je̱ israeejlit jáyuda je̱ja je̱ nu̱may jayu vyinkujk.
44019034	Ku ve'e du̱nu̱ja'vidi je̱ts israeejlit jayu je̱'e̱ ve'e, van'it tse'e me̱jtsk hora jo'n ma̱kk vyaandi: ―¡Ñu̱má̱jip xa ve'e je̱ Diana juu' ve'e yakvinja'vip yakvintsa̱'kip yaja Éfeso!
44019035	Van'it tse'e je̱ jaayva je̱ nu̱may jayu du̱yak'ama̱'t, je̱tse'e vyaajñ: ―Éfesovit yaa'tya̱jkta, ¿pa̱nts vine'e du̱kanu̱ja'vip je̱ts ya̱ éfesovit kajpu̱ne'e tukka̱daakjup je̱tse'e du̱'ix'ijtnit je̱ Diana je̱ chapta̱jk je̱ts je̱ kunuu'kx tsaaj juu' ve'e je̱m tsapjo̱o̱tm ka̱daak?
44019036	Ka'a tse'e pa̱n y'o̱'yixju̱ je̱tse'e du̱nu̱nkakuvá̱ku̱t. Je̱'e̱ ka̱jxts a̱tse'e nva'añ je̱ts yaknaxka̱da'akta je̱ m'aajta je̱ mjo̱o̱tta je̱tse'e o̱y xpayo̱'o̱ydat juu' ve'e mtonuvaandup.
44019037	Ku̱x ya̱ yaa'tya̱jkta juu' ve'e tu̱xyakme̱tsta, ka'ats ya̱'a̱ ve'e du̱vinko̱jtspé̱tta je̱ Diana juu' ve'e nvinja'vimdup nvintsa̱'kimdup, ni ka'a tse'e juu' du̱me̱e̱'tsta joma ve'e yakvinjava yakvintsa̱'a̱ga.
44019038	Pa̱n nu̱xa̱'a̱avaajnju̱dup tse'e je̱ Demetrio je̱ts pa̱n pa̱n jatye'e mya̱a̱ttoondup, va'an tse'e du̱nu̱xa̱'a̱ada. Je̱'e̱ ka̱jx tse'e jye̱ja je̱ to̱kin payo̱'yvada je̱ts pa̱n pa̱n jatye'e yakkutojktup, je̱ja je̱'e̱ vyinkujkta tse'e du̱kó̱tstat ka̱kje̱'e̱ pa̱n ti jatye'e natyuknu̱xa̱'a̱ijidup.
44019039	Pa̱n viijnkts je̱'e̱ ve'e juu' ve'e m'amó̱tudup, ko̱jts'ó̱ya tse'e du̱tsa̱k je̱p kumoon ku ve'e ká̱tsani je̱tse'e je̱ jayu ñay'amókajadat.
44019040	Ka'a tse'e y'o̱ya je̱ts u̱u̱'me'e u̱xyam nyoojmu̱kumdat n'ajxu̱kumdat. Pa̱n myó̱tudup xa je̱'e̱ ve'e pa̱n pa̱n jatye'e je̱ ma̱ja̱ kutojku̱n du̱jaye̱jptup je̱tse'e xvatso̱'vumdat, tso'oxpaatumdap tse'e, ku̱x ka'a xa ve'e tii ti ve'e nvaajnjimdap.
44019041	Ku ve'e ve'em vyaajñ, van'it tse'e je̱ jayu du̱nu̱u̱jmidi je̱tse'e ña̱jkxtinit.
44020001	Ku ve'e ñajxy je̱ yoojmu̱k je̱ ajxu̱k, van'it tse'e je̱ Pablo du̱yaxmujk je̱ jaanchja'vivata̱jk je̱tse'e du̱ko̱jtsmá̱kki. Van'it tse'e ñache̱e̱'njidi je̱tse'e ñavya'kxjidi. Van'it tse'e ñu̱jkx je̱m macedóniait y'it jo̱o̱tm.
44020002	Ku ve'e je̱m vye'na, o̱o̱y tse'e du̱tunko̱jtsmá̱kkidi je̱ jaanchja'vivata̱jk, van'it tse'e ña̱jkxpa je̱m acáyait y'it jo̱o̱tm.
44020003	Je̱m tse'e chu̱u̱ni toojk po̱'o̱. Van'it tse'e je̱ barco du̱'ukpa̱kuvaanni je̱tse'e je̱m siiriait y'it jo̱o̱tm vyimpijtnuvat. Ku ve'e du̱nu̱ja'vi je̱ts ta̱ ve'e je̱ israeejlit jayu du̱'ukko̱jtsmókta je̱ts yak'o̱o̱'kuvaampye'e, van'it tse'e du̱nu̱pa̱a̱jmtkitíktsnuva je̱tse'e je̱ tyoo' du̱'avimpijtinuvat, je̱ macedóniait it du̱tuknajxnuvat. Ax ve'em tse'e du̱tuujn.
44020004	Mujatyoo'ijidu tse'e je̱ beréait Sópater, je̱ tesalónicait Aristarco, je̱ tesalónicait Segundo, je̱ deerbeit Gayo, je̱ Timoteo, je̱ ásiait Tíquico, je̱ts je̱ ásiait Trófimo.
44020005	Je̱'e̱da tse'e too'va̱jktu je̱ts a̱a̱tse'e x'a'ix je̱m Troas.
44020006	Ku ve'e ñajxy je̱ xa̱a̱j ku ve'e yakkay je̱ tsapkaaky juu' ve'e je̱ levadura du̱kama̱a̱t, van'itts a̱a̱tse'e je̱m Filipos ntsa̱a̱'n je̱m barco jo̱o̱tm je̱ts a̱a̱tse'e kumugo̱xxa̱a̱j nmaspaadi je̱'e̱da je̱m Troas. Vuxtojtu̱k xa̱a̱jts a̱a̱tse'e je̱m n'ijt.
44020007	Domingo tse'e vye'na, muto'k xa̱a̱j je̱ semana, je̱ts a̱a̱tse'e nnay'amojkiji je̱ts a̱a̱tse'e je̱ tsapkaaky ntojkva'kxu̱t, van'it tse'e je̱ Pablo du̱yak'ixpu̱jk je̱ jaanchja'vivata̱jk. Je̱ kujá̱pit tse'e je̱ Pablo cho̱o̱'nuva'añ vye'na, je̱'e̱ ka̱jx tse'e kya'amaajy tso'm jo'n paat.
44020008	Je̱mts a̱a̱tse'e nnay'amojkiji je̱p mutoojk nu̱ka̱vyet ku̱jxp joma ve'e vye'na may je̱ ta̱'kxpa.
44020009	Je̱m tse'e chu̱u̱na vye'na ventana am to'k je̱ mootsk ónu̱k juu' ve'e Eutico du̱xa̱a̱j. Paatjinu tse'e je̱ tsooj ku ve'e je̱ Pablo jek tyunko̱jtsni, van'it tse'e myanajxy je̱tse'e kyu̱sta̱jki je̱m ventana am je̱p mutoojk nu̱ka̱vyet ku̱jxp. Van'it tse'e du̱vijtsu̱kti a̱a̱'kani.
44020010	Ku tse'e je̱p ñu̱ka̱daakji je̱ Pablo je̱tse'e yakpojtu̱kji, je̱tse'e che̱e̱'nu̱kji, van'it tse'e vyaajñ: ―Kadi mtsa̱'a̱gada, joojntykip xa ya̱'a̱.
44020011	Van'it tse'e je̱ Pablo pye̱jtnuva, je̱tse'e du̱tojkva'kxy je̱ tsapkaaky, je̱tse'e je̱ jaanchja'vivata̱jk du̱ma̱a̱tkaajy. Ve'em tse'e du̱tuujn ax jo'n je̱ Jesús du̱tuujn ku ve'e je̱ y'ixpa̱jkpata̱jk jado'k nax du̱ma̱a̱t'a'óxidi. Van'it tse'e jyaa'kka̱jts je̱ kujá̱pit paat. Ku ve'e kyo̱jtsku̱jx, van'it tse'e cho̱o̱'nni.
44020012	Je̱ mootsk ónu̱k juu' ve'e ku̱sta̱jki, joojntykts je̱'e̱ ve'e du̱yakna̱jkxtini, jo̱t'ama̱j tse'e nu̱jom tyaandini.
44020013	Van'itts a̱a̱tse'e je̱m barco jo̱o̱tm ntsa̱a̱'n je̱ts a̱a̱tse'e nnu̱jkx je̱m asoonit kyajpu̱n ka̱jxm, je̱mts a̱a̱tse'e je̱ Pablo nma̱a̱tnavyaa'tju̱t ku̱x ve'em a̱a̱tse'e tu̱nko̱jtsmúk, tékum je̱'e̱ ve'e ñu̱jkx.
44020014	Ku a̱a̱tse'e nma̱a̱tnavyaatji je̱m Asón, van'itts a̱a̱tse'e nma̱a̱tnu̱jkx je̱m barco jo̱o̱tm je̱m mitiléneit kyajpu̱n ka̱jxm.
44020015	Je̱mts a̱a̱tse'e ntsa̱a̱'n je̱ts a̱a̱tse'e je̱ ku'óxit nmajxy je̱ja quíovit myu'avinkujk, to'k je̱ naax juu' ve'e je̱m maaxy na̱a̱j akojkm. Je̱ kumaaxkitts a̱a̱tse'e nje̱'y je̱m Samos. Je̱ kumadookitts a̱a̱tse'e nje̱'y je̱m Mileto.
44020016	Ka'a tse'e je̱ Pablo jek y'ituvaajñ je̱m ásiait y'it jo̱o̱tm, je̱'e̱ ka̱jx tse'e kyanu̱jkx je̱m Éfeso, jatyji ve'e jye̱'yavaajñ je̱m Jerusalén ku̱x cha̱jkpe'e je̱tse'e je̱m du̱yaknáxu̱t je̱ pentecostés xa̱a̱j.
44020017	Ku a̱a̱tse'e nje̱'y je̱m milétovit kyajpu̱n ka̱jxm, van'it tse'e je̱ Pablo du̱nu̱ke̱jxi pa̱n pa̱n jatye'e du̱nu̱vinténidup vye'na je̱ jaanchja'vivata̱jk je̱m Éfeso.
44020018	Ku ve'e jye̱'ydi, van'it tse'e du̱nu̱u̱jmidi: ―Mnu̱ja'vidinup xa miitse'e vintso̱ a̱tse'e juu' ntuujn nka̱jts, van'ítani a̱tse'e ve'em nton'ukvaajñ nko̱jts'ukvaajñ ku a̱tse'e yaja ásiait y'it ja̱a̱t nje̱'y.
44020019	Nmutoon nmupa̱jkts a̱tse'e je̱ Ma̱ja̱ Vintsá̱n je̱ nu̱u̱'k aaj je̱ nu̱u̱'k jo̱o̱t ma̱a̱t, je̱ jayu a̱tse'e nnu̱yaaxtu ku̱xe'e du̱kakuva̱kta je̱ Nte'yam je̱ y'ayook; juu'ts a̱tse'e ntoon nko̱jts, je̱'e̱ ka̱jxts a̱tse'e je̱ israeejlit jayu o̱o̱y xtunyaktsaachpaatti.
44020020	Ax ijtpts a̱ts miitse'e nvaajnjidi juu' ve'e mtuk'o̱'yidup, je̱ja a̱tse'e je̱ nu̱may jayu vyinkujk je̱ts je̱p mtu̱jkpta je̱ jayu nyak'ixpa̱jkti,
44020021	ve'em je̱ israeejlit jáyuda ve'em pa̱n pa̱n jatye'e ka je̱'e̱pta. Ve'em a̱tse'e nnu̱u̱jmidi je̱ts tun vinko̱pk je̱'e̱ ve'e je̱tse'e vyinmayu̱mpijttinit, je̱tse'e du̱maso̱o̱ktinit je̱ kyo̱'o̱y joojntykinda, je̱tse'e je̱ Nte'yam du̱pana̱jkxtinit, je̱tse'e du̱jaanchja'vidinit je̱ nMa̱ja̱ Vintsá̱namda Jesucristo.
44020022	U̱xyamts a̱tse'e je̱m Jerusalén nmu̱jkx, je̱ Espíritu Santo tse'e a̱ts ya̱ nja'vin du̱vo̱o̱p, ka'ats a̱tse'e nnu̱java vintso̱ a̱tse'e je̱m je̱ jayu xtóndat,
44020023	je̱'e̱jyji a̱tse'e nnu̱ja'vip, pa̱n joma a̱tse'e nnu̱jkx, ve'emts a̱tse'e xnu̱u̱jma je̱ Espíritu Santo je̱ts je̱ poxu̱nta̱jk a̱tse'e n'a'ixp je̱ts je̱ tsaachpaatu̱n.
44020024	Ax ni tíats a̱tse'e nkavinmay, ni viinma a̱ts ya̱ njoojntykin, je̱'e̱jyji ve'e je̱ts a̱tse'e nyakpooknit je̱ toonk juu' a̱tse'e xtuknu̱va'ni je̱ Ma̱ja̱ Vintsá̱n Jesús, a̱tse'e n'ijtnit ax jo'n je̱ jayu juu' ve'e too'va̱jkp tu̱jye'ya joma ve'e kyuka̱xa je̱ noomk, a̱tse'e je̱ jayu nvaajnjadat je̱ o̱y ka̱ts je̱ o̱y ayook, je̱'e̱ts je̱'e̱ ve'e ku ve'e je̱ jayu yakvaajñja vintso̱ ve'e je̱ Nte'yam je̱ maa'yu̱n tyo'nu̱xjada.
44020025	’Ntukka'amaayduts a̱ts miitse'e anañu̱joma vintso̱ je̱'e̱ ve'e ku ve'e je̱ jayu y'itta je̱m je̱ Nte'yam y'am kya̱'m. Ax nmu̱ja'vipts a̱tse'e je̱ts ka'a a̱tse'e x'uk'íxtinuvat yaja naxviijn.
44020026	Pa̱n mtsaachpaattinup tse'e xa̱'ma ka̱jx jyapa̱na miitsta, yaja a̱ts miitse'e mvinkujkta nna̱a̱jmada je̱ts ka'a a̱tse'e ntó̱kinat, ku̱x nvaajnjidu xa a̱ts miitse'eda vintso̱ ve'e xjaye̱jptinit je̱ joojntykin juu' ve'e xa̱'ma ka̱jx ijtp,
44020027	ntuknu̱ja'viduts a̱ts miitse'e nu̱jom juu' ve'e je̱ Nte'yam ñu̱pa̱a̱jmtki, ka'a ve'e tii juu' a̱ts miitse'e nkavaajnjidu.
44020028	Naajkkó̱pkajada viinm je̱ts ix'itta nu̱jom je̱ Nte'yam je̱ jyayu juu' ve'e je̱ Espíritu Santo mpa̱a̱jmjidu je̱tse'e x'ix'íttat, je̱ jayu juu' ve'e je̱ Nte'yam natyukje̱'e̱iju ku ve'e je̱ y'Onu̱k kyu'o̱o̱'kijidi.
44020029	Nnu̱ja'vip xa a̱tse'e je̱ts ku a̱tse'e yaja nko̱o̱'k'ijtnit, mnu̱je̱'yajadapts miitse'e je̱ viijnk jayu je̱tse'e mtónjadat ax jo'n je̱ mu'uk lobo du̱tonda jo'n je̱ carneeroda.
44020030	Je̱ja tse'e miitsam m'akujkta jyé̱jat pa̱n pa̱n jatye'e je̱ jayu je̱ taay du̱tukyak'ixpá̱ktap, je̱'e̱ tse'e chó̱ktap je̱tse'e je̱ Ma̱ja̱ Vintsá̱n je̱ jyayu pyana̱jkxjadat.
44020031	Mnay'íxjadap tse'e je̱'e̱ ka̱jxta, jaa'myé̱tsta je̱ts toojk joojnt a̱ts miitse'e nu̱nyaaxnup jó̱vum xa̱a̱j jó̱vum tsooj to'k jado'k ntuk'ixti.
44020032	’Utsta ajchta, u̱xyamts a̱ts miitse'e mpa̱mda je̱m je̱ Nte'yam y'am kya̱'m je̱ts je̱ ma̱ja̱ maa'yu̱n ma̱a̱t juu' ve'e je̱ Nte'yam je̱ jayu tyoojnjip, je̱'e̱ts je̱'e̱ ve'e je̱ ayook juu' ve'e je̱ jayu yakvaajnjip je̱tse'e y'o̱'yixju̱ je̱tse'e du̱ma̱kkpa̱a̱mnit je̱ mjo̱o̱tta je̱ mja'vinda, ve'em tse'e xjaye̱jptinit je̱ pu̱k je̱m tsapjo̱o̱tm ma̱a̱t nu̱jom je̱'e̱da pa̱n pa̱n jatye'e je̱ Nte'yam apu̱k pya̱a̱m je̱tse'e y'ijttinit je̱'e̱ je̱ jyayu.
44020033	Ka'a a̱tse'e tu̱nnas'ayo̱va je̱ viijnk jayu je̱ myeen ukpu̱ je̱ viijnk jayu je̱ vyit je̱ xyo̱x.
44020034	Va'ajts xa miitse'e xnu̱jávada je̱ts ya̱ nka̱'a̱jam a̱tse'e ntuktoon je̱tse'e jye̱ji juu' a̱tse'e xka'ijtji je̱ts juu' ve'e ka'ijtu̱xju̱du a̱ts je̱ nmujatyoo'da.
44020035	Ve'emam xa a̱ts miitse'e ntukyak'ixpa̱kta je̱tse'e je̱ jayu tyónu̱t je̱tse'e yakputá̱kadat pa̱n pa̱n jatye'e katih'ijtu̱xju̱dup, je̱tse'e yakjaa'myé̱tsu̱t juu' ve'e je̱ Ma̱ja̱ Vintsá̱n Jesús kyo̱jts ku ve'e vyaajñ: “Nu̱yojk tse'e je̱ xo̱o̱ndu̱k jo̱o̱t njaye̱jpumda ku ve'e je̱ jayu nmo̱'yumda juu' je̱ts ka'a ve'e ku ve'e je̱ jayu juu' xmo̱'yumda.”
44020036	Ku ve'e ve'em vyanku̱jx, van'it tse'e kyo̱xkténidi je̱ Pablo je̱ts nu̱jom je̱'e̱da, je̱tse'e chapko̱jtsti.
44020037	O̱o̱y tse'e anañu̱joma du̱tunnu̱yaaxti je̱ Pablo, je̱tse'e du̱tse̱e̱'ndi, je̱tse'e du̱tsoo'kxti,
44020038	o̱o̱y tse'e tyuntsaachvinmapya̱jkti ku̱x ve'eme'e ña̱'mu̱xjada je̱ts ka'a ve'e du̱'uk'íxtinit yaja naxviijn. Van'it tse'e o̱jts du̱nasvo̱'vidini joma ve'e je̱ barco.
44021001	Ku a̱a̱tse'e nmasa̱a̱k je̱ jaanchja'vivata̱jk je̱m Mileto, van'itts a̱a̱tse'e nnu̱jkx je̱m barco jo̱o̱tm ix jatyu̱v je̱ts a̱a̱tse'e nje̱'y joma ve'e je̱ it du̱xa̱a̱ja Cos. Je̱ ku'óxitts a̱a̱tse'e nje̱'y je̱m Rodas. Je̱mts a̱a̱tse'e ntsa̱a̱'n je̱ts a̱a̱tse'e Pátara nnu̱jkx.
44021002	Je̱mts a̱a̱tse'e Pátara mpaaty to'k je̱ barco juu' ve'e je̱m feníciait y'it jo̱o̱tm tso̱ na̱jkxp, je̱'e̱ts a̱a̱tse'e xyakna̱jkx.
44021003	Mpaa'najxts a̱a̱tse'e je̱m Chipre, anajts a̱a̱ts je̱'e̱ ve'e nmasa̱a̱k, je̱ts a̱a̱tse'e nnu̱jkx je̱m siiriait y'it jo̱o̱tm. Je̱mts a̱a̱tse'e nje̱'y tiirovit kyajpu̱n ka̱jxm, je̱'e̱ ka̱jx ku ve'e je̱m je̱ barco je̱ tsu̱m du̱maso̱'o̱ku̱t.
44021004	Van'itts a̱a̱tse'e n'ixti je̱ utsta je̱ ajchta ma̱a̱t je̱ utsta je̱ tsa̱'a̱da juu' ve'e je̱m, je̱'e̱ts a̱a̱tse'e nma̱a̱ttsu̱u̱nidu vuxtojtu̱k xa̱a̱j. Ax je̱'e̱da tse'e je̱ Espíritu Santo ka̱jx du̱nu̱u̱jmidu je̱ Pablo je̱ts ka'a ve'e ña̱jkxu̱t je̱m Jerusalén.
44021005	Ku ve'e ñajxy je̱ vuxtojtu̱k xa̱a̱j, tso̱o̱'nnuts a̱a̱tse'e. Nu̱jom je̱ jaanchja'vivata̱jk ma̱a̱t je̱ y'ónu̱kta je̱ ñu̱da̱'a̱xta, je̱'e̱ts a̱a̱tse'e o̱jts xnasvo̱'vidini je̱m kajpu̱n pa'am. Je̱mts a̱a̱tse'e nko̱xkteni je̱ts a̱a̱tse'e ntsapka̱jts.
44021006	Van'itts a̱a̱tse'e xnu̱u̱jmidini: ―Dioose'e mma̱a̱dajadap. Je̱ts a̱a̱tse'e n'atso̱o̱vdinuva: ―Nay ve'empa miitsta, Dios ma̱a̱te'e mtaandini. Van'itts a̱a̱tse'e je̱m barco jo̱o̱tm nta̱jki je̱ts je̱'e̱ ve'e vyimpijttini je̱m tya̱k'am.
44021007	Van'itts a̱a̱tse'e ntsa̱a̱'n je̱m Tiro je̱ts a̱a̱tse'e nje̱'y je̱m Tolemaida. Ku a̱a̱tse'e je̱ barco ntukvaach, van'itts a̱a̱tse'e nko̱jtspa̱a̱'kx je̱ utsta je̱ ajchta ma̱a̱t je̱ utsta je̱ tsa̱'a̱da juu' ve'e je̱mda, je̱ts a̱a̱tse'e nma̱a̱txa̱najxti.
44021008	Je̱ ku'óxitts a̱a̱tse'e ntso̱o̱'nnuva je̱ts a̱a̱tse'e nje̱'y je̱m cesaréait kyajpu̱n ka̱jxm. Je̱mts a̱a̱tse'e nnu̱jkx je̱ Felipe tya̱k'am, to'k je̱'e̱ ve'e juu' ve'e je̱ jayu du̱vaajnjip je̱ o̱y ka̱ts je̱ o̱y ayook, je̱'e̱ ve'e nu̱to'k je̱ nu̱vuxtojtu̱k yaa'tya̱jkta juu' ve'e yakvinko̱o̱ndu je̱tse'e du̱putá̱kadat je̱ kuká̱tsivada. Je̱mts a̱a̱tse'e nmataajñ.
44021009	Je̱ Felipe, nu̱maktaaxk tse'e je̱ ña̱a̱x, tum kiixu̱ta̱'a̱x je̱'e̱ ve'eda, je̱'e̱ tse'e du̱ko̱jtsnajxtup je̱ Nte'yam je̱ y'ayook.
44021010	Ku a̱a̱tse'e me̱jtsk toojk xa̱a̱j je̱m nve'na, van'it tse'e jye̱'y to'k je̱ Nte'yam je̱ y'ayook ko̱jtsnajxpa, Agabo je̱'e̱ ve'e xya̱a̱j, je̱mts je̱'e̱ ve'e Judea cha̱a̱'n.
44021011	Je̱'e̱ts a̱a̱tse'e o̱jts xku'ix. Van'it tse'e du̱ka̱a̱jn je̱ Pablo je̱ tyiintsóm je̱tse'e ñatyukka̱tsoojmji ñatyukpaktsoojmji. Van'it tse'e vyaajñ: ―Ve'em xa ve'e vya'añ je̱ Espíritu Santo je̱ts je̱me'e Jerusalén je̱ israeejlit jáyuda jidu̱'u̱m du̱tsómdat pa̱n pa̱n ya̱'a̱ ve'e jye̱'e̱ ya̱ tiintsóm, je̱tse'e je̱m je̱ viijnk jayu kya̱'m du̱pá̱mdat.
44021012	Kuts a̱a̱tse'e n'amo̱tunajxy, van'itts a̱a̱tse'e je̱ Pablo nmunoo'kxtk je̱ts ka'a ve'e ña̱jkxu̱t je̱m Jerusalén. Munoo'kxtkju̱duva tse'e je̱ cesaréait jayu.
44021013	Ax jidu̱'u̱m tse'e je̱ Pablo y'atsa̱a̱jv: ―¿Tya̱jxse'e mya'axta je̱ts a̱tse'e xyaktsaachvinmapya̱kuva'anda? Pa̱n vaamp xa ve'e je̱ Ma̱ja̱ Vintsá̱n Jesús, nnayja'vijinupts a̱tse'e je̱ts a̱tse'e n'o̱o̱'ku̱t je̱'e̱ ka̱jx je̱m Jerusalén, ka ko̱o̱jyape'e je̱ts a̱tse'e nyaktsómu̱t je̱'e̱ ka̱jx.
44021014	Ax kuts a̱a̱tse'e xka'o̱'yixju̱ je̱ts a̱a̱tse'e nnaxkó̱tsu̱t, van'itts a̱a̱tse'e nmaso̱o̱kni. Jidu̱'u̱mts a̱a̱tse'e nvaajñ: ―Va'an ve'em du̱tunju̱ pa̱n vintso̱ ve'e je̱ Ma̱ja̱ Vintsá̱n du̱tsa̱k.
44021015	Van'itts a̱a̱tse'e nnay'apa̱a̱jmtkiji je̱ts a̱a̱tse'e nnu̱jkx je̱m Jerusalén.
44021016	Xmujatyoo'iduts a̱a̱tse'e je̱ cesaréait jaanchja'vivada je̱m je̱ Mnasón tya̱k'am paat, chípreit yaa'tya̱jk je̱'e̱ ve'e juu' ve'e jékani du̱jaanchja'vi'ukvaan je̱ Jesucristo, je̱'e̱ts a̱a̱tse'e xyakmatánup.
44021017	Ku a̱a̱tse'e nje̱'y je̱m Jerusalén, va'ajts xo̱o̱jntkpts a̱a̱tse'e je̱ uts je̱ ajch ma̱a̱t je̱ uts je̱ tsa̱'a̱ xkuva̱jkti.
44021018	Je̱ ku'óxitts a̱a̱tse'e je̱ Pablo o̱jts ntukma̱a̱tku'íx je̱ Santiago, je̱mpa tse'e vye̱'nada nu̱jom pa̱n pa̱n jatye'e du̱nu̱vinténidup je̱ jaanchja'vivata̱jk je̱m Jerusalén.
44021019	Van'it tse'e je̱ Pablo kyo̱jtspo̱o̱'kxjidi je̱tse'e tyukmumaajntykjidi ti jatye'e je̱ Nte'yam tyoon je̱'e̱ ka̱jx joma ve'e ka je̱ israeejlit jáyuvapta.
44021020	Ku ve'e du̱'amo̱tunajxti, yakmá̱jidu yakjaanchiduts je̱'e̱ ve'e je̱ Nte'yam. Van'it tse'e je̱ Pablo du̱nu̱u̱jmidi: ―M'ixp xa mitse'e je̱ts miijl ámani ve'e je̱ israeejlit jáyuda juu' ve'e du̱jaanchja'vidup je̱ nMa̱ja̱ Vintsá̱namda Jesucristo, ax nu̱jom tse'e vya'anda je̱ts tun vinko̱pk je̱'e̱ ve'e je̱tse'e yakkutyónu̱t je̱ Moisés je̱ pyava'nu̱n.
44021021	Ta̱ tse'e je̱ ka̱ts du̱mó̱tuda je̱ts je̱'e̱ mitse'e mtuk'ixp je̱ israeejlit jáyuda juu' ve'e tsu̱u̱nidup joma ve'e du̱ka'itjo̱o̱tmada, ve'eme'e xnu̱u̱jma je̱ts ka'a ve'e du̱ma̱ja̱pá̱mdat juu' ve'e je̱ Moisés pyavaan, ka'a ve'e du̱pa̱a̱jmjadat je̱ ixta'nu̱n je̱ y'ónu̱kta, je̱ts ni ka'a ve'e du̱tóndat ax jo'n je̱ israeejlit jayu je̱ kyostuumbreda.
44021022	¿Tise'e yaktónup? Nay'amókajadap xa n'ite'e je̱ nu̱may jayu ku ve'e du̱mó̱tudat je̱ts yaja mitse'e tu̱mje'ya.
44021023	Nu̱yojk o̱y xa ya̱'a̱ ve'e xtónu̱t. Je̱ja xa ve'e yaja a̱a̱ts ma̱a̱t nu̱maktaaxk je̱ yaa'tya̱jk juu' ve'e je̱ vaandu̱k du̱pa̱a̱mdu je̱ Nte'yam ma̱a̱t.
44021024	Ma̱a̱tna̱jkxtats n'it je̱tse'e xma̱a̱tnaajkva'atsjadat. Mits tse'e mkujóyup je̱ tá̱nu̱k je̱ts juu' jatye'e tso̱jkjup je̱tse'e yakyó̱xu̱t je̱p ma̱ja̱ tsaptu̱jkp, ve'em tse'e y'o̱'yixjadat je̱tse'e yakkuke̱e̱'pxtat. Pa̱n mtuump tse'e ve'em, van'it tse'e je̱ israeejlit jayu du̱nu̱jávadat je̱ts ka'a mitse'e ve'em mjátu̱ka ax jo'n je̱ ka̱ts du̱mó̱tuda, je̱'e̱ ve'e je̱ts viinme'e xkutyún juu' ve'e je̱ Moisés pyavaan.
44021025	Ax pa̱n pa̱n jaty tse'e ka je̱ israeejlit jáyuvap juu' ve'e je̱ Jesucristo du̱jaanchja'vidup, nnu̱ja'yiduts a̱a̱tse'e je̱ts ka'a je̱'e̱ ve'e du̱tivinmáydat, je̱'e̱jyji ve'e tyóndap je̱tse'e du̱kaja̱'kxtat juu' ve'e yaktukvintsa̱'kidup juu' ve'e ka je̱ Nte'yamap, je̱tse'e du̱kaja̱'kxtat je̱ nu̱u̱'pu̱n, je̱tse'e du̱kaja̱'kxtuvat je̱ tá̱nu̱k tsu'uts juu' ve'e yuktsum'o̱o̱'kp, je̱tse'e ni pa̱na je̱ ka̱ts du̱katukma̱a̱tjayé̱ptat je̱ yaa'y je̱ ta̱'a̱x juu' ve'e ka pú̱kap jyaye̱jptup.
44021026	Van'it tse'e je̱ Pablo du̱ma̱a̱tnu̱jkx je̱ nu̱maktaaxk yaa'tya̱jkta. Je̱ ku'óxit tse'e du̱ma̱a̱tnaajkvats'ukvaajnjidi. Van'it tse'e tya̱jki je̱p ma̱ja̱ tsaptu̱jkp je̱tse'e du̱'avánat vin'ite'e kyuká̱xat je̱ xa̱a̱j ku ve'e ñaajkva'atsjada, je̱'e̱ ve'e ku ve'e je̱ ya̱x du̱pá̱mdat ka̱kje̱'e̱.
44021027	Ax ka̱xuvaannup tse'e je̱ vuxtojtu̱k xa̱a̱j vye'na ku ve'e ñaajkva'atsjada, van'it tse'e je̱ israeejlit jáyuda juu' ve'e je̱m ásiait y'it jo̱o̱tm tso̱o̱'ndu, je̱'e̱ tse'e du̱'ixtu je̱ Pablo je̱p ma̱ja̱ tsaptu̱jkp. Van'it tse'e nu̱jom je̱ jayu du̱yakyoojmu̱kti du̱yak'ajxu̱kti, je̱'e̱ tse'e je̱ Pablo du̱majtstu
44021028	je̱tse'e ma̱kk vyaandi: ―¡Israeejlit jáyuda, putá̱kada a̱a̱ts! Ya̱'a̱ xa ve'e je̱ yaa'tya̱jk juu' ve'e nu̱jom je̱ it du̱tukvittp je̱tse'e je̱ nu̱may jayu du̱yak'ixpu̱k, ve'em tse'e du̱tuk'ix juu' ve'e kyapaatyp kyah'ake̱e̱guip ma̱a̱t je̱ jaanchja'vin juu' u̱u̱'me'e njaye̱jpumdup, ni ka'ats je̱'e̱ ve'e du̱paatpa du̱'ake̱e̱guiva ma̱a̱t je̱ Moisés je̱ pyava'nu̱n ukpu̱ je̱ vintsa̱'kin juu' ve'e nmo̱'yumdup ya̱ ma̱ja̱ tsapta̱jk. Ax ka je̱'e̱jyap tse'e, ta̱ xa ve'e du̱yakta̱jkiva yaja ma̱ja̱ tsaptu̱jk pa̱n pa̱n jatye'e ka je̱ israeejlit jáyuvap, ve'em tse'e tu̱du̱yakvintsa̱'kintó̱ki ya̱ it.
44021029	Je̱'e̱ ka̱jxe'e ve'em vyaandi ku̱x y'ixtu ve'e je̱ Pablo ku ve'e je̱m kajpu̱n jo̱o̱tm du̱ma̱a̱tve'na je̱ Trófimo, to'k je̱ éfesovit jayu. Ve'em tse'e vyinmaaydi je̱ts je̱ Pablo ve'e yakta̱jkiju je̱p ma̱ja̱ tsaptu̱jkp.
44021030	Ku ve'e yoojmu̱kti y'ajxu̱kti nu̱jom je̱ jayu, van'it tse'e noomp je̱ Pablo du̱nu̱na̱jkxti. Van'it tse'e du̱majtsti je̱tse'e du̱va̱a̱'mpítsumdini je̱p ma̱ja̱ tsaptu̱jkp. Ku tse'e du̱va̱a̱'mpítsumdi, van'it tse'e je̱ tsapta̱jk du̱yak'atojkti.
44021031	Yak'o̱o̱'kuvaandinup tse'e vye'na ku ve'e je̱ ka̱ts du̱mo̱tu je̱ tojpa juu' ve'e du̱nu̱vintsá̱nip nu̱miijl je̱ tojpata̱jk je̱ts yoojmu̱ktup ajxu̱ktupe'e nu̱jom je̱ jayu je̱m Jerusalén.
44021032	Van'it tse'e du̱yaknay'amojkijidi je̱ tyojpada je̱ts je̱'e̱da pa̱n pa̱n jatye'e du̱nu̱vintsá̱nidup nu̱mó̱kupx jaty je̱ tojpata̱jkta, je̱tse'e noomp ña̱jkxti joma ve'e je̱ jáyuda. Ku tse'e je̱ jayu du̱'ix je̱ tojpa juu' ve'e du̱nu̱vintsá̱nip nu̱miijl je̱ tojpata̱jk ma̱a̱t je̱ tyojpada, van'it tse'e du̱tsii'k'atú̱vidi je̱ Pablo.
44021033	Van'it tse'e je̱ tojpata̱jk je̱ vyintsá̱n je̱ Pablo du̱vinkuna̱jkxi je̱tse'e du̱yakjamyajtsji, je̱tse'e du̱yakjachoojmji me̱jtsk je̱ cadena ma̱a̱t. Van'it tse'e du̱'amo̱tutu̱vi pa̱n pa̱ne'e je̱ Pablo je̱ts pa̱n ti ve'e tu̱du̱tún.
44021034	Ax ma̱kk tse'e je̱ jayu kyo̱tsta, ko̱jtsp tse'e to'k ko̱jtsp tse'e jado'k, je̱'e̱ ka̱jx tse'e kya'o̱'yixju̱ je̱ tojpata̱jk je̱ vyintsá̱n je̱tse'e juu' du̱vinmó̱tuvu̱t. Van'it tse'e je̱ Pablo du̱yakjapyavijtsji joma ve'e je̱ tojpa cha̱a̱nada.
44021035	Ku ve'e jye̱'ydi joma ve'e je̱ escalera, van'it tse'e je̱ Pablo je̱ tojpa pyatsa̱a̱jmjidi ku̱x yak'o̱o̱'kuvaajnjupe'e je̱ nu̱may jáyuda.
44021036	Jidu̱'u̱m tse'e ma̱kk vyaandi: ―¡Va'an du̱'a̱a̱'ku̱!
44021037	Ku ve'e je̱ Pablo du̱yakta̱kavaandi je̱p joma ve'e je̱ tojpa cha̱a̱nada, van'it tse'e du̱nu̱u̱jmi je̱ tojpa juu' ve'e du̱nu̱vintsá̱nip nu̱miijl je̱ tojpata̱jk: ―¿Nvaat a̱ts mitse'e nmukó̱tsu̱t? Van'it tse'e je̱ tojpata̱jk je̱ vyintsá̱n y'atso̱o̱jvji: ―¿Tis, mka̱jtsp mitse'e je̱ griego aaj?
44021038	¿Ka je̱'e̱p mitse'e to'k je̱ egíptovit jayu juu' ve'e je̱ jayu du̱yakpojtu̱k je̱tse'e nu̱maktaaxk miijl je̱ yakjayu'o̱o̱'kpa du̱yaknu̱jkx joma ve'e je̱ jayu kyatsu̱u̱na?
44021039	Van'it tse'e je̱ Pablo y'atsa̱a̱jv: ―Israeejlit jayu xa a̱tse'e, je̱m a̱tse'e Tarso nkukajpu̱na, ñu̱má̱jip tse'e je̱ kajpu̱n je̱m cilíciait y'it jo̱o̱tm. Toojnjik a̱ts to'k aaj je̱ maa'yu̱n je̱ts a̱tse'e ya̱ jayu du̱muko̱tsta.
44021040	Maso̱o̱kju tse'e je̱ tojpata̱jk je̱ vyintsá̱n. Ténip tse'e je̱ Pablo vye'na je̱ja escalera ku̱jx, van'it tse'e je̱ kya̱'a̱j ma̱a̱t je̱ nu̱may jayu du̱yak'ama̱'t. Ku tse'e y'amo̱'tka̱jxti, van'it tse'e du̱tukmuka̱jts je̱ hebreo aaj. Jidu̱'u̱m tse'e du̱nu̱u̱jmi:
44022001	―Nmu'israeejlit jáyuda, mú̱jit jayuta̱jkta, amo̱tunaxta juu' a̱tse'e nko̱tsuvaampy.
44022002	Ku ve'e du̱'amo̱tunajxti je̱ts je̱ hebreo aaj ve'e myukó̱tsjada, jaa'k'amo̱'ttu tse'e. Van'it tse'e je̱ Pablo jyaa'kvaajñ:
44022003	―Israeejlit jayu xa a̱tse'e. Je̱m a̱tse'e Tarso nke'x, je̱m cilíciait y'it jo̱o̱tm. Ax yájats a̱tse'e Jerusalén tu̱nyee'k, je̱ Gamaliel a̱tse'e xyak'ixpa̱jk, ve'em a̱tse'e pu'ukam xtuk'ix xtuknu̱ja'vi je̱ nju̱jpit jáyuvamda je̱ pyava'nu̱n. To'k aaj to'k jo̱o̱t a̱tse'e je̱ Nte'yam nmutún nmupu̱k, ve'em ax jo'n miitsta u̱xyam je̱ Nte'yam xmutonda xmupa̱kta jo'n.
44022004	Njomtoondup ntitoondup xa a̱tse'e y'ijt pa̱n pa̱n jatye'e je̱ Jesús du̱jaanchja'vidup je̱ts a̱tse'e n'ix vintso̱ ve'e y'o̱o̱'ktat. Nyakjamyajtsju̱duts a̱tse'e je̱ yaa'tya̱jk je̱ts je̱ ta̱'a̱xta̱jk, je̱ts a̱tse'e nyakjapyoxu̱nta̱kpa̱a̱jmjidi.
44022005	Je̱ tee' juu' ve'e du̱nu̱vintsa̱nika̱jxp je̱ tee'ta̱jkta je̱ts nu̱jom je̱ jáyuda juu' ve'e du̱nu̱má̱jiduvap je̱p tsaptu̱jkp, ñu̱ja'vidupts je̱'e̱ ve'e o̱y je̱ts je̱'e̱ a̱tse'e xmo̱o̱ydu je̱ na̱k je̱ts a̱tse'e ntukka̱tá̱kadat je̱ nmu'israeejlit jáyuvamda juu' ve'e tsu̱u̱nidup je̱m damaascovit kyajpu̱n ka̱jxm. Je̱'e̱ a̱tse'e je̱m na̱jkx n'íxtada pa̱n pa̱n jatye'e je̱ Jesús du̱jaanchja'vidup je̱ts a̱tse'e ku̱nyakme̱jtsti yaja Jerusalén je̱tse'e ku̱chaachpaatti.
44022006	’Ax je̱mts a̱tse'e n'uknu̱nu̱jkx vye'na, je̱e̱na tse'e too' aajy, je̱ damaascovit kajpu̱n mutá̱mani, kujk xa̱a̱j jo'n, van'itts a̱tse'e tun to'mayji je̱ tsapjo̱o̱tmit ajajtk o̱o̱y xtunnu̱jaj xtunnu̱tu̱'kx.
44022007	Van'itts a̱tse'e nnaxvipp je̱ts a̱tse'e n'amo̱tunajxy to'k je̱ ayook juu' ve'e vaan: “Saulo, Saulo, ¿tya̱jxts a̱tse'e xtso'oxpú̱k?”
44022008	Van'itts a̱tse'e n'amo̱tutu̱vi: “¿Pa̱nts mitse'e?” Van'it tse'e y'atsa̱a̱jv: “Je̱ Jesús xa a̱tse'e, je̱ nazarétit jayu juu' ve'e mtuntso'oxpu̱jkp.” Jidu̱'u̱mts a̱tse'e xnu̱u̱jmi.
44022009	Je̱'e̱da juu' a̱tse'e nma̱a̱tve'nidup, y'íxtuts je̱'e̱ ve'e ku a̱tse'e o̱o̱y xtunnu̱jaj xtunnu̱tu̱'kx, je̱tse'e cha̱'kidi, ax ka'a tse'e du̱vinmó̱tudi je̱ ayook juu' a̱tse'e xtukmuko̱jts.
44022010	Van'itts a̱tse'e nvaajñ: “¿Tis a̱tse'e ntónup?, Ma̱ja̱ Vintsá̱n.” Van'itts a̱tse'e je̱ Ma̱ja̱ Vintsá̱n xnu̱u̱jmi: “Pojtu̱ku̱ je̱ts na̱jkxu̱ je̱m Damasco, je̱m tse'e myakvaajnjat nu̱jom pa̱n ti ve'e mtónup.”
44022011	Xyakviintsits a̱tse'e ku a̱tse'e je̱ ajajtk n'ix, je̱'e̱ ka̱jxts a̱tse'e xmajtsti je̱ nmujatyoo' yam a̱ts nka̱'m je̱ts a̱tse'e pavits xyakna̱jkxti je̱m Damasco.
44022012	’Je̱m tse'e vye'na to'k je̱ jayu juu' ve'e Ananías du̱xa̱a̱j, vyinja'vip vyintsa̱'kipts je̱'e̱ ve'e je̱ Nte'yam ax jo'n je̱ Moisés je̱ pyava'nu̱n vya'añ, o̱ñu̱ko̱jtsijidupts je̱'e̱ ve'e nu̱jom je̱ jáyuda juu' ve'e tsu̱u̱nidup je̱m Damasco.
44022013	Je̱ Ananíasts a̱tse'e o̱jts xku'ix. Ku ve'e jye̱'y, van'itts a̱tse'e xnu̱u̱jmi: “Uts Saulo, vin'ixpa̱jknuva.” Tun játyjits a̱tse'e nvin'íxnuva je̱ts a̱ts je̱'e̱ ve'e n'ix.
44022014	Van'itts a̱tse'e xnu̱u̱jmi: “Je̱ Nte'yam, juu' ve'e je̱ nju̱jpit jáyuvamda vyinja'vidup vyintsa̱'kidup y'ijt, je̱'e̱ tse'e mvinko̱o̱jnju je̱tse'e x'íxu̱t je̱ Jesús, tu̱v je̱'e̱ ve'e je̱ jyáyuvin je̱ jyoojntykin, je̱tse'e x'amo̱tunáxu̱t ku ve'e viinm kyó̱tsu̱t.
44022015	Mpa̱a̱jmjap mits je̱'e̱ ve'e je̱ tu̱va̱ko̱jtsu̱n je̱'e̱ ka̱jx je̱ja nu̱jom je̱ jayu vyinkujk, je̱tse'e x'avánat juu' ve'e tu̱x'ix tu̱xmo̱tu.
44022016	¿Ax tits mitse'e m'a'ixp? Pojtu̱ku̱ je̱ts na̱pe̱tu̱, amó̱tuvu̱ je̱ Nte'yam je̱tse'e je̱ mto̱kin mtuknu̱vaatsjinit.”
44022017	’Ku a̱tse'e nvimpijt yaja Jerusalén, tsapko̱jtspts a̱tse'e nve'na je̱p ma̱ja̱ tsaptu̱jkp,
44022018	je̱ts a̱tse'e xyak'ix je̱ Ma̱ja̱ Vintsá̱n, je̱ts a̱tse'e xnu̱u̱jmi: “Jatyji ve'e mpítsumu̱t yaja Jerusalén, ka'a ve'e yaja je̱ jayu du̱ma̱ja̱pá̱mdat juu' ve'e mka̱jtsp a̱ts ka̱jx.”
44022019	Van'itts a̱tse'e nnu̱u̱jmi: “Ma̱ja̱ Vintsá̱n, o̱y xa ya̱'a̱ ve'e du̱nu̱jávada je̱ts na̱jkxp a̱tse'e n'ijt je̱p tsaptu̱jkp, je̱ts a̱tse'e nyakjamyátsjada pa̱n pa̱n jaty mitse'e mjaanchja'vijidup, je̱ts a̱tse'e nyakjapyoxu̱nta̱kpá̱mjada, je̱ts a̱tse'e nyakjavyó̱pjada.
44022020	Ku ve'e je̱ Esteban y'a̱a̱'k, je̱'e̱ juu' ve'e je̱ tu̱va̱ko̱jtsu̱n du̱pa̱a̱m mits ka̱jx je̱ja je̱ nu̱may jayu vyinkujk, je̱mts a̱tse'e nténiva vye'na, n'o̱yja'vits a̱tse'e ku ve'e du̱yak'o̱o̱'kti, a̱ts tse'e n'ix'ijt je̱ vyitta pa̱n pa̱n jatye'e du̱yak'o̱o̱'ktu.”
44022021	Ax jidu̱'u̱mts a̱tse'e je̱ Ma̱ja̱ Vintsá̱n xnu̱u̱jmi: “Na̱jkxu̱, ntuknu̱ké̱xtapts a̱ts mitse'e pa̱n pa̱n jatye'e ka je̱ israeejlit jáyuvap.”
44022022	Je̱ vaatji tse'e je̱ Pablo yak'amo̱tunajxy. Van'it tse'e ma̱kk vyaandinuva: ―¡Va'an du̱'a̱a̱'ku̱! ¡Ka'a xa ve'e du̱paa'ty du̱'ake̱e̱ga je̱tse'e y'ukjoojntykinit!
44022023	Ma̱kk tse'e jyaa'kko̱jtsti, je̱tse'e je̱ vyit du̱je̱e̱ndi je̱tse'e du̱'o̱jtkti, je̱tse'e je̱ naax du̱tsajvinva̱jti je̱tse'e jya̱jk, ku̱x ma̱kk a̱a̱'ke'e du̱tunmu'é̱kjada je̱ Pablo.
44022024	Van'it tse'e je̱ tojpa juu' ve'e du̱nu̱vintsá̱nip nu̱miijl je̱ tojpata̱jk, je̱'e̱ tse'e du̱yakjatya̱jkiju je̱ Pablo je̱p joma ve'e je̱ tojpa cha̱a̱nada. Je̱p tse'e du̱'ukyakjavyo̱puvaajnji ku̱x je̱'e̱ ve'e cho̱jk je̱tse'e je̱ Pablo du̱'avánat pa̱n tya̱jxe'e je̱ nu̱may jayu ma̱kk vyaandi, pa̱n tya̱jxe'e ma̱kk cho'oxpá̱kjada.
44022025	Tsúmani tse'e je̱ Pablo vye'na je̱tse'e yakvó̱pu̱t, van'it tse'e du̱nu̱u̱jmi je̱ tojpa juu' ve'e du̱nu̱vintsá̱nip nu̱mó̱kupx je̱ tojpata̱jk: ―¿Yakjajtype'e je̱ pava'nu̱n je̱tse'e xvó̱ptat to'k je̱ rómait jayu pa̱n ka'anume'e yakto̱kimpayo̱'o̱y?
44022026	Ku ve'e du̱'amo̱tunajxy je̱ tojpa juu' ve'e du̱nu̱vintsá̱nip nu̱mó̱kupx je̱ tojpata̱jk, van'it tse'e o̱jts du̱vaajñja je̱ tojpa juu' ve'e du̱nu̱vintsá̱nip nu̱miijl je̱ tojpata̱jk. Jidu̱'u̱m tse'e du̱nu̱u̱jmi: ―Tun ixu̱ juu' ve'e mtonuvaampy, ku̱x rómait jáyudam xa ya̱'a̱ ve'e ya̱ yaa'tya̱jk.
44022027	Van'it tse'e je̱ tojpa juu' ve'e du̱nu̱vintsá̱nip nu̱miijl je̱ tojpata̱jk, je̱'e̱ tse'e du̱nu̱na̱jkx je̱ Pablo je̱tse'e du̱'amo̱tutu̱vi: ―¿Tyú̱vame'e je̱ts rómait jayu mitse'e? Van'it tse'e je̱ Pablo y'atsa̱a̱jv: ―Je̱'e̱ xa a̱tse'e.
44022028	Van'it tse'e je̱ tojpa vyaannuva: ―Va'ajts tsó̱vax xa a̱tse'e xpítsumji je̱ts a̱tse'e nromaitjáyuva. Van'it tse'e je̱ Pablo y'atsa̱a̱jv: ―Je̱ nke̱'xtku̱n ka̱jxts a̱tse'e rómait jayu.
44022029	Van'it tse'e du̱vinva'kvaatsti je̱'e̱da pa̱n pa̱n jatye'e je̱ Pablo du̱'ukvo̱puvaandu; tsa̱'ki tse'e je̱ tojpa juu' ve'e du̱nu̱vintsá̱nip nu̱miijl je̱ tojpata̱jk ku ve'e du̱nu̱ja'vi je̱ts rómait jayu je̱'e̱ ve'e je̱ Pablo je̱ts je̱'e̱ ve'e du̱yakjachoojmju.
44022030	Je̱ ku'óxit tse'e je̱ tojpa juu' ve'e du̱nu̱vintsá̱nip nu̱miijl je̱ tojpata̱jk, je̱'e̱ tse'e du̱yakjamyuké̱jiju je̱ Pablo ku̱x je̱'e̱ ve'e ñu̱javavaampy pa̱n ti ve'e yaktukkumajtsip. Je̱'e̱ ka̱jx tse'e du̱yaknay'amojkiji je̱ tee' je̱ ñu̱vintsa̱nta̱jk ma̱a̱t nu̱jom pa̱n pa̱n jatye'e du̱nu̱má̱jiduvap je̱p tsaptu̱jkp. Van'it tse'e je̱ Pablo du̱yakjapyítsumji joma ve'e je̱ tojpa cha̱a̱nada je̱tse'e du̱yakjaña̱jkxji je̱ja je̱ tsaptu̱jkpit jayu vyinkujkta.
44023001	Van'it tse'e je̱ Pablo du̱vin'ix je̱'e̱da pa̱n pa̱n jatye'e du̱nu̱má̱jidup je̱p tsaptu̱jkp, je̱tse'e du̱nu̱u̱jmidi: ―Nmu'israeejlit jáyuda, ka'a a̱tse'e ti nnatyukjávaja je̱ja je̱ Nte'yam vyinkujk u̱xyam paat.
44023002	Van'it tse'e je̱ tee' Ananías juu' ve'e du̱nu̱vintsa̱nika̱jxp je̱ tee'ta̱jkta, je̱'e̱ tse'e du̱tukpavaan pa̱n pa̱n jatye'e je̱ Pablo paa'ténijidup je̱tse'e du̱'akupa̱'kxadat.
44023003	Van'it tse'e je̱ Pablo y'atsa̱a̱jv: ―¡Je̱ Nte'yam xa mitse'e myaktsaachpaa'tjup! Ve'em xa mitse'e ax jo'n to'k je̱ ne'ev juu' ve'e po̱o̱'p, ka'a tse'e kye'ex pa̱n ti ve'e je̱p akujkp. ¿Je̱'e̱ ka̱jx mits je̱'e̱ ve'e mtsu̱u̱na je̱tse'e mnatyijju̱ je̱ts a̱tse'e xto̱kimpayo̱'o̱yu̱t ax jo'n je̱ Moisés je̱ pyava'nu̱n? ¿Ax tya̱jxts a̱tse'e xyakjay'akupa̱'kxava'añju̱?, ka'a xa ve'e ve'em pyu̱ma je̱p je̱ Moisés pyava'nu̱n ku̱jxp.
44023004	Van'it tse'e vyaandi pa̱n pa̱n jatye'e je̱ Pablo du̱paa'ténidup: ―¿Ve'eme'e xvinko̱jtspét ya̱ tee' juu' ve'e du̱nu̱vintsa̱nika̱jxp je̱ tee'ta̱jkta je̱tse'e je̱ Nte'yam du̱mutún du̱mupu̱k?
44023005	Van'it tse'e je̱ Pablo vyaajñ: ―Nmu'israeejlit jáyuda, ka'a a̱tse'e nnu̱java je̱ts tee'dam ya̱'a̱ ve'e juu' ve'e du̱nu̱vintsa̱nika̱jxp je̱ tee'ta̱jkta, ku̱x jidu̱'u̱me'e je̱ Kunuu'kx Jatyán vya'añ: “Ka'a tse'e xko̱'o̱ñu̱kó̱tsadat pa̱n pa̱n jatye'e myakkutojku̱xju̱dup.”
44023006	Van'it tse'e je̱ Pablo je̱ nu̱ja'vin du̱pu̱jk je̱ts je̱me'e juu' ve'e je̱ saduceota̱jk je̱ts je̱me'e juu' ve'e je̱ fariseota̱jk, je̱'e̱ ka̱jx tse'e jidu̱'u̱m ma̱kk vyaajñ: ―Nmu'israeejlit jáyuda, fariseo xa a̱tse'e, fariséovats a̱tse'e je̱ chaan je̱ kyo̱o̱j. Je̱'e̱ ka̱jxts a̱tse'e nyakto̱kimpayo̱'o̱y ku̱x njaanchja'vip a̱tse'e je̱ts joojntykpa̱jktinuvape'e jado'k nax je̱ o̱o̱'kpata̱jkta.
44023007	Ku ve'e ve'em vyaajñ, van'it tse'e je̱ fariseota̱jk je̱ts je̱ saduceota̱jk ñakyo̱jtsvintso̱v'ukvaajnjidi, ka'a tse'e kijpx je̱ vinma'yu̱n du̱jaye̱jpti.
44023008	Ve'eme'e je̱ saduceota̱jk vya'anda je̱ts ka'a ve'e je̱ o̱o̱'kpata̱jk y'ukjoojntykpa̱jktinuvat, je̱ts ka'a ve'e pa̱n ángeles, je̱ts ka'a ve'e pa̱n ko̱'o̱yjáyuvap; ax je̱ fariseota̱jkta, jyaanchja'vidupts je̱'e̱ ve'e je̱ts je̱me'e je̱ ángeles, je̱ts je̱me'e je̱ ko̱'o̱yjáyuvap, je̱ts joojntykpa̱jktinuvape'e jado'k nax je̱ o̱o̱'kpata̱jk.
44023009	Van'it tse'e ma̱kk ñañe̱'mjidi, je̱tse'e tyénidi je̱ tsaptu̱jkpit yak'ixpa̱jkpada juu' ve'e fariséoda, je̱tse'e vyaandi: ―Ka'a xa a̱a̱ts ya̱'a̱ ve'e ti to̱kin mpaatyja. Je̱ts pa̱n je̱ ángeles ijk ya̱'a̱ ve'e tu̱myuka̱tsju̱, kadi je̱ Nte'yam ntso'oxpa̱jkumda ―jidu̱'u̱m tse'e vyaandi.
44023010	Ax nu̱yojk ma̱kk tse'e ñakyo̱jtsvintso̱o̱jvjidi. Tsa̱'kipe'e je̱ tojpa juu' ve'e du̱nu̱vintsá̱nip nu̱miijl je̱ tojpata̱jk ku̱x ku ve'e je̱ Pablo ma̱kk du̱yaktsaachadat. Je̱'e̱ ka̱jx tse'e du̱nu̱ke̱jxi je̱ tyojpata̱jk je̱tse'e je̱p du̱yakpítsumdat je̱tse'e du̱yakna̱jkxtinuvat joma ve'e je̱ tojpa cha̱a̱nada.
44023011	Je̱ tsooj tse'e je̱ Pablo yak'ixji je̱ Ma̱ja̱ Vintsá̱n, je̱tse'e ña̱'mu̱xji: ―Pablo, jo̱t'ama̱ja. Ve'em ax jo'n je̱ tu̱va̱ko̱jtsu̱n tu̱xpu̱m a̱ts ka̱jx yaja Jerusalén, tun vinko̱pk je̱'e̱ ve'e je̱tse'e ve'em na̱jkx je̱ tu̱va̱ko̱jtsu̱n xpa̱a̱mpa a̱ts ka̱jx je̱m Roma.
44023012	Je̱ ku'óxit tse'e je̱ israeejlit jayu du̱'ukko̱jtsmojkti pa̱n vintso̱ ve'e je̱ Pablo ku̱du̱yak'o̱o̱'kti. Jidu̱'u̱m tse'e ñavyaajnjidi: ―Va'an je̱ Nte'yam xyaktsaachpaatumda pa̱n ka'yumdup ookumdupe'e ku ve'e je̱ Pablo kya'a̱a̱'kna.
44023013	Nu̱vu̱jxtkupx naxye'e je̱ yaa'tya̱jkta juu' ve'e ve'em vaandu.
44023014	Van'it tse'e o̱jts du̱'ixta je̱ tee'ta̱jk je̱ vyintsa̱nda ma̱a̱t je̱ israeejlit je̱ myú̱jit jáyuda, je̱tse'e vyaandi: ―Ta̱ xa a̱a̱tse'e nva'añ je̱ts ka'ajam a̱a̱tse'e nkáyu̱t n'oo'ku̱t vi'name'e je̱ Pablo kya'a̱a̱'k. Pa̱n ntuumpts a̱a̱tse'e ve'em, va'ants a̱a̱tse'e je̱ Nte'yam xyaktsaachpaatni.
44023015	Na̱jkxtats n'it miitse'e je̱ts pa̱n pa̱n jatye'e du̱nu̱má̱jiduvap je̱p tsaptu̱jkp, na̱jkxu̱ x'amó̱tuda je̱ tojpa juu' ve'e du̱nu̱vintsá̱nip nu̱miijl je̱ tojpata̱jk je̱tse'e kep du̱yakmé̱tsu̱t je̱ Pablo, je̱'e̱ ve'e mtuk'akó̱tstap je̱ts mjaa'knu̱javavaandupe'e ti je̱'e̱ ve'e tyoon. Apa̱a̱mdu̱kanits a̱a̱tse'e nve̱'nat je̱ja too' aajy je̱ts a̱a̱tse'e nyak'o̱o̱'ku̱t.
44023016	To'k je̱ mix ónu̱k juu' ve'e je̱ Pablo du̱'á̱mip je̱ tyaak ka̱jx, je̱'e̱ tse'e du̱mo̱tu ti ve'e tyonuvaandup. Van'it tse'e ñu̱jkx joma ve'e je̱ tojpa cha̱a̱nada je̱tse'e du̱vaajnji je̱ Pablo.
44023017	Van'it tse'e je̱ Pablo du̱nu̱ke̱jxi to'k je̱ tojpa juu' ve'e du̱nu̱vintsá̱nip nu̱mó̱kupx je̱ tojpata̱jk, je̱tse'e du̱nu̱u̱jmi: ―Yakna̱jkxu̱ to'k aaj ya̱ mix ónu̱k joma ve'e je̱ tojpa juu' ve'e du̱nu̱vintsá̱nip nu̱miijl je̱ tojpata̱jk, ku̱x je̱pe'e juu' ve'e tyukmuko̱tsuvaampy.
44023018	Van'it tse'e je̱ tojpa juu' ve'e du̱nu̱vintsá̱nip nu̱mó̱kupx je̱ tojpata̱jk, je̱'e̱ tse'e je̱ mix ónu̱k du̱ma̱a̱di je̱tse'e du̱nu̱u̱jmi je̱ tojpa juu' ve'e du̱nu̱vintsá̱nip nu̱miijl je̱ tojpata̱jk: ―Je̱ Pablo juu' ve'e nmajtsumdu, je̱'e̱ts a̱tse'e tu̱xnu̱u̱jma je̱ts a̱tse'e ya̱ mix ónu̱k nma̱a̱tmínu̱t ku̱x jé̱pu̱ke'e juu' ve'e mtukmuko̱tsuvaajnjup.
44023019	Van'it tse'e je̱ tojpa juu' ve'e du̱nu̱vintsá̱nip nu̱miijl je̱ tojpata̱jk, je̱'e̱ tse'e je̱ mix ónu̱k du̱majts je̱m kya̱'m je̱tse'e apu̱k du̱va̱a̱jv, je̱tse'e du̱'amo̱tutu̱vi: ―¿Tits a̱tse'e xtukmuko̱tsuvaamp?
44023020	Van'it tse'e je̱ mix ónu̱k y'atsa̱a̱jv: ―Ta̱ xa ve'e je̱ israeejlit jayu du̱ko̱jtsmókta je̱tse'e myakna̱a̱jmat je̱ts kepe'e xyakna̱jkxu̱t je̱ Pablo joma ve'e ñay'amókajada pa̱n pa̱n jatye'e du̱nu̱má̱jidup je̱p tsaptu̱jkp. Ax je̱'e̱ tse'e tyuk'akó̱tstap je̱ts jyaa'knu̱javavaandupe'e pa̱n ti ve'e je̱ Pablo tyoon.
44023021	Kádits xjaanchjáva, ku̱x naxy je̱'e̱ ve'e nu̱vu̱jxtkupxta je̱ yaa'tya̱jk y'a'íxtat je̱ja too' aajy. Ta̱ xa ve'e vya'anda je̱ts ka'ajam je̱'e̱ ve'e kyáydat y'oo'ktat vi'name'e je̱ Pablo kya'a̱a̱'k. Pa̱n tyoondupts je̱'e̱ ve'e ve'em, y'amó̱tuduts je̱'e̱ ve'e je̱ Nte'yam je̱tse'e yaktsaachpaatjidinit. Je̱'e̱jyji tse'e y'a'íxtup pa̱n vintso̱ mitse'e mva'añ.
44023022	Van'it tse'e je̱ tojpa juu' ve'e du̱nu̱vintsá̱nip nu̱miijl je̱ tojpata̱jk, je̱'e̱ tse'e du̱pake̱jxnu je̱ mix ónu̱k je̱tse'e du̱nu̱u̱jmi je̱ts ni pa̱na ve'e du̱kavaajnjat je̱ts tá̱vani ve'e du̱'avana.
44023023	Van'it tse'e du̱nu̱ke̱jxi nu̱me̱jtsk je̱ tyojpa juu' ve'e du̱nu̱vintsá̱nidup ka̱kmó̱kupx jaty je̱ tojpata̱jk je̱tse'e du̱tukpavaajñ je̱tse'e du̱'apa̱a̱mdu̱kadat nu̱me̱jtsk mó̱kupx je̱ tojpada juu' ve'e tékum, nu̱toogupxu̱k majk juu' ve'e je̱m caballo ni'kxmda, je̱ts nu̱me̱jtsk mó̱kupx juu' ve'e je̱ lansa du̱pakajptup, ve'em tse'e ña̱jkxtat je̱m cesaréait kyajpu̱n ka̱jxm ko̱o̱'ts taaxtojtu̱k yaaxp.
44023024	Yakjay'apa̱a̱jmtkiju tse'e je̱ caballo juu' ve'e je̱ Pablo tyuktsa̱a̱nap je̱tse'e du̱pavaajñ je̱tse'e ma̱kka̱tso̱ts je̱ Pablo du̱yakna̱jkxtat je̱ja je̱ yakkutojkpa Félix vyinkujk.
44023025	Tyukmuke̱jxidu tse'e je̱ na̱k juu' ve'e jidu̱'u̱m vaamp:
44023026	“A̱ts, je̱ Claudio Lisias, nvinkuko̱jtsip a̱ts mitse'e, ñu̱má̱jiva yakkutojkpa Félix.
44023027	Je̱ israeejlit jayu ve'e du̱majtstu ya̱ yaa'tya̱jk je̱tse'e du̱'ukyak'o̱o̱'kuvaandi. Ku a̱tse'e nnu̱ja'vi je̱ts rómait jayu ya̱'a̱ ve'e, van'itts a̱tse'e nma̱a̱di je̱ ntojpata̱jk je̱ts a̱a̱tse'e o̱jts nyaktsa̱'a̱k.
44023028	Nnu̱javavaampyts a̱tse'e pa̱n ti ve'e tyukkuyak'o̱o̱'kavaandup, je̱'e̱ ka̱jxts a̱tse'e nyaknu̱jkx je̱ja je̱'e̱ vyinkujkta pa̱n pa̱n jatye'e du̱nu̱má̱jidup je̱p tsaptu̱jkp.
44023029	Je̱'e̱dam tse'e tyuknu̱xa̱'a̱idup je̱ ka̱ts juu' ve'e je̱'e̱ je̱ pyava'nu̱n ka̱jxta. Ax ka'a tse'e du̱paa'ty du̱'ake̱e̱ga je̱ts ya̱'a̱ ve'e y'o̱o̱'ku̱t, ni je̱'e̱ je̱tse'e pyoxu̱nta̱ktsa̱a̱nat.
44023030	Nnu̱ja'vi a̱tse'e je̱ts y'ukko̱jtsmojktu ve'e je̱ israeejlit jáyuda je̱tse'e ku̱du̱yak'o̱o̱'kti, je̱'e̱ ka̱jxts a̱ts mits ya̱'a̱ ve'e ntuknu̱kex. Ta̱ts a̱ts je̱'e̱ ve'e nna̱a̱jmada je̱ts je̱ja ve'e mits mvinkujk na̱jkx du̱ko̱tsta pa̱n ti ve'e tyuktso'oxpa̱jktup. Vanxú̱pjits je̱'e̱ ve'e juu' a̱ts mitse'e ntuknu̱ja'yip. Je̱ nnavyaatumju̱t.”
44023031	Van'it tse'e je̱ tojpa du̱yakna̱jkxti ko̱o̱'ts je̱ Pablo je̱m Antípatris, ve'em ax jo'n yaktukpavaandi.
44023032	Je̱ ku'óxit tse'e vyimpijttini je̱ tojpata̱jk juu' ve'e tékum; pa̱n pa̱n jaty tse'e je̱m caballo ni'kxmda, jyaa'kma̱a̱tna̱jkxtu tse'e je̱ Pablo.
44023033	Ku ve'e jye̱'ydi je̱m Cesarea, van'it tse'e du̱mo̱o̱ydi je̱ na̱k je̱ yakkutojkpa je̱tse'e du̱tukka̱ta̱jkidi je̱ Pablo.
44023034	Ku ve'e je̱ yakkutojkpa je̱ na̱k du̱ko̱jtsku̱jx, van'it tse'e du̱'amo̱tutu̱vi je̱ Pablo pa̱n jómit jayu je̱'e̱ ve'e. Ku ve'e du̱nu̱ja'vi je̱ts cilíciait jayu je̱'e̱ ve'e,
44023035	van'it tse'e du̱nu̱u̱jmi: ―Van'it xa a̱ts mitse'e n'amo̱tunáxu̱t ku ve'e myé̱tstat pa̱n pa̱n jatye'e mnu̱xa̱'a̱ijidup. Van'it tse'e du̱pavaajñ je̱tse'e yakpá̱mu̱t joma ve'e yak'ix'ítu̱t je̱m ta̱jkm juu' ve'e ijt je̱ yakkutojkpa Herodes jye̱'e̱.
44024001	Kumugo̱xxa̱a̱j tse'e je̱ Ananías, je̱ tee' juu' ve'e du̱nu̱vintsa̱nika̱jxp je̱ tee'ta̱jkta, je̱'e̱ tse'e je̱'y je̱m Cesarea ma̱a̱t je̱ israeejlit je̱ myú̱jit jáyuda je̱ts to'k je̱ ko̱jtsta̱a̱va juu' ve'e Tértulo du̱xa̱a̱j, je̱'e̱ tse'e na̱jkxtu je̱ja je̱ yakkutojkpa vyinkujk je̱tse'e du̱nu̱xa̱'a̱adat je̱ Pablo.
44024002	Ku ve'e du̱yakje̱'ydi je̱ Pablo, van'it tse'e je̱ Tértulo ñu̱xa̱'a̱iji. Jidu̱'u̱m tse'e du̱nu̱u̱jmi je̱ Félix: ―Ñu̱má̱jiva yakkutojkpa, mits ka̱jx xa a̱a̱tse'e n'it o̱y jo̱o̱t, ka'a ti muvaampa ka'a ti tso'oxpa̱jkpa, o̱y tse'e ntsu̱u̱nimda ku̱xe'e a̱a̱ts xyakkutujkja je̱ vijin je̱ ke̱ju̱n ma̱a̱t.
44024003	Ñu̱má̱jiva Félix, o̱o̱yts a̱a̱tse'e ntunke̱jxtu̱k ya̱ maa'yu̱n juu' a̱a̱ts mitse'e xtoojnjip.
44024004	Ax ka'ats a̱ts mitse'e nyak'atanuva'añ jek, je̱'e̱ ka̱jxts a̱a̱ts mitse'e nmunoo'kxtu̱k je̱ts a̱a̱tse'e to'k me̱jtsk aaj xka̱ts'amo̱tunáxu̱t.
44024005	Ve'em a̱a̱tse'e mpaa'ty je̱ts yaknacho'oxpa̱jkjup ya̱'a̱ ve'e je̱ jayu. Nu̱jom pa̱n vinxu̱pe'e je̱ it je̱ naax joma ve'e je̱ israeejlit jayu cha̱a̱nada, ve'em tse'e je̱ jayu du̱yaknapya̱jkva'kxyju̱, ñu̱kuvajkip tse'e je̱ jáyuda juu' ve'e yaktijtup nazarétit jáyuda.
44024006	Y'ukyakvintsa̱'kinto̱kiyuvaan tse'e je̱ ma̱ja̱ tsapta̱jk, je̱'e̱ ka̱jxts a̱a̱tse'e nmajch je̱ts a̱a̱tse'e nto̱kimpayo̱'o̱yu̱t ax jo'n a̱a̱ts je̱ mpava'nu̱n vya'añ.
44024007	Ax je̱ tojpa juu' ve'e Lisias du̱xa̱a̱j, juu' ve'e du̱nu̱vintsá̱nip nu̱miijl je̱ tojpata̱jk, je̱'e̱ tse'e du̱tukta̱jki je̱ts a̱a̱tse'e ake̱e̱'y xpa̱jkji,
44024008	je̱tse'e vyaajñ je̱ts pa̱n pa̱n jaty a̱a̱ts ya̱'a̱ ve'e nnu̱xa̱'a̱ip, je̱ts yaja a̱a̱tse'e nmé̱tsu̱t mits mvinkujk. Viinm tse'e m'o̱'yixju̱ je̱tse'e x'amo̱tutú̱vat, ve'em tse'e xnu̱jávat je̱ts tyú̱vam je̱'e̱ ve'e juu' a̱a̱tse'e ntuknu̱xa̱'a̱ip.
44024009	Je̱ israeejlit jáyuda juu' ve'e je̱m ve'nidup, ñu̱ko̱jtspe̱jttu tse'e je̱ Tértulo je̱ y'ayook, ve'eme'e vyaandi je̱ts ve'emam je̱'e̱ ve'e.
44024010	Van'it tse'e je̱ yakkutojkpa je̱ Pablo du̱tukvinja'vi je̱tse'e kyó̱tsu̱t. Van'it tse'e je̱ Pablo vyaajñ: ―N'o̱yja'vip a̱tse'e je̱ts a̱tse'e nnakyukó̱tsju̱t yaja mits mvinkujk, ku̱x nmu̱ja'vinup a̱tse'e je̱ts may joojntani mitse'e myakkutojkpatsu̱u̱na yaja naxku̱jx kajpu̱n ku̱jx.
44024011	Pa̱n mtsa̱jkp, m'o̱'yixjupts mitse'e je̱tse'e xnu̱jávat je̱ts u̱xyaanume'e makme̱jtsk xa̱a̱j y'it a̱tse'e nje'ya je̱m Jerusalén, je̱ Nte'yam a̱tse'e nvinjavavaan nvintsa̱'a̱gavaan,
44024012	ka'ats a̱tse'e pa̱n nma̱a̱tnakyo̱jtsvintso̱o̱jvji, ni ka'ats a̱tse'e je̱ jayu nyakyoojmu̱k nyak'ajxu̱k je̱p ma̱ja̱ tsaptu̱jkp, ni je̱m kajpu̱n jo̱o̱tma.
44024013	Ka'a xa ya̱'a̱ ve'e y'o̱'yixjada je̱tse'e du̱tuk'íxtat je̱ts tyú̱vam je̱'e̱ ve'e juu' a̱tse'e xtuknu̱xa̱'a̱idup.
44024014	Ax juu'ts a̱tse'e nkuvu̱jkp, je̱'e̱ts je̱'e̱ ve'e je̱ts nvinja'vip nvintsa̱'kip a̱tse'e je̱ Nte'yam, juu' ve'e a̱a̱ts je̱ nju̱jpit jayu vyinja'vidup vyintsa̱'kidup y'ijt, je̱ Jesús je̱ tyoo' a̱tse'e nyo̱'o̱y, juu' ya̱'a̱ ve'e tyijtup viijnk ixpa̱jku̱n, ku̱x njaanchja'vip a̱tse'e nu̱jom juu' ve'e jyatyaandu je̱p Kunuu'kx Jatyán ku̱jxp je̱ Moisés je̱ts je̱ Nte'yam je̱ y'ayook ko̱jtsnajxpata̱jkta.
44024015	Ve'emts a̱tse'e je̱ Nte'yam njaanchjáva ax jo'n ya̱'a̱da, njaanchja'vivapts a̱tse'e je̱ts joojntykpa̱jktinuvape'e jado'k nax je̱ o̱o̱'kpata̱jkta, ve'em tse'e juu' ve'e tu̱v jáyuvidu joojntykidu, nay ve'empa tse'e juu' ve'e jomjáyuvidu tijáyuvidu je̱tse'e jyomjoojntykidi tyijoojntykidi.
44024016	Je̱'e̱ ka̱jxts a̱tse'e juu' ntun vintso̱ a̱tse'e ti nkanatyukjávajat je̱ja je̱ Nte'yam vyinkujk je̱ts je̱ja je̱ jayu vyinkujk.
44024017	’May joojnt a̱tse'e n'ijt joma viijnk it viijnk naax, van'itts a̱tse'e nvimpijtnuva je̱m Jerusalén, nmo̱'o̱vaampyts a̱tse'e je̱ ayo̱o̱va jayu je̱ puta̱jkin, nay ve'empats a̱tse'e n'ukpa̱muvaajñ je̱ ya̱x.
44024018	Je̱'e̱ts a̱tse'e ntuump vye'na ku a̱tse'e je̱p ma̱ja̱ tsaptu̱jkp xpaatti je̱ israeejlit jáyuda juu' ve'e je̱m Asia tsu̱u̱nidup, tá̱vani a̱tse'e nnaajkva'achju̱ vye'na, ka je̱ nu̱may jayu ma̱a̱tap, je̱ts ka'a ve'e je̱ jayu yoojmu̱kti y'ajxu̱kti.
44024019	Pa̱n je̱p xa ve'e a̱ts je̱ nto̱kin ku̱y'it, tukka̱daakju̱dupts je̱'e̱ ve'e je̱tse'e yaja ku̱y'itta pa̱n pa̱n jaty a̱tse'e x'ixtu je̱p ma̱ja̱ tsaptu̱jkp je̱ts a̱tse'e xnu̱xa̱'a̱adat.
44024020	Pa̱n je̱p tse'e a̱ts je̱ nto̱kin ku̱y'it, va'ants ya̱'a̱da juu' ve'e yájada du̱nu̱ko̱tsta pa̱n ti to̱kin a̱tse'e xpaatjidu ku a̱tse'e nve'na je̱ja je̱'e̱ vyinkujkta juu' ve'e du̱nu̱má̱jidup je̱p tsaptu̱jkp.
44024021	Ukpu̱ nu̱njajtp tse'e je̱tse'e je̱m je̱ jáyuda juu' ve'e vaandup je̱ts njayejpp a̱tse'e je̱ to̱kin ku a̱tse'e ma̱kk jidu̱'u̱m nvaajñ je̱ja je̱'e̱ vyinkujkta: “Je̱'e̱ xa a̱ts miitse'e xtukto̱kimpayo̱'ydup ku̱xe'e a̱ts njaanchjáva je̱ts joojntykpa̱jktinuvape'e jado'k nax je̱ o̱o̱'kpata̱jkta.”
44024022	Ku ve'e je̱ Félix du̱'amo̱tunajxy, van'it tse'e vyaajñ je̱ts u̱x'o̱o̱knume'e je̱ Pablo du̱jaa'kto̱kimpayo̱'o̱yu̱t, ku̱x ñu̱ja'vip je̱'e̱ ve'e o̱y vintso̱ ve'e du̱jaanchjávada pa̱n pa̱n jatye'e je̱ Cristo du̱pana̱jkxtup. Jidu̱'u̱m tse'e vyaajñ: ―Ku ve'e myé̱tsu̱t je̱ tojpata̱jk je̱ vyintsá̱n juu' ve'e Lisias du̱xa̱a̱j, van'itts a̱tse'e njaa'knu̱jávat vintso̱ ve'e ya̱ mka̱ts xyak'íxuvada.
44024023	Van'it tse'e je̱ Félix du̱pavaajñ to'k je̱ tojpa juu' ve'e du̱nu̱vintsá̱nip nu̱mó̱kupx je̱ tojpata̱jk je̱tse'e je̱ Pablo du̱jaa'kyakjay'ix'ítju̱t je̱tse'e du̱'itu̱mo̱'o̱t pa̱n pa̱n jatye'e mya̱a̱tnayja'vijup je̱tse'e kyu'íxju̱t je̱tse'e pyattónajat.
44024024	Ve̱e̱'n tse'e je̱ it ñajxy ku ve'e jye̱'y je̱ Félix ma̱a̱t je̱ ñu̱da̱'a̱x Drusila, israeejlit ta̱'a̱xta̱jk je̱'e̱ ve'e y'ijt, van'it tse'e je̱ Félix du̱nu̱ke̱jxi je̱ Pablo je̱tse'e je̱ Pablo vya'nu̱xji vintso̱ je̱'e̱ ve'e ku ve'e je̱ Jesucristo yakjaanchjáva.
44024025	Ku ve'e je̱ Pablo du̱'ava'ni je̱ tu̱v joojntykin, je̱ nay'akuva̱a̱'nin, je̱ts je̱ to̱kin payo̱'yu̱n juu' ve'e miinnup, tsa̱'kipa̱jk tse'e je̱ Félix je̱tse'e vyaajñ: ―Nvaatani vanxu̱p. Ku a̱tse'e je̱ tiempo njayé̱pu̱t, van'itts a̱ts mitse'e nnu̱ke̱jxinuvat.
44024026	Je̱'e̱ tse'e je̱ Félix cha̱jkp je̱tse'e je̱ Pablo je̱ meen myo̱'o̱ju̱t je̱tse'e du̱maso̱'o̱ku̱t, je̱'e̱ ka̱jx tse'e may nax du̱yaxtsa̱a̱jv je̱tse'e du̱jaa'kma̱a̱tnakyó̱tsju̱t.
44024027	Je̱'e̱ tse'e je̱ Félix cho̱jk je̱tse'e je̱ israeejlit jayu y'o̱yjávajat, je̱'e̱ ka̱jx tse'e je̱ Pablo pa̱kmuk du̱yaktaajñ. Me̱jtsk joojnt tse'e ve'em je̱ it ñajxy, van'it tse'e je̱ Félix pyítsumni je̱p kyutojku̱n ja̱a̱tp je̱tse'e tya̱jki je̱ Porcio Festo.
44025001	Ku ve'e je̱ Festo tya̱jki yakkutojkpa, kutoojk xa̱a̱jts je̱'e̱ ve'e je̱m Cesarea cha̱a̱'n je̱tse'e ñu̱jkx je̱m Jerusalén.
44025002	Je̱m tse'e je̱ tee' je̱ ñu̱vintsa̱nta̱jkta je̱ts je̱ israeejlit jáyuda juu' ve'e du̱nu̱má̱jidup, je̱'e̱ tse'e du̱nu̱xa̱'a̱idinuva je̱ Pablo.
44025003	Je̱'e̱ ve'e y'amó̱tudu je̱ maa'yu̱n je̱tse'e je̱ Pablo du̱nu̱ké̱xat je̱tse'e ña̱jkxu̱t je̱m Jerusalén, y'ukyak'o̱o̱'kuvaandu ve'e je̱ja too' aajy.
44025004	Van'it tse'e je̱ Festo y'atsa̱a̱jv je̱ts je̱me'e Cesarea je̱ Pablo y'it pa̱kmuk je̱ts viinme'e je̱ Festo ña̱jkxu̱t je̱m.
44025005	Jidu̱'u̱m tse'e vyaajñ: ―Miitsta, pa̱n pa̱n jatye'e yakkutojktup, kijpx tse'e nja'mdat je̱m Cesarea. Pa̱n jyayejppe'e je̱ yaa'tya̱jk je̱ to̱kin, m'o̱'yixjadapts miitse'e je̱tse'e je̱m je̱ tyo̱kin xyaknu̱ke̱'xnatá̱kadat.
44025006	Toodojtu̱k uk majk xa̱a̱j jo'n tse'e je̱ Festo y'ijt je̱m Jerusalén, van'it tse'e vyimpijtnuva je̱m Cesarea. Je̱ ku'óxit tse'e y'a̱jxtk joma ve'e yakkutuk je̱tse'e je̱ Pablo du̱nu̱ke̱jxi.
44025007	Ku ve'e je̱ Pablo tya̱jki, van'it tse'e ñaajktá̱mijidi je̱ israeejlit jáyuda juu' ve'e je̱m Jerusalén tso̱o̱'ndu je̱tse'e ma̱kk tyuknu̱xa̱'a̱ijidi may viijn, ka'a tse'e tii ti ve'e tyukto̱kimpá̱mdap.
44025008	Jidu̱'u̱m tse'e je̱ Pablo ñakyuka̱tsju̱: ―Ka'a xa a̱tse'e ti to̱kin ntun. Ka'a a̱tse'e nyakvintsa̱'kintó̱ki je̱ israeejlit jayu je̱ pyava'nu̱n je̱ts ka'ava je̱ ma̱ja̱ tsapta̱jk, ni je̱ rómait yakkutojkpa.
44025009	Je̱'e̱ tse'e je̱ Festo cha̱jkp je̱tse'e je̱ israeejlit jayu du̱'o̱yjávat vintso̱ je̱'e̱ ve'e juu' du̱tún, je̱'e̱ ka̱jx tse'e du̱'amo̱tutu̱vi je̱ Pablo: ―¿Mtsa̱jkpe'e je̱tse'e mna̱jkxu̱t je̱m Jerusalén je̱ts a̱ts mitse'e je̱m nto̱kimpayo̱'o̱yu̱t?
44025010	Van'it tse'e je̱ Pablo y'atsa̱a̱jv: ―Yaja xa ve'e du̱tsa̱k je̱ts a̱tse'e nyakto̱kimpayo̱'o̱yu̱t joma ve'e je̱ rómait yakkutojkpa tyo̱kimpayo̱'o̱y, ka jé̱map Jerusalén. O̱y xa mitse'e xnu̱java je̱ts ka'a a̱tse'e nmuto̱kintún je̱ israeejlit jayu.
44025011	Pa̱n je̱p xa ve'e a̱ts je̱ nto̱kin ku̱y'it juu' ve'e je̱ o̱o̱'ku̱n du̱vinmajtsjup, nvaatts a̱tse'e n'o̱o̱'ku̱t; ax pa̱n taayts je̱'e̱ ve'e juu' a̱ts ya̱'a̱ ve'e xtuknu̱xa̱'a̱idup, ni pa̱na tse'e kyatukka̱da'akyju̱ je̱ts a̱ts je̱'e̱ ve'e xtukka̱tá̱kadat. Je̱'e̱ a̱tse'e n'amó̱tup je̱ts a̱tse'e je̱ yakkutojkpa César viinm xto̱kimpayo̱'o̱yu̱t.
44025012	Ku ve'e je̱ Festo du̱ko̱jtsmojkti ma̱a̱t je̱ jyayu, van'it tse'e je̱ Pablo du̱nu̱u̱jmi: ―Pa̱n je̱'e̱ xa ve'e mtsa̱jkp je̱tse'e je̱ yakkutojkpa César mto̱kimpayo̱'o̱yju̱t, mto̱kimpayo̱'o̱yjupts mits je̱'e̱ ve'e.
44025013	Ku ve'e ve̱e̱'n je̱ it ñajxy, van'it tse'e jye̱'y je̱ yakkutojkpa Agripa ma̱a̱t je̱ Berenice je̱m Cesarea, je̱ Festo ve'e o̱jts du̱ku'ixta.
44025014	Ku ve'e je̱m y'ijtti me̱jtsk toojk xa̱a̱j, van'it tse'e je̱ Festo tyukmumaajntykjidi jidu̱'u̱m: ―Je̱ja xa ve'e yaja to'k je̱ yaa'tya̱jk juu' ve'e je̱ Félix myaso̱o̱k pa̱kmuk.
44025015	Ku a̱tse'e je̱m Jerusalén nve'na, je̱mts a̱tse'e x'amó̱tudi je̱ tee'ta̱jk je̱ vyintsa̱nda ma̱a̱t je̱ israeejlit je̱ myú̱jit jáyuda je̱ts a̱tse'e je̱ Pablo nyakjay'o̱o̱'kju̱t.
44025016	Van'itts a̱tse'e n'atso̱o̱vdi je̱ts ka'a ve'e je̱ rómait yakkutojkpa pa̱n du̱yakjay'a̱a̱'kju̱ pa̱n ka'a ve'e je̱ yaknu̱xa̱'a̱iva aviinm ah'am du̱ma̱a̱tnavyinténaja je̱ja je̱ yakkutojkpa vyinkujk, ve'em tse'e y'o̱'yixju̱t je̱tse'e ñakyukó̱tsju̱t.
44025017	Je̱'e̱ ka̱jx tse'e, ku je̱'e̱ ve'e mye̱jtsti, ka'ats a̱tse'e je̱ tiempo nyakvinto̱ki. Je̱ ku'óxitts a̱tse'e n'a̱jxtk joma a̱tse'e nyakkutuk je̱ts a̱tse'e nnu̱ke̱jxi je̱ yaa'tya̱jk.
44025018	Ax je̱'e̱da juu' ve'e o̱jts ñu̱xa̱'a̱ajada, ni vinxu̱pa tse'e du̱katuknu̱xa̱'a̱idi juu' a̱tse'e n'ukvinmaay;
44025019	je̱'e̱jyji ve'e tyuktso'oxpa̱jktup juu' ve'e jyaanchja'vidup, je̱ts to'k je̱ jayu juu' ve'e Jesús du̱xa̱a̱j, juu' ve'e o̱o̱'k, juu' ve'e je̱ Pablo tyijp je̱ts joojntykpa̱jknuva ve'e jado'k nax.
44025020	Ka'a a̱tse'e nnu̱java pa̱n ti a̱tse'e ntónup, je̱'e̱ ka̱jxts a̱tse'e je̱ Pablo n'amo̱tutu̱vi pa̱n cha̱jkpe'e je̱tse'e je̱m Jerusalén ña̱jkxu̱t je̱ts a̱tse'e je̱m nto̱kimpayo̱'o̱yu̱t.
44025021	Ax ku tse'e du̱'amo̱tu je̱tse'e je̱ yakkutojkpa César tyo̱kimpayo̱'o̱yju̱t, je̱'e̱ ka̱jxts a̱tse'e pa̱kmuk nyaktaannuva van'it paat ku ve'e y'ó̱yat je̱ts a̱tse'e ntuknu̱ké̱xu̱t je̱ yakkutojkpa.
44025022	Van'it tse'e je̱ Agripa du̱nu̱u̱jmi je̱ Festo: ―N'amo̱tunaxuvaampap xa a̱tse'e je̱ yaa'tya̱jk. Van'it tse'e je̱ Festo y'atso̱o̱jvji: ―Kep xa ve'e x'amo̱tunáxu̱t.
44025023	Je̱ ku'óxit tse'e je̱ Agripa ma̱a̱t je̱ Berenice tya̱jkidi je̱p je̱ yakkutojkpa tyu̱jkp, o̱o̱y tse'e du̱tunyaknu̱ke̱'xnata̱jkidi je̱ ma̱jin juu' ve'e jyaye̱jptup. Je̱'e̱ ma̱a̱t tse'e je̱ tojpa juu' ve'e du̱nu̱vintsá̱nidup ka̱kmiijl je̱ tojpata̱jk, je̱ts je̱ viijnk jayu juu' ve'e je̱m du̱nu̱má̱jidup kajpu̱n ka̱jxm. Van'it tse'e je̱ Festo du̱nu̱ke̱jxi je̱ Pablo.
44025024	Ku ve'e du̱yakme̱jtsti, van'it tse'e je̱ Festo vyaajñ: ―Yakkutojkpa Agripa, je̱ts miitsta, jáyuda, pa̱n pa̱n jatye'e yaja tu̱mnay'amókajada, u̱xyájats je̱'e̱ ve'e je̱ yaa'tya̱jk, máyani xa ve'e je̱ israeejlit jayu, ve'em tse'e je̱m Jerusalén ve'em tse'e yaja Cesarea, je̱'e̱ts a̱tse'e ma̱kk xnu̱u̱jmidup je̱ts vyinmajtsjupe'e je̱tse'e y'o̱o̱'ku̱t.
44025025	Ax ve'emts a̱tse'e mpaa'ty je̱ts ka'a ya̱'a̱ ve'e du̱vinmachju̱ je̱tse'e y'o̱o̱'ku̱t. Ku̱x a̱ts ya̱'a̱ ve'e x'amo̱tu je̱tse'e tyo̱kimpayo̱'o̱yju̱t je̱ yakkutojkpa César, je̱'e̱ ka̱jxts a̱ts je̱'e̱ ve'e ntuknu̱ke̱xava'añ.
44025026	Ax ka'ats a̱tse'e mpaa'ty ti a̱tse'e ntuknu̱jáyap je̱ yakkutojkpa ya̱'a̱ ka̱jx. Je̱'e̱ ka̱jxts a̱tse'e yaja miits mvinkujkta mpu̱m, je̱ts vinko̱pke'e yaja mits mvinkujk yakpu̱m, yakkutojkpa Agripa, je̱tse'e to'k aaj x'amo̱tutú̱vadat je̱tse'e yak'íxu̱t pa̱n yakpaatpe'e je̱ tyo̱kin je̱tse'e y'ó̱yat vintso̱ a̱tse'e nnu̱jáyat je̱ yakkutojkpa juu' ve'e je̱ ma̱ja̱ kutojku̱n du̱ka̱'mip.
44025027	Ve'em a̱tse'e njava je̱ts ni vinxu̱pa ve'e du̱kapaa'ty du̱kah'ake̱e̱ga je̱ts a̱tse'e nké̱xu̱t to'k je̱ jayu juu' ve'e pa̱kmuk ijtp je̱ts a̱tse'e nkah'avánat pa̱n ti tó̱kine'e tu̱du̱tún.
44026001	Van'it tse'e je̱ yakkutojkpa Agripa du̱nu̱u̱jmi je̱ Pablo: ―O̱'yip xa ve'e je̱tse'e mnakyukó̱tsju̱t. Van'it tse'e je̱ Pablo je̱ kya̱'a̱j du̱yakpojtu̱k, je̱tse'e vyaajñ:
44026002	―Yakkutojkpa Agripa, xo̱o̱jntkp xa a̱tse'e nnayjávaja ku a̱tse'e yaja mits mvinkujk nmakyukó̱tsju̱t je̱ts a̱ts mitse'e ntuk'íxu̱t je̱ts xnu̱vampe̱jttup a̱tse'e je̱ israeejlit jáyuda ku a̱tse'e xnu̱xa̱'a̱ada,
44026003	ku̱x mnu̱ja'vinup xa mitse'e nu̱jom je̱ israeejlit jayu je̱ kyostuumbreda je̱ts je̱'e̱ juu' a̱a̱tse'e nnatyukko̱jtsvintso̱o̱jvjup. Je̱'e̱ ka̱jxts a̱tse'e to'k aaj n'amo̱tu je̱tse'e x'amo̱tunáxu̱t joma vaat a̱tse'e nka̱ts.
44026004	’Van'ítani ku a̱tse'e pi'knum nve'na, ñu̱ja'vidup xa je̱'e̱ ve'e nu̱jom je̱ israeejlit jayu vintso̱ a̱tse'e njoojntyki joma ve'e a̱ts je̱ n'it je̱ nnaax je̱ts je̱m Jerusalén.
44026005	Pa̱n je̱'e̱ ve'e ku̱du̱ko̱tsuva'anda, ku̱du̱'avánadats je̱'e̱ ve'e je̱ts fariséovam a̱tse'e van'ítani ku a̱tse'e mootsknum nve'na; je̱ ixpa̱jku̱n juu' ve'e pyana̱jkxtup, je̱'e̱ tse'e du̱nu̱tso'oxika̱jxp juu' ve'e je̱ israeejlit jayu jyaanchja'vidup.
44026006	Ax je̱'e̱ts a̱tse'e u̱xyam yaktukto̱kimpayo̱'yp ku̱x njaanchja'vip a̱tse'e je̱ts je̱ Nte'yame'e du̱yakjoojntykpa̱jknuvap je̱ o̱o̱'kpata̱jkta, ve'em ax jo'n du̱tukvinva'ni a̱a̱ts je̱ nju̱jpit jayu.
44026007	Je̱'e̱ a̱a̱tse'e n'a'ixp je̱tse'e tyónju̱t kyó̱tsju̱t juu' a̱a̱tse'e je̱ Nte'yam xtukvinva'ni, a̱a̱ts, je̱ makme̱jtsk ja̱ka̱'a̱ juu' ve'e je̱ israeejlit jáyuda. Je̱'e̱ ka̱jxts a̱a̱tse'e je̱ Nte'yam jó̱vum xa̱a̱j jó̱vum tsooj nvinjava nvintsa̱'a̱ga. Yakkutojkpa Agripa, je̱'e̱ ka̱jxts a̱tse'e u̱xyam xnu̱xa̱'a̱ada je̱ israeejlit jáyuda ku̱xe'e a̱ts n'avana je̱ts joojntykpa̱jktinuvape'e je̱ o̱o̱'kpata̱jk jado'k nax.
44026008	¿Jadi ka'a mitse'e xjaanchjáva je̱ts je̱ Nte'yame'e du̱yakjoojntykpa̱jknuvap je̱ o̱o̱'kpata̱jkta?
44026009	’Viinm a̱tse'e nnasja'vi je̱ts pyaatyp y'ake̱e̱guip je̱'e̱ ve'e je̱ts a̱tse'e njomtónu̱t ntitónu̱t je̱ jayu juu' ve'e du̱jaanchja'vidup je̱ Jesús, je̱ nazarétit jayu.
44026010	Ve'em a̱tse'e ntun y'ijt je̱m Jerusalén. Je̱ tee'ta̱jk je̱ vyintsa̱nda a̱tse'e xmo̱o̱ydu je̱ kutojku̱n je̱ts a̱tse'e nyakjapyoxu̱nta̱kpa̱a̱jmjidi nu̱may je̱ jayu juu' ve'e du̱jaanchja'vidup je̱ Jesús. Ku a̱a̱ts je̱'e̱ ve'e nto̱kimpayo̱'ydi, vaants a̱tse'e je̱tse'e y'o̱o̱'ktat.
44026011	May naxts a̱tse'e ntsaachtoondi je̱tse'e ve'em vya'andat je̱ts ka'a ve'e du̱'ukjaanchja'vidini je̱ Jesús. To'k tsapta̱jkm jado'k tsapta̱jkmts a̱tse'e ve'em njátu̱ka y'ijt. O̱o̱yts a̱tse'e ntuntukmu'e̱jkjidi ntuntukmujo̱t'aajnjidi, je̱'e̱ ka̱jxts a̱tse'e njomtonda ntitonda y'ijt yaja je̱ts joma ve'e viijnk tsó̱vit it viijnk tsó̱vit naax.
44026012	’Ve'em a̱tse'e mpayo̱'o̱y vye'na ku a̱tse'e nnu̱jkx je̱m Damasco je̱ kutojku̱n ma̱a̱t juu' a̱tse'e xmo̱o̱ydu je̱ tee'ta̱jk je̱ vyintsa̱nda.
44026013	Mits, yakkutojkpa, ku a̱tse'e je̱ja too' aajy nve'na, kujk xa̱a̱j jo'n, van'itts a̱tse'e n'ix je̱ tsapjo̱o̱tmit ajajtk, je̱'e̱ts a̱tse'e ma̱a̱t a̱ts je̱ nmujatyoo'da o̱o̱y xtunnu̱jaj xtunnu̱tu̱'kx, va'ajts ma̱kkts a̱a̱ts je̱'e̱ ve'e xtunnu̱jaj xtunnu̱tu̱'kx je̱ts ka'a ve'e je̱ aampa xa̱a̱j je̱ tya̱'kxu̱n.
44026014	Van'itts a̱a̱tse'e nu̱jom nmaxvippku̱jx je̱ts a̱tse'e n'amo̱tunajxy to'k je̱ ayook juu' a̱tse'e jidu̱'u̱m xnu̱u̱jmi je̱ hebreo aaj: “Saulo, Saulo, ¿tya̱jxts a̱tse'e xtso'oxpú̱k? Viinm xa mitse'e mnakyo̱'o̱tyúnju̱ ku a̱tse'e ve'em xtun.”
44026015	Van'itts a̱tse'e n'atsa̱a̱jv: “¿Pa̱nts mitse'e?” Van'itts a̱tse'e xnu̱u̱jmi: “A̱ts xa je̱'e̱ ve'e je̱ Jesús, juu' ve'e mtuntso'oxpu̱jkp.
44026016	Pojtu̱ku̱. Je̱'e̱ ka̱jxts a̱tse'e tu̱nnaajknu̱ke̱'xnatá̱kaja yaja mits mvinkujk je̱ts a̱ts mitse'e xmutónu̱t xmupá̱ku̱t je̱tse'e je̱ tu̱va̱ko̱jtsu̱n xpá̱mu̱t juu' ve'e u̱xyam tu̱x'ix je̱ts je̱'e̱ juu' a̱ts mitse'e ntukyaknu̱ke̱'xnatá̱kap u̱x'o̱o̱k.
44026017	N'íxup njayé̱pupts a̱ts mitse'e ku ve'e m'ítu̱t joma ve'e je̱ israeejlit jáyuda je̱ts pa̱n pa̱n jatye'e ka je̱'e̱pta, je̱'e̱da juu' a̱ts mitse'e u̱xyam ntuknu̱kejxp.
44026018	Je̱'e̱ ka̱jxts a̱ts mits je̱'e̱ ve'e ntuknu̱kex je̱tse'e du̱nu̱jávadat je̱ts ka ó̱yap je̱'e̱ ve'e juu' ve'e tyoondup je̱ts je̱me'e je̱ Satanás kya̱'m y'itta. Ve'emts a̱tse'e ntsa̱k je̱tse'e du̱maso̱o̱ktinit je̱ kyo̱'o̱y joojntykinda je̱tse'e pyítsumdinit joma ve'e je̱ Satanás yak'ítjada je̱tse'e tya̱jkidinit je̱m je̱ Nte'yam y'am kya̱'m, ntsa̱jkpts a̱tse'e je̱ts a̱tse'e xjaanchja'vidinit, ve'em tse'e je̱ Nte'yam tyo̱kinme̱e̱'kxjadat je̱tse'e y'ijttinit je̱'e̱ je̱ jyayu, je̱ jayu juu' je̱'e̱ ve'e vyinko̱o̱n je̱tse'e du̱jaye̱jptinit je̱ joojntykin juu' ve'e xa̱'ma ka̱jx ijtp, ve'em tse'e y'ijttinit ax jo'n je̱ jayu juu' ve'e ijttu je̱ja ako̱o̱'ts it ja̱a̱t je̱tse'e tu̱tyá̱kada je̱ja ajajtk it ja̱a̱t.” Jidu̱'u̱mts a̱tse'e nyaknu̱u̱jmi.
44026019	’Yakkutojkpa Agripa, ku a̱tse'e ve'em xyak'ix je̱ tsapjo̱o̱tmit nu̱ja'vin, ka'ats a̱ts je̱'e̱ ve'e nvintsa̱a̱jv juu' a̱tse'e n'ix nmo̱tu,
44026020	ñojk'ó̱y a̱tse'e ntukka'amay'ukvaajñ je̱ o̱y ka̱ts je̱ o̱y ayook je̱m Damasco, van'itts je̱m Jerusalén, je̱ts je̱m nu̱jom je̱ israeejlit jayu y'it jo̱o̱tmda, nay ve'empa ve'e joma ve'e cha̱a̱nada pa̱n pa̱n jatye'e ka je̱ israeejlit jáyuvap, je̱'e̱ a̱tse'e nvaajnjidup je̱tse'e du̱maso̱o̱ktinit je̱ kyo̱'o̱y joojntykinda, je̱tse'e je̱ Nte'yam du̱pana̱jkxtinit, ve'em tse'e du̱yaknu̱ke̱'xnatá̱kadat je̱ts ta̱ ve'e vyinmayu̱mpijttini.
44026021	Ya̱'a̱ ka̱jxts a̱tse'e je̱ israeejlit jayu xmajtsti je̱p ma̱ja̱ tsaptu̱jkp je̱ts a̱tse'e x'ukyak'o̱o̱'kuvaandi.
44026022	Ax je̱ Nte'yamts a̱tse'e xputa̱jkip u̱xyam paat, nvaajnjidupts a̱tse'e nu̱jom je̱ jayu, je̱ mú̱jit je̱ muutskit, juu' ve'e y'ava'nidu je̱ Moisés je̱ts je̱ Nte'yam je̱ y'ayook ko̱jtsnajxpata̱jkta, ve'emts je̱'e̱ ve'e vyaandi je̱ts ve'eme'e tyónju̱t kyó̱tsju̱t ax jo'n a̱tse'e nka̱ts.
44026023	Je̱'e̱ tse'e vaandu je̱ts tsaachpaa'tupe'e je̱ Cristo je̱tse'e muto'k y'ítu̱t pa̱ne'e joojntykpa̱jknuvap ku ve'e tá̱vani y'a̱a̱'k vye'na, yaknu̱ke̱'xnatá̱kapts je̱'e̱ ve'e je̱ Nte'yam je̱ tyoo' je̱ja je̱ israeejlit jayu vyinkujkta je̱ts je̱'e̱ vyinkujktava pa̱n pa̱n jatye'e ka je̱'e̱pta.
44026024	Ku ve'e je̱ Pablo ve'em kya̱jts, van'it tse'e je̱ Festo ma̱kk vyaajñ: ―¡Ka'a xa mitse'e mvija, Pablo! Je̱'e̱ ve'e ku ve'e o̱o̱y mtunna̱ku̱toonka, je̱'e̱ ka̱jx tse'e mko̱o̱'kvíjini.
44026025	Van'it tse'e je̱ Pablo y'atsa̱a̱jv: ―Ka'a xa a̱tse'e nkavija, ñu̱má̱jiva Festo, juu' xa a̱tse'e nka̱jtsp, o̱y payo̱'o̱yani je̱ts tyú̱vamts je̱'e̱ ve'e.
44026026	U̱xyaja xa ya̱'a̱ ve'e ya̱ yakkutojkpa Agripa juu' ya̱'a̱ ve'e nu̱jom du̱nu̱ja'vika̱jxp, je̱'e̱ ka̱jxts a̱tse'e to'k aaj to'k jo̱o̱t yaja ya̱'a̱ vyinkujk nka̱ts, vinjávani xa a̱tse'e je̱ts nu̱jom ya̱'a̱ ve'e du̱nu̱ja'viva, ku̱x ka'a ya̱'a̱ ve'e y'ayu'utspú̱ma.
44026027	Yakkutojkpa Agripa, ¿mjaanchja'vipts mitse'e juu' ve'e kyo̱jtstu je̱ Nte'yam je̱ y'ayook ko̱jtsnajxpata̱jkta? Nnu̱ja'vip xa a̱tse'e je̱ts mjaanchja'vip mits je̱'e̱ ve'e.
44026028	Van'it tse'e je̱ Agripa y'atsa̱a̱jv: ―Ve'em xa mitse'e xnasjava je̱ts tun jatyji a̱tse'e njaanchjávat je̱ts je̱ Jesús je̱'e̱ ve'e je̱ Cristo, ¿ve'em xaja, kadi?
44026029	Van'it tse'e je̱ Pablo y'atsa̱a̱jv: ―Pa̱n jatyji, uk pa̱n ka'a tun jatyji, je̱ Nte'yam xa ve'e va'anup je̱ts ka mítsjyape'e, ve'empa ve'e nu̱jom pa̱n pa̱n jaty a̱tse'e u̱xyam x'amo̱tunajxtup, ve'emts je̱'e̱ ve'e ku̱y'ijttuva ax jo'n a̱ts, je̱'e̱jyji ve'e ku ve'e cadena tsum kya'íttat.
44026030	Ku ve'e ve'em je̱ Pablo vyaajñ, van'it tse'e tyénidi je̱ yakkutojkpa Agripa ma̱a̱t je̱ Festo je̱ts je̱ Berenice ma̱a̱t nu̱jom pa̱n pa̱n jatye'e je̱m tsu̱u̱nidup vye'na.
44026031	Apu̱k tse'e ña̱jkxti je̱tse'e du̱ko̱jtsmojkti. Jidu̱'u̱m tse'e ñavyaajnjidi: ―Ka'a xa ya̱'a̱ ve'e ya̱ jayu tu̱du̱titún juu' ve'e kyu'o̱o̱'kap ukpu̱ juu' ve'e kyupoxu̱nta̱ktsa̱a̱nap.
44026032	Van'it tse'e je̱ Agripa du̱nu̱u̱jmi je̱ Festo: ―Ku̱yakmasa̱a̱k xa ya̱'a̱ ve'e ya̱ jayu pa̱n viinme'e ku̱du̱kah'amo̱tu je̱tse'e je̱ yakkutojkpa César tyo̱kimpayo̱'o̱yju̱t.
44027001	Ku ve'e du̱nu̱pa̱a̱jmtkidi je̱tse'e je̱ Pablo du̱paké̱xtat je̱m itáliait y'it jo̱o̱tm, van'it tse'e je̱ Pablo ma̱a̱t je̱ viijnk jáyuda pa̱n pa̱n jatye'e pa̱kmuk ijttuvap, je̱'e̱ tse'e yakpa̱a̱mdu je̱m je̱ tojpata̱jk je̱ vyintsá̱n kya̱'m juu' ve'e Julio du̱xa̱a̱j, nu̱mó̱kupx je̱'e̱ ve'e je̱ tojpa du̱nu̱vintsa̱na, je̱'e̱ tse'e du̱nu̱vintsá̱nip to'k ja̱ka̱'a̱ je̱ tojpa juu' ve'e je̱ yakkutojkpa Augusto César jye̱'e̱. Nma̱a̱di a̱ts je̱'e̱ ve'e je̱ Pablo.
44027002	Ta̱jkits a̱a̱tse'e je̱m adramítiovit byaarco jo̱o̱tm juu' ve'e tso̱o̱'mp vye'na, je̱me'e ásiait y'it jo̱o̱tm ñu̱jkx. Je̱mts a̱a̱tse'e nma̱a̱tve'niva je̱ Aristarco, je̱m Tesalónica je̱'e̱ ve'e kyukajpu̱na je̱m macedóniait y'it jo̱o̱tm.
44027003	Je̱ ku'óxitts a̱a̱tse'e nje̱'y je̱m sidoonit kyajpu̱n ka̱jxm. Je̱m tse'e je̱ Julio o̱y jayu ñapya̱a̱jmji ma̱a̱t je̱ Pablo. Van'it tse'e du̱masa̱a̱k je̱tse'e je̱ Pablo na̱jkx du̱ku'ix pa̱n pa̱n jatye'e mya̱a̱tnayja'vijup je̱tse'e pyutá̱kajadat.
44027004	Kuts a̱a̱tse'e je̱m Sidón ntsa̱a̱'n, anajts a̱a̱tse'e nmasa̱a̱k je̱ Chipre, to'k je̱ naax juu' ve'e je̱m maaxy na̱a̱j akojkm taamp, ku̱x xvinkumi'nip a̱a̱tse'e je̱ po̱j.
44027005	Nnajxts a̱a̱tse'e je̱m maaxy na̱jo̱o̱tm je̱m cilíciait je̱ts panfíliait myu'avinkojkm. Van'itts a̱a̱tse'e nje̱'y je̱m Mira, to'k je̱ kajpu̱n juu' ve'e je̱m líciait y'it jo̱o̱tm.
44027006	Je̱m tse'e je̱ tojpa juu' ve'e du̱nu̱vintsá̱nip nu̱mó̱kupx je̱ tojpata̱jk, je̱'e̱ tse'e du̱paat to'k je̱ alejandríait barco, je̱m Italia je̱'e̱ ve'e ñu̱jkx, je̱mts a̱a̱tse'e xyakta̱jki.
44027007	May xa̱a̱jts a̱a̱tse'e o̱tyún nyo̱'y, je̱ts a̱a̱tse'e ake̱e̱'y nje̱'y je̱m gnídovit myu'avinkojkm. Xvinkumi'nipnats a̱a̱tse'e je̱ po̱j, je̱'e̱ ka̱jxts a̱a̱tse'e nnajxy je̱m salmoonit myu'avinkojkm, naa'najxts a̱a̱tse'e je̱ crétait naax juu' ve'e je̱m maaxy na̱a̱j akojkm.
44027008	Tso'oxts a̱a̱tse'e mpaa'yo̱'y je̱ it, van'itts a̱a̱tse'e nje̱'y joma ve'e to'k je̱ it juu' ve'e du̱xa̱a̱j Buenos Puertos, je̱ laséait kajpu̱n muta̱m.
44027009	Jékani tse'e je̱ it ñaxy vye'na, kutsa̱'a̱gani ve'e je̱tse'e je̱ jayu je̱m maaxy na̱jo̱o̱tm yo̱'o̱yu̱t ku̱x tá̱minupe'e je̱ to'aats je̱ po̱j aats, je̱'e̱ ka̱jx tse'e je̱ Pablo jidu̱'u̱m ña̱'mu̱xjidi:
44027010	―Miits, yaa'tya̱jkta, nnu̱ja'vip xa a̱tse'e je̱ts o̱o̱ye'e ntuntsaachpaatumdat pa̱n jaa'kja'mdupe'e; ka ya̱ baarcojyap ka ya̱ tsú̱mjyap tse'e vintó̱kiyup, nay ve'empa u̱u̱'me'e nvintó̱kimduvat.
44027011	Ax munu̱yojkts je̱'e̱ ve'e je̱ tojpata̱jk je̱ vyintsá̱n du̱ma̱ja̱pu̱u̱jm je̱ barco je̱ vyintsá̱n je̱ts je̱ barco je̱ yakyo̱'yva je̱ ñu̱vintsá̱n je̱ts ni ka'a ve'e je̱ Pablo.
44027012	Ka'a tse'e du̱'o̱yja'vidi je̱ it je̱tse'e je̱m du̱yaknáxtat je̱ xox aats, je̱'e̱ ka̱jx tse'e du̱'ukvinmaaydi je̱tse'e je̱m Fenice ku̱jye̱'ydi, je̱m je̱'e̱ ve'eva crétait y'it jo̱o̱tm. Je̱ ma̱ja̱ na̱'aka̱ya juu' ve'e kuyo̱'yip je̱ maaxy na̱a̱j je̱m tso̱ joma ve'e je̱ xa̱a̱j pyítsum, je̱ja je̱'e̱ ve'e je̱'e̱ pya'ayi je̱ feníceit kyajpu̱n tyañ.
44027013	Ku ve'e ve̱e̱'n pyo̱j'ukvaajñ, noortets je̱'e̱ ve'e je̱ po̱j ñu̱jkx, je̱ naaxe'e vyinkuna̱jkxip, van'it tse'e y'ukvinmaaydi je̱ts ku̱y'o̱'yixjidi ve'e je̱tse'e ku̱ña̱jkxti je̱m Fenice. Tso̱o̱'nts a̱a̱tse'e je̱m je̱ts a̱a̱tse'e njaa'knu̱jkx je̱m crétait ñaxpa'am.
44027014	Ku ve'e ve̱e̱'n je̱ it ñajxy, van'it tse'e tun to'mayji ma̱kk tyumpa̱j juu' ve'e yaktijp Nordeste, je̱ja je̱'e̱ ve'e naxku̱jx cha̱a̱'n je̱ po̱j.
44027015	Ku̱x tse'e je̱ po̱j du̱kayak'o̱'yi je̱tse'e je̱ barco yo̱'o̱yu̱t joma ve'e je̱ naax du̱muta̱ma, je̱'e̱ ka̱jxts a̱a̱tse'e nyakjajty je̱ts a̱a̱tse'e je̱ po̱j xyakna̱jkxu̱t pa̱n joma ve'e du̱tsa̱k.
44027016	Najxts a̱a̱tse'e je̱p cláudait y'it ja̱naadup juu' ve'e je̱m maaxy na̱a̱j akojkm, joma ve'e ma̱kk kyatumpa̱j. Ma̱nu̱tsaachts a̱a̱tse'e je̱ barco ónu̱k nyakta̱jki je̱p ma̱ja̱ barco ja̱a̱tp.
44027017	Ku a̱a̱tse'e nyakta̱jki je̱ barco ónu̱k, van'it tse'e je̱ ma̱ja̱ barco du̱mutso'midi du̱mujojkidi. Tsa̱'kidup tse'e ku̱x ku ve'e je̱ barco cha̱'kxnit je̱p po'o ja̱a̱tp, je̱'e̱ ka̱jx tse'e du̱yakvajntkti je̱ vit juu' ve'e je̱ barco yakyo̱'yjup ku ve'e tyukpo̱ja je̱ts a̱a̱tse'e ve'emji mpapó̱ju̱t.
44027018	Je̱ ku'óxit tse'e ma̱kkna pya̱j, je̱'e̱ ka̱jx tse'e je̱ barco je̱ chu̱m du̱na̱va̱ji'ukvaandi je̱m maaxy na̱jo̱o̱tm je̱tse'e ve'em du̱yakta̱a̱'tkadat je̱ barco.
44027019	Kutoojk xa̱a̱jts a̱a̱tse'e ntuktsa̱mvatsku̱jx je̱ barco je̱ pya̱a̱mdu̱k.
44027020	May xa̱a̱j tse'e kyo̱o̱'kke̱'xni ni je̱ xa̱a̱ja ni je̱ maatsa, je̱ ma̱kk po̱j je̱ ma̱kk toojts a̱a̱tse'e xtukkoo'yip, ve'emts a̱a̱tse'e n'ukvinmay je̱ts ka'a a̱a̱tse'e ku̱ntsa̱a̱k.
44027021	Jékanits a̱a̱tse'e nkakay, van'it tse'e je̱ Pablo du̱vinkuva'ki je̱ jáyuda je̱tse'e vyaajñ: ―Miitsta, yaa'tya̱jkta, nu̱yojk o̱y a̱tse'e ku̱xka̱ts'amo̱tunajxti je̱tse'e je̱m Creta ku̱nkatso̱o̱'numdi. Pa̱n ku̱nta'numdi ve'e je̱m, ka'a tse'e u̱xyam je̱ xyu̱p njomjajtumda ntijajtumda.
44027022	Ax kádits mtsaachvinmáyda, ó̱yame'e ya̱ barco vyintó̱kiyu̱t, ni pa̱na tse'e kya'o̱o̱'ku̱t.
44027023	Tsuuj a̱tse'e tu̱xyak'ix to'k je̱ Nte'yam je̱ y'aangeles, je̱ Nte'yam, juu' a̱tse'e je̱ jyayu, je̱'e̱ juu' a̱tse'e nvinja'vip nvintsa̱'kip.
44027024	Jidu̱'u̱mts a̱tse'e tu̱xnu̱u̱jma: “Kadi mtsa̱'a̱ga Pablo, tun vinko̱pk je̱'e̱ ve'e je̱tse'e je̱ja je̱ rómait yakkutojkpa vyinkujk na̱jkx xvintena. Je̱ Nte'yam tse'e tu̱mto'nu̱xju̱ je̱ maa'yu̱n je̱tse'e ni pa̱na kya'o̱o̱'ku̱t juu' ve'e ijttup mits ma̱a̱t je̱m barco jo̱o̱tm.” Jidu̱'u̱mts a̱tse'e tu̱xnu̱u̱jma.
44027025	Miitsta, yaa'tya̱jkta, jo̱t'amá̱jadats. To'k aaj to'k jo̱o̱t a̱tse'e je̱ Nte'yam njaanchjáva je̱ts ve'eme'e tyónju̱t kyó̱tsju̱t ax jo'n a̱tse'e je̱ ángeles tu̱xnu̱u̱jma.
44027026	Ax je̱'yumdapts u̱u̱'me'e joma ve'e to'k je̱ it yam maaxy na̱a̱j akojkm ―jidu̱'u̱m tse'e je̱ Pablo vyaajñ.
44027027	To'k tse'e je̱ tsooj ku ve'e tso'm jo'n vye'na, may xa̱a̱jani a̱a̱tse'e nyo̱'o̱y vye'na, je̱m a̱a̱tse'e Adria maaxy na̱jo̱o̱tm nve'na je̱ts a̱a̱tse'e je̱ po̱j xtukkoo'ya, van'it tse'e je̱ barco yakyo̱'yva du̱nu̱ja'vidi je̱ts yakmutá̱minupe'e je̱ naax.
44027028	Ku ve'e du̱kijpxti je̱ tu̱jpx ma̱a̱t vinxu̱pe'e kya̱a̱ka je̱ na̱a̱j, van'it tse'e du̱'ixti je̱ts ii'px xajtu̱k jo'ne'e kya̱a̱ka. Ku ve'e jave̱e̱'n jyaa'kyo̱'y je̱ barco, van'it tse'e du̱kijpxtinuva, makmo̱kx xajtu̱k jo'n tse'e y'ijt.
44027029	Tsa̱'kidup tse'e ku ve'e je̱ barco mya̱jta̱'tspé̱tu̱t joma ve'e je̱ tsaaj, je̱'e̱ ka̱jx tse'e du̱nasta̱'yidi maktaaxk je̱ pojxu̱n jo̱'ku̱n je̱p barco naadup je̱tse'e du̱va̱a̱'ntánu̱t. Van'it tse'e du̱'a'ixti ku ve'e je̱ it jyajtu̱ku̱t.
44027030	Van'it tse'e je̱ barco yakyo̱'yva y'ukke̱'e̱kuvaandini, je̱'e̱ ka̱jx tse'e du̱ku̱sta̱y'ukvaandi je̱ barco ónu̱k, ve'em tse'e je̱ jayu du̱yakvinmayda je̱ts je̱ pojxu̱n jo̱'ku̱ne'e yakvajntktup je̱ja je̱ barco vyinkujk tso̱v.
44027031	Van'it tse'e je̱ Pablo du̱nu̱u̱jmi je̱ tojpata̱jk je̱ vyintsá̱n ma̱a̱t je̱ tyojpada: ―Pa̱n ka'a xa ve'e je̱ barco yakyo̱'yva tyanda yam barco jo̱o̱tm, yam tse'e maaxy na̱jo̱o̱tm n'o̱o̱'kumdat.
44027032	Van'it tse'e je̱ tojpata̱jk du̱mutsojkidi je̱ tu̱jpx juu' ve'e tyukku̱sta̱a̱ydup vye'na je̱ barco ónu̱k je̱tse'e du̱yakku̱sta̱jkidini je̱m na̱jo̱o̱tm je̱ barco ónu̱k.
44027033	Je̱ kujá̱pit tse'e ku ve'e jajviinup vye'na, van'it tse'e je̱ Pablo ña̱'mu̱xjidi je̱tse'e kyáydat. Jidu̱'u̱m tse'e vyaajñ: ―Makmo̱kx xa̱a̱jani xa ve'e mkakayda mkama'ajta.
44027034	Tonda je̱ maa'yu̱n, kayda, ve'em tse'e mmajuvá̱ktat, ku̱x ni pa̱na ve'e kya'o̱o̱'ku̱t, ni tía ve'e mkajátjadat mkanáxjadat.
44027035	Ku ve'e ve'em vyaajñ, van'it tse'e je̱ Pablo je̱ tsapkaaky du̱ka̱a̱jn je̱tse'e je̱ Nte'yam du̱kuko̱jtsji je̱ja nu̱jom je̱ jayu vyinkujkta. Van'it tse'e du̱tojkva'kxy je̱tse'e kyay'ukvaajñ.
44027036	Van'it tse'e nu̱jom jyo̱t'amá̱jidi je̱tse'e kyaaydi.
44027037	Nu̱me̱jtsk mó̱kupx jatoogupxu̱k maktojt jáyuts a̱a̱tse'e nve'na je̱m barco jo̱o̱tm.
44027038	Ku a̱a̱tse'e nkooxji, van'it tse'e je̱ barco du̱tuktsa̱mvaatsti, du̱jaa'kyakta̱a̱'tkidi, je̱tse'e je̱ trigo je̱m maaxy na̱jo̱o̱tm du̱nasjojkidi.
44027039	Ku ve'e je̱ it jyajtk, ka'a tse'e je̱ barco yakyo̱'yva du̱'ixkajpti je̱ it; ax y'ixtu tse'e to'k je̱ ava'ajts it je̱ja maaxy na̱pa'ayi juu' ve'e o̱o̱y je̱ po'o du̱tunma̱a̱t. Van'it tse'e du̱'uknu̱pa̱a̱jmtkidi je̱tse'e je̱m po'o jo̱o̱tm ku̱du̱yakta̱jkidi je̱ barco.
44027040	Van'it tse'e du̱mutsojkidi je̱ tu̱jpx juu' ve'e je̱ pojxu̱n jo̱'ku̱n ma̱a̱t je̱tse'e du̱maso̱o̱ktini je̱m maaxy na̱jo̱o̱tm. Van'it tse'e je̱ ku̱p du̱muké̱jidi juu' ve'e je̱ barco du̱too'mo̱o̱yp, je̱tse'e du̱yakpojtu̱kti je̱ vit juu' ve'e je̱ja je̱ barco vyinkujk je̱tse'e du̱yakpapó̱ju̱t, ve'em tse'e je̱ barco tya̱mi'ukvaajñ je̱ja maaxy na̱pa'ayi.
44027041	Ka'anumts a̱a̱tse'e nje'ya vye'na je̱ja maaxy na̱pa'ayi, van'it tse'e je̱ barco ja̱jp cha̱'kxni je̱p maaxy na̱pa'tkup, ka'a ve'e y'ukyoo'kxni. Van'it tse'e je̱ barco a̱jx cha'px'ukvaanni ku̱x va'ajts ma̱kke'e je̱ maaxy na̱a̱j yakna̱pe̱'tsji.
44027042	Van'it tse'e je̱ tojpata̱jk du̱'ukyak'o̱o̱'kuvaandi je̱ jáyuda juu' ve'e pa̱kmuk ijttup, je̱'e̱ ve'e vyinmaaydup ku ve'e na̱va̱a̱'mp ku̱kye̱e̱ktini.
44027043	Ax je̱ tojpa juu' ve'e du̱nu̱vintsá̱nip nu̱mó̱kupx je̱ tojpata̱jk, ka'ats je̱'e̱ ve'e du̱tsa̱k je̱tse'e je̱ Pablo y'o̱o̱'ku̱t, je̱'e̱ ka̱jx tse'e du̱kamasa̱a̱k je̱tse'e ve'em du̱tóndat, ñojk'ó̱ye'e du̱pavaajñ je̱ts too'va̱jkpe'e ña̱tá̱kadat je̱'e̱da pa̱n pa̱n jatye'e je̱ na̱va̱a̱'nk du̱jajttup,
44027044	u̱x'o̱o̱k tse'e je̱'e̱da pa̱n pa̱n jatye'e vintaandup, je̱'e̱ tse'e du̱tuknáxtap je̱ ku̱p ukpu̱ je̱ barco pu'u tukta̱ja. Ve'emts a̱a̱tse'e nu̱jom nje̱'y joma ve'e je̱ naax.
44028001	Ku a̱a̱tse'e je̱m naxka̱jxm nje̱'y, van'itts a̱a̱tse'e nnu̱ja'vi je̱ts Malta je̱'e̱ ve'e je̱ it du̱xa̱a̱ja.
44028002	Juu' ve'e je̱ jé̱mit jáyuda, o̱y jayu tse'e ñapya̱a̱jmjidi a̱a̱ts ma̱a̱t, pya̱a̱mdu ve'e je̱ ja̱a̱jn ku̱x o̱o̱ye'e je̱ it tyuntu'uj tyunxux, je̱ts a̱a̱tse'e xyaaxjidi xaampa.
44028003	Van'it tse'e je̱ Pablo o̱jts du̱pa̱kmuk je̱ ta̱'a̱jts ja'axy. Jya̱nkajpip tse'e vye'na ku ve'e to'mayji o̱jts to'k je̱ tsaa'n pyítsum je̱p ja'axy ja̱a̱tp ku ve'e je̱ ja̱a̱jn du̱kuke'ek, je̱tse'e o̱jts je̱ Pablo je̱ tsaa'n kya̱mutso'otsaja, ka'a tse'e je̱ tsaa'n jatyji myaso̱o̱kji.
44028004	Ku ve'e je̱ maaltait jayu du̱'ixti je̱ts ka'a ve'e je̱ Pablo je̱ tsaa'n myasa̱'a̱kju̱, van'it tse'e ñavyaajnjidi: ―Yakjayu'o̱o̱'kpadam xa ya̱'a̱ n'ite'e ya̱ jayu; ó̱yam ya̱'a̱ ve'e du̱jakuke'ek je̱ maaxy na̱a̱j, ka'a tse'e je̱ Nte'yam yakjajtu̱xju̱ je̱tse'e jyaa'kjoojntykat.
44028005	Van'it tse'e je̱ Pablo je̱ tsaa'n du̱ku̱sxijt je̱tse'e du̱ja̱nvippi, ka'a tse'e vyintso̱toojnji.
44028006	Je̱'e̱ tse'e nu̱jom y'a'íxtup je̱tse'e je̱ Pablo je̱ kya̱'a̱j kyi'ixu̱t ukpu̱ jatyji y'o̱o̱'ku̱t. Ku ve'e du̱'ixta je̱ts ka'a ve'e vyintso̱jaty ku ve'e jékani du̱jah'a'ixta vye'na, van'it tse'e vyinmatyiktsti je̱tse'e vyaandi je̱ts je̱'e̱ ve'e to'k juu' ve'e yakvinjávap yakvintsa̱'a̱gap.
44028007	Je̱ it muta̱m tse'e vye'na je̱ naax juu' ve'e je̱ Publio jye̱'e̱, ñu̱má̱jip je̱'e̱ ve'e je̱m. Je̱'e̱ tse'e o̱y jayu napya̱a̱jmju a̱a̱ts ma̱a̱t je̱ts a̱a̱tse'e toojk xa̱a̱j je̱m tya̱k'am xyaktsu̱u̱ni.
44028008	Je̱m tse'e je̱ Publio je̱ tyee' vye'na, ja̱mpa'am je̱ts nu̱u̱'pu̱n pa'amts je̱'e̱ ve'e pa̱jkjup. Van'it tse'e o̱jts je̱ Pablo kyu'ixju̱ je̱tse'e du̱nu̱tsapka̱jts, je̱tse'e je̱ kya̱'a̱j du̱tuknu̱ka̱a̱jn. Ku ve'e ve'em du̱tuujn, van'it tse'e je̱ Publio je̱ tyee' jyo̱tka̱daakni.
44028009	Van'it tse'e jye̱'yduva pa̱n pa̱n jatye'e pa̱jkju̱dup je̱m je̱tse'e je̱ Pablo yakjo̱tka̱daakju̱duva.
44028010	O̱o̱yts a̱a̱tse'e je̱ jayu xtunyakmá̱jidi may viijn. Ku a̱a̱tse'e je̱ barco mpa̱jknuva, xmo̱o̱yduts a̱a̱tse'e juu' a̱a̱tse'e n'ajo̱o̱tap je̱ja too' aajy.
44028011	Toojk po̱'o̱ts a̱a̱tse'e ntsu̱u̱ni je̱m maaltait y'it jo̱o̱tm. Van'itts a̱a̱tse'e mpa̱jknuva to'k je̱ barco juu' ve'e je̱m je̱ xox aats du̱yaknajx, alejandríait barco je̱'e̱ ve'e. Je̱me'e du̱ma̱a̱da je̱ xeen ónu̱k je̱ y'apa̱mnaxta. Je̱ xeen ónu̱k, me̱jtsk je̱'e̱ ve'eda juu' ve'e je̱ jayu vyinja'vidup vyintsa̱'kidup: to'k juu' ve'e du̱xa̱a̱j Cástor je̱ts jado'k juu' ve'e du̱xa̱a̱j Pólux.
44028012	Van'itts a̱a̱tse'e nje̱'y je̱m Siracusa. Je̱mts a̱a̱tse'e ntaajñ toojk xa̱a̱j.
44028013	Kuts a̱a̱tse'e je̱m ntsa̱a̱'n, jé̱jats a̱a̱tse'e nnu̱jkx maaxy na̱pa'ayi je̱ts a̱a̱tse'e nje̱'y je̱m Regio. Je̱ ku'óxit tse'e jye̱ji je̱ po̱j juu' a̱a̱tse'e xputa̱jki, noortets je̱'e̱ ve'e ñu̱jkx, ve'emts a̱a̱tse'e kume̱jtsxa̱a̱j nje̱'y je̱m Puteoli.
44028014	Je̱mts a̱a̱tse'e nma̱a̱tnavyaatji je̱ utsta je̱ ajchta je̱ts je̱ utsta je̱ tsa̱'a̱da, je̱'e̱ a̱a̱tse'e x'amó̱tudu je̱ts a̱a̱tse'e ntánu̱t je̱'e̱ ma̱a̱t vuxtojtu̱k xa̱a̱j. Ku ve'e pyuuk je̱ vuxtojtu̱k xa̱a̱j, van'itts a̱a̱tse'e ntso̱o̱'nni je̱ts a̱a̱tse'e nnu̱jkx je̱m rómait cyiudaaj ka̱jxm.
44028015	Je̱ utsta je̱ ajchta pa̱n pa̱n jatye'e je̱mda Roma, je̱'e̱ tse'e du̱mó̱tudu je̱ts je̱'yap a̱a̱tse'e, je̱'e̱ ka̱jxts a̱a̱tse'e x'ame̱jtsidi je̱ vaat joma ve'e du̱tijta Foro de Apio je̱ts je̱ it juu' ve'e du̱xa̱a̱j Tres Tabernas. Ku ve'e je̱ Pablo du̱'ix je̱ utsta je̱ ajchta, kyuko̱jtsji tse'e je̱ Nte'yam je̱tse'e jyo̱t'ama̱ji.
44028016	Ku a̱a̱tse'e je̱m Roma nje̱'y, yakjajttuts je̱'e̱ ve'e je̱ yakkutojkpada je̱tse'e je̱ Pablo apu̱k cha̱a̱nat, je̱'e̱jyji ve'e to'k je̱ tojpa ix'ijtju.
44028017	Kutoojk xa̱a̱j tse'e je̱ Pablo du̱nu̱ke̱jxi je̱ israeejlit jáyuda juu' ve'e du̱nu̱má̱jidup je̱m Roma. Ku ve'e ñay'amojkijidi, van'it tse'e je̱ Pablo ña̱'mu̱xjidi: ―Miitsta, nmu'israeejlit jáyuda, ó̱yam a̱tse'e nkamuto̱kintún je̱ njáyuvamda je̱ts a̱tse'e nkayakvintsa̱'kintó̱ki je̱ nju̱jpit jáyuvam je̱ pyava'nu̱nda, yakmajtsts a̱tse'e je̱m Jerusalén je̱ts a̱tse'e je̱m je̱ rómait jayu kya̱'m nyakpu̱u̱jm.
44028018	Ku a̱tse'e nyakto̱kimpayo̱'y, x'ukmaso̱'o̱kuvaanduts a̱tse'e ku̱x ka'a ve'e du̱paatti pa̱n ti a̱tse'e xtukkuyak'o̱o̱'kadap.
44028019	Ax ka'a tse'e ve'em du̱tso̱jkti je̱ njáyuvamda, je̱'e̱ ka̱jxts a̱tse'e n'amo̱tu je̱ts a̱tse'e je̱ yakkutojkpa César xto̱kimpayo̱'o̱yu̱t. Ka je̱'e̱ ka̱jxapts a̱tse'e nmin je̱ts a̱tse'e nnu̱xa̱'a̱adat u̱u̱'m je̱ njáyuvamda.
44028020	Je̱'e̱ ka̱jx a̱ts miitse'e tu̱nnu̱ké̱xada je̱ts a̱ts miitse'e n'íxtat je̱tse'e nmukó̱tstat, ku̱x je̱'e̱ ka̱jx a̱tse'e u̱xyam cadena tsum n'it ku̱xe'e je̱ Nte'yam njaanchja'vimda, u̱u̱'m, je̱ israeejlit jáyuda.
44028021	Van'it tse'e vyaandi: ―Ka'a xa a̱a̱tse'e ti na̱k xje̱'yja juu' ve'e je̱m Judea tso̱o̱'mp je̱tse'e du̱ka̱ts mits ka̱jx, je̱ts a̱a̱ts je̱ njáyuda juu' ve'e je̱m tu̱cho̱o̱'nda je̱tse'e yaja jye̱'yada, ni pá̱nats a̱a̱tse'e xkavintso̱nu̱u̱jma mits ka̱jx.
44028022	N'amo̱tunaxuvaampy xa a̱a̱tse'e pa̱n ti mitse'e mjaanchja'vip, ku̱x nmu̱ja'vinup a̱a̱tse'e je̱ts o̱yjoma ve'e yaktso'oxpú̱k ya̱ nam ixpa̱jku̱n.
44028023	Ñu̱pa̱a̱jmtkidu tse'e to'k je̱ xa̱a̱j ku ve'e je̱ Pablo myukó̱tsjadat. Van'it tse'e nu̱may je̱ jayu ñay'amojkijidi joma ve'e je̱ Pablo vye'na. Tun ja̱pyji tse'e je̱ Pablo tyukmuko̱jts'ukvaajnjidi vintso̱ je̱'e̱ ve'e ku ve'e je̱ jayu y'itta je̱m je̱ Nte'yam y'am kya̱'m, ta̱ka xa̱a̱j paat tse'e tyukmuko̱jtsjidi, tyuk'ixtu tse'e juu' ve'e jyatyaandu je̱p Kunuu'kx Jatyán ku̱jxp je̱ Moisés je̱ts je̱ Nte'yam je̱ y'ayook ko̱jtsnajxpata̱jkta. Ve'em tse'e je̱ Pablo du̱tuujn je̱tse'e je̱ jayu du̱jaanchja'vidinit je̱ts je̱ Jesús je̱'e̱ ve'e je̱ Cristo, je̱'e̱ juu' ve'e je̱ Nte'yam vyinko̱o̱n je̱tse'e yakkutojknit.
44028024	Je̱m tse'e juu' ve'e du̱kuva̱jktup juu' ve'e je̱ Pablo kyo̱jts; je̱mpa tse'e juu' ve'e du̱kakuva̱jktup.
44028025	Ku tse'e ñakyo̱jtsvintso̱o̱jvjidi aje̱'e̱jyjida, van'it tse'e cho̱o̱'ndini, tá̱vani ve'e je̱ Pablo jidu̱'u̱m ña̱'mu̱xjada vye'na: ―O̱y xa ve'e je̱ Espíritu Santo du̱tukko̱jtsnajxy je̱ Nte'yam je̱ y'ayook ko̱jtsnajxpa Isaías ku ve'e je̱ nju̱jpit jáyuvamda du̱nu̱u̱jmi. Jidu̱'u̱m tse'e vyaajñ:
44028026	Na̱jkxu̱ xna̱a̱jmada je̱ nu̱may jayu: Mjah'amo̱tunáxtap xa miitse'eda, ka'a tse'e xvinmó̱tudat; mja'íxtapts miitse'eda, ka'a tse'e xvinjávadat.
44028027	Je̱'e̱ ka̱jx ku ve'e ma̱kk je̱ vyinma'yu̱nda tu̱vyimpijtni, ka'a tse'e du̱mo̱tuvuva'anda je̱tse'e je̱ vyiijn du̱yakpi'itsta. Ve'em tse'e du̱tonda je̱tse'e du̱ka'íxtat, je̱tse'e je̱ tyaatsk du̱katuk'amo̱tunáxtat je̱tse'e je̱m jya'vin ka̱jxm du̱kavinmó̱tudat. Je̱'e̱ ka̱jx tse'e ve'em du̱tonda ku̱xe'e a̱ts xkah'aminava'anda je̱ts a̱tse'e nyaktso̱'o̱ktat. Jidu̱'u̱m tse'e je̱ Espíritu Santo je̱ Isaías tyukko̱jtsnajxji.
44028028	’Nu̱jávadats n'it je̱ts yakvaajnjadape'e ya̱ o̱y ka̱ts ya̱ o̱y ayook pa̱n pa̱n jatye'e ka je̱ israeejlit jáyuvap, ve'em tse'e je̱ Nte'yam myo̱'o̱jadat je̱ joojntykin juu' ve'e xa̱'ma ka̱jx ijtp ku ve'e je̱ Jesucristo du̱jaanchjávada, je̱'e̱ tse'e tu̱u̱v du̱'amo̱tunáxtap.
44028029	Ku tse'e ve'em vyaajñ je̱ Pablo, van'it tse'e je̱ israeejlit jayu ña̱jkxtini je̱tse'e o̱o̱y tyunnakyo̱jtsvintso̱o̱jvjidi.
44028030	Je̱m tse'e je̱ Pablo chu̱u̱ni me̱jtsk joojnt joma ve'e tya̱k'ajotyujk, kyuvu̱jkp tse'e nu̱jom pa̱n pa̱n jatye'e na̱jkx kyu'íxjada,
44028031	je̱'e̱ tse'e je̱ jayu du̱vaajnjip vintso̱ je̱'e̱ ve'e ku ve'e je̱ jayu y'itta je̱m je̱ Nte'yam y'am kya̱'m, tyuk'ixp tse'e je̱ jayu je̱ Ma̱ja̱ Vintsá̱n Jesucristo jye̱'e̱. Ka'a tse'e pa̱n pa̱ne'e nu̱nkayakjajtu̱xjup je̱tse'e ve'em du̱tónu̱t.
45001001	A̱tse'e je̱ Pablo, je̱ Jesucristo je̱ myutoompa je̱ myupa̱jkpa, je̱ Nte'yam a̱tse'e xvinko̱o̱n je̱ts a̱tse'e apu̱k xpu̱u̱jm je̱ts a̱tse'e n'ítu̱t je̱ kyuká̱tsiva, je̱ts a̱tse'e ntukka'amáyu̱t je̱ y'o̱y ka̱ts je̱ y'o̱y ayook.
45001002	Ya̱'a̱ts je̱'e̱ ve'e juu' ve'e je̱ Nte'yam ju̱jpani vyaajntk je̱ y'ayook ko̱jtsnajxpata̱jk ka̱jxta, ve'em ax jo'n y'it je̱p Kunuu'kx Jatyán ku̱jxp.
45001003	Ya̱ o̱y ka̱ts ya̱ o̱y ayook ka̱jx tse'e yaknu̱java je̱ nMa̱ja̱ Vintsá̱namda Jesucristo jye̱'e̱, je̱ Nte'yam je̱ y'Onu̱k. Jayu je̱'e̱ ve'e, je̱'e̱ ku ve'e y'it je̱ yakkutojkpa David je̱ chaan je̱ kyo̱o̱j.
45001004	Ax je̱'e̱ ku ve'e Ntye'yama, yaknu̱ke̱'xnata̱jkits je̱'e̱ ve'e je̱ Nte'yam je̱ts je̱ y'Onu̱k je̱'e̱ ve'e, je̱'e̱ ku ve'e je̱ mya̱kkin ka̱jx du̱yakjoojntykpa̱jknuva ku ve'e y'uk'a̱a̱'k.
45001005	Je̱ y'Onu̱k ka̱jxts a̱a̱tse'e je̱ Nte'yam je̱ maa'yu̱n xtoojnji je̱ts a̱a̱tse'e je̱ kuká̱tsiva n'it, je̱ts a̱a̱tse'e je̱ jayu nvaajnjat ya̱ o̱y ka̱ts ya̱ o̱y ayook je̱tse'e ve'em to'k it to'k naxviijn je̱ jayu je̱ Jesucristo du̱ka̱tsa̱pá̱ku̱t je̱'e̱ ka̱jx ku ve'e jyaanchjávajada.
45001006	Ax je̱'e̱ ma̱a̱tts miitse'eda, je̱ Nte'yam tse'e myaaxu̱xju̱duva je̱tse'e m'ijttinit je̱ Jesucristo je̱ jyayu.
45001007	Jaanchja'vivata̱jk juu' ve'e nay'amojkijidup je̱m rómait cyiudaaj ka̱jxm, mtso̱jkju̱dupts miits je̱'e̱ ve'e je̱ Nte'yam, je̱'e̱ tse'e myaaxu̱xju̱du je̱tse'e m'ijttinit je̱'e̱ je̱ jyayu. Je̱ Nte'yam, juu' ve'e nTee'imdup, je̱ts je̱ Ma̱ja̱ Vintsá̱n Jesucristo, je̱'e̱ tse'e mkunoo'kxjadap je̱tse'e m'ijttinit je̱ y'o̱y jo̱o̱t ma̱a̱tta.
45001008	Je̱'e̱ ka̱jx ku a̱tse'e to'k muk n'it je̱ Jesucristo ma̱a̱t, too'va̱jkpts a̱tse'e je̱ Nte'yam nkuka̱jtsja ku̱x ñu̱ja'vipe'e je̱ jayu nu̱vinxu̱p yaja natyo'k naxviijn vintso̱ ve'e xjaanchjávada je̱ Jesucristo.
45001009	Je̱ Nte'yam a̱tse'e to'k aaj to'k jo̱o̱t nmutuump nmupu̱jkp je̱ts a̱tse'e je̱ jayu nvaajnjada je̱ o̱y ka̱ts je̱ o̱y ayook, ve'em tse'e je̱ Nte'yam je̱ y'Onu̱k du̱'íxadat. Ñu̱ja'vipts je̱'e̱ ve'e je̱ Nte'yam je̱ts ijtp a̱ts miitse'e njaa'myé̱tsta ku a̱tse'e ntsapka̱ts,
45001010	je̱'e̱ a̱tse'e n'amó̱tup mpa̱ktsa̱a̱p je̱ts a̱ts miitse'e na̱jkx nku'ixta ku ve'e je̱ Nte'yam vya'anu̱t. To'mayji a̱tse'e tso̱jk x'o̱'yixju̱t.
45001011	O̱o̱y a̱tse'e ntuntsa̱k je̱ts a̱ts miitse'e nku'íxtat, ve'em tse'e je̱ Espíritu Santo mmo̱'o̱jadat je̱ maa'yu̱n je̱ puta̱jkin ku̱xe'e a̱ts ve'em ntun je̱tse'e ma̱kk m'ijttinit to'k muk je̱ Cristo ma̱a̱t,
45001012	je̱'e̱ts a̱tse'e ntijp je̱ts namya̱kkinmo̱'yumjadape'e to'k jado'k je̱ jaanchja'vin ka̱jx juu' ve'e njaye̱jpumdup.
45001013	Utsta ajchta utsta tsa̱'a̱da, ntsa̱jkp a̱tse'e je̱tse'e xnu̱jávadat je̱ts may náxani a̱ts miitse'e na̱jkx njaku'ixuva'anda, ax u̱xyam paatnats a̱tse'e xka'o̱'yixju̱. Ukna̱jkxuvaan a̱tse'e, ntsa̱jkpts a̱tse'e je̱tse'e je̱ Nte'yam du̱kunoo'kxu̱t juu' a̱tse'e ntónup nkó̱tsup miits ma̱a̱tta, ve'em ax jo'n du̱kunuu'kx juu' a̱tse'e tu̱ntún tu̱nka̱ts viijnk tso̱v joma ve'e ka je̱ israeejlit jáyuvap.
45001014	Nmuyó̱jip a̱tse'e anañu̱joma je̱ jayu, je̱ griego jayu je̱ts ka je̱ griego jáyuvap, je̱ kuvij jayu je̱ts ka je̱ kuvij jáyuvap.
45001015	Je̱'e̱ ka̱jxts a̱tse'e ntsa̱k je̱ts a̱ts miitse'e nvaajnjiduvat je̱ o̱y ka̱ts je̱ o̱y ayook, miits, jáyuda juu' ve'e tsu̱u̱nidup je̱m rómait cyiudaaj ka̱jxm.
45001016	Ka'a xa a̱tse'e ntuktso̱'o̱tyún je̱ts a̱tse'e je̱ jayu nvaajnjadat ya̱ o̱y ka̱ts ya̱ o̱y ayook, ku̱x je̱ Nte'yam je̱ mya̱kkin ya̱'a̱ ve'e je̱ts ya̱'a̱ ka̱jx tse'e je̱ jayu je̱ tyo̱kin ñu̱va'achju̱ ku ve'e je̱ Jesucristo du̱jaanchjáva, too'va̱jkp tse'e pa̱n pa̱n jatye'e israeejlit jayu, nay ve'empa tse'e pa̱n pa̱n jatye'e ka je̱'e̱pta.
45001017	Ya̱ o̱y ka̱ts ya̱ o̱y ayook je̱'e̱ ve'e juu' ve'e xtuk'íxumdup xtuknu̱ja'vimdup je̱ts ka'a ve'e je̱ Nte'yam xto̱kimpa̱'mumda, je̱'e̱ ka̱jx tse'e ve'em du̱tún ku̱xe'e njaanchja'vimda. Ve'em xa ya̱'a̱ ve'e ax jo'n je̱ Kunuu'kx Jatyán vya'añ: “Pa̱n pa̱n xa ve'e je̱ Nte'yam kyato̱kimpu̱u̱mp ku̱xe'e jyaanchjávaja, joojntykapts je̱'e̱ ve'e.”
45001018	Nu̱ke̱'xnatá̱ka xa ve'e tyañ je̱ts myu'e̱jkjupe'e je̱ Nte'yam je̱ jayu pa̱n pa̱n jatye'e kavintsa̱'kijidup je̱tse'e tyo̱kintonda. Je̱ ka ó̱yap juu' ve'e tyoondup, je̱'e̱ tse'e du̱yaktso'oxjajtp je̱tse'e je̱ jayu du̱nu̱jávadat je̱ tyu̱v je̱'e̱.
45001019	Pa̱n vintso̱ ve'e je̱ Nte'yam yak'ixa, va'ajts xa ya̱'a̱ ve'e je̱ Nte'yam du̱yaknu̱ke̱'xnata̱jki je̱ja je̱'e̱ vyinkujkta.
45001020	O̱yame'e kyayak'ix vintso̱ ve'e je̱ Nte'yam Ntye'yama, je̱'e̱ vintso̱ ve'e y'it je̱ts je̱ ma̱kkin juu' ve'e jyayejpp xa̱'ma ka̱jx, yaknu̱ja'vipts je̱'e̱ ve'e van'ítani ku ve'e ya̱ it cho̱o̱'ntk je̱ts u̱xyam paat je̱'e̱ ka̱jx juu' ve'e tyoon. Ax ka'a tse'e du̱nu̱nkakuvá̱ktat je̱ts ka'a ve'e y'o̱'yixjidi vintso̱ ve'e ku̱du̱nu̱ja'vidi.
45001021	Jyanu̱ja'vidupts je̱'e̱ ve'e je̱ts je̱me'e je̱ Nte'yam, ax ka'a tse'e du̱vintsa̱'a̱gada ax jo'n du̱vinmachju̱ jo'n, ka'a tse'e je̱ kuko̱jtsu̱n du̱mo̱o̱yduva, je̱'e̱ ve'e vyinmaaydup pyayo̱'ydup juu' jatye'e katoomp, vimpijttinu tse'e je̱ jya'vinda ka ó̱yap, ka'a tse'e du̱'ukvinmó̱tudini je̱ y'o̱y je̱'e̱.
45001022	Viji kej ve'e jyanatyijjada, ax ka'a tse'e du̱nu̱jávada juu' ve'e o̱y.
45001023	Ka'a tse'e du̱yakmá̱jada du̱yakjaanchada je̱ Nte'yam, juu' ve'e ni je̱ vin'ita ka'o̱o̱'kup; je̱ apa̱mnax tse'e tyukvintíktstup. Y'apa̱mnajxtup tse'e je̱ jayu, juu' ve'e o̱o̱'ktup, je̱ je̱yyva tá̱nu̱k, je̱ tá̱nu̱k juu' ve'e maktaaxk tékax, je̱ts je̱ tsaa'n, je̱'e̱ tse'e vyinja'vidup vyintsa̱'kidup.
45001024	Je̱'e̱ ka̱jx tse'e je̱ Nte'yam myaso̱o̱kjidini je̱tse'e du̱tóndat je̱ ka ó̱yap juu' ve'e cho̱jktup; ax viijnkts je̱'e̱ ve'e juu' ve'e tyoondup to'k jado'k.
45001025	Ve'em tse'e du̱tonda ku̱xe'e du̱katso̱kta je̱tse'e du̱nu̱jávadat je̱ Nte'yam je̱ tyu̱v jye̱'e̱, je̱'e̱ tse'e jyaanchja'vidup juu' ve'e taay je̱tse'e du̱vinjávada du̱vintsa̱'a̱gada juu' jatye'e je̱ Nte'yam pya̱a̱m, ka'a tse'e je̱ Nte'yam viinm du̱vinjávada du̱vintsa̱'a̱gada, je̱'e̱ juu' ve'e du̱vinmajtsjup je̱tse'e xa̱'ma ka̱jx yakma̱ja yakjaancha y'ijtnit. Amén.
45001026	Je̱'e̱ ka̱jx tse'e je̱ Nte'yam myaso̱o̱kjidini je̱tse'e yakkutojku̱xjadat je̱ ka ó̱yap juu' ve'e cho̱jktup, je̱ ta̱'a̱xta̱jk paat tse'e je̱ vyinma'yu̱n du̱yaktiktsnu ax jo'n pyu̱ma je̱tse'e tya̱'a̱xta̱jkat, je̱tse'e du̱pana̱jkxta juu' jatye'e ve'em ka pú̱map.
45001027	Nay ve'empa tse'e je̱ yaa'tya̱jk du̱maso̱o̱ktuva ax jo'n pyu̱ma je̱tse'e je̱ ta̱'a̱xta̱jk du̱ma̱a̱t'íttat, aamp to̱o̱ypts je̱'e̱ ve'e je̱m jya'vin ka̱jxmda je̱tse'e ñamya̱a̱t'ítjadat ayaa'tya̱jk. Ax tso̱'o̱tyo'nu̱nts je̱'e̱ ve'e juu' ve'e je̱ yaa'tya̱jk natyo'nu̱xju̱dup vimpit atu̱j. Je̱ tyo̱kin ka̱jxta tse'e ñaajkvintó̱kijada.
45001028	Ku̱x tse'e du̱katso̱kta je̱tse'e je̱ Nte'yam du̱jaa'myé̱tstat, je̱'e̱ ka̱jx tse'e je̱ Nte'yam myaso̱o̱kjidini je̱tse'e viinm ñaajkkutojku̱xjada pa̱n vintso̱ ve'e je̱ kyo̱'o̱y vinma'yu̱n ña̱'mu̱xjada, ve'em tse'e du̱tonda juu' ve'e kyapaatyp kyah'ake̱e̱guip.
45001029	Tum to̱kintoondup tse'e, tum ka ó̱yap tse'e juu' ve'e pyana̱jkxtup, ñas'ayo̱'vidup tse'e juu', ñu̱ko̱'o̱vyinma'yidup tse'e je̱ myujayu, e̱jkju̱dup jo̱t'aajnju̱dup tse'e ku ve'e juu' kya'o̱'yixjada ax jo'n je̱ viijnk jayu, yakjayu'o̱o̱'ktup, nacho'oxpa̱jkju̱dup, vin'a̱a̱'ndup, ijttup tse'e kutaay, ako̱tsu̱toonkidup,
45001030	pyako̱jtstup tse'e je̱ jayu, je̱ Nte'yam tse'e kyatso̱jktup, vinko̱jtspe̱jttup, namyá̱jijidup, natyijju̱dup, myutaayvaattup tse'e je̱ kyo̱'o̱y je̱'e̱, ka'a tse'e je̱ tyee' ukpu̱ je̱ tyaak du̱ka̱tsa̱pa̱kta,
45001031	ka'a tse'e du̱vinmó̱tuda juu' ve'e o̱y, ka'a tse'e du̱kutyonda je̱ y'ayook, ka'a tse'e juu' du̱ko̱jts'o̱yava'anda, nay ka'a tse'e je̱ tso̱jku̱n ukpu̱ je̱ tukmo̱'tu̱n du̱jaye̱pta.
45001032	Ñu̱ja'vidupts je̱'e̱ ve'e o̱y je̱ts vyinmajtsju̱dupe'e je̱ o̱o̱'ku̱n je̱'e̱ pa̱n pa̱n jatye'e ve'em du̱toondup. O̱yam tse'e vye'ema, ka je̱'e̱jyap tse'e tyoondup, tyukxo̱o̱jntktuvapts je̱'e̱ ve'e ku ve'e je̱ viijnk jayu ve'em jyátkiduva.
45002001	Nu̱njajtpe'e ku ve'e nu̱to'k vya'anu̱t je̱ts vyinmajtsju̱dupe'e je̱ tsaachpaatu̱n je̱ jayu juu' ve'e ka je̱ israeejlit jáyuvap. Mits, jyapa̱na mitse'e, ku ve'e ve'em mva'añ, ka'a tse'e xnu̱nkakuvá̱ku̱t je̱ts mkanu̱ja'vipe'e. Ku ve'e mva'añ je̱ts vyinmajtsju̱dupe'e je̱tse'e chaachpaattinit, mnatyo̱kimpa̱a̱jmjuvap xa mitse'e, ku̱x nay vanxu̱ppa xa je̱'e̱ ve'e juu' mitse'e mtuump.
45002002	Yaknu̱ja'vinup xa ve'e je̱ts to̱kimpayo̱'ype'e je̱ Nte'yam ax jo'n du̱paa'ty du̱'ake̱e̱ga, tyukkuvé̱tupts je̱'e̱ ve'e pa̱n pa̱ne'e je̱ kyo̱'o̱y je̱'e̱ du̱toomp.
45002003	Ax mits tse'e mvaamp je̱ts vyinmajtsju̱dupe'e je̱ tsaachpaatu̱n pa̱n pa̱n jatye'e ka je̱ israeejlit jáyuvap, je̱tse'e ve'em mjátkiva, ¿ve'eme'e mvinmay je̱ts ka'a ve'e je̱ Nte'yam mtukkuvé̱tju̱t?
45002004	¿Uk mko̱'o̱yja'vipe'e je̱ maa'yu̱n juu' ve'e je̱ Nte'yam mto'nu̱xjup je̱tse'e du̱mutena je̱ ka ó̱yap juu' ve'e mtuump? ¿Ka'a ve'e xnu̱java je̱ts je̱'e̱ ka̱jxe'e je̱ Nte'yam je̱ maa'yu̱n mto'nu̱xju̱ je̱tse'e xmaso̱o̱knit je̱ mko̱'o̱y joojntykin?
45002005	Ax ka'a tse'e xmasa̱'a̱k, ma̱kke'e o̱o̱y je̱ mkuvajk xtumpu̱m. Ax je̱'e̱ ka̱jx tse'e ku̱xe'e ve'em xtun, o̱o̱y tse'e je̱ tsaachpaatu̱n mtunyakmo̱o̱ynit ku ve'e je̱ Nte'yam je̱ jayu je̱ tyo̱kin du̱tukkuvé̱tu̱t je̱ xa̱a̱j ku ve'e ñu̱ke̱'xnatá̱kat je̱ts to̱kimpayo̱'yp je̱'e̱ ve'e pa̱n vintso̱ ve'e du̱paa'ty du̱'ake̱e̱ga.
45002006	Myo̱o̱ynupts je̱'e̱ ve'e to'k jado'k pa̱n vintso̱ ve'e juu' jaty tu̱du̱tún tu̱du̱ka̱ts:
45002007	myo̱o̱ynupe'e je̱ joojntykin juu' ve'e xa̱'ma ka̱jx ijtp je̱'e̱da pa̱n pa̱n jatye'e kanoo'kxtup je̱tse'e du̱tóndat juu' ve'e je̱ Nte'yam cha̱jkp. Ve'em tse'e du̱tonda ku̱x cho̱jktupe'e je̱tse'e je̱ Nte'yam chó̱kjadat, je̱tse'e y'o̱tyo'nu̱xjadat, je̱tse'e xa̱'ma ka̱jx jyoojntykidinit.
45002008	Ax myo̱o̱ynup tse'e je̱ tsaachpaatu̱n je̱'e̱da pa̱n pa̱n jatye'e je̱ y'avintso̱ vinma'yu̱n du̱yaktoondup, pa̱n pa̱n jatye'e du̱kakuva̱jktup juu' ve'e pyaatyp y'ake̱e̱guip, je̱ts pa̱n pa̱n jatye'e du̱pana̱jkxtup je̱ kyo̱'o̱y je̱'e̱.
45002009	Tsaachpaattinupts je̱'e̱ ve'e nu̱jom pa̱n pa̱n jatye'e du̱toondup juu' ve'e ka ó̱yap, too'va̱jkp tse'e je̱ israeejlit jayu, nay ve'empa tse'e pa̱n pa̱n jatye'e ka je̱'e̱pta.
45002010	Ax y'o̱yja'vipts je̱'e̱ ve'e je̱ Nte'yam je̱tse'e o̱y du̱toojnjinit je̱'e̱ juu' ve'e du̱toondup je̱ y'o̱y je̱'e̱, o̱y jo̱o̱t tse'e y'ijttinit je̱'e̱ ma̱a̱t, too'va̱jkp tse'e je̱ israeejlit jayu, nay ve'empa tse'e pa̱n pa̱n jatye'e ka je̱'e̱pta.
45002011	Ku̱x je̱ Nte'yam, ka'ats je̱'e̱ ve'e je̱ jayu du̱viijnk'íx to'k jado'k.
45002012	Nu̱jom xa ve'e pa̱n pa̱n jatye'e to̱kintoondup je̱tse'e du̱kajaye̱pta je̱ Moisés je̱ pyava'nu̱n, vintó̱kidapts je̱'e̱ ve'e ó̱yame'e du̱kajaye̱pta je̱ pava'nu̱n; je̱ts pa̱n pa̱n jatye'e to̱kintoondup, ó̱yam tse'e du̱jajaye̱pta je̱ Moisés je̱ pyava'nu̱n, yakto̱kimpayo̱'ydinupts je̱'e̱ ve'e je̱ pava'nu̱n ka̱jx.
45002013	Ku̱x ka'a ve'e je̱ Nte'yam je̱ jayu du̱kato̱kimpu̱m pa̱n pa̱n jatye'e du̱'amo̱tunajxtup je̱ pava'nu̱n je̱tse'e du̱kakutyonda; je̱'e̱da ve'e kyato̱kimpu̱u̱mp pa̱n pa̱n jatye'e du̱kutyoondup.
45002014	Ax je̱'e̱da pa̱n pa̱n jatye'e ka je̱ israeejlit jáyuvap je̱ts ka je̱ pava'nu̱n ma̱a̱tap, kuts je̱'e̱ ve'e du̱tonda ax jo'n je̱ pava'nu̱n vya'añ, je̱m tse'e jya'vin ka̱jxmda je̱ pava'nu̱n y'it,
45002015	je̱ jyoojntykin ka̱jx tse'e du̱yaknu̱ke̱'xnatá̱kada je̱ts jyaye̱jptupe'e javyet je̱ pava'nu̱n je̱m jya'vin ka̱jxmda, je̱ vyinma'yu̱n ka̱jx tse'e du̱nu̱jávada pa̱n o̱y je̱'e̱ ve'e juu' ve'e tyoondup uk pa̱n ka'a.
45002016	Ve'em tse'e jyátu̱t je̱ xa̱a̱j ku ve'e je̱ Nte'yam je̱ jayu je̱ Jesucristo ka̱jx du̱to̱kimpayo̱'ynit je̱ ka ó̱yap ka̱jx juu' ve'e yu'uts yak'ijttup je̱m jya'vin ka̱jxmda. Tyoonnupts ya̱'a̱ ve'e ve'em ax jo'n y'íxuva je̱ o̱y ka̱ts je̱ o̱y ayook juu' a̱tse'e ntukka'amaayp.
45002017	Ax mits tse'e mvaamp je̱ts israeejlit jayu mitse'e je̱ts o̱ye'e mnayjávaja je̱ Moisés je̱ pyava'nu̱n ka̱jx, mnamyá̱jijup tse'e ku̱xe'e je̱ Nte'yam mvinko̱o̱jnji je̱tse'e m'ijtnit je̱'e̱ je̱ jyayu.
45002018	Ve'em tse'e mnayjávaja je̱ts mnu̱ja'vinupe'e juu' ve'e je̱ Nte'yam cha̱jkp, je̱tse'e mnayjávaja je̱ts je̱ pava'nu̱n ka̱jxe'e xnu̱java juu' ve'e o̱y je̱ts juu' ve'e ka ó̱yap.
45002019	Vinjava tse'e mtañ je̱ts o̱o̱ye'e juu' xtunnu̱java je̱ts je̱'e̱ ka̱jxe'e mnayjávaja je̱ts m'o̱'yixjupe'e je̱tse'e je̱ jayu xtuknu̱jávat juu' ve'e je̱ Nte'yam cha̱jkp, ve'em tse'e kyo̱o̱'k'ijttinit ax jo'n je̱ jayu juu' ve'e ijttup je̱ja kupi'ijts kuko̱o̱'ts it ja̱a̱t.
45002020	Mnayja'vijupe'e je̱ts m'o̱'yixjupe'e je̱tse'e xtuk'íxtat je̱'e̱ pa̱n pa̱n jatye'e du̱katinu̱ja'vidup. Ve'emts mitse'e mnayjávaja ax jo'n je̱ yak'ixpa̱jkpa ku̱m'ijt juu' ve'e du̱yak'ixpa̱jkp je̱ pi'k ónu̱kta. Mjaanchja'vip tse'e je̱ts je̱ pava'nu̱n ka̱jxe'e yaknu̱java nu̱jom juu' jatye'e tyú̱vam.
45002021	Mtuk'ixp xa mitse'e je̱ viijnk jayu. ¿Tya̱jx tse'e viinm mkanatyuk'ixju̱? Mtukka'amaayp xa ve'e je̱ts ka'a ve'e y'o̱ya je̱tse'e je̱ jayu mye̱e̱'tsu̱t. ¿Ax mme̱e̱'tspts mitse'e?
45002022	Mvaamp xa ve'e je̱ts ka'a ve'e y'o̱ya je̱tse'e je̱ jayu je̱ navya̱jku̱n du̱yakvintsa̱'kintó̱kidat. ¿Ax myakvintsa̱'kintó̱kipts mitse'e je̱ navya̱jku̱n? Mko̱'o̱yja'vip xa ve'e je̱ apa̱mnaxta juu' ve'e je̱ jayu vyinja'vidup vyintsa̱'kidup. ¿Ax myakpítsumpts mitse'e juu' ve'e yo̱jxtup je̱p tu̱jkp joma ve'e yakvintsa̱'a̱gada?
45002023	Mnamyá̱jijup xa mitse'e ku̱x mjayejppe'e je̱ pava'nu̱n, ax yakvintsa̱'kintó̱kidup tse'e je̱ jayu je̱ Nte'yam ku̱xe'e mits xkakutyún je̱ pava'nu̱n.
45002024	Vaamp xa ve'e je̱ Kunuu'kx Jatyán: “Pa̱n pa̱n jaty xa ve'e ka je̱ israeejlit jáyuvap, vyinko̱jtspe̱jttupts je̱'e̱ ve'e je̱ Nte'yam je̱'e̱ ka̱jx juu' ve'e mtoondup mko̱jtstup ka ó̱yap.” Jidu̱'u̱m tse'e vya'añ.
45002025	Pa̱n mkutyuump xa mitse'e je̱ Moisés je̱ pyava'nu̱n, mto'nu̱xjup tse'e ku ve'e je̱ ixta'nu̱n myakpa̱a̱jmji je̱tse'e xni'kxmat xko̱jmat je̱tse'e nu̱java tyánu̱t je̱ts israeejlit jayu mitse'e; ax pa̱n ka'a tse'e xkutyún, ve'emts je̱'e̱ ve'e ax jo'n je̱ ixta'nu̱n ku̱mkayakpa̱a̱jmji.
45002026	Ax pa̱n pa̱n tse'e je̱ ixta'nu̱n kayakpa̱a̱jmjip je̱tse'e du̱kutyún juu' jatye'e ijtp je̱p je̱ Moisés pyava'nu̱n ku̱jxp, ve'emts je̱'e̱ ve'e ax jo'n je̱ ixta'nu̱n ku̱yakpa̱a̱jmji jo'n je̱tse'e du̱ni'kxmat du̱ko̱jmat.
45002027	Je̱'e̱ juu' ve'e je̱ ixta'nu̱n du̱kani'kxmip du̱kako̱jmip je̱tse'e du̱kutyún je̱ Moisés je̱ pyava'nu̱n, je̱'e̱ tse'e du̱yaknu̱ke̱'xnatá̱kap je̱ts mvinmajtsjup mitse'e je̱ tsaachpaatu̱n, ku̱x ó̱yame'e je̱ pava'nu̱n jatyáñ xjajayep je̱tse'e je̱ ixta'nu̱n xjani'kxma xjako̱jma, ka'a tse'e je̱ pava'nu̱n xkutyún.
45002028	Ka'a xa je̱'e̱ ve'e y'israeejlitjáyuvada pa̱n pa̱n jatye'e je̱ ixta'nu̱n du̱ni'kxmidup du̱ko̱jmidup;
45002029	je̱'e̱ je̱'e̱ ve'e juu' ve'e ve'em ijttup je̱p ñi'kx kyo̱pk akujkp, pa̱n pa̱n jatye'e je̱ ixta'nu̱n ma̱a̱t je̱m jya'vin ka̱jxm, je̱ ixta'nu̱n juu' ve'e je̱ Espíritu Santo pa̱'mu̱xju̱du je̱m jya'vin ka̱jxm, ka je̱ ixta'nu̱nap juu' ve'e je̱ jayu du̱ni'kxmidup du̱ko̱jmidup ku̱x ve'eme'e je̱ Moisés je̱ pyava'nu̱n vya'añ. Je̱ jayu juu' ve'e je̱ ixta'nu̱n ma̱a̱t je̱m jya'vin ka̱jxm, o̱yts je̱'e̱ ve'e je̱ Nte'yam ñu̱kó̱tsaja, je̱ jayu je̱'e̱ ve'e juu' ve'e ko̱'o̱ñu̱ko̱jtsijup.
45003001	Ku̱x tse'e ve'em, ¿tits je̱'e̱ ve'e ñu̱nva'anu̱t ku ve'e je̱ jayu y'it israeejlit jayu, ukpu̱ jómats je̱'e̱ ve'e, tyo'nu̱xju̱t ku ve'e je̱ jayu du̱jani'kxma du̱jako̱jma je̱ ixta'nu̱n?
45003002	Toomp xa ve'e o̱o̱y, may viijn tse'e tyun. Muto'k viijn, je̱ israeejlit jayu xa ve'e je̱ Nte'yam tyukka̱ta̱jki je̱ kya̱ts je̱ y'ayook.
45003003	Ax pa̱n je̱m tse'e je̱ israeejlit jayu juu' ve'e du̱kakutyoondu je̱ Nte'yam je̱ y'ayook juu' ve'e natyukpa̱jkju̱du je̱tse'e du̱kutyóndat, ¿je̱'e̱ ka̱jxts vine'e je̱ Nte'yam du̱kakutyoompat je̱ vaandu̱k juu' ve'e pya̱a̱m?
45003004	¡Ka'a xa je̱'e̱ ve'e du̱nu̱nkakutyónu̱t, kyutyónup je̱'e̱ ve'e! O̱yame'e to'k ka̱'a̱jyji je̱ jayu tyaaya, ka'ats je̱'e̱ ve'e je̱ Nte'yam tyaaya. Ve'em xa je̱'e̱ ve'e ax jo'n je̱ Kunuu'kx Jatyán vya'añ: Ni pa̱na xa ve'e kyava'anu̱t je̱ts ka'a ve'e je̱ Nte'yam je̱ jayu du̱to̱kimpayo̱'o̱y ax jo'n du̱paa'ty du̱'ake̱e̱ga, nu̱jom tse'e du̱kuvá̱ktat je̱ts tu̱v je̱'e̱ ve'e je̱ Nte'yam tyo̱kimpayo̱'o̱y. Jidu̱'u̱m tse'e vya'añ.
45003005	Ax pa̱n nto'numdup tse'e je̱ kyo̱'o̱y je̱'e̱ je̱ts je̱'e̱ ka̱jxe'e nyaknu̱ke̱'xnata̱jkimda je̱ts tu̱v je̱'e̱ ve'e juu' ve'e je̱ Nte'yam tyuump, ¿va'numdapts vine'e je̱ts ka ó̱yap je̱'e̱ ve'e je̱ Nte'yam du̱tún ku ve'e xyaktsaachpaatumda? (Ve'em a̱ts ya̱'a̱ ve'e n'amo̱tutu̱va ax jo'n je̱ jayu vyinmay.)
45003006	¡Ni vintso̱va xa ve'e ve'em nkava'numdat! Ku̱x pa̱n ku̱du̱kapaa'ty ku̱du̱kah'ake̱e̱ga xa ve'e juu' ve'e je̱ Nte'yam tyuump, ka'a tse'e ku̱y'o̱'yixju̱ je̱tse'e du̱to̱kimpayo̱'o̱yu̱t anañu̱joma je̱ jayu.
45003007	Ax pa̱n je̱me'e je̱ jayu juu' ve'e vaamp: Pa̱n taayimdup tse'e je̱tse'e ve'em o̱y ñu̱ke̱'xnatá̱kat je̱ts kyutyuumpe'e je̱ Nte'yam je̱ y'ayook je̱tse'e je̱ Nte'yam nu̱yojk yakma̱ja yakjaancha y'ijtnit, ¿tya̱jx tse'e je̱ Nte'yam xtukkuve̱jtumdat ya̱ to̱kin?
45003008	Je̱ts jidu̱'u̱mpa: “¿Tya̱jx tse'e nkato'numda je̱ kyo̱'o̱y je̱'e̱ je̱tse'e jyé̱jat je̱ y'o̱y je̱'e̱?” Ax je̱m tse'e je̱ jayu juu' a̱a̱tse'e ve'em xtukpako̱jtstup, ve'eme'e vya'anda je̱ts ya̱'a̱ a̱a̱tse'e je̱ jayu ntuk'ixp. Ax pa̱n pa̱n jaty tse'e ve'em vaandup, tsaachpaa'ttapts je̱'e̱ ve'e, ve'em ax jo'n du̱vinmátsjada.
45003009	¿Vintso̱se'e? U̱u̱'mda, je̱ israeejlit jáyuda, ¿nu̱yojk o̱y u̱u̱'me'eda je̱ts ka'a ve'e je̱ viijnk jáyuda? ¡Ni vintso̱va xa ve'e nu̱yojk o̱y nka'ijtumda! Ta̱ xa a̱ts miitse'e va'ajts ntuk'ixta je̱ts je̱ja ve'e to̱kin ja̱a̱t y'itta pa̱n pa̱n jatye'e israeejlit jáyuda je̱ts nay ve'empa pa̱n pa̱n jatye'e ka je̱'e̱pta.
45003010	Ve'em xa je̱'e̱ ve'e ax jo'n je̱ Kunuu'kx Jatyán vya'añ: Ka'a xa ve'e pa̱n ni pa̱na juu' ve'e tu̱v jáyuvip joojntykip, ni to'ka.
45003011	Ka'a tse'e pa̱n kya̱tsu̱vinmo̱tuvuva'añ, ni pa̱na ve'e je̱ Nte'yam du̱ka'ixta,
45003012	anañu̱joma tse'e du̱maso̱o̱ktini je̱ Nte'yam je̱ tyoo', anañu̱joma xa ve'e je̱ Nte'yam du̱katoojnjada, ka'a ve'e pa̱n pa̱ne'e je̱ y'o̱y je̱'e̱ du̱toomp, ni pa̱na.
45003013	Ve'em ax jo'n je̱ o̱o̱'kpa jot xyuu'k axa̱a̱'kp juu' ve'e ava'ajts, nay ve'empa tse'e axa̱a̱'kp tyunyakmo̱tu juu' ve'e kyo̱jtstup. Je̱ tyo̱o̱tsts je̱'e̱ ve'e je̱ jayu tyukvin'a̱a̱'ndup, je̱ xa̱vat jo'nts je̱'e̱ ve'e juu' ve'e kyo̱jtstup,
45003014	ma̱kk tse'e je̱ jayu du̱tukyaktsaachada je̱ kya̱tsta je̱ y'ayookta,
45003015	ma̱kk tse'e je̱ tyek du̱tuknomda je̱tse'e je̱ jayu du̱yak'o̱o̱'ktat,
45003016	yakma'ttup xa je̱'e̱ ve'e je̱ jayu je̱ ña̱a̱' je̱ tyoo', tsaachvinmaayp tse'e je̱ jayu du̱yaktanda.
45003017	Ka'a tse'e du̱nu̱jávada vintso̱ ve'e o̱y jo̱o̱t jyoojntykadat,
45003018	ka'a tse'e je̱ Nte'yam du̱tsa̱'a̱gada. Jidu̱'u̱m tse'e je̱ Kunuu'kx Jatyán vya'añ.
45003019	Nnu̱ja'vimdup xa ve'e je̱ts nu̱jom juu' jatye'e ijtp je̱p je̱ Moisés pyava'nu̱n ku̱jxp, je̱ jayu ka̱jxtats je̱'e̱ ve'e pa̱n pa̱n jatye'e ijttup je̱p pava'nu̱n pa'tkup, ax ve'em tse'e nu̱jom je̱ jayu y'amo̱'tka̱jxtinit je̱tse'e to'k ka̱'a̱jyji je̱ jayu du̱nu̱'atsó̱vadat je̱m je̱ Nte'yam vyinkojkm ti ve'e tu̱du̱tonda tu̱du̱ko̱tsta.
45003020	Ka'a xa ve'e pa̱n pa̱ne'e du̱kutyoomp je̱ pava'nu̱n, paaty tse'e, ka'a ve'e pa̱n pa̱ne'e je̱ Nte'yam ñu̱nkato̱kimpu̱u̱mp je̱ pava'nu̱n ka̱jx, ku̱x je̱ pava'nu̱n ka̱jxe'e yaknu̱java je̱ts tó̱kinax jayu u̱u̱'me'eda.
45003021	Ax u̱xyam tse'e nu̱ke̱'xnatá̱ka tyañ vintso̱ ve'e je̱ Nte'yam je̱ jayu du̱kato̱kimpu̱m ka je̱'e̱ ka̱jxap ku ve'e je̱ pava'nu̱n yakkutyún. Pyaatyp y'ake̱e̱guipts ya̱'a̱ ve'e ax jo'n vya'añ je̱p je̱ Moisés pyava'nu̱n ku̱jxp je̱ts juu' ve'e jyavye̱jttu je̱ Nte'yam je̱ y'ayook ko̱jtsnajxpata̱jkta.
45003022	Nu̱jom tse'e pa̱n pa̱n jatye'e du̱jaanchja'vidup je̱ Jesucristo, ka'ats je̱'e̱ ve'e je̱ Nte'yam tyo̱kimpá̱mjada; ni pá̱nats je̱'e̱ ve'e kyaviijnk'íxju̱.
45003023	Ta̱ xa ve'e nu̱jom je̱ jayu tyo̱kintonda, ni pa̱na tse'e du̱kah'ama̱a̱daaga je̱tse'e du̱tónu̱t juu' ve'e je̱ Nte'yam cha̱jkp, nu̱jom tse'e du̱mujékumada je̱ Nte'yam je̱ mya̱jin je̱ jyaanchin.
45003024	Ax je̱ Nte'yam tse'e je̱ jayu je̱ maa'yu̱n du̱toojnjip, je̱ Cristo Jesús ka̱jxts je̱'e̱ ve'e je̱ jayu du̱kato̱kimpu̱m ku̱x je̱ Cristo ve'e du̱tuknu̱vaats je̱ jayu je̱ tyo̱kin.
45003025	Je̱ Nte'yam tse'e du̱yaknu̱ke̱'xnata̱jki je̱ja je̱ jayu vyinkujk je̱ Cristo, juu' ve'e uk'o̱o̱'k je̱ jayu je̱ tyo̱kin ka̱jx, ve'em tse'e je̱ Nte'yam je̱ jyo̱t'a'nu̱n ñáxu̱t ku ve'e je̱ Jesucristo yakjaanchjáva. Ve'em tse'e du̱tuujn je̱tse'e je̱ jayu du̱nu̱jávadat je̱ts tyuumpe'e je̱ Nte'yam juu' ve'e pyaatyp y'ake̱e̱guip, myuteni tse'e je̱ to̱kin juu' ve'e je̱ jayu tyoondu, ka'a tse'e jatyji du̱tukkuvejt.
45003026	Ax u̱xyam tse'e, je̱'e̱ ve'e ku ve'e je̱ Cristo y'uk'a̱a̱'k, nu̱ke̱'xnatá̱ka tse'e tyañ je̱ts je̱'e̱ ve'e du̱kuve̱jt nu̱jom je̱ jayu je̱ tyo̱kin. To̱kimpayo̱'yp xa je̱'e̱ ve'e je̱ Nte'yam ax jo'n du̱paa'ty du̱'ake̱e̱ga, ka'ats je̱'e̱ ve'e du̱to̱kimpu̱m je̱ jayu pa̱n pa̱n jatye'e du̱jaanchja'vidup je̱ Jesús.
45003027	Ku̱x tse'e ve'em, ¿vintso̱se'e y'ó̱yat je̱tse'e je̱ jayu ñamyá̱jajat? ¡Ni vintso̱va xa je̱'e̱ ve'e kya'o̱ya! ¿Ax tya̱jxts je̱'e̱ ve'e kya'o̱ya? Je̱'e̱ ka̱jx tse'e ku ve'e je̱ jayu du̱kakutyún je̱ pava'nu̱n, je̱ jaanchja'vin ka̱jxji ve'e je̱ Nte'yam je̱ jayu du̱kato̱kimpu̱m.
45003028	Ax ve'em tse'e, ka'a tse'e je̱ Nte'yam du̱to̱kimpu̱m je̱ jayu juu' ve'e je̱ jaanchja'vin du̱jaye̱jptup, ka'ats je̱'e̱ ve'e tyun ku ve'e je̱ jayu du̱kutyonuva'anda je̱ Nte'yam je̱ pyava'nu̱n je̱ts je̱'e̱ ka̱jxe'e je̱ Nte'yam kyato̱kimpá̱mjadat.
45003029	¿Tis, je̱ israeejlit jáyuji n'ite'e je̱ Nte'yam du̱Nte'yamidup? ¿Ka'ats je̱'e̱ vine'e du̱Nte'yamiduva pa̱n pa̱n jatye'e ka je̱ israeejlit jáyuvap? Va'ajts xa ve'e yaknu̱java je̱ts ve'empa ve'e,
45003030	to'kji xa ve'e je̱ Nte'yam. Ka'ats je̱'e̱ ve'e je̱ jayu du̱to̱kimpu̱m juu' ve'e du̱ni'kxmip du̱ko̱jmip je̱ ixta'nu̱n je̱tse'e je̱ Jesucristo du̱jaanchjáva, ni ka'avats je̱'e̱ ve'e je̱ jayu du̱to̱kimpa̱a̱mpa juu' ve'e du̱kani'kxmip du̱kako̱jmip je̱ ixta'nu̱n je̱tse'e je̱ Jesucristo du̱jaanchjáva.
45003031	¿Ve'emts ya̱'a̱ vine'e du̱tij je̱ts ka'a ve'e du̱'uktso̱jkni je̱tse'e nkutyo'numdat je̱ pava'nu̱n juu' ve'e je̱ Moisés yakmo̱o̱y? ¡Ni vintso̱va xa je̱'e̱ ve'e ve'em kyayaktij! Ku xa ve'e je̱ Jesucristo njaanchja'vimda, ntuk'íxumdupts u̱u̱'me'e je̱ts o̱y je̱'e̱ ve'e je̱ Moisés je̱ pyava'nu̱n.
45004001	Pa̱n ve'em xa je̱'e̱ ve'e, ¿tya̱jx tse'e je̱ Nte'yam du̱kato̱kimpu̱u̱jm je̱ nju̱jpit jáyuvamda Abraham?
45004002	Pa̱n je̱ Nte'yam xa ve'e ku̱kyato̱kimpa̱a̱jmji je̱'e̱ ka̱jx ku ve'e du̱tuujn juu' ve'e o̱y, ku̱ñamyá̱jiji tse'e je̱ Abraham. Ax ka'a tse'e tii juu' ve'e je̱ Abraham tyoon juu' ka̱jxe'e ku̱ñatyukmá̱jiji je̱ja je̱ Nte'yam vyinkujk.
45004003	Ku̱x jidu̱'u̱me'e vya'añ je̱ Kunuu'kx Jatyán: “Jyaanchja'vi xa ve'e je̱ Abraham je̱ Nte'yam, ax je̱'e̱ tse'e ku̱xe'e du̱jaanchja'vi, je̱'e̱ ka̱jx tse'e je̱ Nte'yam kyato̱kimpa̱a̱jmji.”
45004004	Pa̱n je̱m xa ve'e je̱ toompa juu' ve'e tu̱tyún je̱tse'e yakmujoy, ka nu̱nve'emjyapts je̱'e̱ ve'e je̱ jyo'yu̱n yakma̱'a̱, je̱'e̱ ka̱jxe'e yakma̱'a̱ ku̱xe'e yaktukmuyo̱ja.
45004005	Ax pa̱n ka'a tse'e je̱ jayu ti du̱tún je̱tse'e je̱ tyo̱kin ñu̱va'atsju̱t, je̱'e̱ ve'e je̱tse'e je̱ Nte'yam du̱jaanchjáva, je̱ jyaanchja'vin ka̱jx tse'e je̱ Nte'yam kyato̱kimpu̱mju̱, je̱ Nte'yam, juu' ve'e du̱kato̱kimpa̱a̱mp je̱ tó̱kinax jayu.
45004006	Ya̱'a̱ts je̱'e̱ ve'e je̱ David tyij ku ve'e du̱'ava'ni je̱ xo̱o̱jntku̱n juu' ve'e je̱ jayu jyayejpp pa̱n pa̱ne'e je̱ Nte'yam kyato̱kimpa̱a̱m ka je̱'e̱ ka̱jxap ku ve'e du̱tuujn juu' ve'e o̱y.
45004007	Jidu̱'u̱m tse'e vyaajñ: Xo̱o̱n je̱'e̱ ve'eda pa̱n pa̱n jatye'e je̱ Nte'yam tyo̱kinmee'kxp, je̱'e̱da pa̱n pa̱n jatye'e je̱ tyó̱kinda ve'emji yaknajxu̱xju̱dup;
45004008	ve'em tse'e, xo̱o̱n xa je̱'e̱ ve'eda pa̱n pa̱n jatye'e je̱ tyo̱kin je̱ Nte'yam katukkuve̱jtju̱dup. Jidu̱'u̱m tse'e je̱ David vyaajñ.
45004009	¿To'k je̱'e̱jyjidats ya̱'a̱ vine'e ya̱ xo̱o̱jntku̱n pa̱n pa̱n jatye'e je̱ ixta'nu̱n du̱ni'kxmidup du̱ko̱jmidup? Ax ka'a tse'e, nay ve'empa ve'e pa̱n pa̱n jatye'e je̱ ixta'nu̱n du̱kani'kxmidup du̱kako̱jmidup. Ta̱ts a̱tse'e nja'a juu' ve'e vaamp je̱p Kunuu'kx Jatyán ku̱jxp jidu̱'u̱m: “Jyaanchja'vi xa ve'e je̱ Abraham je̱ Nte'yam, ax je̱'e̱ tse'e ku̱xe'e du̱jaanchja'vi, je̱'e̱ ka̱jx tse'e je̱ Nte'yam kyato̱kimpa̱a̱jmji.”
45004010	¿Ax vin'it tse'e kyato̱kimpa̱a̱jmji, ku ve'e tá̱vani je̱ Abraham je̱ ixta'nu̱n yakpu̱u̱jmja vye'na, ukpu̱ ka'anume'e? Ka'anum xa ve'e je̱ ixta'nu̱n yakpu̱u̱jmja vye'na.
45004011	U̱x'o̱o̱k tse'e je̱ ixta'nu̱n yakpa̱a̱jmji je̱tse'e ve'em nu̱java tyaajñ je̱ts je̱'e̱ ka̱jxe'e je̱ Nte'yam kyato̱kimpa̱a̱jmji ku̱xe'e du̱jaanchja'vi. Ax ve'em tse'e, je̱ jayu pa̱n pa̱n jatye'e je̱ ixta'nu̱n du̱kani'kxmidup du̱kako̱jmidup je̱tse'e du̱jaanchjávada je̱ Nte'yam, je̱'e̱ tse'e du̱tee'ja'vidup je̱ ju̱jpit jayu Abraham je̱'e̱ ka̱jx ku ve'e je̱ Nte'yam du̱jaanchja'vi.
45004012	Nay ve'empa tse'e je̱ jayu pa̱n pa̱n jatye'e je̱ ixta'nu̱n du̱ni'kxmidup du̱ko̱jmidup je̱tse'e du̱jaanchjávada je̱ Nte'yam, je̱'e̱da tse'e du̱tee'ja'viduvap je̱ Abraham je̱'e̱ ka̱jx ku ve'e je̱ Nte'yam du̱jaanchja'viduva ax jo'n je̱ Abraham jyaanchja'viji jo'n ku ve'e ka'anum du̱ni'kxma du̱ko̱jma vye'na je̱ ixta'nu̱n.
45004013	Je̱ Nte'yam xa ve'e du̱tukvinva'ni je̱ Abraham je̱ts jye̱'e̱dape'e je̱ chaan je̱ kyo̱o̱j nu̱jom ya̱ naxviijnit it. Ax je̱ vaandu̱k tse'e juu' ve'e je̱ Nte'yam yaktaan, ka je̱'e̱ ka̱jxapts je̱'e̱ ve'e du̱yaktaajñ ku̱xe'e je̱ Abraham ku̱du̱kutyuujn je̱ pava'nu̱n, je̱'e̱ ka̱jxe'e ku̱xe'e je̱ Nte'yam du̱jaanchja'vi. Je̱ts ku̱x tse'e du̱jaanchja'vi, paaty tse'e kyato̱kimpa̱a̱jmji.
45004014	Va'an n'it du̱nu̱nyaktiju̱ je̱ts je̱'e̱ pa̱n pa̱n jatye'e du̱pana̱jkxtup je̱ pava'nu̱n, pa̱n je̱'e̱jyji xa ve'e ku̱du̱je̱'e̱iká̱xta nu̱jom ya̱ naxviijnit it, ni vinxú̱pats je̱'e̱ ve'e kyatún ku ve'e je̱ Nte'yam yakjaanchjáva, ni vinxú̱pats je̱'e̱ ve'e kyatoompa juu' ve'e je̱ jayu je̱ Nte'yam tyukvinva'ni.
45004015	Ku̱x pa̱n je̱me'e je̱ pava'nu̱n, je̱mpa tse'e je̱ tsaachpaatu̱n pa̱n ka'a ve'e yakkutyún; ax pa̱n joma tse'e je̱ pava'nu̱n kya'it, ka'a tse'e je̱ jayu du̱kakutyún je̱ pava'nu̱n.
45004016	Ax je̱'e̱ tse'e ku̱xe'e njaanchja'vimda je̱ Nte'yam, je̱'e̱ ka̱jx tse'e je̱ Nte'yam xtukmuta'numda je̱ maa'yu̱n juu' ve'e je̱ Abraham tyukvinva'ni. Nu̱nve'emji tse'e je̱ Nte'yam xtoojnjimda ya̱ maa'yu̱n. Ax ka je̱'e̱ ka̱jxjyapts ya̱'a̱ ve'e ya̱ maa'yu̱n je̱'e̱da pa̱n pa̱n jatye'e du̱pana̱jkxtup je̱ Moisés je̱ pyava'nu̱n, tyoojnjipe'e je̱ maa'yu̱n nu̱jom je̱'e̱da pa̱n pa̱n jatye'e jaanchja'vijidup, ve'em ax jo'n je̱ Abraham du̱toojnji ku̱xe'e jyaanchja'viji. Ax ve'em tse'e, je̱ jaanchja'vin ka̱jx tse'e je̱ jayu y'itta je̱ Abraham je̱ chaanda je̱ kyo̱o̱jta.
45004017	Ve'em xa je̱'e̱ ve'e ax jo'n je̱ Kunuu'kx Jatyán vya'añ: “Ta̱ xa a̱ts mitse'e mpu̱m je̱tse'e nu̱may je̱ jayu xtsaanat xko̱o̱jat juu' ve'e du̱vintsa̱a̱nadap may viijn je̱ naax je̱ kajpu̱n.” Jidu̱'u̱m tse'e vya'añ. Ntee'ja'vimdupe'e je̱ Abraham je̱ja je̱ Nte'yam vyinkujk, je̱ Abraham juu' ve'e du̱jaanchja'vi je̱ Nte'yam, juu' ve'e du̱yakjoojntykpa̱jknuvap je̱ o̱o̱'kpata̱jk je̱tse'e du̱yakje̱ja juu' ve'e ka'ijtp.
45004018	Ax ó̱yam tse'e ve'em kye'ex je̱ts ka'a ve'e y'uk'o̱'yixjini vintso̱ ve'e je̱ Abraham du̱jayé̱pu̱t je̱ chaan je̱ kyo̱o̱j, jyaanchja'vits je̱'e̱ ve'e je̱ Nte'yam, ve'em ax jo'n yaktukvinva'ni ku ve'e yaktuknu̱u̱jmi je̱ts je̱ chaan je̱ kyo̱o̱j ve'e du̱vintsa̱a̱nadap may viijn je̱ naax je̱ kajpu̱n.
45004019	Ax ma̱kk tse'e je̱ Abraham je̱ Nte'yam du̱jaanchja'vi. O̱yame'e je̱ jayu vyinmaaydi je̱ts ka'a ve'e y'uk'o̱'yixjini je̱tse'e je̱ ónu̱k du̱jayé̱ptat, je̱'e̱ ve'e ku ve'e na'avani o̱o̱y tyunve'na, mó̱kupx joojnt jo'n, je̱ts nay ve'empa ve'e amá̱jani o̱o̱y je̱ ñu̱da̱'a̱x Sara vye'na,
45004020	ka'a tse'e mye̱jtsvinmaajy je̱tse'e je̱ Nte'yam je̱ vyaandu̱k du̱nu̱nkakutyónu̱t, yakma̱kkpa̱jk'ata̱a̱ts tse'e je̱ jyaanchja'vin je̱tse'e je̱ Nte'yam du̱yakma̱ji du̱yakjaanchi,
45004021	vinjava tse'e tyaajñ je̱ts o̱'yixjupe'e je̱ Nte'yam je̱tse'e du̱kutyónu̱t juu' ve'e tukvinva'niju.
45004022	Ax ve'em tse'e, je̱'e̱ ka̱jx tse'e je̱ Nte'yam du̱kato̱kimpu̱u̱jm je̱ Abraham ku̱xe'e jyaanchja'viji.
45004023	Ax ka je̱ Abraham ka̱jxjyapts ya̱'a̱ ve'e yakjatyáñ je̱tse'e kyayakto̱kimpu̱u̱jm,
45004024	nay ve'empa ve'e u̱u̱'m ka̱jxamda. Je̱ Nte'yam tse'e xkato̱kimpa̱'mumdup ku̱xe'e njaanchja'vimda, je̱'e̱ pa̱ne'e du̱yakjoojntykpa̱jknuva je̱ nMa̱ja̱ Vintsá̱namda Jesús,
45004025	juu' ve'e je̱m je̱ jayu kya̱'m yakpa̱a̱mnu je̱tse'e xku'o̱o̱'kimdi je̱ nto̱kin ka̱jxamda. Je̱ Nte'yamts je̱'e̱ ve'e du̱yakjoojntykpa̱jknuva je̱tse'e o̱y jo̱o̱t n'ijtumdinit je̱ Nte'yam ma̱a̱t.
45005001	Je̱'e̱ ka̱jx tse'e ku̱xe'e njaanchja'vimda, ka'a tse'e je̱ Nte'yam xto̱kimpa̱'mumda, ijtumdup tse'e o̱y jo̱o̱t je̱'e̱ ma̱a̱t je̱ nMa̱ja̱ Vintsá̱namda Jesucristo ka̱jx.
45005002	Je̱ Nte'yam tse'e xtoojnjimdup je̱ maa'yu̱n ku̱xe'e je̱ Cristo njaanchja'vimda, xo̱o̱jntkumdup tse'e ku̱x nmu̱ja'vimdinupe'e je̱tse'e ntukma̱a̱tjaye̱jpumdinit je̱ Nte'yam je̱ mya̱jin.
45005003	Ax ka ya̱'a̱jyap tse'e ntukxo̱o̱jntkumdup, xo̱o̱jntkumduvape'e je̱ tsaachpaatu̱n ka̱jx juu' ve'e nyaknajxumdup, ku̱x nmu̱ja'vimdinupe'e je̱ts ku ve'e je̱ tsaachpaatu̱n nyaknajxumda, nmuténimdup tse'e juu';
45005004	ax ku tse'e juu' nmuténimda, je̱ o̱y jáyuvin tse'e njaye̱jpumdup; je̱ts ku ve'e njaye̱jpumda je̱ o̱y jáyuvin, njaanchja'vimdup tse'e je̱ts o̱y je̱'e̱ ve'e juu' ve'e je̱ Nte'yam xtoojnjimdinup.
45005005	Ax ka taayapts je̱'e̱ ve'e je̱ts o̱y je̱'e̱ ve'e juu' ve'e je̱ Nte'yam xtoojnjimdinup, nnu̱ja'vimdinupe'e je̱ts tyú̱vam je̱'e̱ ve'e ku̱xe'e je̱ Nte'yam xmo̱'yumda je̱ Espíritu Santo, juu' ka̱jxe'e xpa̱a̱jmjimdi je̱ cho̱jku̱n yam nja'vin ka̱jxmamda.
45005006	Ax u̱u̱'mda, ni vin'ita tse'e xka'o̱'yixumjada je̱tse'e viinm nmaajktso̱o̱kumjadat. Ax paaty tse'e, ku ve'e je̱ xa̱a̱j du̱paaty, van'it tse'e je̱ Cristo myiijn je̱tse'e xku'o̱o̱'kimdi, u̱u̱'mda, tó̱kinax jáyuda.
45005007	O̱o̱ye'e tyuntso'oxa yaknasjava je̱tse'e je̱ jayu du̱ku'o̱o̱'kat to'k juu' ve'e tu̱v jáyuvip joojntykip, ¡ukpu̱ nu̱njajtp tse'e je̱tse'e je̱m to'k je̱ jayu juu' ve'e nayja'vijup je̱tse'e du̱ku'o̱o̱'kat to'k je̱ o̱y jayu!
45005008	Ax yaknu̱ke̱'xnata̱jki tse'e je̱ Nte'yam je̱ts o̱o̱ye'e xtuntso̱jkumda, je̱'e̱ ka̱jx ku ve'e je̱ Cristo xku'o̱o̱'kimdi ku ve'e tó̱kinax jáyuna nve'nimda.
45005009	Ku̱xe'e je̱ ñu̱u̱'pu̱n ve'em du̱masa̱a̱k, je̱'e̱ ka̱jx tse'e je̱ Nte'yam xkato̱kimpa̱'mumda je̱tse'e o̱y nmu̱ja'vimda je̱ts je̱ Cristo ka̱jxe'e xtuknu̱vaatsumdinit je̱ tsaachpaatu̱n juu' ve'e miinnup.
45005010	Xtso'oxpa̱jkumdu tse'e je̱ Nte'yam ku̱xe'e je̱p to̱kin ja̱a̱tp n'ijtumdi; ax je̱'e̱ tse'e du̱toon je̱tse'e n'ijtumdinit o̱y jo̱o̱t je̱'e̱ ma̱a̱t je̱'e̱ ka̱jx ku ve'e je̱ y'Onu̱k xku'o̱o̱'kimdi. Ax je̱'e̱ ka̱jx tse'e ku̱xe'e o̱y jo̱o̱t n'ijtumda je̱ Nte'yam ma̱a̱t, nnu̱ja'vimdinup tse'e je̱ts xyaktso̱o̱kumdape'e je̱ Cristo ku̱xe'e jyoojntyka.
45005011	Ax ka je̱'e̱jyap tse'e, xyakxo̱o̱jntkumdupe'e je̱ Nte'yam je̱ nMa̱ja̱ Vintsá̱namda Jesucristo ka̱jx, je̱'e̱ pa̱n ka̱jxe'e n'ijtumda o̱y jo̱o̱t je̱ Nte'yam ma̱a̱t.
45005012	Ax je̱'e̱ ka̱jx tse'e, ve'em ax jo'n je̱ to̱kin jye̱ji yaja naxviijn ku̱xe'e to'k je̱ yaa'tya̱jk tyo̱kimpu̱jk, je̱ts je̱ tyo̱kin ka̱jx tse'e y'a̱a̱'k, nay ve'empa tse'e je̱ o̱o̱'ku̱n to'k ka̱'a̱jyji je̱ jayu tyukka̱daakjini, ku̱x to'k ka̱'a̱jyji ve'e je̱ jayu tum tó̱kinax.
45005013	Ka'anume'e je̱ pava'nu̱n yakma̱'a̱ vye'na je̱ Moisés, je̱tse'e je̱ to̱kin jye̱ji yaja naxviijn. Ax ka'a tse'e je̱ jayu je̱ tyo̱kin yaktukkuvet ku ve'e je̱ pava'nu̱n kya'it.
45005014	O̱yam tse'e vye'ema, o̱o̱'kka̱jxtinu tse'e je̱ jayu ku ve'e je̱ Adán jyoojntyki, o̱o̱'ktuva tse'e je̱ jayu juu' ve'e joojntykidu ka'anume'e je̱ Moisés jyoojntyka vye'na, ó̱yame'e du̱kakutyoondi je̱ pava'nu̱n juu' ve'e ku̱yakmo̱o̱ydi ax jo'n je̱ pava'nu̱n juu' ve'e je̱ Adán yakmo̱o̱y. Je̱ Adán, ve'em jaty je̱'e̱ ve'e ax jo'n je̱'e̱ pa̱ne'e je̱ Nte'yam ñu̱pa̱a̱jmtki je̱tse'e myínu̱t yaja naxviijn.
45005015	Ax ka'a tse'e y'akijpxada, ku̱x je̱ maa'yu̱n juu' ve'e je̱ Nte'yam je̱ jayu tyoojnjip, ka'ats je̱'e̱ ve'e vye'ema ax jo'n je̱ to̱kin juu' ve'e je̱ Adán tyoon. Tyú̱vam xa je̱'e̱ ve'e je̱ts nu̱maye'e je̱ jayu y'o̱o̱'kti je̱'e̱ ka̱jx ku ve'e to'k je̱ yaa'tya̱jk tyo̱kimpu̱jk. Ax jado'kpa tse'e je̱ yaa'tya̱jk, je̱ Jesucristo, juu' ka̱jxe'e je̱ Nte'yam je̱ maa'yu̱n du̱tún, je̱'e̱ tse'e du̱yaknu̱ke̱'xnata̱jkip je̱ts o̱o̱ye'e du̱tunnu̱ma̱ja je̱ maa'yu̱n juu' ve'e je̱ Nte'yam nu̱may je̱ jayu tyoojnjip.
45005016	Nay ka'ava tse'e y'akijpxa je̱ maa'yu̱n juu' ve'e je̱ Nte'yam je̱ jayu tyoojnjip je̱ts je̱ to̱kin juu' ve'e to'k je̱ yaa'tya̱jk tyoon. Ku̱x ku xa ve'e to'k je̱ yaa'tya̱jk tyo̱kimpu̱jk, to̱kimpa̱a̱jmjuts je̱'e̱ ve'e je̱ Nte'yam. Ax ku tse'e nu̱may je̱ jayu o̱o̱y tyunto̱kintuujn, van'it tse'e myiijn jado'k je̱ yaa'tya̱jk juu' ka̱jxe'e je̱ Nte'yam nu̱may je̱ jayu du̱kato̱kimpu̱m.
45005017	Nu̱jom tse'e je̱ jayu y'o̱o̱'kta ku̱xe'e to'k je̱ yaa'tya̱jk tyo̱kimpu̱jk. Ax juu' tse'e jado'k je̱ yaa'tya̱jk tyoon, nu̱yojk má̱jumts je̱'e̱ ve'e o̱o̱y je̱ts ka'a ve'e juu' ve'e je̱ Adán tyoon. Nu̱jom tse'e pa̱n pa̱n jatye'e du̱kuva̱jktup je̱ ma̱ja̱ maa'yu̱n juu' ve'e je̱ Nte'yam je̱ jayu tyoojnjip, je̱ Cristo ka̱jxts je̱'e̱ ve'e du̱jaye̱pta je̱ joojntykin juu' ve'e xa̱'ma ka̱jx ijtp.
45005018	Ax ve'em tse'e, ve'em ax jo'n je̱ Nte'yam du̱to̱kimpu̱m nu̱jom je̱ jayu je̱'e̱ ka̱jx ku ve'e to'k je̱ yaa'tya̱jk tyo̱kimpu̱jk, nay ve'empa tse'e, ku ve'e jado'k je̱ yaa'tya̱jkpa du̱tuujn je̱ tyu̱v je̱'e̱, o̱'yipts je̱'e̱ ve'e je̱tse'e nu̱jom je̱ jayu je̱ tyo̱kin du̱tuknu̱vaatsnit je̱tse'e du̱jaye̱jptinit je̱ joojntykin juu' ve'e xa̱'ma ka̱jx ijtp.
45005019	Ku̱x ve'em ax jo'n nu̱may je̱ jayu tyo̱kintonda je̱'e̱ ka̱jx ku ve'e to'k je̱ yaa'tya̱jk je̱ Nte'yam du̱kaka̱tsa̱pu̱jk, nay ve'empa tse'e je̱ Nte'yam du̱kato̱kimpu̱m nu̱may je̱ jayu je̱'e̱ ka̱jx ku ve'e jado'k je̱ yaa'tya̱jk je̱ Nte'yam du̱ka̱tsa̱pu̱jk.
45005020	Ku ve'e je̱ Moisés yakmo̱o̱jy je̱ pava'nu̱n, nu̱yojk tse'e je̱ jayu tyo̱kinton'ukvaandi. Ax ku tse'e je̱ jayu o̱o̱y tyunto̱kintoondi, nu̱yojk tse'e je̱ Nte'yam je̱ maa'yu̱n je̱ jayu du̱tuntuujnja.
45005021	Ax ve'em tse'e, ve'em ax jo'n je̱ to̱kin du̱yakje̱ji je̱ o̱o̱'ku̱n, nay ve'empa tse'e je̱ maa'yu̱n juu' ve'e je̱ Nte'yam je̱ jayu tyoojnjip, je̱'e̱ tse'e du̱yakjé̱jip je̱ o̱y jo̱o̱t je̱ Nte'yam ma̱a̱t, ve'em tse'e je̱ jayu du̱jaye̱pta je̱ joojntykin juu' ve'e xa̱'ma ka̱jx ijtp je̱ nMa̱ja̱ Vintsá̱namda Jesucristo ka̱jx.
45006001	¿Vintso̱ts n'ite'e nva'numdat? ¿Tunjaa'kto̱kinto'numdap vine'e je̱tse'e ve'em je̱ Nte'yam nu̱yojk je̱ maa'yu̱n xtoojnjimdat?
45006002	¡Ni vintso̱va xa ve'e ve'em nkava'numdat! Je̱ o̱o̱'kpa jo'n xa ve'e n'ijtumda je̱ja je̱ to̱kin vyinkujk. Ax pa̱n ve'em tse'e n'ijtumda, ¿vintso̱se'e ntunjaa'kto̱kinton'ata̱a̱tsumdat?
45006003	Nu̱jom u̱u̱'mda juu' ve'e na̱pet je̱tse'e ve'em to'k muk n'ijtumda je̱ Cristo ma̱a̱t, ve'emts u̱u̱'me'eda ax jo'n to'k muk je̱'e̱ ma̱a̱t ku̱n'o̱o̱'kumdi.
45006004	Ax ve'em tse'e, ku ve'e nna̱pe̱jtumdi, ijtumdu tse'e ax jo'n kijpx je̱'e̱ ma̱a̱t ku̱n'o̱o̱'kumdi je̱tse'e kijpx je̱'e̱ ma̱a̱t ku̱nnaxta̱jkimdi; je̱ts ve'em ax jo'n je̱ Nte'yam je̱ mya̱kkin ka̱jx du̱yakjoojntykpa̱jknuva je̱ Cristo ku ve'e y'uk'a̱a̱'k, nay ve'empa tse'e nko̱o̱'kjoojntykimdinit ax jo'n njoojntykimda y'ijt, o̱ye'e je̱tse'e va'ajts njoojntykimdinit.
45006005	Ax je̱'e̱ tse'e ku ve'e n'ijtumda ax jo'n je̱'e̱ ma̱a̱t ku̱n'o̱o̱'kumdi ku̱xe'e to'k muk n'ijtumda je̱'e̱ ma̱a̱t, nay ve'em tse'e n'ijtumda ax jo'n je̱'e̱ ma̱a̱t ku̱njoojntykpa̱jkumdinuva ku̱xe'e to'k muk n'ijtumda je̱'e̱ ma̱a̱t.
45006006	Nnu̱ja'vimdup xa u̱u̱'me'e je̱ts juu' ve'e n'ijtumdi ku ve'e nko̱'o̱yjoojntykimdi, ve'emts je̱'e̱ ve'e ax jo'n je̱ Cristo ku̱du̱ma̱a̱tcruuzpejt, ax ve'em tse'e ya̱ nko̱'o̱y vinma'yu̱namda xko̱o̱'kyakkutojkjimdinit, je̱ to̱kin xko̱o̱'kka̱'mimdinit, je̱tse'e je̱ to̱kin kyo̱o̱'k'ijtnit ax jo'n je̱'e̱ ve'e ku̱nvintsá̱nimda.
45006007	Ku̱x ku xa ve'e je̱ jayu y'it ax jo'n ku̱y'a̱a̱'k je̱ Cristo ma̱a̱t, o̱'yixjupts je̱'e̱ ve'e je̱tse'e kyo̱o̱'kto̱kintoonnit.
45006008	Ax pa̱n ijtumdup tse'e ax jo'n je̱ Cristo ma̱a̱t ku̱n'o̱o̱'kumdi, njaanchja'vimdup tse'e je̱ts je̱'e̱ ma̱a̱te'e njoojntykimda
45006009	je̱'e̱ ka̱jx ku ve'e je̱ Cristo y'uk'a̱a̱'k je̱tse'e je̱ Nte'yam yakjoojntykpa̱jkjinuva. Ni je̱ vin'ítats je̱'e̱ ve'e kyo̱o̱'k'o̱o̱'knit, ka'a ve'e je̱ o̱o̱'ku̱n y'ukka̱'mijini,
45006010	to'k naxji tse'e du̱ku'o̱o̱'ki je̱ jayu je̱ tyo̱kin ka̱jxta. Ax ku tse'e u̱xyam jyoojntyka, je̱ Nte'yam ka̱jxts je̱'e̱ ve'e.
45006011	Ax nay ve'empa tse'e miitsta, jávada tse'e ax jo'n a̱a̱'k ku̱m'ijtti je̱ja je̱ to̱kin vyinkujk je̱ts joojntykada vintso̱ ve'e je̱ Nte'yam yakma̱ja yakjaancha y'ijtnit je̱'e̱ ka̱jx ku ve'e to'k muk m'itta je̱ nMa̱ja̱ Vintsá̱namda Cristo Jesús ma̱a̱t.
45006012	Je̱'e̱ ka̱jx tse'e, ka'a tse'e xyakjáttat je̱tse'e je̱ to̱kin du̱jaa'kyakkutojkjat je̱ mni'kxta je̱ mko̱pkta je̱tse'e ve'em xyaktóndat je̱ m'avintso̱ vinma'yu̱nda, je̱ mni'kxta je̱ mko̱pkta juu' ve'e o̱o̱'kp.
45006013	Je̱ mviijn, je̱ mtaatsk, je̱ m'aaj, ukpu̱ to'k viijn jado'k viijn je̱ mni'kxta je̱ mko̱pkta, ka'ats miits je̱'e̱ ve'e xtukka̱tá̱kadat je̱ kyo̱'o̱y je̱'e̱ je̱tse'e mto̱kintóndat; napyá̱mjada ve'e je̱m je̱ Nte'yam y'am kya̱'m ve'em ax jo'n je̱ jayu juu' ve'e joojntykpa̱jknuva ku ve'e a̱a̱'kani y'ukve'na, ve'em tse'e je̱ Nte'yam du̱tónu̱t juu' ve'e cha̱jkp miits ka̱jxta.
45006014	Ax ve'em tse'e, ka'a tse'e je̱ to̱kin m'ukyakkutojku̱xjidinit, ku̱x ka'a ve'e mka̱'majada je̱ Moisés je̱ pyava'nu̱n, je̱ Nte'yam je̱ myaa'yu̱n ma̱a̱t xa miitse'e m'itta.
45006015	¿Ax vintso̱ tse'e? ¿Tunjaa'kto̱kinto'numdap vine'e je̱'e̱ ka̱jx ku ve'e xkaka̱'mimda je̱ Moisés je̱ pyava'nu̱n je̱tse'e n'ijtumda je̱ Nte'yam je̱ myaa'yu̱n ma̱a̱t? ¡Ni vintso̱va xa ve'e ve'em nkato'numdat!
45006016	Mnu̱ja'vidup xa miitse'e je̱ts pa̱n mnapya̱a̱jmju̱dupe'e je̱m to'k je̱ jayu kya̱'m je̱tse'e xka̱tsa̱pá̱ktat, je̱'e̱ tse'e mvintsá̱nidup. Nay ve'empa tse'e, pa̱n mnapya̱a̱jmju̱dup xa ve'e je̱m je̱ to̱kin kya̱'m je̱tse'e xtóndat je̱ kyo̱'o̱y je̱'e̱, m'o̱o̱'ktap tse'e; ax pa̱n mnapya̱a̱jmju̱dup tse'e je̱m je̱ Nte'yam y'am kya̱'m je̱tse'e xka̱tsa̱pá̱ktat, o̱y jo̱o̱t tse'e m'íttat je̱'e̱ ma̱a̱t.
45006017	Nkuko̱jtsjipts a̱a̱tse'e je̱ Nte'yam, ku̱x ó̱yame'e je̱ to̱kin mka̱'majada y'ijt, ka'a tse'e m'ukka̱'mijidini, je̱'e̱ ka̱jx tse'e mko̱o̱'kka̱'mijidini ku̱x to'k aaj to'k jo̱o̱te'e xkuva̱jkti je̱ ayook juu' ve'e myaktuk'ixtu.
45006018	Je̱ Nte'yam tse'e mto̱kinme̱e̱'kxju̱du je̱tse'e ve'em je̱'e̱ xmutoondinit xmupa̱jktinit je̱tse'e xtoondinit je̱ tyu̱v je̱'e̱.
45006019	Ve'emts a̱ts ya̱'a̱ ve'e nka̱ts ax jo'n je̱ jayu vyinmay je̱tse'e o̱y xvinmó̱tudat, ku̱x ka'a ve'e o̱y xvinmó̱tuda je̱ Nte'yam je̱ y'ayook. Ax ve'em tse'e, ve'em ax jo'n mnapya̱a̱jmjidi je̱m je̱ to̱kin kya̱'m je̱tse'e xtóndat juu' ve'e ka ó̱yap, nay ve'em tse'e du̱tso̱jkpa je̱tse'e mnapya̱a̱jmjidinit je̱m je̱ Nte'yam y'am kya̱'m je̱tse'e xtóndat je̱ tyu̱v je̱'e̱, ve'em ax jo'n je̱ Nte'yam du̱tsa̱k.
45006020	Ku ve'e je̱ to̱kin mka̱'majada y'ijt, ka'a tse'e m'o̱'yixjidi je̱tse'e xtóndat juu' ve'e je̱ Nte'yam cha̱jkp.
45006021	¿Ax vintso̱ tse'e mto'nu̱xjidi je̱'e̱ juu' ve'e u̱xyam mtuktso̱'o̱tyoondup? Ku ve'e je̱ jayu ve'em jyoojntykada ax jo'n mjoojntykada y'ijt, tsaachpaattinupts je̱'e̱ ve'e xa̱'ma ka̱jx.
45006022	Ax u̱xyam tse'e, je̱'e̱ ku ve'e je̱ Jesús je̱ mto̱kin mtuknu̱vaatsjidi je̱tse'e xmutonda xmupa̱kta je̱ Nte'yam, mnatyukka̱ta̱jkijidu tse'e je̱tse'e va'ajts aaj va'ajts jo̱o̱t mjoojntykidinit. Ku ve'e je̱ jayu ve'em du̱tonda, joojntykidinupts je̱'e̱ ve'e xa̱'ma ka̱jx.
45006023	Ax ve'em tse'e, ku xa ve'e je̱ jayu tyo̱kintonda, yaktukkuvé̱ttapts je̱'e̱ ve'e je̱ tyó̱kinda, xa̱'ma ka̱jx tse'e chaachpaattinit; ax je̱ maa'yu̱n juu' ve'e je̱ Nte'yam je̱ jayu nu̱nve'emji tyoojnjip, je̱'e̱ ka̱jx tse'e du̱jaye̱pta je̱ joojntykin juu' ve'e xa̱'ma ka̱jx ijtp, to'k muk tse'e y'itta je̱ nMa̱ja̱ Vintsá̱namda Cristo Jesús ma̱a̱t.
45007001	Utsta ajchta utsta tsa̱'a̱da, jidu̱'u̱m a̱ts miitse'e ntuknu̱jáyada ku̱x mnu̱ja'vidup xa ve'e je̱ Moisés je̱ pyava'nu̱n. Yakkutojku̱xju̱dup tse'e je̱ jayu je̱ pava'nu̱n namvaate'e je̱ jayu jyoojntyka.
45007002	Pa̱n yaa'vyú̱kani tse'e to'k je̱ ta̱'a̱xta̱jk, pava'añ tse'e y'it je̱ts ka'a ve'e je̱ ñu̱yaa'y du̱maso̱'o̱ku̱t pa̱n vinxu̱pe'e jyoojntyka. Ax pa̱n o̱o̱'kp tse'e je̱ ñu̱yaa'y, ka'a tse'e je̱ pava'nu̱n y'uktoonni juu' ve'e vaamp je̱ts ka'a ve'e du̱maso̱'o̱ku̱t.
45007003	Ax ve'em tse'e, pa̱n tyukma̱a̱tjayejppts je̱'e̱ ve'e je̱ ka̱ts je̱ viijnk yaa'tya̱jk ku ve'e joojntykipna je̱ ñu̱yaa'y, yakvintsa̱'kintó̱kipts je̱'e̱ ve'e je̱ navya̱jku̱n. Ax pa̱n o̱o̱'knup tse'e je̱ ñu̱yaa'y, yakjajtyp tse'e je̱ pava'nu̱n je̱tse'e je̱ viijnk yaa'tya̱jk du̱pá̱ku̱t, ka'a tse'e je̱ navya̱jku̱n du̱yakvintsa̱'kintó̱ki ku ve'e yaa'vya̱jktíktsnuva.
45007004	Nay ve'empats miitse'eda, utsta ajchta utsta tsa̱'a̱da, je̱ o̱o̱'kpa jo'n tse'e m'itta je̱ja je̱ Moisés je̱ pyava'nu̱n vyinkujk je̱'e̱ ka̱jx ku ve'e to'k muk m'itta je̱ Cristo ma̱a̱t, ve'em tse'e m'itta ax jo'n je̱'e̱ ma̱a̱t ku̱m'o̱o̱'kti. Je̱'e̱ xa ve'e je̱ Nte'yam yakjoojntykpa̱jknuva ku ve'e y'uk'a̱a̱'k, mje̱'e̱ijidupts miits je̱'e̱ ve'e je̱tse'e ve'em je̱ Nte'yam xmutoondinit xmupa̱jktinit.
45007005	Ku̱x namvaate'e njoojntykimdi je̱tse'e nyakto'numdi ya̱ n'avintso̱ vinma'yu̱namda, nu̱yojk tse'e ntunto̱kintonuva'numdi ku̱x je̱me'e je̱ Moisés je̱ pyava'nu̱n, je̱ tsaachpaatu̱nts je̱'e̱ ve'e yakjé̱jip nu̱jom juu' ve'e nto'numdup y'ijt.
45007006	Ax u̱xyam tse'e, ka'a xa ve'e je̱ Moisés je̱ pyava'nu̱n x'ukyakkutojkjimdini. O̱yam tse'e xyakkutojkjimda y'ijt, ijtumdup tse'e ax jo'n ku̱n'o̱o̱'kumdini je̱ja je̱ pava'nu̱n vyinkujk, nmuto'numdup nmupa̱jkumdup tse'e je̱ Nte'yam je̱ joojntykin ka̱jx juu' ve'e je̱ Espíritu Santo yajkyp, ka'a tse'e y'ukve'emini ax jo'n je̱ Nte'yam nmuto'numdi nmupa̱jkumdi je̱ ju̱jpit pava'nu̱n ka̱jx juu' ve'e javyet.
45007007	¿Ax vintso̱ tse'e ku̱nva'numda? ¿Jadi to̱kin je̱'e̱ vine'e je̱ Moisés je̱ pyava'nu̱n? ¡Ni vintso̱va xa ve'e ve'em nkava'numdat! Je̱ pava'nu̱n ka̱jxts a̱tse'e nnu̱java je̱ts ti je̱'e̱ ve'e je̱ to̱kin. Ka'a a̱tse'e ku̱nnu̱ja'vi pa̱n ti je̱'e̱ ve'e juu' ve'e yaktijp nas'ayo̱va pa̱n ka'a ve'e je̱ pava'nu̱n vya'añ: “Ka'a tse'e ti xnas'ayó̱vadat.”
45007008	Ax ku̱x tse'e je̱ pava'nu̱n ve'em vya'añ, je̱'e̱ ka̱jx tse'e je̱ to̱kin du̱paaty vintso̱ a̱tse'e xtukmutsó̱ku̱t juu' jatye'e ka ó̱yap. Pa̱n ka'a xa ve'e je̱ pava'nu̱n ku̱y'it, ka'a tse'e je̱ to̱kin ti ma̱kkin du̱jayep.
45007009	Joojntykip a̱tse'e nve'na ku a̱tse'e nkanu̱jávana vye'na je̱ pava'nu̱n juu' a̱tse'e xtuk'ixp je̱ts a̱tse'e nkatónu̱t je̱ kyo̱'o̱y je̱'e̱. Ax kuts a̱tse'e nnu̱java je̱ts je̱ Nte'yame'e vaamp je̱ts ka'a a̱tse'e ntónu̱t juu' ve'e ka ó̱yap, van'it tse'e je̱ to̱kin ñaajkma̱kkpa̱jkji je̱ts a̱tse'e n'ijt ax jo'n a̱tse'e ku̱n'a̱a̱'k jo'n. j
45007010	Je̱ pava'nu̱n juu' ve'e je̱ Nte'yam ñu̱pa̱a̱jmtki je̱ts a̱tse'e xa̱'ma ka̱jx njoojntykinit, je̱ pava'nu̱n ka̱jxts a̱tse'e nyakpu̱u̱jm je̱ts a̱tse'e xa̱'ma ka̱jx ntsaachpaatnit.
45007011	Je̱ pava'nu̱n ka̱jx tse'e je̱ to̱kin du̱paaty vintso̱ a̱tse'e xvin'a̱a̱'nu̱t, je̱ pava'nu̱n ka̱jxts a̱tse'e je̱ to̱kin xyaktaajñ ax jo'n a̱tse'e a̱a̱'k ku̱n'ijt.
45007012	Ax ve'em tse'e, va'ajts xa je̱'e̱ ve'e je̱ Moisés je̱ pyava'nu̱n. Nu̱jom tse'e je̱ Nte'yam je̱ pyava'nu̱n, va'ajtsts je̱'e̱ ve'e, o̱y, pyaatyp y'ake̱e̱guip.
45007013	¿Ax vintso̱ tse'e? ¿Ya̱ y'o̱y je̱'e̱ a̱ts vine'e xyaktaan ax jo'n a̱tse'e a̱a̱'k ku̱n'ijt? ¡Ni vintso̱va xa a̱tse'e ve'em nkayaktaajñ! Je̱ to̱kin a̱tse'e ve'em xyaktaan. Ku̱x a̱tse'e nkakutyuujn je̱ y'o̱y je̱'e̱, je̱'e̱ ka̱jxts a̱tse'e je̱ to̱kin xyaktaajñ ax jo'n a̱tse'e a̱a̱'k ku̱n'ijt je̱tse'e nu̱ke̱'xnatá̱ka tyánu̱t je̱ts ti je̱'e̱ ve'e je̱ to̱kin. Ax ve'em tse'e, je̱ pava'nu̱n ka̱jx xa ve'e nu̱ke̱'xnatá̱ka tyañ je̱ts o̱o̱y je̱'e̱ ve'e kyatun'o̱ya je̱ to̱kin.
45007014	Yaknu̱ja'vip xa ve'e je̱ts je̱ Nte'yam ka̱jx je̱'e̱ ve'e je̱ Moisés je̱ pyava'nu̱n. Ax a̱ts, jayu juu' ve'e o̱o̱'kp, je̱ to̱kin a̱tse'e xka̱'mip.
45007015	Ka'a xa a̱tse'e nnu̱java ti a̱tse'e ntuump. Ka'ats a̱tse'e ntun juu' a̱tse'e njatsa̱jkp je̱ts a̱tse'e ntónu̱t; je̱'e̱ a̱tse'e ntuump juu' a̱tse'e nkatsa̱jkp.
45007016	Ax pa̱n je̱'e̱ts a̱tse'e ntuump juu' a̱tse'e nkatsa̱jkp, nkuvu̱jkpts a̱ts je̱'e̱ ve'e je̱ts o̱y je̱'e̱ ve'e je̱ pava'nu̱n.
45007017	Ax ve'em tse'e, ka á̱tsapts je̱'e̱ ve'e juu' a̱tse'e ntuump, je̱ to̱kin juu' ve'e ijtp yam a̱ts nja'vin ka̱jxm, je̱'e̱ts je̱'e̱ ve'e du̱toomp.
45007018	Nnu̱ja'vip a̱tse'e je̱ts je̱ kyo̱'o̱y je̱'e̱ ve'e ijtp yap a̱ts nmi'kx nko̱pk akujkp, je̱'e̱ts a̱tse'e ntijp a̱ts ya̱ n'avintso̱ vinma'yu̱n. O̱yam a̱tse'e njatonuva'añ je̱ y'o̱y je̱'e̱, ka'ats a̱tse'e x'o̱'yixju̱.
45007019	Njatonuvaampyts a̱tse'e je̱ y'o̱y je̱'e̱, ax je̱'e̱jyamts a̱tse'e ntuump je̱ kyo̱'o̱y je̱'e̱ juu' a̱tse'e nkatonuvaampy.
45007020	Ax pa̱n ntuumpts a̱tse'e juu' a̱tse'e njakatonuvaampy, ka'ats je̱'e̱ ve'e y'uk'á̱tsini juu' ve'e ve'em du̱toomp, je̱ tó̱kine'e juu' ve'e ijtp yam a̱ts nja'vin ka̱jxm.
45007021	Ax ve'em tse'e, jidu̱'u̱m xa a̱tse'e njaty. Ku xa a̱tse'e njatonuva'añ je̱ y'o̱y je̱'e̱, je̱'e̱jyamts a̱tse'e ntuump je̱ kyo̱'o̱y je̱'e̱.
45007022	Yam a̱ts njo̱o̱t nja'vin ka̱jxm, ntsa̱jkpts a̱tse'e je̱ Nte'yam je̱ pyava'nu̱n.
45007023	Ax n'ixpts a̱tse'e je̱ts je̱pe'e a̱ts nmi'kx nko̱pk akujkp juu' ve'e du̱tso'oxpa̱jkp je̱ y'o̱y je̱'e̱ juu' a̱tse'e nnu̱ja'vip yam nvinma'yu̱n ka̱jxm. Je̱'e̱ juu' a̱tse'e njayejpp yap nmi'kx nko̱pk akujkp, je̱'e̱ts a̱tse'e xka̱'mip je̱ts a̱tse'e nto̱kintónu̱t.
45007024	¡Ayo̱o̱v xa ve'e a̱ts ya̱ njo̱o̱t! ¿Pa̱nts a̱ts vine'e xtuknu̱va'atsup ya̱ ni'kx ya̱ ko̱pk juu' a̱tse'e je̱ o̱o̱'ku̱n xtuk'ana̱jkxip?
45007025	¡Nkuko̱jtsjip xa a̱tse'e je̱ Nte'yam! O̱'yixjupts je̱'e̱ ve'e je̱ts a̱tse'e xtuknu̱va'atsu̱t je̱ nMa̱ja̱ Vintsá̱namda Jesucristo ka̱jx. Ax je̱'e̱ ka̱jx tse'e, jidu̱'u̱m a̱tse'e n'it. To'k viijn, yam nvinma'yu̱n ka̱jxm a̱tse'e nnu̱java vintso̱ a̱tse'e je̱ Nte'yam nmutónu̱t nmupá̱ku̱t; jado'k viijn, tó̱kints je̱'e̱ ve'e juu' a̱tse'e ntuump ya̱ n'avintso̱ winma'yu̱n ka̱jx.
45008001	Ax ve'em tse'e, ka'a xa ve'e je̱ Nte'yam du̱to̱kimpu̱m pa̱n pa̱n jatye'e ijttup to'k muk je̱ Cristo Jesús ma̱a̱t.
45008002	Ku̱x je̱ Espíritu Santo, juu' ve'e je̱ jayu du̱mo̱o̱yp je̱ joojntykin ku̱xe'e to'k muk y'itta je̱ Cristo Jesús ma̱a̱t, je̱'e̱ts a̱tse'e xka̱'mip je̱ts a̱tse'e ve'em x'o̱'yixju̱ je̱ts a̱tse'e nko̱o̱'kto̱kintoonnit je̱ts a̱tse'e nkatsaachpaa'tu̱t xa̱'ma ka̱jx.
45008003	Ax juu' tse'e ka'o̱'yixjup je̱tse'e yaktónu̱t je̱ Moisés je̱ pyava'nu̱n ka̱jx, je̱'e̱ ka̱jx ku ve'e je̱ jayu y'itta je̱m je̱ to̱kin kya̱'m, je̱'e̱ tse'e je̱ Nte'yam tyoon je̱ y'Onu̱k ka̱jx. Kye̱jx tse'e je̱ y'Onu̱k yaja naxviijn jayu ni'kxax kó̱pkax, ve'em ax jo'n je̱ jayu juu' ve'e to̱kintoondup je̱ ñi'kxta je̱ kyo̱pkta. Ku ve'e y'ijt yaja naxviijn jayu ni'kxax kó̱pkax, je̱'e̱ tse'e du̱kuve̱jt je̱ nu̱may jayu je̱ tyo̱kin.
45008004	Ve'em tse'e je̱ Nte'yam du̱tuujn je̱tse'e nto'numdat juu' ve'e pyaatyp y'ake̱e̱guip, ve'em ax jo'n je̱ pava'nu̱n vya'añ, u̱u̱'mda, juu' ve'e joojntykidup ax jo'n je̱ Espíritu Santo du̱tsa̱k, ka'a ve'e nyakto'numda ya̱ n'avintso̱ vinma'yu̱namda.
45008005	Je̱'e̱da pa̱n pa̱n jatye'e du̱yaktoondup je̱ y'avintso̱ vinma'yu̱nda, yakvinkó̱pkidupts je̱'e̱ ve'e juu' ve'e cho̱jktup je̱ y'avintso̱ vinma'yu̱n ka̱jxta; ax je̱'e̱da pa̱n pa̱n jatye'e joojntykidup ax jo'n je̱ Espíritu Santo du̱tsa̱k, yakvinkó̱pkidupts je̱'e̱ ve'e juu' ve'e je̱ Espíritu Santo cha̱jkp.
45008006	Je̱ jayu juu' ve'e joojntykidup je̱tse'e du̱tóndat je̱ y'avintso̱ vinma'yu̱nda, y'ana̱jkxidupts je̱'e̱ ve'e je̱ tsaachpaatu̱n juu' ve'e xa̱'ma ka̱jx ijtnup; ax je̱ jayu juu' ve'e joojntykidup je̱tse'e du̱tóndat juu' ve'e je̱ Espíritu Santo cha̱jkp, y'ana̱jkxidupts je̱'e̱ ve'e je̱ o̱y jo̱o̱t je̱ts je̱ joojntykin juu' ve'e xa̱'ma ka̱jx ijtp.
45008007	Je̱'e̱da pa̱n pa̱n jatye'e je̱ y'avintso̱ vinma'yu̱n du̱yakvinkó̱pkidup, cho'oxpa̱jktupts je̱'e̱ ve'e je̱ Nte'yam ku̱x ka'a ve'e ñapyá̱mjada je̱p je̱ Nte'yam pyava'nu̱n pa'tkup, ni ka'a tse'e y'o̱'yixjada.
45008008	Ax ve'em tse'e, ka'a tse'e y'o̱'yixjada je̱tse'e du̱tóndat juu' ve'e je̱ Nte'yam cha̱jkp je̱'e̱da pa̱n pa̱n jatye'e du̱yaktoondup je̱ y'avintso̱ vinma'yu̱nda.
45008009	Ax miitsta, ka'a tse'e mjoojntykada je̱tse'e xyaktóndat je̱ m'avintso̱ vinma'yu̱nda; je̱'e̱ ka̱jxe'e je̱tse'e xtóndat juu' ve'e cha̱jkp je̱ Espíritu Santo, juu' ve'e ijtp je̱m je̱ Nte'yam jya'vin ka̱jxm, je̱'e̱ ve'e ku ve'e je̱ Espíritu Santo y'ijtpa je̱m mja'vin ka̱jxmda. Pa̱n pa̱n tse'e du̱kajaye̱jpp je̱m jya'vin ka̱jxm je̱ Espíritu Santo, juu' ve'e ijtp je̱m je̱ Cristo jya'vin ka̱jxm, ka'ats je̱'e̱ ve'e je̱ Cristo du̱jáyuva.
45008010	Je̱ts pa̱n joojntykipts je̱'e̱ ve'e je̱ Cristo je̱m mja'vin ka̱jxmda, ó̱yame'e je̱ mni'kxta je̱ mko̱pkta y'o̱o̱'ku̱t je̱ to̱kin ka̱jx, joojntykipts je̱'e̱ ve'e je̱ mjo̱o̱tta je̱ mja'vinda je̱'e̱ ka̱jx ku ve'e o̱y jo̱o̱t m'itta je̱ Nte'yam ma̱a̱t.
45008011	Pa̱n ijtpe'e je̱ Espíritu Santo je̱m mja'vin ka̱jxmda, van'it tse'e je̱ Nte'yam, juu' ve'e du̱yakjoojntykpa̱jknuva je̱ Jesús ku ve'e y'uk'a̱a̱'k, je̱'e̱ tse'e du̱mo̱o̱ynuvap je̱ joojntykin je̱ mni'kxta je̱ mko̱pkta juu' ve'e o̱o̱'kp. Je̱ Espíritu Santo ka̱jx tse'e ve'em du̱tónu̱t, juu' ve'e ijtp je̱m mja'vin ka̱jxmda.
45008012	Ax ve'em tse'e, utsta ajchta utsta tsa̱'a̱da, je̱p xa ve'e juu' ve'e tun vinko̱pk je̱tse'e nto'numdat, ka je̱'e̱p tse'e nyakto'numdap ya̱ n'avintso̱ vinma'yu̱namda.
45008013	Pa̱n mjoojntykidupe'e ax jo'n xtso̱kta je̱ m'avintso̱ vinma'yu̱n ka̱jxta, xa̱'ma ka̱jx tse'e mtsaachpaattinit. Ax pa̱n je̱ Espíritu Santo ka̱jx tse'e xkatonda je̱ to̱kin juu' ve'e mtonuvaandup je̱ m'avintso̱ vinma'yu̱n ka̱jxta, xa̱'ma ka̱jx tse'e mjoojntykidinit.
45008014	Je̱'e̱da pa̱n pa̱n jatye'e du̱ka̱tsu̱pa̱jktup je̱ Espíritu Santo, juu' ve'e ijtp je̱m je̱ Nte'yam jya'vin ka̱jxm, je̱ Nte'yam je̱ y'ónu̱ktats je̱'e̱ ve'eda.
45008015	Ku̱x je̱ Espíritu Santo, juu' ve'e je̱ Nte'yam mpa̱'mu̱xju̱du je̱m mja'vin ka̱jxmda, ka'a je̱'e̱ ve'e m'ake̱e̱'yajada je̱tse'e m'íttat jado'k nax je̱ tsa̱'a̱ga ma̱a̱t; je̱ Espíritu Santo ka̱jxe'e n'ijtumda je̱ Nte'yam je̱ y'ónu̱kta, je̱'e̱ tse'e xputa̱jkimdup je̱tse'e je̱ Nte'yam nmuko̱jtsumda jidu̱'u̱m: “Tata.”
45008016	Je̱ Espíritu Santo tse'e xtuknu̱ja'vimdinup yam nja'vin ka̱jxmamda je̱ts je̱ Nte'yam je̱ y'ónu̱k u̱u̱'me'eda.
45008017	Ax je̱'e̱ ka̱jx tse'e ku ve'e n'ijtumda je̱ Nte'yam je̱ y'ónu̱kta, njaye̱jpumdinup tse'e nu̱jom je̱ y'o̱y je̱'e̱ juu' ve'e je̱ Nte'yam tyukmutsa̱jkp je̱ jyáyuda, ntukma̱a̱tjaye̱jpumduvap tse'e je̱ Cristo je̱ y'o̱y je̱'e̱ juu' ve'e je̱ Nte'yam xtukmutso̱jkumdup: ku̱x pa̱n tsaachpaatumdupe'e ax jo'n je̱ Cristo chaachpaaty, ntukma̱a̱tjaye̱jpumdinup tse'e je̱ mya̱jin.
45008018	Nnu̱ja'vinupts a̱tse'e je̱ts pa̱n vinxu̱pe'e u̱xyam je̱ tsaachpaatu̱n nyaknajxumda, ka'ats je̱'e̱ ve'e tii ku ve'e ntukmu'a'ixmojkimdat ma̱a̱t je̱ ma̱jin juu' ve'e njaye̱jpumdinup u̱x'o̱o̱k.
45008019	Nu̱jom juu' jatye'e je̱ Nte'yam pya̱a̱m, ve'em xa je̱'e̱ ve'e ax jo'n o̱o̱y ku̱du̱tuntso̱jkti je̱tse'e myiinnit je̱ xa̱a̱j ku ve'e je̱ Nte'yam du̱yaknu̱ke̱'xnatá̱kat pa̱n pa̱n jatye'e y'ónu̱kip.
45008020	Ñu̱pa̱a̱jmtki tse'e je̱ Nte'yam je̱tse'e kyato'nu̱xju̱t juu' ve'e pya̱a̱m. Je̱ Nte'yamts je̱'e̱ ve'e viinm du̱nu̱pa̱a̱jmtki vintso̱ ve'e y'ítu̱t juu' ve'e pya̱a̱m; juu' ve'e je̱ Nte'yam pya̱a̱m, ka'ats je̱'e̱ ve'e ñañu̱pa̱a̱jmtkiji vintso̱ ve'e y'ítu̱t. O̱yam tse'e vye'ema, ñu̱pa̱a̱jmtkits je̱'e̱ ve'e je̱ Nte'yam
45008021	je̱ xa̱a̱j ku ve'e kyo̱o̱'kma'tnit juu' ve'e pya̱a̱m, je̱ xa̱a̱j ku ve'e je̱ y'ónu̱kta je̱ ma̱jin o̱o̱y du̱tunjayé̱ptat je̱tse'e kyo̱o̱'k'ijttinit joma ve'e je̱ to̱kin.
45008022	Ve'em ax jo'n je̱ ta̱'a̱xta̱jk y'u̱j ya'axy ku ve'e je̱ y'ónu̱k jye̱java'añ, nay ve'empa tse'e u̱xyam paat nu̱jom juu' ve'e je̱ Nte'yam pya̱a̱m, je̱'e̱ tse'e ijtp ax jo'n je̱ pa̱jkpa je̱ aampa ku̱du̱jayejp.
45008023	Ax ka je̱'e̱jyap tse'e ve'em jajtp, ve'em u̱u̱'me'e nyaknajxumduva je̱ tsaachvinma'yu̱n, o̱o̱y tse'e ntuntso̱jkumda je̱tse'e jye̱'yat je̱ xa̱a̱j ku ve'e tyiktská̱xu̱t ya̱ nni'kxamda ya̱ nkó̱pkamda, u̱u̱'mda, juu' ve'e du̱jaye̱jptup je̱m jya'vin ka̱jxmda je̱ Espíritu Santo. Ku ve'e je̱ Espíritu Santo tya̱jki yam nja'vin ka̱jxmamda, je̱'e̱ tse'e je̱ mutoo'va̱jkp maa'yu̱n juu' ve'e je̱ Nte'yam xtoojnjimdu ku ve'e njaanchja'vi'ukva'numdi.
45008024	Je̱ Nte'yam tse'e xmo̱'yumdu je̱ joojntykin juu' ve'e xa̱'ma ka̱jx ijtp ku̱xe'e njaanchja'vimda je̱ts tónjup kó̱tsjup je̱'e̱ ve'e juu' ve'e je̱ Nte'yam kyo̱jts. Ax pa̱n ta̱ tse'e ku̱tyunju̱ juu' ve'e je̱ Nte'yam kyo̱jts, ka'a tse'e ku̱n'uk'a'íxumdini je̱ts tónjupnum je̱'e̱ ve'e. Ni pa̱na ve'e ti du̱ko̱o̱'k'a'íxnit ku ve'e tá̱vani du̱'ix juu' ve'e kya'ixpna.
45008025	Ax ku tse'e n'a'íxumda juu' ve'e nka'íxumdup, ve'em tse'e du̱tsa̱k je̱tse'e to'k aaj to'k jo̱o̱t nmuténimdat je̱ tsaachpaatu̱n van'it paat ku ve'e tyoojnjinit juu' ve'e n'a'íxumdup.
45008026	Nay ve'empa tse'e, ó̱yame'e nkah'ama̱a̱daaguimda je̱tse'e ma̱kk aaj ma̱kk jo̱o̱t je̱ Nte'yam nmuko̱jtsumdat, ku̱x ka'a ve'e nnu̱ja'vimda vintso̱ ve'e ntsapko̱jtsumdat ax jo'n du̱paa'ty du̱'ake̱e̱ga, viinm tse'e je̱ Espíritu Santo je̱ Nte'yam du̱munoo'kxtu̱k u̱u̱'m ka̱jxta je̱ ayook ma̱a̱t juu' ve'e xka'o̱'yixumju̱dup vintso̱ ve'e nko̱jtsvaatsumdat.
45008027	Ax je̱ Nte'yam, juu' ve'e je̱ jayu je̱ jya'vin du̱tuk'ixnajxp, ñu̱ja'vipts je̱'e̱ ve'e pa̱n ti vinma'yu̱ne'e je̱ Espíritu Santo jyayejpp, ku̱x je̱ Espíritu Santo, myunoo'kxtkpts je̱'e̱ ve'e je̱ Nte'yam je̱ jyayu ka̱jxta, ve'em ax jo'n je̱ Nte'yam du̱tsa̱k jo'n.
45008028	Nnu̱ja'vimdinupe'e je̱ts pa̱n ti ve'e toojnjup ko̱jtsjup, tyuumpts je̱'e̱ ve'e je̱ Nte'yam vintso̱ ve'e du̱yakjé̱jinit je̱ y'o̱y je̱'e̱ je̱'e̱ ka̱jxta pa̱n pa̱n jatye'e tso̱jkju̱dup je̱tse'e du̱yaaxjidi, ve'em ax jo'n du̱nu̱pa̱a̱jmtki je̱tse'e y'ijttinit je̱'e̱ je̱ jyáyuda.
45008029	Je̱ Nte'yam tse'e du̱nu̱ja'vip pa̱n pa̱ne'e ijttinup je̱'e̱ je̱ y'ónu̱kta ka'anume'e ya̱ it cho̱o̱'ndu̱k vye'na, je̱'e̱ tse'e du̱nu̱pa̱a̱jmtki je̱tse'e y'ijttinit ax jo'n je̱ y'Onu̱k, ve'em tse'e je̱ y'Onu̱k du̱nu̱má̱jinit du̱nu̱jaanchinit je̱ja nu̱may y'uts akujkta.
45008030	Ax je̱'e̱ juu' ve'e je̱ Nte'yam ñu̱pa̱a̱jmtki je̱tse'e y'ijttinit je̱ y'ónu̱kta, je̱'e̱ tse'e yaaxji; je̱ts je̱'e̱ juu' ve'e yaaxji, je̱'e̱ tse'e kyato̱kimpa̱a̱m; je̱ts je̱'e̱ juu' ve'e kyato̱kimpa̱a̱m, je̱'e̱ tse'e ñu̱pa̱a̱jmtki je̱tse'e je̱ ma̱jin du̱jaye̱jptinit.
45008031	Pa̱n ve'em xa ve'e, ¿vintso̱se'e nva'numdat? Pa̱n je̱ Nte'yame'e u̱u̱'m ma̱a̱tta, ¿pa̱nts u̱u̱'m n'ite'e xtso'oxpa̱jkumdap?
45008032	Ka'a tse'e je̱ Nte'yam du̱kayakjajty je̱tse'e je̱ y'Onu̱k y'o̱o̱'ku̱t, yakjajte'e, je̱ y'Onu̱k tse'e vaan je̱ vintsa̱'kin ku ve'e xku'o̱o̱'kimdi. Je̱'e̱ ka̱jx tse'e ku ve'e ve'em du̱tuujn, ¿vintso̱ts u̱u̱'me'e je̱'e̱ ma̱a̱t xkamo̱'yumdat nu̱jom je̱ y'o̱y je̱'e̱?
45008033	¿Pa̱nts vine'e va'anup je̱ts to̱kin ma̱a̱t je̱'e̱ ve'eda pa̱n pa̱n jatye'e je̱ Nte'yam vyinko̱o̱ndu? ¡Je̱ Nte'yam tse'e viinm kato̱kimpa̱a̱jmju̱du!
45008034	¿Pa̱n tse'e o̱'yixjup je̱tse'e du̱to̱kimpá̱mu̱t je̱ Nte'yam je̱ jyayu? Je̱ Cristo xa ve'e ku'o̱o̱'kijidu, je̱'e̱ juu' ve'e je̱ Nte'yam yakjoojntykpa̱jkjinuva je̱tse'e y'it je̱ja je̱ Nte'yam y'aka'yu̱n pa'ayi joma ve'e xnu̱noo'kxtkimda.
45008035	Ka'a xa ve'e pa̱n juu' ve'e o̱'yixjup je̱tse'e juu' du̱tónu̱t je̱tse'e xko̱o̱'ktso̱jkumdinit je̱ Cristo. O̱yam tse'e ntsaachpaatumda, ntsaachvinma'yumda, je̱ jayu xjomto'numda xtito'numda, xkatih'ijtjimda juu' ve'e nka'yumdap n'ookumdap, xkatih'ijtjimda juu' ve'e nnatyukxo̱jxumjadap, yaja kutsa̱'a̱ga ja̱a̱t n'ijtumda, ukpu̱ je̱ jayu xyak'o̱o̱'kuva'numda, xtso̱jkumdupts u̱u̱'m je̱'e̱ ve'e je̱ Cristo.
45008036	Ve'em xa je̱'e̱ ve'e ax jo'n je̱ Kunuu'kx Jatyán vya'añ: Ku̱x njaanchja'vip a̱a̱ts mitse'e, je̱'e̱ ka̱jxts a̱a̱tse'e je̱ jayu xyak'o̱o̱'kuva'anda, ve'em xa a̱a̱tse'e ax jo'n je̱ carnero juu' ve'e na̱jkx du̱yak'o̱o̱'kta. Jidu̱'u̱m tse'e vya'añ.
45008037	Pa̱n ti ve'e toojnjup ko̱jtsjup, n'ama̱a̱daaguimdup tse'e ku̱x xputa̱jkimdup u̱u̱'m je̱'e̱ ve'e je̱ Cristo, juu' ve'e o̱o̱y xtuntso̱jkumdup.
45008038	Ax ve'em tse'e, vinjávani xa a̱tse'e je̱ts ka'a ve'e tii juu' ve'e o̱'yixjup je̱tse'e xpa̱jkjimdat je̱ Nte'yam je̱ cho̱jku̱n. Xtso̱jkumdupts u̱u̱'m je̱'e̱ ve'e je̱ Nte'yam pa̱n ti tsaachpaatu̱ne'e nyaknajxumdup ku ve'e njoojntykimda nnaxviijnimda uk pa̱n o̱o̱'kumdupe'e. Ka'a tse'e y'o̱'yixjada je̱ ángeles, ni je̱ ko̱'o̱yjáyuvapta, ni je̱'e̱ juu' ve'e u̱xyam toojnjup ko̱jtsjup, ni je̱'e̱ juu' ve'e miimpnum,
45008039	ni je̱'e̱ juu' ve'e je̱m ka̱jxm tso̱o̱'mp, ni je̱'e̱ juu' ve'e je̱p naxviijnit itu̱pa'tkup tso̱o̱'mp, ni ti viijnka xa ve'e kya'o̱'yixju̱ juu' ve'e pu̱m je̱tse'e xpa̱jkjimdat je̱ Nte'yam je̱ cho̱jku̱n juu' ve'e jyayejpp u̱u̱'m ka̱jxamda ku̱x ijtumdupe'e to'k muk je̱ nMa̱ja̱ Vintsá̱namda Cristo Jesús ma̱a̱t.
45009001	To'k muk a̱tse'e n'it je̱ Cristo ma̱a̱t. Tyú̱vamts a̱ts ya̱'a̱ ve'e nka̱ts, ka'ats a̱tse'e ntaaya. A̱ts ya̱ nvinma'yu̱n, juu' ve'e je̱ Espíritu Santo yakkutojku̱xjup, je̱'e̱ts a̱tse'e xtuknu̱ja'vip je̱ts tyú̱vam a̱tse'e nka̱ts.
45009002	O̱o̱yts a̱tse'e ntunnavyinma'yu̱nma̱'a̱ju̱, o̱o̱yts a̱tse'e ntunnu̱tsaachvinmáyda a̱ts je̱ nmu'israeejlit jáyuda, juu' ve'e ijttup to'k tsu'uts to'k nu̱u̱'pu̱n a̱ts ma̱a̱t.
45009003	Njatsa̱jkpts a̱tse'e je̱ts a̱tse'e xa̱'ma ka̱jx ntsaachpaatnit, a̱tse'e nka'ítu̱t je̱ Cristo ma̱a̱t, pa̱n ve'eme'e ku̱du̱jaye̱pta je̱ joojntykin juu' ve'e xa̱'ma ka̱jx ijtp.
45009004	Je̱ Israel xa je̱'e̱ ve'e je̱ chaanda je̱ kyo̱o̱jta, ve'em ax jo'n a̱ts. Je̱ Nte'yam tse'e vinko̱o̱jnju̱du je̱tse'e y'ijttinit je̱'e̱ je̱ jyayu je̱tse'e du̱tukma̱a̱tjaye̱jpti je̱ mya̱jin, je̱ kyo̱jtstán tse'e yakta'nu̱xju̱du je̱tse'e tyukka̱ta̱jkijidi je̱ pyava'nu̱n, tyuknu̱ja'vidu tse'e vintso̱ ve'e vyinjávajadat vyintsa̱'a̱gajadat je̱tse'e je̱ vaandu̱k du̱pu̱u̱jm je̱'e̱ ma̱a̱tta.
45009005	Je̱'e̱ je̱ jyu̱jpit jáyuda tse'e du̱tsaanidup du̱ko̱o̱jidup je̱ israeejlit jayu. Ax vintso̱ tse'e je̱ Cristo du̱jáyuva, je̱ israeejlit je̱ jyu̱jpit jayu tse'e du̱tsaaniduva du̱ko̱o̱jiduva je̱ Cristo. ¡Yakma̱ja tse'e y'ijtnit je̱ Nte'yam xa̱'ma ka̱jx, je̱'e̱ juu' ve'e nu̱jom du̱nu̱ma̱jika̱jxp! Amén.
45009006	Ka je̱'e̱p xa a̱tse'e ntijp je̱ts je̱ Nte'yame'e du̱kakutyoomp juu' ve'e vyaajntk je̱ israeejlit jayu ka̱jxta, ku̱x ka'a ve'e je̱ Nte'yam du̱vinka̱a̱jn je̱tse'e y'ijttinit je̱ jyáyuda to'k ka̱'a̱jyji je̱ Israel je̱ chaan je̱ kyo̱o̱j.
45009007	Ni ka'a tse'e y'itta je̱ Nte'yam je̱ y'ónu̱kta nu̱jom pa̱n pa̱n jatye'e ijttup je̱ Abraham je̱ chaan je̱ kyo̱o̱j. Ku̱x jidu̱'u̱me'e je̱ Nte'yam du̱nu̱u̱jmi je̱ Abraham: “Je̱ Isaac ka̱jx tse'e xjayé̱pu̱t je̱ tsaan je̱ ko̱o̱j.”
45009008	Ya̱'a̱ tse'e tyijp je̱ts ka'a ve'e nu̱jom je̱ Abraham je̱ chaan je̱ kyo̱o̱j y'itta je̱ Nte'yam je̱ y'ónu̱kta, je̱'e̱ ve'eda pa̱n pa̱n jatye'e ke̱'xtup ax jo'n je̱ Nte'yam je̱ vaandu̱k du̱yaktaajñ je̱'e̱ ka̱jxta.
45009009	Ku̱x jidu̱'u̱me'e je̱ Nte'yam je̱ Abraham du̱tukvinva'ni: “Me̱jtsnuvap a̱tse'e ku ve'e je̱ xa̱a̱j du̱paa'tu̱t, van'it tse'e je̱ Sara du̱jayé̱pu̱t to'k je̱ mix ónu̱k.”
45009010	Ax ka ya̱'a̱jyap tse'e, tyukma̱a̱tjaye̱jp tse'e je̱ Rebeca je̱ ju̱jpit jayu Isaac je̱ xeen ónu̱kta.
45009011	Ax je̱ Nte'yam tse'e nu̱to'k du̱vinko̱o̱n ka'anume'e kye̱'e̱xta vye'na je̱ts ka'a ve'e ti du̱toondi juu' ve'e o̱y juu' ve'e ka'o̱y. Ve'em tse'e je̱ Nte'yam du̱tuujn ax jo'n du̱nu̱pa̱a̱jmtki. Ka'a tse'e to'k du̱vinka̱a̱jn je̱'e̱ ka̱jx ku ve'e juu' du̱tuujn, je̱'e̱ ka̱jxe'e ku̱xe'e ve'em du̱tsa̱k.
45009012	Ku̱x jidu̱'u̱me'e je̱ Rebeca yaknu̱u̱jmi: “Juu' ve'e ke̱'xtoo'vá̱kup, je̱'e̱ tse'e du̱pattónap du̱patpá̱kap juu' ve'e ke̱'x'u̱x'o̱o̱kap.”
45009013	Vaampap tse'e je̱p Kunuu'kx Jatyán ku̱jxp: “Ntsa̱jkp a̱tse'e je̱ Jacob je̱ts ka'a ve'e je̱ Esaú.”
45009014	¿Vintso̱se'e nva'numdat? ¿Ka'a je̱'e̱ vine'e y'o̱ya juu' ve'e je̱ Nte'yam tyuump? ¡Ni vintso̱va xa ve'e ve'em nkava'numdat!
45009015	Ku̱x jidu̱'u̱me'e du̱nu̱u̱jmi je̱ Moisés: “Ntuknu̱'ixka̱daakyp a̱tse'e pa̱n pa̱n a̱tse'e ntsa̱jkp, ntukma̱'tpts a̱ts je̱'e̱ ve'e.”
45009016	Ax ve'em tse'e, ka'a xa ve'e je̱ Nte'yam je̱ jayu du̱vinká̱n je̱'e̱ ka̱jx ku ve'e je̱ jayu ve'em du̱tsa̱k ukpu̱ juu' ve'e je̱ jayu tyuump, je̱ tukmo̱'tu̱n ka̱jxjits je̱'e̱ ve'e ve'em du̱tún.
45009017	Vaampap tse'e je̱ faraón ka̱jx je̱ Kunuu'kx Jatyán: “Mitsts a̱tse'e mpu̱u̱mp yakkutojkpa je̱ts a̱tse'e mits ka̱jx nyaknu̱ke̱'xnatá̱kat a̱ts je̱ nma̱jin, ve'em tse'e nu̱jom je̱ jayu du̱nu̱jávadat je̱ ma̱jin juu' a̱tse'e njayejpp.”
45009018	Ax ve'em tse'e, tyukma̱'tpts je̱'e̱ ve'e je̱ Nte'yam pa̱n pa̱ne'e cha̱jkp, je̱ts pa̱n pa̱n tse'e tyukmutsa̱jkp je̱tse'e du̱ma̱kkpá̱mu̱t ka ó̱yap je̱ vyinma'yu̱n, tyukma̱kkpu̱u̱mpts je̱'e̱ ve'e.
45009019	Nu̱njajtp tse'e ku ve'e nu̱to'k vya'anu̱t: “Pa̱n ve'em xa je̱'e̱ ve'e, ¿vintso̱ts vine'e je̱ Nte'yam y'o̱'yixju̱t je̱tse'e je̱ jayu du̱to̱kimpá̱mu̱t?, ku̱x ni pa̱na ve'e kya'o̱'yixju̱ je̱tse'e du̱tónu̱t juu' ve'e je̱ Nte'yam kyatsa̱jkp.”
45009020	Mits, jayu, mnu̱pá̱nipts mitse'e je̱tse'e je̱ Nte'yam xko̱jtsvintsó̱vu̱t. ¿Va'anup n'ite'e to'k je̱ naxto'ts, je̱ to'tspa̱a̱mpa du̱na̱a̱jmat: “¿Tya̱jxts a̱tse'e jidu̱'u̱m tu̱xpu̱m?”
45009021	O̱'yixjupts je̱'e̱ ve'e je̱ to'tspa̱a̱mpa je̱tse'e du̱pá̱mu̱t je̱ naax pa̱n vintso̱ ve'e du̱tsa̱k, o̱'yixjupts je̱'e̱ ve'e je̱tse'e to'k je̱ to'ts du̱pá̱mu̱t juu' je̱'e̱ ve'e je̱ ma̱jin ma̱a̱t yaktuump je̱tse'e jado'k du̱pá̱mu̱t juu' ve'e o̱yvintso̱va yaktuump.
45009022	Ve'emts ya̱'a̱ ve'e ax jo'n je̱ Nte'yam du̱tún. Cha̱jkpts je̱'e̱ ve'e je̱tse'e du̱yaknu̱ke̱'xnatá̱kat je̱ mya̱kkin je̱ts vintso̱ ve'e je̱ jayu je̱ tyo̱kin du̱tukkuvet je̱ e̱jku̱n ma̱a̱t. Ku̱x ve'eme'e du̱tsa̱k, je̱'e̱ ka̱jx tse'e du̱muteni je̱'e̱da pa̱n pa̱n jatye'e je̱ tsaachpaatu̱n du̱vinmajtsju̱dup, je̱'e̱da pa̱n pa̱n jatye'e ñu̱pa̱a̱jmtki je̱tse'e vyintó̱kidinit.
45009023	Nay ve'empa tse'e du̱tún je̱tse'e du̱yaknu̱ke̱'xnatá̱kat je̱ ma̱jin juu' ve'e o̱o̱y tyunjayejpp je̱ts juu' ve'e ñu̱pa̱a̱jmtki je̱tse'e ntukma̱a̱tjaye̱jpumdinit, u̱u̱'me'e xtukmo̱'tumdup.
45009024	Ax je̱ Nte'yam tse'e xyaaxjimdu, ka u̱u̱'mjyape'eda, je̱ israeejlit jayu, nay ve'empa ve'e pa̱n pa̱n jatye'e ka je̱ israeejlit jáyuvap.
45009025	Ve'em xa je̱'e̱ ve'e ax jo'n je̱ Nte'yam je̱ Oseas du̱tukko̱jtsnajxy jidu̱'u̱m: Je̱'e̱da pa̱n pa̱n a̱tse'e nkajáyuvidup y'ijt, u̱xyamts a̱tse'e nva'añ je̱ts a̱ts je̱'e̱ ve'e je̱ njáyuda.
45009026	Ax je̱m tse'e joma ve'e je̱ jayu yaknu̱u̱jmidi: “Ka'a xa a̱ts miitse'e njáyuvada”, nay jé̱mjyam tse'e je̱ joojntyk Nte'yam ña̱'mu̱xjadat: “A̱tsts miitse'e je̱ n'ónu̱kta.” Jidu̱'u̱m tse'e je̱ Nte'yam je̱ Oseas du̱tukko̱jtsnajxy.
45009027	Ax juu' tse'e je̱ israeejlit jayu ka̱jxta, jidu̱'u̱m tse'e vyaajñ je̱ Isaías: “O̱yame'e je̱ israeejlit jayu o̱o̱y tyunnu̱máyada, ve'em ax jo'n je̱ po'o juu' ve'e je̱ja maaxy na̱pa'ayi, nu̱'eejyjits je̱'e̱ ve'e juu' ve'e tso̱'o̱ktap.
45009028	Ka'a tse'e tyánat je̱tse'e je̱ Nte'yam du̱to̱kimpayo̱'ynit je̱ jayu pa̱n nu̱vinxu̱pe'e to'k it to'k naxviijn cha̱a̱nada.” Jidu̱'u̱m tse'e vyaajñ.
45009029	Ax ya̱ Isaías tse'e too'va̱jkp tu̱vya'añ vye'na: “Je̱ Nte'yam, juu' ve'e nu̱jom du̱ka̱'mika̱jxp, je̱'e̱ tse'e xtukmo̱'tumdu, u̱u̱'mda, nu̱'eejyji je̱ Israel je̱ chaanda je̱ kyo̱o̱jta. Pa̱n ka'a tse'e ve'em ku̱du̱tuujn, ku̱xjajtumdi tse'e ax jo'n jyajtjidi je̱ jáyuda juu' ve'e tsu̱u̱nidu je̱m sodómait je̱ts gomoorrait kyajpu̱n ka̱jxmda.” Jidu̱'u̱m tse'e vyaajñ.
45009030	Pa̱n ve'em xa je̱'e̱ ve'e, ¿vintso̱se'e nva'numdat? Jidu̱'u̱m xa je̱'e̱ ve'e. Je̱'e̱ pa̱n pa̱n jatye'e ka je̱ israeejlit jáyuvap, juu' ve'e du̱ka'íxtidu vintso̱ ve'e o̱y jo̱o̱t y'íttat je̱ Nte'yam ma̱a̱t, je̱ Nte'yam tse'e kato̱kimpa̱a̱jmju̱du je̱'e̱ ka̱jx ku ve'e jyaanchja'vijidi.
45009031	Ax je̱'e̱da juu' ve'e je̱ israeejlit jáyuda, juu' ve'e du̱kutyonuvaandup je̱ pava'nu̱n je̱tse'e ve'em y'ijttinit o̱y jo̱o̱t je̱ Nte'yam ma̱a̱t, je̱'e̱ tse'e je̱ Nte'yam to̱kimpa̱a̱jmju̱du.
45009032	¿Ax tya̱jx tse'e je̱ Nte'yam tyo̱kimpa̱a̱jmjidi? Je̱'e̱ ka̱jx tse'e ku̱xe'e du̱tso̱kta je̱tse'e y'ijttinit o̱y jo̱o̱t je̱ Nte'yam ma̱a̱t je̱'e̱ ka̱jx juu' ve'e tyoondu, ka'a tse'e du̱tso̱kta je̱tse'e y'íttat o̱y jo̱o̱t je̱ Nte'yam ma̱a̱t je̱ jaanchja'vin ka̱jx. Ka'a tse'e du̱tso̱kta je̱tse'e je̱ Jesucristo du̱jaanchjávadat, je̱'e̱ ka̱jx tse'e y'itta ax jo'n je̱ jayu juu' ve'e kítudup ku ve'e je̱ja tsaku̱jx kyute̱'pxada.
45009033	Ve'em xa je̱'e̱ ve'e je̱ Jesucristo ax jo'n je̱ tsaaj juu' ve'e je̱ jayu tyukkute̱'pxip, ve'em ax jo'n je̱ Kunuu'kx Jatyán vya'añ: Mpá̱mupts a̱tse'e je̱m jerusaleenit kyajpu̱n ka̱jxm to'k pa̱ne'e ítup ax jo'n je̱ tsaaj juu' ve'e yakkute̱'pxip je̱tse'e je̱ jayu du̱yakkitu, pa̱n pa̱nts je̱'e̱ ve'e du̱jaanchja'vip, ka'ats je̱'e̱ ve'e chaachvinmáyu̱t ku̱xe'e ve'em du̱tún. Jidu̱'u̱m tse'e je̱ Kunuu'kx Jatyán vya'añ.
45010001	Utsta ajchta utsta tsa̱'a̱da, ntsa̱jkpts a̱tse'e o̱o̱y yam nja'vin ka̱jxm je̱tse'e a̱ts je̱ nmu'israeejlit jayu du̱jaye̱jptinit je̱ joojntykin juu' ve'e xa̱'ma ka̱jx ijtp. ¡O̱o̱y a̱ts je̱'e̱ ve'e ntunnu̱tsapko̱tsta!
45010002	Tyú̱vamts a̱tse'e nka̱ts je̱ts to'k aaj to'k jo̱o̱te'e je̱ Nte'yam du̱mutonda du̱mupa̱kta. O̱yam tse'e ve'em du̱jatonda, ka'a tse'e du̱nu̱jávada vintso̱ ve'e je̱ Nte'yam du̱tsa̱k je̱tse'e myutónjadat myupá̱kjadat.
45010003	Ka'a tse'e du̱nu̱jávada vintso̱ ve'e je̱ Nte'yam je̱ jayu du̱kato̱kimpu̱m, je̱'e̱ ve'e cho̱jktup je̱tse'e je̱ Nte'yam kyato̱kimpá̱mjadat je̱'e̱ ka̱jx ku ve'e du̱tonda juu' ve'e je̱p y'avintso̱ vinma'yu̱n ku̱jxp pyayo̱'ydup. Ax ve'em tse'e du̱kakuva̱kta vintso̱ ve'e je̱ Nte'yam du̱nu̱pa̱a̱jmtki je̱tse'e je̱ jayu du̱kato̱kimpá̱mu̱t.
45010004	Je̱ jáyuda juu' ve'e du̱jaanchja'vidup je̱ Cristo, je̱'e̱ tse'e je̱ Nte'yam kato̱kimpa̱a̱jmju̱dup, ka'a tse'e tyun ku ve'e je̱ jayu du̱kutyonuva'añ je̱ Moisés je̱ pyava'nu̱n je̱tse'e ve'em je̱ Nte'yam kyato̱kimpá̱mjadat.
45010005	Jidu̱'u̱m tse'e je̱ Moisés du̱nu̱ka̱jts vintso̱ ve'e je̱ Nte'yam je̱ jayu du̱kato̱kimpu̱m je̱ pava'nu̱n ka̱jx: “Pa̱n pa̱n xa ve'e du̱kutyoomp nu̱jom je̱ pava'nu̱n, joojntykapts je̱'e̱ ve'e.”
45010006	Ax jidu̱'u̱m tse'e yaknu̱ka̱ts vintso̱ ve'e je̱ Nte'yam je̱ jayu du̱kato̱kimpu̱m je̱ jaanchja'vin ka̱jx: “Ka'a tse'e mvinmáyu̱t je̱m mja'vin ka̱jxm: ¿Pa̱nts vine'e tsajpé̱tup?” (Je̱'e̱ ya̱'a̱ ve'e tyijp je̱tse'e je̱ Cristo du̱yakvánu̱ku̱t.)
45010007	Jaa'kvaamp tse'e jidu̱'u̱m: “Ka'a tse'e jidu̱'u̱m mvinmaayvat: ¿Pa̱nts vine'e vánu̱kup joma ve'e je̱ o̱o̱'kpata̱jk?” (Je̱'e̱ ya̱'a̱ ve'e tyijp je̱tse'e je̱ Cristo du̱yakjoojntykpa̱jknuvat.)
45010008	Jidu̱'u̱m xa ve'e vya'añ: “Mmutá̱mipts mitse'e je̱ Nte'yam je̱ kya̱ts je̱ y'ayook, je̱m je̱'e̱ ve'e m'am je̱ts mja'vin ka̱jxm.” Jidu̱'u̱m tse'e vya'añ. Ya̱ ka̱ts ya̱ ayook, je̱ jaanchja'vints je̱'e̱ ve'e juu' a̱a̱tse'e ntukka'amaayp.
45010009	Pa̱n mtukka̱jtsp xa ve'e je̱ m'aaj je̱ts je̱ Ma̱ja̱ Vintsá̱n je̱'e̱ ve'e je̱ Jesús, je̱tse'e je̱m mja'vin ka̱jxm xjaanchjáva je̱ts je̱ Nte'yame'e yakjoojntykpa̱jkjinuva ku ve'e y'uk'a̱a̱'k, mjayé̱pupts mitse'e je̱ joojntykin juu' ve'e xa̱'ma ka̱jx ijtp.
45010010	Ku̱x yame'e nja'vin ka̱jxmam njaanchja'vimda, je̱'e̱ ka̱jx tse'e je̱ Nte'yam xkato̱kimpa̱'mumda; je̱ts ya̱ n'aajamda tse'e ntukko̱jtsumdup, je̱'e̱ ka̱jx tse'e njaye̱jpumda je̱ joojntykin juu' ve'e xa̱'ma ka̱jx ijtp.
45010011	Vaamp tse'e je̱ Kunuu'kx Jatyán: “Pa̱n pa̱nts je̱'e̱ ve'e du̱jaanchja'vip, ka'ats je̱'e̱ ve'e chaachvinmáyu̱t ku̱xe'e ve'em du̱tún.”
45010012	Ax ve'em tse'e, anañu̱joma ka̱jx ya̱'a̱ ve'e, pa̱n pa̱n jatye'e israeejlit jayu je̱ts pa̱n pa̱n jatye'e ka je̱'e̱pta; je̱ Nte'yam, ka'a xa je̱'e̱ ve'e pa̱n du̱viijnk'íx. Ku̱x je̱ Ma̱ja̱ Vintsá̱n, je̱'e̱ ve'e du̱nu̱vintsa̱nika̱jxp to'k ka̱'a̱jyji, o̱o̱yts je̱'e̱ ve'e du̱tunkunuu'kx pa̱n pa̱ne'e amó̱tujup je̱ maa'yu̱n.
45010013	Ve'em xa je̱'e̱ ve'e ax jo'n je̱ Kunuu'kx Jatyán vya'añ: “Pa̱n pa̱n tse'e je̱ Nte'yam du̱'amó̱tup je̱tse'e yaktso̱'o̱kju̱t, yaktso̱'o̱kjupts je̱'e̱ ve'e.” Jidu̱'u̱m tse'e vya'añ.
45010014	¿Ax vintso̱ts je̱'e̱ ve'e je̱ Nte'yam juu' du̱'amó̱tudat pa̱n ka'a ve'e du̱jaanchjávada? ¿Je̱ts vintso̱ tse'e du̱jaanchjávadat pa̱n ka'ana ve'e du̱'amo̱tunaxta je̱ Nte'yam je̱ y'ayook? ¿Je̱ts vintso̱ tse'e du̱'amo̱tunáxtat je̱ Nte'yam je̱ y'ayook pa̱n ka'a ve'e pa̱n vya'nu̱xjada?
45010015	¿Je̱ts vintso̱ tse'e du̱'avánadat pa̱n ka'a ve'e je̱ Nte'yam kyé̱xjada? Ve'em xa je̱'e̱ ve'e ax jo'n je̱ Kunuu'kx Jatyán vyaampa: “O̱o̱ye'e tyuntsoja ku ve'e je̱ jayu jye'ya je̱tse'e je̱ jayu du̱vaajnjada je̱ o̱y ka̱ts je̱ o̱y ayook.” Jidu̱'u̱m tse'e vya'añ.
45010016	Ax ka'a tse'e to'k ka̱'a̱jyji du̱ma̱ja̱pa̱mda je̱ o̱y ka̱ts je̱ o̱y ayook. Ve'em xa ya̱'a̱ ve'e ax jo'n je̱ Isaías vyaajñ: “Ma̱ja̱ Vintsá̱n, ¿pa̱nts n'ite'e du̱jaanchja'vidup je̱ ayook juu' a̱tse'e je̱ jayu nvaajnjip?” Jidu̱'u̱m tse'e vyaajñ.
45010017	Ax ve'em tse'e, ku ve'e je̱ jayu du̱'avánada je̱ Cristo jye̱'e̱, y'amo̱tunajxtup tse'e je̱ jayu je̱ ayook. Je̱ts ku ve'e je̱ jayu du̱'amo̱tunaxta je̱ ayook, van'it tse'e je̱ jaanchja'vin tyukje̱'yajada.
45010018	N'amo̱tutú̱vipts a̱tse'e, ¿ka'a vine'e je̱ jayu du̱mó̱tudi ya̱ ayook? Ve'em, myó̱tudu xa je̱'e̱ ve'e. Ku̱x jidu̱'u̱me'e je̱ Kunuu'kx Jatyán vya'añ: Yaktaan xa ve'e vinxu̱p to'k it to'k naxviijn juu' je̱'e̱ ve'e y'ava'nidu, je̱ts je̱ mya̱jin, je̱'ypts je̱'e̱ ve'e vinxu̱p to'k it to'k naxviijn je̱ts je̱ vaat joma ve'e ya̱ tsajmit it kyuka̱xa. Jidu̱'u̱m tse'e vya'añ.
45010019	N'amo̱tutú̱vinuvapts a̱tse'e, ¿ka'a vine'e je̱ israeejlit jayu du̱vinmó̱tudi ti ve'e tyijp juu' ve'e y'ixtu myó̱tudu? Ve'em, vyinmó̱tudu xa ve'e. Muto'k viijn, vyinmó̱tudu tse'e pa̱n pa̱n jatye'e ka je̱ israeejlit jáyuvap. Ku̱x jidu̱'u̱me'e je̱ Nte'yam du̱nu̱u̱jmi je̱ israeejlit jáyuda, je̱ Moisés tse'e tyukko̱jtsnajx: E̱jkjup a̱ts miitse'e nyaktándat je̱ jayu ka̱jxta juu' a̱tse'e nkajáyuvidup, ve'emts a̱ts miitse'e ntoojnjadat je̱ jayu ka̱jxta juu' ve'e o̱y du̱kapayo̱'ydup.
45010020	Nay ve'empa je̱ Isaías, nayja'vijuts je̱'e̱ ve'e je̱ts ya̱'a̱ ve'e va'ajts du̱'avánat. Jidu̱'u̱m tse'e je̱ Nte'yam je̱ Isaías du̱tukko̱jtsnajxy: Xpaattuts a̱tse'e je̱'e̱da pa̱n pa̱n jaty a̱tse'e xka'íxtidup vye'na, naajknu̱ke̱'xnata̱jkijuts a̱tse'e je̱ja je̱'e̱ vyinkujkta pa̱n pa̱n jatye'e du̱kah'amo̱tutú̱vidu a̱ts ka̱jx.
45010021	Ax ku tse'e je̱ Nte'yam du̱nu̱ka̱jts je̱ israeejlit jayu, je̱ Isaías tse'e tyukko̱jtsnajx, jidu̱'u̱m tse'e vyaajñ: “Jó̱vum xa̱a̱j a̱tse'e n'ix vintso̱ ve'e je̱ israeejlit jayu ku̱vyinmayu̱mpijttini, ku̱du̱maso̱o̱ktini je̱ kyo̱'o̱y joojntykinda, je̱tse'e ku̱y'itta o̱y jo̱o̱t a̱ts ma̱a̱t, je̱'e̱da pa̱n pa̱n jatye'e kaka̱tsu̱pa̱jktup je̱tse'e kyaka̱tsu̱vinmó̱tuda.”
45011001	N'amo̱tutú̱vipts a̱tse'e: ¿Tyunmaso̱o̱ktinuts je̱'e̱ ve'e je̱ Nte'yam je̱ jyáyuda? ¡Ni vintso̱va xa je̱'e̱ ve'e ve'em du̱katuujn! Á̱tsam xa je̱'e̱ ve'e israeejlit jayu, je̱ Abraham xa a̱tse'e je̱ chaan je̱ kyo̱o̱j, je̱'e̱ a̱tse'e nu̱to'k je̱ Benjamín je̱ chaan je̱ kyo̱o̱j.
45011002	Ka'a xa ve'e je̱ Nte'yam du̱masa̱'a̱k je̱ jyayu juu' ve'e ju̱jpani vyinko̱o̱n. Mnu̱ja'vidup xa miitse'e vintso̱ ve'e vya'añ je̱p Kunuu'kx Jatyán ku̱jxp je̱p joma ve'e je̱ Elías du̱nu̱'a̱a̱'ni je̱ israeejlit jayu je̱ja je̱ Nte'yam vyinkujk. Jidu̱'u̱m tse'e vyaajñ:
45011003	“Ma̱ja̱ Vintsá̱n, yak'o̱o̱'ktinu xa ve'e je̱ m'ayook ko̱jtsnajxpata̱jkta je̱tse'e du̱jaavdini je̱ yo̱jxpe̱jtu̱n joma ve'e myakvinja'vi myakvintsa̱'ki. A̱tsji xa ve'e jado'k taannu juu' ve'e mvinja'vijup mvintsa̱'kijup, ax xyak'o̱o̱'kuvaanduvapts a̱tse'e.”
45011004	Ax jidu̱'u̱m tse'e je̱ Nte'yam y'atso̱o̱jvji: “Ka mítsjyap xa ve'e to'k juu' a̱tse'e xtaajnjip, xtaajnjipnum xa a̱tse'e nu̱vuxtojtu̱k miijl je̱ yaa'tya̱jk juu' ve'e du̱kavinko̱xkténidup je̱ apa̱mnax juu' ve'e Baal du̱xa̱a̱j.” Jidu̱'u̱m tse'e je̱ Elías yaknu̱u̱jmi.
45011005	Nay ve'empa tse'e u̱xyam y'ijtpa. Nu̱'eejyjits je̱'e̱ ve'e je̱ Nte'yam vyinko̱o̱jnjidi je̱ myaa'yu̱n ka̱jx.
45011006	Je̱ myaa'yu̱n ka̱jx tse'e je̱ Nte'yam vyinko̱o̱jnjidi; ka je̱'e̱ ka̱jxape'e ku ve'e du̱toondi juu' ve'e o̱y. Ku̱x pa̱n je̱ Nte'yame'e je̱ jayu ku̱du̱vinka̱a̱jn je̱'e̱ ka̱jx ku ve'e du̱tonda juu' ve'e o̱y, ka'a tse'e maa'yu̱n ku̱yaktij juu' ve'e je̱ Nte'yam je̱ jayu tyoojnjip.
45011007	¿Ax vintso̱ts je̱'e̱ ve'e? Ka'a tse'e je̱ israeejlit jayu du̱paatti juu' ve'e jya'íxtidup; je̱ nu̱'eejyjida pa̱ne'e je̱ Nte'yam vinko̱o̱jnju̱du, je̱'e̱ tse'e du̱paattu juu' ve'e je̱ israeejlit jayu jya'íxtidup. Ax je̱ nu̱may jayu, ma̱kk tse'e vyimpijttini je̱ vyinma'yu̱nda.
45011008	Ve'em xa ya̱'a̱ ve'e ax jo'n je̱ Kunuu'kx Jatyán vya'añ: “Je̱ Nte'yam tse'e ma̱kk pa̱'mu̱xju̱du je̱ vyinma'yu̱nda, u̱xyam paat tse'e du̱kavinjávada juu' ve'e jya'íxtup je̱tse'e du̱kavinmó̱tuda juu' ve'e jyamó̱tudup.”
45011009	Vaampa xa ve'e je̱ David jidu̱'u̱m: O̱o̱y tyunkayda tyun'oo'kta je̱ jayu. Va'an je̱ Nte'yam tyoojnjidini ax jo'n je̱ tá̱nu̱k juu' ve'e taamp je̱p kutya̱y ja̱a̱tp ku̱xe'e du̱kanu̱java je̱ts je̱ y'o̱o̱'ku̱n je̱'e̱ ve'e y'ana̱jkxip, ve'em ax jo'n je̱ jayu kyute̱'pxa je̱tse'e kyitu.
45011010	Va'an viints du̱vimpijttini, va'an du̱tsaachpaattini xa̱'ma ka̱jx je̱ jayu juu' ve'e ve'em du̱toondup. Jidu̱'u̱m tse'e vyaajñ.
45011011	N'amo̱tutú̱vinuvapts a̱tse'e, ku ve'e je̱ israeejlit jayu kya'adi je̱p to̱kin ja̱a̱tp, ¿tunvintó̱kiduts je̱'e̱ vine'e? ¡Ni vintso̱va xa je̱'e̱ ve'e ve'em du̱katuujn! Ku xa ve'e je̱ israeejlit jayu tyo̱kintoondi, je̱'e̱ ka̱jx tse'e tyukka̱daakjidi je̱ joojntykin juu' ve'e xa̱'ma ka̱jx ijtp pa̱n pa̱n jatye'e ka je̱ israeejlit jáyuvap, ve'em tse'e je̱ israeejlit jayu myu'é̱kjadat ku ve'e du̱'ixta je̱ts je̱ Nte'yame'e je̱ maa'yu̱n to'nu̱xju̱dup pa̱n pa̱n jatye'e ka je̱ israeejlit jáyuvap.
45011012	Ax ve'em tse'e, je̱ israeejlit jayu je̱ tyo̱kin ka̱jx tse'e je̱ Nte'yam o̱o̱y du̱tunkunuu'kx pa̱n pa̱n jatye'e ka je̱ israeejlit jáyuvap. ¿Ax vintso̱ts je̱'e̱ n'ite'e nu̱yojk je̱ kunoo'kxu̱n du̱kamo̱'o̱t je̱ israeejlit jayu ku ve'e du̱jaanchja'vidinuvat je̱ Nte'yam?
45011013	Miitsta, ka je̱ israeejlit jáyuvapta, je̱p xa ve'e juu' a̱ts miitse'e ntukmuko̱tsuvaandup. Je̱ Nte'yam a̱tse'e xvinko̱o̱n je̱ts a̱tse'e n'ítu̱t je̱'e̱ je̱ kyuká̱tsiva, je̱'e̱ a̱tse'e xke̱jxp je̱ts a̱tse'e je̱ o̱y ka̱ts je̱ o̱y ayook nvaajnjadat pa̱n pa̱n jatye'e ka je̱ israeejlit jáyuvap, je̱'e̱ ka̱jxts a̱tse'e o̱o̱y ntunyakvinko̱pka ya̱ toonk.
45011014	Ntsa̱jkpts a̱tse'e je̱tse'e a̱ts je̱ nmu'israeejlit jayu du̱'íxtat je̱ maa'yu̱n juu' ve'e je̱ Nte'yam mto'nu̱xju̱dup, ve'emts je̱'e̱ ve'e du̱'íxtiduvat vintso̱ ve'e je̱ Nte'yam je̱ maa'yu̱n tyo'nu̱xjadat je̱tse'e ve'em du̱jaye̱jptuvat je̱ joojntykin juu' ve'e xa̱'ma ka̱jx ijtp.
45011015	Ku̱x ku xa ve'e je̱ Nte'yam du̱masa̱a̱k je̱ israeejlit jayu, van'it tse'e du̱mujo̱t'o̱'yi juu' ve'e ka je̱ israeejlit jáyuvap. Ax ku tse'e je̱ Nte'yam du̱kuva̱jknuvat je̱ israeejlit jayu, ve'em tse'e y'íttat ax jo'n ku̱jyoojntykpa̱jknuva je̱ o̱o̱'kpata̱jk.
45011016	Pa̱n yaktukmuyo̱jxp xa ve'e je̱ Nte'yam je̱ ju̱ts juu' ve'e too'va̱jkp yakja̱jtsp, jye̱'e̱ika̱jxpapts je̱'e̱ ve'e nu̱jom je̱ ju̱ts juu' ve'e u̱x'o̱o̱k yakja̱jtsp. Pa̱n yaktukmuyo̱jxp tse'e je̱ Nte'yam je̱ ku̱p aa'ts, jye̱'e̱ika̱jxpapts je̱'e̱ ve'e nu̱jom je̱ ku̱p axén.
45011017	Miitsta, ka je̱ israeejlit jáyuvapta, ve'em xa miitse'eda ax jo'n to'k je̱ yukjo̱o̱tmit olivos ku̱p axén. Je̱ts je̱ israeejlit jayu, ve'emts je̱'e̱ ve'eda ax jo'n je̱ olivos ku̱p axén juu' ve'e ka̱yu'uj ka̱tún. Ve'em xa ve'e je̱ Nte'yam du̱tún ax jo'n ku̱du̱ku̱spujx to'k je̱ axén je̱ olivos ku̱p juu' ve'e ka̱yu'uj ka̱tún je̱tse'e je̱m du̱pa̱a̱jmji to'k je̱ axén juu' ve'e yukjo̱o̱tmit olivos ku̱p je̱tse'e to'k muk y'it ma̱a̱t je̱ olivos ku̱p juu' ve'e ka̱yu'uj ka̱tún. Ax ve'em tse'e, je̱ olivos ku̱p juu' ve'e ka̱yu'uj ka̱tún, ve'em ax jo'n je̱'e̱ je̱ ña̱a̱j du̱mo̱o̱jy je̱ axén juu' ve'e je̱m ijt je̱tse'e yakku̱spujx, je̱tse'e ve'em ax jo'n je̱ olivos kú̱pjyam je̱ ña̱a̱j du̱ma̱'a̱ je̱ yukjo̱o̱tmit ku̱p je̱ y'axén juu' ve'e je̱m yaktukmupa̱'mi, nay ve'empats miitse'e je̱ kunoo'kxu̱n xjaye̱pta je̱ kunoo'kxu̱n ka̱jx juu' ve'e je̱ israeejlit jayu jyaye̱jptu.
45011018	Ax ka'a tse'e xko̱'o̱yjávadat je̱ israeejlit jáyuda. ¿Vintso̱se'e mnamyá̱jajadat? Ve'em xa miitse'eda ax jo'n to'k je̱ ku̱p axén. Ax ka'a tse'e je̱ ku̱p axén je̱ ña̱a̱j du̱ma̱'a̱ je̱ ku̱p aa'ts, je̱ ku̱p aa'ts tse'e du̱mo̱o̱yp je̱ ku̱p axén je̱ ña̱a̱j.
45011019	Nu̱njajtp tse'e ku ve'e nu̱to'k vya'anu̱t: “Je̱'e̱ ka̱jx xa ve'e je̱ ku̱p axén yakku̱spujx je̱ts a̱tse'e je̱m nyakpu̱u̱jm.”
45011020	Ve'emam xa je̱'e̱ ve'e. Je̱'e̱ ka̱jx tse'e y'itta ax jo'n je̱ ku̱p axén juu' ve'e yakku̱spojx je̱tse'e kyo̱o̱'k'ijtni je̱ ku̱p ma̱a̱t juu' ve'e ka̱yu'uj ka̱tún, ku̱x ka'a ve'e du̱jaanchjávada je̱ Nte'yam. Miits tse'e m'ijttup ax jo'n je̱ axén juu' ve'e to'k muk ijtp je̱ ku̱p ma̱a̱t juu' ve'e ka̱yu'uj ka̱tún, ku̱xe'e xjaanchjávada. Ka'a tse'e mnamyá̱jajadat je̱'e̱ ka̱jx; nay'ix'ítjada ve'e je̱ts ka'a ve'e m'íttat ax jo'n to'k je̱ axén juu' ve'e je̱ ku̱p yaktukmupa̱'mi je̱tse'e yakku̱spojxnuva.
45011021	Ku̱x pa̱n ka'a xa ve'e je̱ Nte'yam du̱tukma̱'t je̱ israeejlit jayu juu' ve'e ijttup ax jo'n je̱ avintso̱ ku̱p axén, ¿vintso̱se'e xnasjávada je̱ts miitse'e mtukmo̱'o̱tjadat pa̱n ka'a ve'e xjaanchjávada?
45011022	Ya̱'a̱ ka̱jx tse'e n'íxumda vintso̱ ve'e je̱ Nte'yam va'ajts o̱y jo̱o̱t ñapyu̱mju̱ je̱ts nay ve'empa vintso̱ ve'e je̱ ma̱kk tsaachpaatu̱n du̱pu̱m. Ma̱kk tse'e je̱ tsaachpaatu̱n du̱pu̱u̱jmja pa̱n pa̱n jatye'e ijttup je̱p to̱kin ja̱a̱tp; ax va'ajts o̱y jo̱o̱t tse'e ñapyu̱mju̱ miits ma̱a̱tta, je̱'e̱ ve'e ku ve'e mnaajk'ítjada o̱y jayu je̱ Nte'yam ma̱a̱t. Pa̱n ka'a tse'e ve'em xtonda, ve'em tse'e mjajttuvat ax jo'n je̱'e̱ jyajtti.
45011023	Ax pa̱n je̱ israeejlit jayu tse'e du̱jaanchja'vidinuvap je̱ Nte'yam, yakpa̱a̱mdinuvapts je̱'e̱ ve'e jómam y'ijtti, ku̱x o̱'yixjup je̱'e̱ ve'e je̱ Nte'yam je̱tse'e jado'k nax je̱m du̱pa̱a̱mnuvat.
45011024	Miitsta, ka je̱ israeejlit jáyuvapta, ve'em xa miitse'eda ax jo'n je̱ olivos ku̱p axén juu' ve'e ye̱e̱'k je̱m yukjo̱o̱tm, van'it tse'e yakku̱spujx je̱tse'e yakpa̱a̱jmji juu' ve'e kyah'avintso̱kú̱pip, je̱ olivos ku̱p juu' ve'e ka̱yu'uj ka̱tún. ¿Vintso̱ts n'ite'e kya'o̱'yinuvat je̱tse'e yakpa̱a̱mnuvat jado'k nax joma ve'e y'ijt je̱ israeejlit jayu? Je̱'e̱ tse'e ijttup ax jo'n je̱ avintso̱ ku̱p axén.
45011025	Utsta ajchta utsta tsa̱'a̱da, ntsa̱jkp a̱tse'e je̱tse'e xnu̱jávadat juu' ve'e je̱ Nte'yam ñu̱pa̱a̱jmtki je̱tse'e kyayaknu̱java y'ijt, ve'em tse'e mkanayjávajadat je̱ts o̱o̱ye'e juu' xtunnu̱jávada. Ka'a xa ve'e je̱ israeejlit jayu ma̱kk je̱ vinma'yu̱n du̱jaye̱pta xa̱'ma ka̱jx, van'it paatji ve'e ku ve'e pyo'oku̱t pa̱n pa̱n jatye'e ka je̱ israeejlit jáyuvap, je̱'e̱ tse'e du̱jaanchjávadap je̱ Nte'yam.
45011026	Ax ve'em tse'e nu̱jom je̱ israeejlit jayu du̱jaye̱jptinit je̱ joojntykin juu' ve'e xa̱'ma ka̱jx ijtp. Ve'em xa je̱'e̱ ve'e ax jo'n je̱ Nte'yam vyaajñ je̱p Kunuu'kx Jatyán ku̱jxp: Yakjé̱jap tse'e je̱ Yaktso̱o̱kpa je̱m jerusaleenit kyajpu̱n ka̱jxm, je̱'e̱ tse'e du̱tuknu̱vaatsnup je̱ israeejlit jayu je̱ tyó̱kinda.
45011027	Ya̱'a̱ts je̱'e̱ ve'e je̱ ko̱jtstán juu' a̱ts je̱'e̱ ve'e nmaso̱o̱kjadap ku a̱tse'e je̱ tyo̱kin ntuknu̱vaatstinit. Jidu̱'u̱m tse'e vyaajñ.
45011028	Cho'oxpu̱jkpts je̱'e̱ ve'e je̱ Nte'yam je̱ israeejlit jáyuda ku̱xe'e du̱kajaanchjávada je̱ o̱y ka̱ts je̱ o̱y ayook. Miits je̱ m'o̱'yinda xa je̱'e̱ ve'e ku ve'e du̱kajaanchjávada. O̱yam tse'e vye'ema, tyukko̱nvaatsts je̱'e̱ ve'e je̱ Nte'yam je̱ts je̱'e̱ ve'e du̱jáyuvat, cha̱jkpts je̱'e̱ ve'eda je̱ jyu̱jpit jayu ka̱jxta, je̱ Abraham, je̱ Isaac, ma̱a̱t je̱ Jacob.
45011029	Ka'a xa ve'e je̱ Nte'yam du̱vinmatyíku̱ts pa̱n pa̱n je̱'e̱ ve'e vyinka̱a̱mp je̱tse'e du̱kunuu'kx.
45011030	Miitsta, ka je̱ israeejlit jáyuvapta, ka'a tse'e xka̱tsu̱pa̱jkti je̱ Nte'yam; ax u̱xyam tse'e je̱ Nte'yam mtukmo̱'o̱tjada ku̱x ka'a ve'e je̱ israeejlit jayu kya̱tsa̱pa̱kta.
45011031	Ax nay ve'empa tse'e, ó̱yame'e je̱ israeejlit jayu du̱kaka̱tsa̱pa̱kta je̱ Nte'yam, tukmo̱'o̱tjadapts je̱'e̱ ve'e, ve'em ax jo'n miitse'e u̱xyam mtukmo̱'o̱tjada jo'n.
45011032	Je̱ Nte'yam xa ve'e nu̱jom je̱ jayu du̱yaktaan je̱p to̱kin ja̱a̱tp ku̱xe'e kyaka̱tsa̱pá̱kjada. Ve'em tse'e du̱tuujn je̱tse'e to'k ka̱'a̱jyji du̱tukmo̱'o̱tu̱t.
45011033	¡O̱o̱y xa ve'e je̱ Nte'yam du̱tunnu̱ma̱ja du̱tunnu̱jaancha! ¡Va'ajts kuvij a̱a̱'k xa je̱'e̱ ve'e je̱ts o̱o̱y tse'e juu' du̱tunnu̱java! ¿Pa̱nts n'ite'e o̱'yixjup je̱tse'e du̱vinmó̱tuvu̱t pa̱n tya̱jxe'e je̱ts vintso̱ ve'e juu' du̱tún?
45011034	Ve'em xa je̱'e̱ ve'e ax jo'n je̱ Kunuu'kx Jatyán vya'añ: ¿Pa̱nts je̱'e̱ n'ite'e du̱nu̱ja'vip ti vinma'yu̱ne'e je̱ Ma̱ja̱ Vintsá̱n jyayejpp, pa̱nts je̱'e̱ n'ite'e o̱'yixjup je̱tse'e je̱ Nte'yam du̱ko̱jtsvíju̱t?
45011035	¿Pa̱nts je̱'e̱ n'ite'e too'va̱jkp juu' tu̱du̱ma̱'a̱ je̱tse'e u̱x'o̱o̱k kyuve̱jtu̱xju̱t? Jidu̱'u̱m tse'e je̱ Kunuu'kx Jatyán vya'añ.
45011036	Je̱ Nte'yam xa ve'e nu̱jom juu' jaty du̱pa̱a̱m, je̱'e̱ je̱ cho̱jku̱n ka̱jx tse'e nu̱jom juu' jaty du̱yakje̱ji, je̱'e̱ je̱ mya̱jin ka̱jx tse'e nu̱jom juu' jaty y'it. ¡Yakma̱ja yakjaanchats je̱'e̱ ve'e je̱ Nte'yam y'ijtnit xa̱'ma ka̱jx! Amén.
45012001	Utsta ajchta utsta tsa̱'a̱da, ku̱xe'e je̱ Nte'yam je̱ jayu du̱nu̱'ixka̱da'aky, je̱'e̱ ka̱jxts a̱ts miitse'e nmunoo'kxtu̱kta je̱ts je̱'e̱ ve'e mnatyukvintsa̱'a̱gajadat, je̱ vintsa̱'kin juu' ve'e joojntykidup, juu' ve'e je̱ Nte'yam natyukka̱ta̱jkijup je̱ts juu' je̱'e̱ ve'e y'o̱yja'vip. Pyaatyp y'ake̱e̱guipts je̱'e̱ ve'e je̱tse'e ve'em je̱ Nte'yam xvinjávadat xvintsa̱'a̱gadat.
45012002	Ka'a tse'e m'ukjoojntykidinit ax jo'n je̱ jayu juu' ve'e du̱ma̱a̱tnavya̱a̱'nju̱dup je̱ naxviijnit je̱ kyo̱'o̱y je̱'e̱, je̱'e̱ ve'e je̱tse'e je̱ mvinma'yu̱n xyaktíktstinit, ve'em tse'e o̱y xnu̱jávadat pa̱n ti ve'e je̱ Nte'yam cha̱jkp, pa̱n ti ve'e y'o̱yja'vip, pa̱n ti ve'e o̱y je̱ts va'ajts.
45012003	Je̱ maa'yu̱n ka̱jx juu' a̱tse'e je̱ Nte'yam xtoojnji, je̱'e̱ ka̱jxts a̱ts miitse'e nvaajnjada: Ka'a tse'e nu̱yojk ma̱j mnayjávajadat je̱ts juu' ve'e kyapaatyp kyah'ake̱e̱guip; je̱'e̱ ve'e je̱tse'e nu̱to'k nu̱to'k o̱y xpayo̱'o̱ydat je̱tse'e xtóndat juu' ve'e mtukka̱daakju̱dup, ve'em ax jo'n du̱paa'ty du̱'ake̱e̱ga ma̱a̱t je̱ jaanchja'vin juu' ve'e je̱ Nte'yam mmo̱o̱jyju̱du.
45012004	May viijn xa ve'e je̱ ni'kx je̱ ko̱pk du̱ma̱a̱da, je̱m tse'e je̱ kya̱'a̱j, je̱m tse'e je̱ tyek, nay je̱mpa tse'e juu' jaty viijnk. Ax juu' tse'e to'k ni'kx to'k ko̱pk, ka̱kje̱'e̱ tse'e je̱ tyoonk tyukka̱da'akyju̱.
45012005	Nay ve'empa tse'e, nu̱may xa u̱u̱'me'eda, ax to'k muk tse'e n'ijtumda je̱ Cristo ma̱a̱t je̱ts to'k muk tse'e n'ijtumda nu̱to'k nu̱to'k, ve'em ax jo'n ku̱n'ijtumdi to'k ni'kx to'k ko̱pk je̱ Cristo ma̱a̱t.
45012006	Ax ve'em tse'e du̱tsa̱k je̱tse'e juu' nto'numdat vintso̱ ve'e je̱ Nte'yam je̱ maa'yu̱n je̱ puta̱jkin xmo̱'yumda to'k jado'k, ve'em ax jo'n xtukmutso̱jkumda. Pa̱n yakmo̱'yumdu tse'e pa̱n vintso̱ ve'e nko̱jtsnajxumdat je̱ Nte'yam je̱ y'ayook, ve'em tse'e du̱tsa̱k je̱tse'e nko̱jtsnajxumdat ax jo'n du̱paa'ty du̱'ake̱e̱ga ma̱a̱t je̱ jaanchja'vin juu' ve'e njaye̱jpumdup.
45012007	Pa̱n yakmo̱'yumdu tse'e vintso̱ ve'e je̱ jayu mpatto'nimdat, ve'em tse'e nto'numdat. Pa̱n yakmo̱'yumdu tse'e vintso̱ ve'e je̱ jayu ntuk'íxumdat je̱ Nte'yam je̱ y'ayook, ve'em tse'e nto'numdat.
45012008	Pa̱n yakmo̱'yumdu tse'e vintso̱ ve'e je̱ jayu nyakjo̱t'amá̱jimdat, ve'em tse'e nto'numdat. Pa̱n yakmo̱'yumdu tse'e vintso̱ ve'e mputa̱jkimdat je̱ jayu pa̱n pa̱n jatye'e katih'ijtu̱xju̱dup, ve'em tse'e o̱y mputa̱jkimdat. Pa̱n yakmo̱'yumdu tse'e vintso̱ ve'e je̱ jayu nyakkutojkjimdat, o̱y tse'e nto'numdat. Pa̱n yakmo̱'yumdu tse'e vintso̱ ve'e o̱y jayu nnapya̱'mumjadat je̱'e̱ ma̱a̱t pa̱n pa̱n jatye'e tsaachvinmaaydup, xo̱o̱ndu̱k aaj xo̱o̱ndu̱k jo̱o̱t tse'e ve'em nto'numdat.
45012009	Nachó̱kjada to'k jado'k to'k aaj to'k jo̱o̱t. Ka'a tse'e xtsó̱ktat je̱ ka ó̱yap; to'k aaj to'k jo̱o̱te'e mnaajk'ítjadat je̱ y'o̱y je̱'e̱ ma̱a̱t.
45012010	O̱o̱y tse'e mtunnachó̱kjadat, ve'em ax jo'n du̱tsa̱k je̱tse'e je̱ Nte'yam je̱ jyayu ñachó̱kjadat. Íxtada vintso̱ ve'e mnavyintsa̱'a̱gajadat vimpit atu̱j.
45012011	O̱o̱y tse'e xtuntsó̱ktat je̱tse'e mtóndat; ka'a tse'e mnoox'o̱o̱'ktat. Mutonda mupa̱kta je̱ Ma̱ja̱ Vintsá̱n to'k aaj to'k jo̱o̱t.
45012012	Xo̱o̱jntkpe'e mnaajk'ítjadat je̱'e̱ ka̱jx ku ve'e je̱ Ma̱ja̱ Vintsá̱n x'a'ixta. Muté̱nada tse'e ku ve'e mtsaachpaa'tta. Ijtp tse'e mtsapkó̱tstat.
45012013	Putá̱kada je̱ Nte'yam je̱ jyayu pa̱n pa̱n jatye'e katih'ijtu̱xju̱dup. Napyá̱mjada o̱y jayu ma̱a̱t je̱ je̱'yva jayu.
45012014	Amó̱tuda je̱ Nte'yam je̱tse'e du̱kunoo'kxu̱t pa̱n pa̱n jatye'e mjomtoojnju̱dup mtitoojnju̱dup, ka'a tse'e x'amó̱tudat je̱tse'e je̱ tyo̱kin yaktukkuvé̱ttat.
45012015	Xo̱o̱ndu̱kta je̱'e̱ ma̱a̱t pa̱n pa̱n jatye'e xo̱o̱jntktup. Ya'axta je̱'e̱ ma̱a̱t pa̱n pa̱n jatye'e yaaxtup.
45012016	To'kji je̱ vinma'yu̱n xjayé̱ptat nu̱jom je̱ jayu je̱ y'o̱'yin ka̱jxta. Ka'a tse'e mnamyá̱jajadat; je̱'e̱ ve'e mma̱a̱tnayjávajadap je̱ jayu juu' ve'e kayakvintsa̱'kidup. Ka'a tse'e mnapyá̱mjadat je̱ts o̱o̱ye'e juu' xtunnu̱jávada.
45012017	Ka'a tse'e je̱ jayu xtonu̱mpijtjadat juu' ve'e ka ó̱yap pa̱n pa̱n jatye'e ti ka ó̱yap mto'nu̱xju̱dup. Íxtada je̱tse'e xtóndat juu' ve'e anañu̱joma je̱ jayu y'o̱yja'vidup.
45012018	Tonda pa̱n joma vaate'e m'o̱'yixjada je̱tse'e o̱y jo̱o̱t mjoojntykadat ma̱a̱t anañu̱joma.
45012019	Utsta ajchta utsta tsa̱'a̱da, juu' a̱tse'e o̱o̱y ntuntso̱jktup, ka'a tse'e xtukkuvé̱ttat pa̱n pa̱n jatye'e mto'nu̱xju̱dup juu' ve'e ka ó̱yap. Ku̱x jidu̱'u̱me'e je̱ Kunuu'kx Jatyán vya'añ: “Je̱ Ma̱ja̱ Vintsa̱ne'e vaamp: Xtukka̱daakp xa a̱tse'e je̱ts a̱tse'e je̱ jayu mpa̱a̱jmjadat je̱ tsaachto'nu̱n, ntukkuvé̱ttapts a̱ts je̱'e̱ ve'e je̱ tyó̱kinda.”
45012020	Vaampap tse'e jidu̱'u̱m: “Pa̱n yu'o̱o̱'kjup xa ve'e juu' ve'e mtso'oxpa̱jkjup, myakkáyup tse'e; ax pa̱n ta̱a̱tsip tse'e, myak'oo'kup tse'e. Ku̱x ku xa ve'e ve'em xtónu̱t, natyukjávajap tse'e je̱ tyo̱kin.” Jidu̱'u̱m tse'e vya'añ.
45012021	Ka'a tse'e mnamyaso̱'o̱kjadat je̱tse'e je̱ kyo̱'o̱y je̱'e̱ myakkutojku̱xjadat; ñojk'ó̱ye'e je̱ kyo̱'o̱y je̱'e̱ xyakkutojkjadat je̱'e̱ ka̱jx ku ve'e xtonda je̱ y'o̱y je̱'e̱.
45013001	Ve'em xa ve'e du̱tsa̱k je̱tse'e to'k ka̱'a̱jyji je̱ jayu ñapyá̱mju̱t je̱p je̱'e̱ kya̱'p pya'tkup juu' ve'e yakkutojktup, ku̱x ka'a ve'e pa̱n yakkutojkpa je̱ kutojku̱n du̱jayep pa̱n ka'a ve'e je̱ Nte'yam mya̱'a̱ju̱. Nu̱jom tse'e pa̱n pa̱n jatye'e yakkutojktup, je̱ Nte'yamts je̱'e̱ ve'e pa̱a̱jmju̱du.
45013002	Ax ve'em tse'e, pa̱n pa̱n xa ve'e je̱ yakkutojkpa du̱tso'oxpa̱jkp, cho'oxpa̱jkpapts je̱'e̱ ve'e je̱ Nte'yam ku̱x ka'a ve'e du̱kuvu̱k juu' ve'e je̱ Nte'yam pyavaampy. Pa̱n pa̱n tse'e du̱tso'oxpa̱jkp je̱ Nte'yam, je̱ Nte'yamts je̱'e̱ ve'e tukkuvé̱tjadap.
45013003	Ku̱x ka je̱'e̱ ka̱jxap xa ve'e je̱ yakkutojkpa y'itta je̱tse'e du̱'atsa̱'a̱gadat pa̱n pa̱n jatye'e du̱toondup juu' ve'e o̱y, je̱'e̱ ka̱jxe'e je̱tse'e du̱'atsa̱'a̱gadat pa̱n pa̱n jatye'e du̱toondup juu' ve'e ka ó̱yap. Pa̱n mtso̱jktup tse'e je̱tse'e je̱ yakkutojkpa mkah'atsa̱'a̱gajadat, tonda tse'e juu' ve'e tum o̱y, ve'em tse'e je̱ yakkutojkpa myakmá̱jajadat,
45013004	ku̱x je̱ Nte'yam je̱'e̱ ve'e tyoojnjip miits je̱ m'o̱'yin ka̱jxta. Ax pa̱n je̱'e̱ tse'e mtoondup juu' ve'e ka ó̱yap, tsa̱'a̱gada tse'e, ku̱x ka ko̱o̱jyap xa ve'e je̱ yakkutojkpa je̱ kutojku̱n du̱jayep je̱tse'e je̱ tsaachto'nu̱n du̱pá̱mu̱t, je̱ Nte'yamts je̱'e̱ ve'e mo̱o̱jyju je̱ kutojku̱n je̱tse'e du̱yaktsaachpaa'tu̱t je̱'e̱da pa̱n pa̱n jatye'e du̱toondup juu' jatye'e ka ó̱yap.
45013005	Je̱'e̱ ka̱jx tse'e du̱tsa̱k je̱tse'e je̱ jayu je̱p kutojku̱n pa'tkup ñaajk'ítju̱t, ka je̱'e̱ ka̱jxjyap tse'e je̱tse'e je̱ tsaachpaatu̱n kyapaa'tju̱t, je̱'e̱ ka̱jxpa ve'e je̱tse'e je̱ va'ajts vinma'yu̱n du̱jayé̱pu̱t.
45013006	Je̱'e̱ ka̱jxpats miitse'e xmo̱'o̱da je̱ kupa̱'mu̱n je̱ yakkutojkpa, ku̱x je̱ Nte'yam je̱'e̱ ve'e tyoojnjidup, je̱'e̱jyam je̱'e̱ ve'e je̱p ñu̱'ijtp je̱tse'e yakkutóku̱t.
45013007	Kuve̱tta juu' ve'e myó̱jidup. Pa̱n pa̱n xa ve'e tukka̱daakjup je̱ kupa̱'mu̱n, ax mmo̱'o̱dap tse'e. Pa̱n pa̱n tse'e tukka̱daakjup je̱tse'e xyakmá̱jadat, ax myakmá̱jadap tse'e.
45013008	Ni pa̱na tse'e xkamuyó̱jadat; je̱'e̱jyji ve'e je̱ tso̱jku̱n juu' ve'e mnatyukmuyó̱jijidup to'k jado'k. Pa̱n pa̱n xa ve'e du̱tso̱jkp je̱ myujayu, ve'em tse'e du̱kutyún je̱ Moisés je̱ pyava'nu̱n.
45013009	Ku̱x jidu̱'u̱me'e je̱ Moisés je̱ pyava'nu̱n vya'añ: “Ka'a tse'e xyakvintsa̱'kintó̱kidat je̱ navya̱jku̱n, ka'a tse'e myakjayu'o̱o̱'ktat, ka'a tse'e mme̱e̱'tstat, ka'a tse'e ti xnas'ayó̱vadat.” Ax ya̱'a̱ je̱ts nu̱jom je̱ viijnk pava'nu̱n, ako̱jtsmúk tse'e tyañ jidu̱'u̱m: “Tso̱kta je̱ mmuja̱nta̱mda je̱ mmuta̱kta̱mda ve'em ax jo'n viinm mnachó̱kjada.”
45013010	Pa̱n pa̱n xa ve'e du̱jaye̱jpp je̱ tso̱jku̱n, ka'a tse'e ti ka ó̱yap du̱tuujnja je̱ myujayu. Ax ve'em tse'e, je̱ tso̱jku̱n ka̱jx xa ve'e je̱ jayu du̱kutyún je̱ pava'nu̱n.
45013011	Je̱'e̱ ka̱jx tse'e je̱ Nte'yam du̱tsa̱k je̱tse'e ve'em xtóndat ku̱x mnu̱ja'vidupe'e je̱ts najxpe'e je̱ it. Ve'em tse'e m'ijttinit ax jo'n je̱ jayu juu' ve'e pojtu̱ktup ku ve'e mya'ajta je̱tse'e je̱ chooj du̱yakke̱'e̱kta, mnu̱ja'vidupe'e je̱ts tá̱mani ve'e je̱ xa̱a̱j ku ve'e myiinnuvat je̱ nYaktso̱o̱kpamda Jesucristo, ta̱ tse'e jyaa'ktá̱mini je̱ xa̱a̱j ku ve'e myiinnuvat je̱ts ka'a ve'e ku ve'e njaanchja'vi'ukva'numdi.
45013012	Ve'em xa ve'e u̱xyam ya̱ it ax jo'n je̱ it ko̱o̱'tsna je̱tse'e jave̱e̱'n yak'a'ix je̱tse'e je̱ xa̱a̱j pyítsumu̱t. Va'an tse'e du̱ko̱o̱'kto'numdini je̱ kyo̱'o̱y je̱'e̱, je̱'e̱ juu' ve'e je̱ jayu tyoondup juu' ve'e ijttup ax jo'n je̱'e̱da juu' ve'e ijttup je̱ja ako̱o̱'ts it ja̱a̱t; je̱'e̱ ve'e nto'numdinup vintso̱ ve'e n'ama̱a̱daaguimdat je̱ kyo̱'o̱y je̱'e̱ je̱ ma̱kkin ka̱jx juu' ve'e je̱ Nte'yam xmo̱'yumdup, ve'em tse'e n'ijtumdinit ax jo'n je̱'e̱da juu' ve'e ijttup je̱ja ajajtk it ja̱a̱t.
45013013	Va'an tse'e du̱joojntykimda ax jo'n du̱paa'ty du̱'ake̱e̱ga, ve'em ax jo'n je̱ jayu juu' ve'e joojntykidup je̱ja ajajtk it ja̱a̱t. Ka'a tse'e ve'em nto'numdat ax jo'n je̱'e̱da pa̱n pa̱n jatye'e ooktup mookju̱dup, pa̱n pa̱n jatye'e juu' du̱jomtoondup du̱titoondup, pa̱n pa̱n jatye'e je̱ ka̱ts du̱tukma̱a̱tjaye̱jptup je̱ yaa'y je̱ ta̱'a̱x juu' ve'e ka pú̱kap jyaye̱jptup, pa̱n pa̱n jatye'e du̱toondup juu' ve'e kyapaatyp kyah'ake̱e̱guip, pa̱n pa̱n jatye'e nacho'oxpa̱jkju̱dup, je̱ts pa̱n pa̱n jatye'e e̱jkju̱dup jo̱t'aajnju̱dup ku ve'e juu' kya'o̱'yixjada ax jo'n je̱ viijnk jayu.
45013014	Je̱me'e je̱ Ma̱ja̱ Vintsá̱n Jesucristo y'am kya̱'m nmapya̱'mumjadat. Je̱'e̱ ma̱a̱t tse'e n'ijtumdinit ve'em ax jo'n je̱ jayu du̱jaye̱pta je̱ vit juu' ve'e natyukxo̱jxju̱dup. Ka'a tse'e nto'numdat juu' ve'e ntso̱jkumdup ya̱ n'avintso̱ vinma'yu̱n ka̱jxamda.
45014001	Kuva̱kta je̱ mmujaanchja'vivada pa̱n pa̱n jatye'e du̱ka'o̱ynu̱ja'vidup pa̱n ti ve'e je̱ Nte'yam cha̱jkp; ax ka'a tse'e xko̱jtsvintsó̱vdat ku ve'e o̱y du̱kavinmó̱tuda.
45014002	Je̱m xa ve'e je̱ jaanchja'vivada juu' ve'e nayja'vijidup je̱tse'e du̱ja̱'kxtat to'k ka̱'a̱jyji ti jaty, je̱mpa tse'e viijnktava juu' ve'e du̱ka'o̱ynu̱ja'vidup ti ve'e je̱ Nte'yam cha̱jkp, tum je̱ aajy je̱ ojts tse'e jya̱'kxtup.
45014003	Je̱ jaanchja'vivada pa̱n pa̱n jatye'e du̱ja̱'kxtuvap je̱ tsu'uts, ka'a tse'e du̱viijnk'íxtat je̱ myujaanchja'vivada juu' ve'e je̱'e̱jyji du̱ja̱'kxtup je̱ aajy je̱ ojts; je̱ts je̱ jaanchja'vivada juu' ve'e je̱'e̱jyji du̱ja̱'kxtup je̱ aajy je̱ ojts, ka'ats je̱'e̱ ve'e du̱viijnk'íxtuvat je̱ myujaanchja'vivada juu' ve'e du̱ja̱'kxtuvap je̱ tsu'uts, ku̱x kuva̱jkju̱du je̱'e̱ ve'e je̱ Nte'yam.
45014004	Nu̱njajtp tse'e ku ve'e vinkex ñu̱nva'anu̱t je̱ts ka'a je̱'e̱ ve'e vye'ema. Jidu̱'u̱mts a̱tse'e n'atsa̱v: ¿Pa̱nts mitse'e tu̱mpu̱mju̱ je̱tse'e xto̱kimpayo̱'o̱yu̱t je̱ viijnk jayu je̱ tyoompa? Je̱ vyintsá̱n xa je̱'e̱ ve'e va'anup pa̱n o̱y je̱'e̱ ve'e juu' ve'e tyuump uk pa̱n ka'a. Ax tyónupts je̱'e̱ ve'e juu' ve'e o̱y, ku̱x o̱'yixjup je̱'e̱ ve'e je̱ Ma̱ja̱ Vintsá̱n je̱tse'e je̱ jayu je̱ y'o̱y je̱'e̱ du̱tónu̱t.
45014005	Je̱m xa ve'e je̱ jaanchja'vivada juu' ve'e vinjava taandup je̱ts ñu̱má̱jipe'e to'k je̱ xa̱a̱j je̱ts ka'a ve'e jado'k je̱ xa̱a̱j. Je̱mpa tse'e je̱ viijnk jaanchja'vivada juu' ve'e vinjava taandup je̱ts akijpxa ve'e du̱nu̱má̱jada nu̱jom je̱ xa̱a̱j. To'k jado'k tse'e vinjava tyándat pa̱n vintso̱ ve'e o̱y du̱paa'tu̱t du̱'ake̱e̱gat.
45014006	Je̱'e̱ juu' ve'e du̱'amaa'yidup to'k je̱ xa̱a̱j je̱ts ka'a ve'e jado'k je̱ xa̱a̱j, ve'emts je̱'e̱ ve'e du̱tonda je̱tse'e je̱ Ma̱ja̱ Vintsá̱n du̱yakmá̱jadat du̱yakjaanchadat; je̱ts je̱ jaanchja'vivada juu' ve'e du̱kah'amaa'yidup je̱ xa̱a̱j juu' ve'e je̱ myujaanchja'viva y'amaa'yidup, ve'em tse'e du̱tonda je̱tse'e je̱ Ma̱ja̱ Vintsá̱n du̱yakmá̱jiduvat du̱yakjaanchiduvat. Je̱ jaanchja'vivada juu' ve'e du̱ja̱'kxtuvap je̱ tsu'uts, ve'em tse'e du̱tonda je̱tse'e je̱ Ma̱ja̱ Vintsá̱n du̱yakmá̱jadat du̱yakjaanchadat, ku̱x kyuko̱jtsjidup je̱'e̱ ve'e je̱ Nte'yam je̱'e̱ juu' ve'e kyaaydup y'ooktup. Je̱ jaanchja'vivada juu' ve'e du̱kaja̱'kxtup je̱ tsu'uts, ve'em tse'e du̱tonda je̱tse'e je̱ Ma̱ja̱ Vintsá̱n du̱yakmá̱jiduvat du̱yakjaanchiduvat, kyuko̱jtsjiduvapts je̱'e̱ ve'e juu' ve'e kyaaydup y'ooktup.
45014007	Ni pá̱nats u̱u̱'me'eda juu' ve'e kajoojntykip je̱ y'avintso̱ je̱'e̱ ka̱jx, je̱ts ni pá̱nats u̱u̱'me'eda juu' ve'e ka'o̱o̱'kp je̱ y'avintso̱ je̱'e̱ ka̱jx.
45014008	Pa̱n joojntykimdup xa ve'e, je̱ Nte'yam ka̱jxts u̱u̱'me'e njoojntykimda; je̱ts pa̱n o̱o̱'kumdup tse'e, je̱ Nte'yam ka̱jxpats u̱u̱'me'e n'o̱o̱'kumduva. Ax ve'em tse'e, pa̱n joojntykimdup tse'e uk pa̱n o̱o̱'kumdup tse'e, je̱ Nte'yam je̱ jyáyuts u̱u̱'me'eda.
45014009	Je̱'e̱ ka̱jx xa ve'e je̱ Cristo y'uk'a̱a̱'k je̱tse'e jyoojntykpa̱jknuva je̱tse'e du̱nu̱vintsa̱niká̱xu̱t nu̱jom pa̱n pa̱n jatye'e joojntykidup je̱ts nu̱jom pa̱n pa̱n jatye'e o̱o̱'ktu.
45014010	Ku̱x tse'e ve'em, ¿tya̱jxts miitse'e je̱mda juu' ve'e vaandup je̱ts ka'a je̱'e̱ ve'e y'o̱ya juu' ve'e tyoondup je̱ y'uts je̱ y'ajch ukpu̱ je̱ y'uts je̱ cha̱'a̱? ¿Je̱ts tya̱jxts miitse'e jé̱mdava juu' ve'e du̱ko̱'o̱y'íxtup je̱ y'uts je̱ y'ajch ukpu̱ je̱ y'uts je̱ cha̱'a̱? Ka'a tse'e xtukka̱daakumda je̱ts je̱'e̱ ve'e nto̱kimpayo̱'yumdat, to'k jado'k u̱u̱'me'e nje̱'yumdinit je̱m je̱ Nte'yam vyinkojkm, ax je̱'e̱ts u̱u̱'me'e xto̱kimpayo̱'yumdap.
45014011	Ve'em xa je̱'e̱ ve'e ax jo'n je̱ Kunuu'kx Jatyán vya'añ: Vaamp xa ve'e je̱ Ma̱ja̱ Vintsá̱n: “Tyú̱vam a̱tse'e nva'añ je̱ts nu̱jom a̱tse'e je̱ jayu xvinko̱xkté̱nadat, nu̱jom tse'e vya'andat je̱ts pyaatyp y'ake̱e̱guip je̱'e̱ ve'e juu' a̱tse'e ntuump.” Jidu̱'u̱m tse'e vya'añ.
45014012	Ax ve'em tse'e, nu̱to'k jaty u̱u̱'me'e je̱ cuenta je̱ Nte'yam nmo̱'yumdinit pa̱n vintso̱ ve'e juu' jaty tu̱nto'numda tu̱nko̱jtsumda.
45014013	Je̱'e̱ ka̱jx tse'e, ka'a tse'e n'ukto̱kimpayo̱'yumdinit to'k jado'k, je̱'e̱ ve'e mpayo̱'yumdap vintso̱ ve'e je̱ n'útsamda je̱ n'ajchamda je̱ts je̱ n'útsamda je̱ ntsa̱'a̱amda nkatukmaso̱o̱kumdat je̱ Nte'yam je̱ tyoo'.
45014014	Ku̱x a̱tse'e to'k muk n'it je̱ Ma̱ja̱ Vintsá̱n Jesús ma̱a̱t, je̱'e̱ ka̱jxts a̱tse'e vinjava ntañ je̱ts ka'a ve'e tii ni tía juu' ve'e yakto̱kintoomp je̱ y'avintso̱ je̱'e̱. Ax pa̱n je̱ jayu tse'e du̱nasja'vip je̱ts je̱me'e juu' ve'e yakto̱kintoomp, yakto̱kintoompts je̱'e̱ ve'e ku ve'e je̱ jayu du̱tún juu' je̱'e̱ ve'e ñasja'vip je̱ts ka'a je̱'e̱ ve'e y'o̱ya.
45014015	Ax pa̱n ñasja'vidup tse'e je̱ m'utsta je̱ m'ajchta ukpu̱ je̱ m'utsta je̱ mtsa̱'a̱da je̱ts ka ó̱yap je̱'e̱ ve'e juu' ve'e mtoondup, je̱'e̱ ka̱jx ku ve'e du̱'ixta juu' ve'e mja̱'kxtup, mkatso̱jktup tse'e je̱ m'utsta je̱ m'ajchta ukpu̱ je̱ m'utsta je̱ mtsa̱'a̱da ku ve'e ve'em xtonda. Ka'a tse'e xyakvintó̱kidat je̱ jayu juu' ve'e je̱ Cristo kyu'o̱o̱'ki, je̱'e̱ ka̱jx ku ve'e xja̱'kxta juu' je̱'e̱ ve'e ñasja'vip je̱ts yakto̱kintoomp je̱'e̱ ve'e.
45014016	O̱yame'e xnu̱jávada je̱ts nvaat je̱'e̱ ve'e xtóndat juu' ve'e mtoondup, ka'a tse'e ve'em xtóndat pa̱n je̱ jayu ve'e du̱nasja'vidup je̱ts to̱kin je̱'e̱ ve'e juu' ve'e mtoondup.
45014017	Ku̱x ku xa ve'e je̱ jayu y'it je̱m je̱ Nte'yam y'am kya̱'m, ka'a tse'e du̱yakvinkó̱pkada juu' ve'e kyaaydup y'ooktup, je̱'e̱ ve'e yakvinkó̱pkidup je̱tse'e du̱tóndat juu' ve'e pyaatyp y'ake̱e̱guip, je̱ o̱y jo̱o̱t du̱jayé̱ptat, je̱tse'e xyo̱o̱ndu̱ktat je̱ Espíritu Santo ka̱jx.
45014018	Pa̱n pa̱n xa ve'e je̱ Cristo ve'em du̱mutoomp du̱mupa̱jkp, o̱y jo̱o̱tts je̱'e̱ ve'e y'it je̱ Nte'yam ma̱a̱t, íxju̱duvapts je̱'e̱ ve'e je̱ jayu je̱ts vintso̱ ve'e du̱tún juu' ve'e o̱y.
45014019	Ax ve'em tse'e, ve'em xa ve'e du̱tsa̱k je̱tse'e nto'numdinit nko̱jtsumdinit vintso̱ ve'e o̱y jo̱o̱t nmamyu'ijtumjidinit to'k jado'k je̱tse'e ma̱kk aaj ma̱kk jo̱o̱t n'ijtumdinit to'k muk je̱ Cristo ma̱a̱t.
45014020	Je̱'e̱ juu' ve'e je̱ Nte'yam tyoon, ka'ats miits je̱'e̱ ve'e xyakvintó̱kidat je̱'e̱ ka̱jx juu' ve'e mkaaydup m'ooktup. Nvaat tse'e je̱ jayu du̱káyu̱t du̱'oo'ku̱t jyajuu' kaakya̱na̱a̱ja; ax tó̱kints je̱'e̱ ve'e ku ve'e je̱ jayu du̱kay du̱'uu'k juu' ve'e je̱ viijnk jayu tukmaso̱o̱kjup je̱ Nte'yam je̱ tyoo'.
45014021	Pyaatyp y'ake̱e̱guipts je̱'e̱ ve'e je̱ts ka'a miitse'e je̱ tsu'uts xja̱'kxtat, ka'a ve'e je̱ tsaaydum pa'ajk na̱a̱j x'oo'ktat, ni ti viijnka ve'e xkatóndat pa̱n je̱'e̱ ka̱jxe'e je̱ m'utsta je̱ m'ajchta ukpu̱ je̱ m'utsta je̱ mtsa̱'a̱da du̱maso̱'o̱kta je̱ Nte'yam je̱ tyoo'.
45014022	Pa̱n ti ve'e mjaanchja'vidup je̱tse'e xtóndat ya̱'a̱ ka̱jx, je̱ja tse'e je̱ Nte'yam vyinkujkji du̱tsa̱k je̱tse'e ve'em xjaanchjávadat. Xo̱o̱n je̱'e̱ ve'e je̱ jayu juu' ve'e du̱nu̱ja'vip je̱ts o̱y je̱'e̱ ve'e juu' ve'e tyuump.
45014023	Ax je̱ jayu juu' ve'e me̱jtsvinmaayp, to̱kintoompts je̱'e̱ ve'e ku ve'e juu' du̱kay du̱ju̱'kx je̱tse'e du̱kajaanchjáva je̱ts o̱y je̱'e̱ ve'e ku ve'e ve'em du̱tún. Ku̱x pa̱n ti ve'e je̱ jayu tyoondup je̱tse'e du̱kajaanchjávada je̱ts o̱y je̱'e̱ ve'e, tó̱kints je̱'e̱ ve'e ku ve'e ve'em du̱tonda.
45015001	U̱u̱'mda, pa̱n pa̱n jatye'e du̱nu̱ja'vidinup je̱ Nte'yam je̱ y'ayook, ve'em tse'e du̱tsa̱k je̱tse'e mputa̱jkimdat pa̱n pa̱n jatye'e du̱ka'o̱ynu̱ja'vidup ti ve'e je̱ Nte'yam cha̱jkp, ka'a tse'e nto'numdat vintso̱ ve'e viinm n'o̱yja'vimda,
45015002	je̱'e̱ ve'e nto'numdap juu' ve'e je̱ nmujaanchja'vivamda y'o̱yjávadap je̱tse'e y'ítu̱t je̱'e̱ je̱ y'o̱'yin ka̱jxta, ve'em tse'e je̱ Jesucristo nu̱yojk du̱jaanchjávadat.
45015003	Ku̱x ni je̱ Criistova ve'e du̱katuujn vintso̱ ve'e viinm du̱'o̱yjava, ve'em ax jo'n du̱nu̱u̱jmi je̱ Tyee', ve'em ax jo'n je̱ Kunuu'kx Jatyán vya'añ jo'n: “Ku tse'e je̱ jayu mvinko̱jtspe̱jtjidi, a̱ts tse'e xtukka̱dakka̱jx.” Jidu̱'u̱m tse'e du̱nu̱u̱jmi.
45015004	Nu̱jom tse'e juu' jatye'e jatyáñ ijtp je̱p Kunuu'kx Jatyán ku̱jxp, je̱'e̱ ka̱jxts je̱'e̱ ve'e yakjatyaajñ je̱tse'e xtuk'íxumdat, je̱tse'e ma̱kk aaj ma̱kk jo̱o̱t nmuténimdat juu' jatye'e nyaknajxumdap, je̱tse'e je̱ jo̱t'ama̱jin njaye̱jpumdat van'it paat ku ve'e ve'em tyoojnjinit kyo̱jtsjinit ax jo'n je̱p javyet.
45015005	Je̱ Nte'yam, juu' ve'e je̱ jayu du̱ma̱kkinmo̱o̱yp je̱tse'e juu' du̱muté̱nat je̱tse'e du̱yakjo̱t'ama̱ja, je̱'e̱ tse'e du̱tónup vintso̱ ve'e kijpx je̱ vinma'yu̱n xjayé̱ptat, ve'em ax jo'n je̱ vinma'yu̱n juu' ve'e je̱ Cristo Jesús jyayejpp.
45015006	Ax ve'emts miitse'e to'k ka̱'a̱jyji to'k aaj to'k jo̱o̱t xyakmá̱jadat xyakjaanchadat je̱ Dios Tee' je̱ts je̱ nMa̱ja̱ Vintsá̱namda Jesucristo.
45015007	Ax ve'em tse'e, ve'em ax jo'n je̱ Cristo mkuvá̱kjada, ve'em tse'e mnakyuvá̱kjadat to'k jado'k, ve'em tse'e xyakmá̱jadat xyakjaanchadat je̱ Nte'yam.
45015008	Ku̱x juu' xa a̱ts miitse'e nvaajnjidup, ya̱'a̱ts je̱'e̱ ve'e: Miine'e je̱ Cristo je̱tse'e du̱mutónu̱t du̱mupá̱ku̱t je̱ Nte'yam je̱ israeejlit jayu je̱ y'o̱'yin ka̱jxta. Ku ve'e ve'em du̱tuujn, yaknu̱ke̱'xnata̱jkits je̱'e̱ ve'e je̱ts kyutyuumpe'e je̱ Nte'yam je̱ y'ayook je̱tse'e ve'em tyónju̱t juu' ve'e je̱ Nte'yam tyukvinva'ni je̱ ju̱jpit jáyuda, je̱ Abraham, je̱ Isaac, ma̱a̱t je̱ Jacob.
45015009	Je̱'e̱ ka̱jx tse'e myiimpa je̱ts pa̱n pa̱n jatye'e ka je̱ israeejlit jáyuvap, je̱'e̱ tse'e du̱yakmá̱jidinup du̱yakjaanchidinup je̱ Nte'yam ku̱xe'e tyukmo̱'tju̱duva, ve'em ax jo'n je̱ Kunuu'kx Jatyán vya'añ: Nyakmá̱jap nyakjaanchapts a̱ts mitse'e je̱ nu̱may jayu ma̱a̱t juu' ve'e ka je̱ israeejlitap, á̱vupts a̱tse'e mits je̱ mma̱jin je̱ mjaanchin ka̱jx.
45015010	Jado'k nax tse'e jidu̱'u̱m vyaampa: Miitsta, pa̱n pa̱n jatye'e ka je̱ israeejlit jáyuvapta, xo̱o̱ndu̱kta ma̱a̱t je̱'e̱da juu' ve'e je̱ Nte'yam vinko̱o̱jnju̱du.
45015011	Vaampap tse'e jidu̱'u̱m: Nu̱jome'e pa̱n pa̱n jatye'e ka je̱ israeejlit jáyuvap, yakmá̱jada yakjaanchada je̱ Ma̱ja̱ Vintsá̱n, ve'em tse'e, yakmá̱jada yakjaanchada je̱ Ma̱ja̱ Vintsá̱n nu̱jom je̱ jáyuda.
45015012	Jidu̱'u̱m tse'e je̱ Isaías je̱p Kunuu'kx Jatyán ku̱jxp du̱jatyaampa: Yakjé̱jap xa ve'e to'k je̱ Isaí je̱ chaan je̱ kyo̱o̱j pa̱ne'e du̱yakkutojkjap vinxu̱p to'k it to'k naxviijn, je̱m tse'e je̱ Isaí je̱ chaan je̱ kyo̱o̱j y'am kya̱'m ñapya̱a̱jmjidinit juu' ve'e ka je̱ israeejlit jáyuvapta. Jidu̱'u̱m tse'e je̱ Isaías du̱jatyaajñ.
45015013	Je̱ Nte'yam, juu' ka̱jxe'e n'a'íxumda je̱ y'o̱y je̱'e̱ juu' ve'e miimpnum, je̱'e̱ tse'e xo̱o̱jntkp myak'ítjadap je̱ts je̱ o̱y jo̱o̱t ma̱a̱t ku̱xe'e je̱'e̱ xjaanchjávada, ve'em tse'e je̱ Espíritu Santo je̱ mya̱kkin ka̱jx nu̱yojk o̱y xnu̱ja'vi'ata̱'a̱tstat je̱ts tyú̱vam je̱'e̱ ve'e je̱ y'o̱y je̱'e̱ juu' ve'e m'a'íxtup.
45015014	Utsta ajchta utsta tsa̱'a̱da, nnu̱ja'vip a̱tse'e je̱ts o̱y jayu miitse'eda je̱ts o̱o̱ye'e juu' xtunnu̱jávada, je̱ts m'o̱'yixju̱dupe'e je̱tse'e mnatyuk'íxjadat to'k jado'k.
45015015	O̱yam tse'e vye'ema, yap a̱tse'e na̱k ku̱jxp nnayjávaja je̱ts a̱ts miitse'e juu' ntukjaa'myé̱tstat. Je̱'e̱ ka̱jxts a̱tse'e ve'em nmayjávaja ku̱xe'e a̱ts je̱ Nte'yam je̱ maa'yu̱n xtoojnji
45015016	je̱ts a̱tse'e je̱ Cristo Jesús nmutónu̱t nmupá̱ku̱t je̱'e̱ je̱ y'o̱'yin ka̱jxta pa̱n pa̱n jatye'e ka je̱ israeejlit jáyuvap. Nvaajnjidupts a̱ts je̱'e̱ ve'e je̱ o̱y ka̱ts je̱ o̱y ayook juu' ve'e je̱ Nte'yam yakmiin yaja naxviijn, ve'em tse'e y'ijttinit je̱ vintsa̱'kin juu' ve'e je̱ Nte'yam y'o̱yja'vip, ve'em ax jo'n a̱ts je̱'e̱ ve'e je̱ Nte'yam ku̱ntukvintsa̱'kidi, ve'em tse'e y'ijttinit je̱ Nte'yam je̱ jyayu je̱ Espíritu Santo ka̱jx.
45015017	Ax ve'em tse'e, o̱o̱y a̱tse'e ntuntukxo̱o̱ndu̱k juu' ve'e je̱ Nte'yam tyoon kyo̱jts a̱ts ka̱jx, a̱ts, nu̱to'k juu' ve'e ijtp to'k muk je̱ Cristo Jesús ma̱a̱t.
45015018	Nayja'vijup a̱tse'e je̱ts je̱'e̱jyji a̱tse'e nkó̱tsup juu' ve'e je̱ Cristo tyoon kyo̱jts a̱ts ka̱jx je̱ts ve'em pa̱n pa̱n jatye'e ka je̱ israeejlit jáyuvap, je̱'e̱ tse'e du̱ka̱tsa̱pá̱ktap je̱ Nte'yam, ve'em juu' jatye'e tyoon kyo̱jts a̱ts ka̱jx
45015019	ku ve'e je̱ mú̱jit nu̱ja'vin je̱tse'e je̱ ma̱jin du̱tuujn je̱ts ku a̱tse'e je̱ Espíritu Santo xyakma̱kkpu̱jk. Ax ve'emts a̱tse'e je̱ jayu nvaajnjiku̱jx je̱ o̱y ka̱ts je̱ o̱y ayook je̱m jerusaleenit kyajpu̱n ka̱jxm je̱tse'e je̱m paat jye'ya iliiricovit y'it jo̱o̱tm.
45015020	Ijtpts a̱tse'e ntsa̱k vintso̱ a̱tse'e je̱ jayu nvaajnjadat je̱ o̱y ka̱ts je̱ o̱y ayook joma ve'e je̱ Cristo jye̱'e̱ kyayaknu̱jávana, ka'ats a̱tse'e ve'em ntónu̱t ax jo'n je̱ jayu juu' ve'e je̱ ta̱jk du̱jaa'kyakvimpe̱jtp joma ve'e je̱ viijnk jayu je̱ ta̱jk du̱tso̱o̱'ndu̱k.
45015021	Ve'em a̱tse'e ntsa̱k je̱ts a̱tse'e ntónu̱t ax jo'n je̱ Kunuu'kx Jatyán vya'añ: Je̱'e̱da pa̱n pa̱n jatye'e kayakvaajnjidupna, y'íxtapts je̱'e̱ ve'e, je̱ts je̱'e̱da pa̱n pa̱n jatye'e du̱kamó̱tudupna, vyinmó̱tudapts je̱'e̱ ve'e. Jidu̱'u̱m tse'e vya'añ.
45015022	Ku̱x a̱tse'e ve'em ntun, je̱'e̱ ka̱jxts a̱tse'e xka'o̱'yixju̱ je̱ts a̱ts miitse'e na̱jkx nku'ixta, ó̱yam a̱tse'e may náxani njanu̱pa̱a̱mdu̱ka.
45015023	Ax u̱xyam tse'e, ta̱ a̱tse'e nton'avaada yaja it ja̱a̱t joma a̱tse'e tu̱nnaxy tu̱nta̱ka. Jékani je̱ts u̱xyam paat a̱tse'e o̱o̱y njatuntsa̱k je̱ts a̱tse'e n'ítu̱t miits ma̱a̱tta,
45015024	a'ixpts a̱tse'e je̱ts x'o̱'yixjup a̱tse'e tso̱jk. Nku'ixuvaandup a̱ts miitse'e naxyji ku a̱tse'e nna̱jkxu̱t je̱p espáñait y'it ja̱a̱tp. Ku ve'e ve̱e̱'n je̱ it ñáxu̱t je̱tse'e xyo̱o̱ndu̱ku̱t a̱ts ya̱ n'aaj ya̱ njo̱o̱t ku a̱tse'e n'ítu̱t miits ma̱a̱tta, van'itts a̱ts miitse'e xputá̱kadat je̱ts a̱tse'e njaa'kna̱jkxu̱t je̱p España.
45015025	Ax na̱jkxpts a̱a̱tse'e u̱xyam je̱m Jerusalén je̱ts a̱a̱tse'e je̱ puta̱jkin nmo̱'o̱dat je̱ Nte'yam je̱ jyayu juu' ve'e je̱m ijttup.
45015026	Ku̱xe'e je̱ jaanchja'vivata̱jk juu' ve'e tsu̱u̱nidup je̱m macedóniait y'it jo̱o̱tm je̱ts yaja acáyait y'it ja̱a̱t, je̱'e̱ tse'e du̱nu̱pa̱a̱jmtkidu je̱tse'e je̱ puta̱jkin du̱tuknu̱ké̱xtat je̱ Nte'yam je̱ jyayu pa̱n pa̱n jatye'e ayo̱o̱vdup je̱m Jerusalén.
45015027	Y'o̱yja'vidu tse'e je̱tse'e ve'em du̱tóndat, ax pyaatyp y'ake̱e̱guipts je̱'e̱ ve'e, ku̱x ve'eme'e tyukka̱da'akjada. Ku̱x je̱'e̱ pa̱n pa̱n jatye'e ijttup ka je̱ israeejlit jáyuvap, je̱'e̱ tse'e du̱jaye̱jptup je̱ o̱y ka̱ts je̱ o̱y ayook ma̱a̱t je̱'e̱da pa̱n pa̱n jatye'e israeejlit jayu je̱tse'e ve'em du̱jaye̱jptuvat je̱ joojntykin juu' ve'e xa̱'ma ka̱jx ijtp, pyaatyp y'ake̱e̱guipts je̱'e̱ ve'e je̱tse'e je̱ israeejlit jayu yaktukputá̱kadat juu' ve'e y'íxtup jyaye̱jptup pa̱n pa̱n jatye'e ka je̱ israeejlit jáyuvap.
45015028	Ax ve'em tse'e, ku ve'e yaktukka̱ta̱ka vye̱'nat ya̱ puta̱jkin juu' ve'e yakmojktup, van'itts a̱tse'e je̱p España nna̱jkxu̱t, ve'emts a̱ts miitse'e naxyji nku'íxtat.
45015029	O̱y xa a̱tse'e nnu̱java je̱ts o̱o̱ye'e je̱ Cristo xtunkunoo'kxumdat ku a̱tse'e je̱m nma̱jkxu̱t je̱ts a̱ts miitse'e nvaajnjadat je̱ o̱y ka̱ts je̱ o̱y ayook.
45015030	Utsta ajchta utsta tsa̱'a̱da, je̱ nMa̱ja̱ Vintsá̱namda Jesucristo ka̱jx je̱ts je̱ tso̱jku̱n ka̱jx juu' ve'e je̱ Espíritu Santo xmo̱'yumdup, je̱'e̱ ka̱jxts a̱ts miitse'e nmunoo'kxtu̱kta je̱ts a̱tse'e to'k aaj xputá̱kadat, a̱tse'e xnu̱tsapkó̱tstat.
45015031	Amó̱tuda to'k aaj je̱ Nte'yam je̱ts a̱tse'e xtuknu̱va'atsu̱t je̱ tsaachto'nu̱n juu' a̱tse'e xtoojnjavaandup je̱'e̱ pa̱n pa̱n jatye'e du̱kajaanchja'vidup je̱ Jesucristo je̱m Judea, je̱ts nay ve'empa ve'e o̱y yakkuvá̱ku̱t je̱ puta̱jkin juu' ve'e yaktukka̱tá̱kadap je̱ Nte'yam je̱ jyayu juu' ve'e tsu̱u̱nidup je̱m Jerusalén.
45015032	Pa̱n vaamp tse'e je̱ Nte'yam, van'itts a̱tse'e nje̱'yat va'ajts xo̱o̱jntkp joma ve'e miitsta je̱ts a̱tse'e njo̱t'amá̱jat ku ve'e nku'íxtat.
45015033	Je̱ Nte'yam, juu' ve'e du̱yajkp je̱ o̱y jo̱o̱t, je̱'e̱ ma̱a̱t tse'e m'ijttinit. Amén.
45016001	O̱y jayu je̱'e̱ ve'e je̱ Febe, nu̱to'k je̱ n'útsamda je̱ ntsa̱'a̱amda juu' ve'e je̱ Nte'yam du̱mutoomp du̱mupa̱jkp je̱ jaanchja'vivata̱jk ma̱a̱t juu' ve'e nay'amojkijidup je̱m cencréait kyajpu̱n ka̱jxm.
45016002	O̱y yakxó̱n tse'e xkuvá̱ktat je̱ Ma̱ja̱ Vintsá̱n ka̱jx, ve'em ax jo'n du̱paa'ty du̱'ake̱e̱ga je̱tse'e du̱tóndat je̱ Nte'yam je̱ jyayu. Putá̱kada to'k aaj ya̱ Febe pa̱n ti jatye'e ka'ijtu̱xjup, ku̱x nu̱maye'e je̱ jayu juu' ve'e pyuta̱jki, xputa̱jki a̱tse'e viinm.
45016003	Máyame'e to'k aaj je̱ Dios xmo̱'o̱dat je̱ Priscila je̱ts je̱ Aquila, je̱'e̱ juu' a̱tse'e ntukma̱a̱tmutoondup ntukma̱a̱tmupa̱jktup je̱ Cristo Jesús.
45016004	Viinm xa je̱'e̱ ve'e je̱p kutsa̱'a̱ga ja̱a̱tp ñaajktaajnjidi a̱ts ka̱jx. Nkuko̱jtsjidupts a̱tse'e, ax ka á̱tsjyap tse'e, ve'empa ve'e nu̱jom je̱ utsta je̱ ajchta je̱ts je̱ utsta je̱ tsa̱'a̱da pa̱n pa̱n jatye'e ka je̱ israeejlit jáyuvap.
45016005	Máyame'e to'k aaj je̱ Dios xmo̱o̱yduvat je̱ utsta je̱ ajchta je̱ts je̱ utsta je̱ tsa̱'a̱da juu' ve'e nay'amojkijidup je̱m je̱ Priscila je̱ts je̱ Aquila tya̱k'amda. Máyame'e to'k aaj je̱ Dios xmo̱o̱yduvat je̱ Espaneto juu' a̱tse'e nma̱a̱tnayja'vijup je̱ts a̱tse'e o̱o̱y ntuntsa̱k. Je̱'e̱ ve'e mutoo'va̱jkp du̱jaanchja'vi'ukvaan je̱ Cristo yaja acáyait y'it ja̱a̱t.
45016006	Máyame'e to'k aaj je̱ Dios xmo̱o̱yduvat je̱ María juu' ve'e o̱o̱yani tuntoomp miits ma̱a̱tta.
45016007	Máyame'e to'k aaj je̱ Dios xmo̱o̱yduvat je̱ Andrónico je̱ts je̱ Junias, a̱ts je̱ nmu'israeejlit jáyuda juu' a̱tse'e nma̱a̱tpoxu̱nta̱ktsu̱u̱nidu, ñu̱má̱jidup je̱'e̱ ve'e je̱ kuká̱tsiva ma̱a̱tta je̱tse'e too'va̱jkp to'k muk y'ijtti je̱ Cristo ma̱a̱t je̱ts ka'a ve'e a̱ts.
45016008	Máyame'e to'k aaj je̱ Dios xmo̱'o̱dat je̱ Amplias juu' a̱tse'e o̱o̱y ntuntsa̱jkp je̱ Ma̱ja̱ Vintsá̱n ka̱jx.
45016009	Máyame'e to'k aaj je̱ Dios xmo̱o̱yduvat je̱ Urbano juu' ve'e ntukma̱a̱tmuto'numdup ntukma̱a̱tmupa̱jkumdup je̱ Cristo Jesús, nay ve'empa je̱ Estaquis juu' a̱tse'e o̱o̱y ntuntso̱jkpap.
45016010	Máyame'e to'k aaj je̱ Dios xmo̱o̱yduvat je̱ Apeles juu' ve'e o̱y du̱yaknu̱ke̱'xnata̱jki je̱ts jyaanchja'vipe'e je̱ Cristo. Mo̱o̱yduva to'k aaj máyam je̱ Dios je̱ jayu juu' ve'e tsu̱u̱nidup je̱m je̱ Aristóbulo tya̱k'am.
45016011	Máyame'e to'k aaj je̱ Dios xmo̱o̱yduvat a̱ts je̱ nmu'israeejlit jayu Herodión, nay ve'empa je̱ jayu juu' ve'e tsu̱u̱nidup je̱m je̱ Narciso tya̱k'am juu' ve'e je̱ Ma̱ja̱ Vintsá̱n du̱jaanchja'vidup.
45016012	Máyame'e to'k aaj je̱ Dios xmo̱o̱yduvat je̱ Trifena je̱ts je̱ Trifosa juu' ve'e je̱ Ma̱ja̱ Vintsá̱n du̱mutoondup du̱mupa̱jktup, nay ve'empa je̱ n'útsamda je̱ ntsa̱'a̱amda Pérsida, juu' ve'e o̱o̱y ntuntso̱jkumdup je̱tse'e jékani je̱ Ma̱ja̱ Vintsá̱n du̱mutún du̱mupu̱k.
45016013	Máyame'e to'k aaj je̱ Dios xmo̱o̱yduvat je̱ Rufo, juu' ve'e je̱ Ma̱ja̱ Vintsá̱n vinko̱o̱jnju, nay ve'empa je̱ tyaak, juu' a̱tse'e ntaakja'vip.
45016014	Máyame'e to'k aaj je̱ Dios xmo̱o̱yduvat je̱ Asíncrito, je̱ Flegonte, je̱ Hermas, je̱ Patrobas, je̱ Hermes, je̱ts je̱ utsta je̱ ajchta je̱ts je̱ utsta je̱ tsa̱'a̱da juu' ve'e ijttup je̱'e̱ ma̱a̱tta.
45016015	Máyame'e to'k aaj je̱ Dios xmo̱o̱yduvat je̱ Filólogo je̱ts je̱ Julia, je̱ Nereo je̱ts je̱ cha̱'a̱, je̱ Olimpas, je̱ts nu̱jom je̱ Nte'yam je̱ jyayu juu' ve'e ijttup je̱'e̱ ma̱a̱tta.
45016016	Nache̱e̱'njada to'k jado'k je̱ tso̱jku̱n ma̱a̱t je̱ Ma̱ja̱ Vintsá̱n ka̱jx. Joma jatye'e ñay'amókajada je̱ jaanchja'vivata̱jkta, to'k ka̱'a̱jyji tse'e mke̱jxu̱xjada máyam je̱ Dios.
45016017	Utsta ajchta utsta tsa̱'a̱da, nmunoo'kxtktupts a̱ts miitse'eda je̱tse'e xtun'íxtat je̱'e̱da pa̱n pa̱n jatye'e je̱ jayu du̱yaknavya'kxju̱dup je̱tse'e du̱tukmaso̱'o̱kta je̱ Nte'yam je̱ tyoo', ku̱x juu' ve'e je̱ jayu tyuk'íxtup, ka'ats je̱'e̱ ve'e ñavyaa'tyju̱ je̱ ixpa̱jku̱n juu' ve'e je̱ Nte'yam je̱ jyayu mva'nu̱xju̱du. Ka'a tse'e mnaajk'ítjadat je̱'e̱ ma̱a̱t pa̱n pa̱n jatye'e ve'em du̱toondup je̱ ka ó̱yap.
45016018	Ka je̱ Cristo Jesuusap xa je̱'e̱ ve'e myutoondup myupa̱jktup, je̱ y'avintso̱ vinma'yu̱ne'e yaktoondup, vyin'a̱a̱'ndupts je̱'e̱ ve'eda pa̱n pa̱n jatye'e o̱y du̱kanu̱ja'vidup je̱ Nte'yam je̱ y'ayook, je̱'e̱ ve'e ku ve'e tsoj kyo̱tsta je̱ts je̱'e̱ juu' ve'e je̱ jayu y'o̱yja'vip.
45016019	Anañu̱joma xa ve'e je̱ jayu du̱nu̱jávada vintso̱ miitse'e xkuva̱kta je̱ o̱y ka̱ts je̱ o̱y ayook, je̱'e̱ ka̱jxts a̱tse'e nxo̱o̱ndu̱k. Ntsa̱jkpts a̱tse'e je̱tse'e vij m'íttat vintso̱ ve'e xtóndat je̱ y'o̱y je̱'e̱ je̱ts ka'a ve'e vij m'íttat vintso̱ ve'e xtóndat je̱ kyo̱'o̱y je̱'e̱.
45016020	Ax je̱ Nte'yam, juu' ve'e je̱ o̱y jo̱o̱t xmo̱'yumdup, je̱'e̱ tse'e du̱yakvintó̱kiyup je̱ Satanás je̱tse'e y'ijtnit je̱p mteku̱pa'tkupta. Je̱ nMa̱ja̱ Vintsá̱namda Jesucristo tse'e mkunoo'kxjadap.
45016021	Máyame'e je̱ Dios mke̱jxu̱xjada ya̱ Timoteo juu' a̱tse'e ntukma̱a̱tmutuump ntukma̱a̱tmupu̱jkp je̱ Cristo. Máyame'e je̱ Dios mke̱jxu̱xju̱duva je̱ Lucio, je̱ Jasón, je̱ts je̱ Sosipater, a̱ts je̱ nmu'israeejlit jáyuda.
45016022	A̱ts, je̱ Tercio, je̱'e̱ts a̱tse'e njaayp juu' a̱tse'e u̱xyam yaktuknu̱u̱jmip, nay ve'empats a̱ts miitse'e ntuknu̱ke̱xta máyam je̱ Dios je̱ Ma̱ja̱ Vintsá̱n ka̱jx.
45016023	Máyame'e je̱ Dios je̱ Gayo mke̱jxu̱xjada, je̱'e̱ts a̱tse'e tu̱xyak'itu̱paa'ty yaja tya̱k'aajy joma ve'e ñay'amókajada je̱ jaanchja'vivata̱jkta. Mke̱jxu̱xju̱duvap tse'e máyam je̱ Dios je̱ Erasto juu' ve'e je̱ kajpu̱n je̱ myeen du̱ka̱'mip. Máyame'e je̱ Dios mke̱jxu̱xju̱duva je̱ uts je̱ ajch juu' ve'e du̱xa̱a̱j Cuarto.
45016024	Je̱ nMa̱ja̱ Vintsá̱namda Jesucristo tse'e mkunoo'kxjadap anañu̱joma. Amén.
45016025	Yakma̱ja yakjaancha tse'e je̱ Nte'yam y'ijtnit, je̱'e̱ juu' ve'e o̱'yixjup je̱tse'e ma̱kk aaj ma̱kk jo̱o̱t myak'ijtjidinit, ve'em ax jo'n du̱ma̱a̱tnavyaa'tyju̱ je̱ o̱y ka̱ts je̱ o̱y ayook juu' a̱tse'e ntukka'amaayp, je̱ Jesucristo jye̱'e̱, juu' ve'e je̱ Nte'yam je̱ jayu tyuknu̱ja'vi je̱tse'e ju̱jpani kyayaknu̱java y'ijt.
45016026	Ax u̱xyam tse'e, va'ajts nu̱jávats ya̱'a̱ ve'e tyañ je̱'e̱ ka̱jx juu' ve'e jyatyaandu je̱p Kunuu'kx Jatyán ku̱jxp je̱ Nte'yam je̱ y'ayook ko̱jtsnajxpata̱jkta, ve'em ax jo'n je̱ Nte'yam, juu' ve'e xa̱'ma ka̱jx ijtp, je̱'e̱ tse'e je̱ jayu du̱pavaan je̱tse'e du̱'avánadat ya̱ ayook pa̱n joma ve'e je̱ jayu cha̱a̱nada to'k it to'k naxviijn, ve'em tse'e je̱ Nte'yam du̱jaanchjávadat je̱tse'e du̱ka̱tsa̱pá̱ktat.
45016027	¡Yakma̱ja yakjaancha tse'e je̱ Nte'yam y'ijtnit xa̱'ma ka̱jx, je̱'e̱jyji ve'e to'k nu̱jom du̱nu̱ja'vika̱jxp! ¡Je̱ Jesucristo ka̱jx tse'e ve'em yaktoonnit! Amén.
46001001	A̱tse'e je̱ Pablo, je̱ Nte'yam a̱tse'e xvinko̱o̱n je̱ts a̱tse'e n'ítu̱t je̱ Jesucristo je̱ kyuká̱tsiva. A̱ts je̱ts je̱ n'útsamda je̱ n'ajchamda Sóstenes,
46001002	máyam a̱a̱tse'e je̱ Dios ntuknu̱ke̱xta je̱ jaanchja'vivata̱jk juu' ve'e nay'amojkijidup je̱m coriintovit kyajpu̱n ka̱jxm. M'ijttupe'e je̱ Nte'yam je̱ jyayu je̱'e̱ ka̱jx ku ve'e to'k muk m'itta je̱ Cristo ma̱a̱t. Je̱ Nte'yam tse'e myaaxu̱xju̱du je̱tse'e mjoojntykidinit ax jo'n je̱'e̱ ve'e du̱tsa̱k. Máyam a̱a̱tse'e je̱ Dios ntuknu̱ke̱jxtuva anañu̱joma je̱ jayu juu' ve'e jyajoma'itu̱ku̱jxa du̱vinja'vidup du̱vintsa̱'kidup je̱ nMa̱ja̱ Vintsá̱namda Jesucristo, je̱'e̱ je̱ Mya̱ja̱ Vintsa̱nda je̱ts u̱u̱'m nje̱'e̱mdava.
46001003	Je̱ Nte'yam, juu' ve'e nTee'imdup, je̱ts je̱ nMa̱ja̱ Vintsá̱namda Jesucristo, je̱'e̱ tse'e mkunoo'kxjadap je̱tse'e m'ijttinit je̱'e̱ je̱ y'o̱y jo̱o̱t ma̱a̱tta.
46001004	Ijtp a̱tse'e je̱ Nte'yam nkuka̱jtsja miits ka̱jxta ku̱x mkunoo'kxju̱dup miits je̱'e̱ ve'e je̱ Cristo Jesús ka̱jx.
46001005	Ku̱x tse'e m'itta to'k muk je̱ Cristo ma̱a̱t, je̱'e̱ ka̱jx tse'e je̱ Nte'yam mmo̱'o̱jada to'k ka̱'a̱jyji je̱ maa'yu̱n je̱ puta̱jkin, ve'em tse'e xnu̱jávada juu' ve'e tyú̱vam je̱ts o̱y je̱'e̱ ve'e juu' ve'e mko̱jtstup.
46001006	Ma̱kk tse'e mtanda to'k muk je̱ Cristo ma̱a̱t ku̱xe'e xjaanchjávada je̱ Cristo jye̱'e̱ juu' a̱a̱ts miitse'e nvaajnjidu.
46001007	Ax ve'em tse'e, namvaat tse'e x'a'ixta je̱ nMa̱ja̱ Vintsá̱namda Jesucristo, ka'a tse'e mka'ijtu̱xjada je̱ maa'yu̱n je̱ puta̱jkin juu' ve'e je̱ Nte'yam yajkyp.
46001008	Je̱'e̱ tse'e myak'ítjadap ma̱kk aaj ma̱kk jo̱o̱t, ve'em tse'e ni ti tó̱kina mkayakpaatjadat ku ve'e je̱ Jesucristo myiinnuvat.
46001009	Je̱ Nte'yam, kyutyuumpts je̱'e̱ ve'e je̱'e̱ je̱ y'ayook, je̱'e̱ tse'e xvinko̱'numdu je̱tse'e n'ijtumdinit je̱ y'Onu̱k Jesucristo ma̱a̱t, u̱u̱'m je̱ nMa̱ja̱ Vintsá̱namda.
46001010	Utsta ajchta utsta tsa̱'a̱da, je̱ nMa̱ja̱ Vintsá̱namda Jesucristo ka̱jx a̱ts miitse'e nmunoo'kxtu̱kta je̱tse'e kijpx je̱ vinma'yu̱n xjaye̱jptinit. Ka'a tse'e mnapya̱jkva'kxjadat; tsoj yakxo̱ne'e mjoojntykadat mnaxviijnadat, to'kji je̱ mvinma'yu̱nda to'kji je̱ mja'vinda.
46001011	Utsta ajchta utsta tsa̱'a̱da, je̱'e̱ ka̱jxts a̱tse'e ve'em nva'añ ku̱x ta̱ a̱tse'e je̱ ka̱ts nmo̱tu je̱ts mnapya̱jkva'kxju̱dupe'e. Je̱ Cloé je̱ jyáyuts a̱tse'e tu̱xna̱a̱jmada.
46001012	Je̱'e̱ts a̱tse'e ntijp je̱ts to'k jado'ke'e ka̱kje̱'e̱ je̱ vyinma'yu̱n du̱pa̱mda. Je̱m xa ve'e juu' ve'e vaandup: “Je̱ Pablo xa a̱tse'e mpanu̱jkxp.” Je̱m tse'e juu' ve'e vaanduvap: “Je̱ Apolos xa a̱tse'e mpanu̱jkxp.” Je̱mpa tse'e juu' ve'e vaanduvap: “Je̱ Pedro xa a̱tse'e mpanu̱jkxp.” Nay je̱mpa tse'e juu' ve'e vaanduvap: “Je̱ Cristo xa a̱tse'e mpanu̱jkxp.”
46001013	¿Jadi pa̱jkva'kxy vine'e je̱ Cristo y'it? ¿Ukpu̱ a̱ts, je̱ Pablo, a̱ts vine'e cruuzpe̱jt miits ka̱jxta? ¿Ukpu̱ a̱ts je̱ nxa̱a̱j ka̱jx miitse'e mna̱pe̱jtti?
46001014	Nkuko̱jtsjip xa a̱tse'e je̱ Nte'yam je̱ts ni pa̱na a̱ts miitse'e nkayakna̱pe̱jtti, je̱ Criispoji ve'e je̱ts je̱ Gayo,
46001015	ax ve'em tse'e ni pa̱na kyava'anu̱t je̱ts a̱ts je̱ nxa̱a̱j ka̱jxe'e mna̱pe̱jtti.
46001016	Nyakna̱pe̱jtpadamna a̱tse'e je̱ Estéfanas ma̱a̱t pa̱n pa̱n jatye'e je̱p jyu̱u̱mp tyu̱jkp. Ka'ats a̱tse'e n'ukjaa'mye̱jtsni ku a̱tse'e viijnk nyakna̱pe̱jtpa.
46001017	Ku̱x ka yakna̱pe̱jtpap xa a̱tse'e je̱ Cristo xkejx, je̱'e̱ ve'e je̱ts a̱tse'e je̱ jayu nvaajnjadat je̱ o̱y ka̱ts je̱ o̱y ayook, je̱ Jesucristo jye̱'e̱, je̱'e̱ juu' ve'e xku'o̱o̱'kimdu je̱m cruz ka̱jxm je̱tse'e ma̱kk n'ijtumdinit to'k muk je̱'e̱ ma̱a̱t. Ax ka'ats a̱tse'e je̱ tsújit ayook nyaktún je̱tse'e je̱ jayu ko̱o̱jyji du̱tsojjávadat je̱ ayook juu' a̱tse'e nka̱jtsp.
46001018	Je̱ ayook juu' a̱a̱tse'e je̱ jayu nvaajnjip, ya̱'a̱ts je̱'e̱ ve'e: Je̱ Cristo xa ve'e xku'o̱o̱'kimdu je̱m cruz ka̱jxm. Tukxi'ik ka̱tsts je̱'e̱ ve'e yakjávajada pa̱n pa̱n jatye'e vintó̱kidup; ax u̱u̱'mda, juu' ve'e je̱ Nte'yam yaktso̱o̱kju̱dup, je̱ Nte'yam je̱ myá̱kkints je̱'e̱ ve'e.
46001019	Ve'em xa je̱'e̱ ve'e ax jo'n je̱ Kunuu'kx Jatyán vya'añ: Nyaknu̱ke̱'xnatá̱kap xa a̱tse'e je̱ts ka'a je̱'e̱ ve'e tyun je̱'e̱ je̱ y'ayook juu' ve'e natyijju̱dup kuvij jáyuda, ka'ats je̱'e̱ ve'e tyoompa je̱'e̱ je̱ y'ayook pa̱n pa̱n jatye'e natyijju̱dup vinmó̱tuva ónu̱kta. Jidu̱'u̱m tse'e vya'añ.
46001020	Je̱ja xa ve'e yaja naxviijn juu' ve'e yaktijtup kuvij jáyuda, yak'ixpa̱jkpada, je̱ts pa̱n pa̱n jatye'e o̱o̱y juu' du̱tunnu̱ja'vidup. Ax juu' tse'e yaja naxviijn yaktijp viji kej, yakxi'ikts je̱'e̱ ve'e je̱ Nte'yam du̱java.
46001021	Ñu̱ja'vip xa ve'e je̱ Nte'yam juu' ve'e tyuump, je̱'e̱ ka̱jx tse'e kyanamyaso̱o̱kji je̱tse'e je̱ jayu y'íxajat je̱ naxviijnit vijin ke̱ju̱n ka̱jx, je̱'e̱ ve'e cha̱jkp je̱tse'e cho̱'o̱ktat je̱ kya̱ts je̱ y'ayook ka̱jx je̱'e̱da pa̱n pa̱n jatye'e jaanchja'vijidup, ó̱yame'e ya̱ ka̱ts ya̱ ayook yakxi'ik du̱jávada je̱ jayu juu' ve'e du̱kajaanchja'vidup.
46001022	Y'ixuvaandup tse'e je̱ israeejlit jayu je̱ mú̱jit nu̱ja'vin, y'amo̱tunaxuvaandup tse'e je̱ griego jayu je̱ vijin je̱ ke̱ju̱n;
46001023	ax je̱ Cristo, juu' ve'e cruuzpe̱jt, je̱'e̱ts je̱'e̱ ve'e jye̱'e̱ juu' a̱a̱tse'e je̱ jayu nvaajnjip. Kyo̱'o̱yja'vidup tse'e ya̱ ka̱ts ya̱ ayook je̱ israeejlit jáyuda, yakxi'ikts ya̱'a̱ ve'e du̱jávada pa̱n pa̱n jatye'e ka je̱'e̱pta;
46001024	ax u̱u̱'m ka̱jxamda, pa̱n pa̱n jatye'e je̱ Nte'yam vinko̱o̱jnju̱du, je̱ israeejlit jáyuda je̱ts pa̱n pa̱n jatye'e ka je̱'e̱pta, je̱ Nte'yam je̱ mya̱kkin je̱ts je̱ Nte'yam je̱ vyijin je̱ kyé̱ju̱nts ya̱'a̱ ve'e.
46001025	Yakxi'ikts je̱'e̱ ve'e je̱ jáyuda du̱java ku ve'e je̱ Cristo je̱ jayu du̱ku'o̱o̱'ki je̱m cruz ka̱jxm. Ax ó̱yam tse'e je̱ jayu yakxi'ik du̱jávada, o̱yts je̱'e̱ ve'e je̱ Nte'yam du̱nu̱java ti ve'e tyuump. Juu' xa ve'e je̱ jayu tyijp je̱tse'e je̱ Nte'yam du̱tuujn ku̱x ka'a ve'e je̱ ma̱kkin du̱jayep, nu̱yojk ma̱kkts je̱'e̱ ve'e je̱ts ka'a ve'e to'k ka̱'a̱jyji je̱ jayu.
46001026	Utsta ajchta utsta tsa̱'a̱da, mnu̱ja'vidinup xa miitse'e je̱ts je̱ Nte'yame'e mvinko̱o̱jnju̱du, nu̱'eejyjits miitse'eda viji kej ax jo'n je̱ naxviijnit jayu du̱tijta, nu̱'eejyjits miitse'edava juu' ve'e yakkutojktup, nay nu̱'eejyjits miitse'edava juu' ve'e du̱jaye̱jptup je̱ vintsa̱'kin.
46001027	Vyinko̱o̱nts je̱'e̱ ve'e je̱ Nte'yam pa̱n pa̱n jatye'e yaktijtup ka víjap ka kéjap yaja naxviijn, je̱'e̱ ka̱jx tse'e je̱tse'e du̱yaktso̱'o̱tyónu̱t pa̱n pa̱n jatye'e yaktijtup viji kej; vyinko̱o̱nts je̱'e̱ ve'e pa̱n pa̱n jatye'e yaktijtup ka má̱kkap yaja naxviijn, je̱'e̱ ka̱jx tse'e je̱tse'e du̱yaktso̱'o̱tyónu̱t pa̱n pa̱n jatye'e yaktijtup ma̱kk.
46001028	Je̱ Nte'yame'e du̱vinko̱o̱n pa̱n pa̱n jatye'e kayakvintsa̱'kidup je̱ts pa̱n pa̱n jatye'e yakviijnk'íxtup, ve'em tse'e kyutó̱kiyu̱t je̱ ma̱jin juu' ve'e yakvinkó̱pkidup pa̱n pa̱n jatye'e du̱jaye̱jptup je̱ naxviijnit vinma'yu̱n.
46001029	Ax ve'em tse'e ni pa̱na kyanamyá̱jajat je̱ja je̱ Nte'yam vyinkujk.
46001030	Je̱ Nte'yam xa ve'e viinm u̱u̱'m xyakto'kmojkumdu je̱ Cristo Jesús ma̱a̱t. Je̱ Cristo ka̱jx tse'e nnu̱ja'vimdini juu' ve'e je̱ Nte'yam cha̱jkp, je̱'e̱ ka̱jx tse'e je̱ Nte'yam xkato̱kimpa̱'mumda je̱tse'e va'ajts n'ijtumda, je̱'e̱ tse'e xyakpítsumumdu je̱m je̱ Satanás y'am kya̱'m je̱tse'e n'ijtumda je̱m je̱ Nte'yam y'am kya̱'m.
46001031	Ve'emts je̱'e̱ ve'e ax jo'n je̱ Kunuu'kx Jatyán vya'añ: “Pa̱n pa̱n xa ve'e namya̱javaajnjup, nu̱yojk o̱yts je̱'e̱ ve'e je̱tse'e je̱ Nte'yam du̱yakmá̱jat du̱yakjaanchat.”
46002001	Utsta ajchta utsta tsa̱'a̱da, ku a̱tse'e nnu̱jkx je̱ts a̱ts miitse'e nvaajnjidi je̱ Nte'yam je̱ y'ayook, ka'ats a̱tse'e je̱ mú̱jit ayook nyaktuujn ukpu̱ je̱ jayu je̱ vyijin.
46002002	Ku xa a̱tse'e n'ijt miits ma̱a̱tta, ka'ats a̱tse'e ntsa̱jk je̱ts a̱tse'e viijnk nmu̱jávat, je̱ Jesucriistoji ve'e, juu' ve'e cruuzpe̱jt.
46002003	Ja'vip tsa̱'kipts a̱tse'e nve'na je̱m miits mvinkojkmda je̱ts yónu̱k aaj yónu̱k jo̱o̱t.
46002004	Ku a̱ts miitse'e nmuko̱jtsti je̱tse'e ntuknu̱ja'vidi je̱ o̱y ka̱ts je̱ o̱y ayook, ka'ats a̱tse'e ntsa̱jk je̱tse'e ntukjaanchjávadat je̱ Jesucristo je̱ jayu je̱ vyijin ka̱jx, ñojk'ó̱ye'e ntukjaanchja'vidi je̱ Espíritu Santo je̱ mya̱kkin ka̱jx,
46002005	ve'em tse'e je̱ Jesucristo xjaanchjávadat je̱ Nte'yam je̱ mya̱kkin ka̱jx je̱ts ka je̱ jayu je̱ vyijin ka̱jxap.
46002006	O̱yam tse'e vye'ema, je̱ vijin ma̱a̱tts a̱a̱tse'e je̱ jayu nmuko̱tsta juu' ve'e ma̱kk naajk'ijtjidinup to'k muk je̱ Jesucristo ma̱a̱t. Ya̱ vijin, ka je̱ naxviijnit víjinapts ya̱'a̱ ve'e, nay ka je̱ víjinapts ya̱'a̱ ve'e juu' ve'e yakkutojktup yaja naxviijn. Je̱ vijin juu' ve'e jyaye̱jptup, je̱'yapts je̱'e̱ ve'e je̱ xa̱a̱j ku ve'e kyo̱o̱'k'ijtnit.
46002007	Ax je̱ ayook juu' a̱a̱tse'e nka̱jtsp, je̱ Nte'yam je̱ vyíjints je̱'e̱ ve'e juu' ve'e kayaknu̱ja'vip y'ijt, je̱'e̱ juu' ve'e je̱ Nte'yam ñu̱pa̱a̱jmtki ka'anume'e ya̱ it cho̱o̱'ndu̱k vye'na, je̱'e̱ts je̱'e̱ ve'e ku ve'e je̱ Cristo xku'o̱o̱'kimdi je̱tse'e njaye̱jpumdinit je̱ joojntykin juu' ve'e xa̱'ma ka̱jx ijtp.
46002008	Ni pá̱nats ya̱'a̱ ve'e du̱kanu̱ja'vi juu' ve'e yakkutojktup yaja naxviijn, ku̱x pa̱n ku̱du̱nu̱ja'vidi xa ve'e, ka'ats je̱'e̱ ve'e ku̱du̱yakjacryuuzpe̱jtjidi je̱ nMa̱ja̱ Vintsá̱namda Jesucristo.
46002009	Ve'emts je̱'e̱ ve'e ax jo'n je̱ Kunuu'kx Jatyán vya'añ: Je̱ Nte'yam xa ve'e du̱'apa̱a̱jmtki may viijn je̱ y'o̱y je̱'e̱ juu' ve'e kayak'ixpna kayakmó̱tupna je̱ts ka'anume'e yakvinmay, je̱'e̱ ka̱jx tse'e du̱'apa̱a̱jmtkiji pa̱n pa̱n jatye'e je̱ Nte'yam du̱tso̱jktup. Jidu̱'u̱m tse'e vya'añ.
46002010	Ax ya̱'a̱ tse'e je̱ Nte'yam xtuknu̱ja'vimdu je̱ Espíritu Santo ka̱jx, ku̱x je̱ Espíritu Santo, va'ajtsts je̱'e̱ ve'e du̱nu̱java ti vinma'yu̱ne'e je̱ Nte'yam jyayejpp.
46002011	Ni pa̱na xa ve'e du̱kanu̱java pa̱n vintso̱ ve'e to'k jado'k je̱ jayu vyinmay je̱m jya'vin ka̱jxm, je̱ jayu je̱ jya'vinji tse'e du̱nu̱ja'vip. Nay ve'empa tse'e, je̱ Espíritu Santo, juu' ve'e ijtp je̱m je̱ Nte'yam jya'vin ka̱jxm, je̱'e̱jyji tse'e du̱nu̱ja'vip vintso̱ ve'e je̱ Nte'yam vyinmay.
46002012	Ax ka'a tse'e nnu̱ja'vimda je̱ Nte'yam je̱ y'ayook je̱ naxviijnit vinma'yu̱n ka̱jx, je̱ Espíritu Saantots je̱'e̱ ve'e xtuknu̱ja'vimdup je̱ ayook je̱tse'e nvinmó̱tumdat juu' ve'e je̱ Nte'yam je̱ myaa'yu̱n ka̱jx xmo̱'yumdu.
46002013	Juu'ts a̱a̱tse'e je̱ jayu ntuk'ixp, ka je̱'e̱pts je̱'e̱ ve'e juu' ve'e je̱ jayu tyijtup vijin, je̱ vijin je̱'e̱ ve'e juu' ve'e je̱ Espíritu Santo a̱a̱ts xtuknu̱ja'vip. Ku a̱a̱tse'e ve'em ntuk'ix, ñu̱ja'vidupts je̱'e̱ ve'e pa̱n pa̱n jatye'e je̱ Espíritu Santo du̱kuva̱jktup je̱ts tyú̱vam je̱'e̱ ve'e je̱ ayook juu' a̱a̱tse'e nka̱jtsp.
46002014	Pa̱n pa̱n jaty xa ve'e je̱m jya'vin ka̱jxmda ka'ijtp je̱ Espíritu Santo, ka'a tse'e du̱kuva̱kta juu' ve'e kya̱jtsp je̱ Espíritu Santo, juu' ve'e ijtp je̱m je̱ Nte'yam jya'vin ka̱jxm, ku̱x yakxi'ike'e du̱jávada, ka'a tse'e y'o̱'yixjada je̱tse'e du̱vinmó̱tudat juu' ve'e je̱ Espíritu Santo xtuk'íxumdup, ku̱x je̱'e̱ ya̱'a̱ ve'e juu' ve'e yaknu̱ja'vip je̱ Espíritu Santo ka̱jx.
46002015	Je̱ jayu juu' ve'e je̱m jya'vin ka̱jxm je̱ Espíritu Santo, o̱'yixjupts je̱'e̱ ve'e je̱tse'e du̱vinkó̱nu̱t juu' ve'e pyaatyp y'ake̱e̱guip, ax ka'a tse'e pa̱n y'o̱'yixju̱ je̱tse'e tyo̱kimpayo̱'o̱yju̱t je̱'e̱ ka̱jx.
46002016	Jidu̱'u̱m xa ve'e je̱ Kunuu'kx Jatyán vya'añ: ¿Pa̱nts je̱'e̱ n'ite'e du̱nu̱ja'vip ti vinma'yu̱ne'e je̱ Ma̱ja̱ Vintsá̱n jyayejpp? ¿Pa̱nts n'ite'e o̱'yixjup je̱ts je̱'e̱ ve'e du̱yak'ixpá̱ku̱t? Jidu̱'u̱m tse'e vya'añ. Ax u̱u̱'mda, to'kji tse'e je̱ vinma'yu̱n njaye̱jpumda je̱ Cristo ma̱a̱t.
46003001	Utsta ajchta utsta tsa̱'a̱da, ka'a a̱tse'e x'o̱'yixji je̱ts a̱ts miitse'e ku̱nmuko̱jtsti ax jo'n je̱ jáyuda juu' ve'e du̱nu̱ja'vidinup ti ve'e je̱ Espíritu Santo cha̱jkp, vanxu̱pe'e nmuko̱jtsti ax jo'n je̱ jáyuda juu' ve'e du̱kakuva̱jktup je̱ Espíritu Santo ukpu̱ ax jo'n je̱'e̱da juu' ve'e námnum to'k muk ijt'ukvaandu je̱ Jesucristo ma̱a̱t.
46003002	Ntuk'íxtuts a̱ts miitse'e juu' ve'e ka tso'oxap je̱tse'e xvinmó̱tudat, ku̱x ka'anum xa ve'e apa̱a̱mdu̱ka mve̱'nada je̱tse'e xvinmó̱tudat juu' ve'e tso'ox, ve'eme'e mve̱'nada ax jo'n je̱ pi'k ónu̱k juu' ve'e tsi'tspna, juu' ve'e kayakmo̱o̱ypnum je̱ kaaky je̱ to̱jkx. Ax ka'anum tse'e u̱xyam m'o̱'yixjada je̱tse'e xvinmó̱tudat juu' ve'e tso'ox,
46003003	ku̱x ve'emna ve'e je̱ vinma'yu̱n xjaye̱pta ax jo'n je̱'e̱da juu' ve'e du̱kakuva̱jktup je̱ Espíritu Santo. Je̱'e̱ ve'e ku ve'e mnavyiijnk'íxjada, mnamyu'é̱kjada je̱'e̱ ka̱jx ku ve'e juu' mka'o̱'yixjada ax jo'n je̱ viijnk jáyuda, je̱tse'e mnakyo̱jtsvintsó̱vjada, je̱'e̱ tse'e du̱yaknu̱ke̱'xnata̱jkip je̱ts ve'eme'e m'itta ax jo'n je̱ jáyuda juu' ve'e du̱kakuva̱jktup je̱ Espíritu Santo, ve'em ax jo'n je̱'e̱da juu' ve'e du̱ma̱a̱tnavya̱a̱'nju̱dup je̱ naxviijnit je̱ kyo̱'o̱y je̱'e̱.
46003004	Ku̱x je̱m miitse'eda juu' ve'e vaandup: “Je̱ Pablo xa a̱tse'e mpanu̱jkxp.” Je̱mpa tse'e juu' ve'e vaanduvap: “Je̱ Apolos xa a̱tse'e mpanu̱jkxp.” Ax ve'emam tse'e mnaajk'ítjada ax jo'n je̱'e̱da juu' ve'e du̱kakuva̱jktup je̱ Espíritu Santo.
46003005	¿Pa̱nts je̱'e̱ ve'e je̱ Pablo? ¿Pa̱nts je̱'e̱ ve'e je̱ Apolos? Je̱ Nte'yam je̱ myutoompa je̱ myupa̱jkpaji xa a̱a̱tse'e n'it juu' ka̱jxe'e xjaanchjávada je̱ Ma̱ja̱ Vintsá̱n. Ka̱kje̱'e̱ xa a̱a̱tse'e ntuujn juu' a̱a̱tse'e je̱ Ma̱ja̱ Vintsá̱n xtukpavaan.
46003006	Ve'em a̱tse'e ax jo'n je̱'e̱ juu' ve'e je̱ ta̱a̱mt du̱niipp, ve'emts je̱'e̱ ve'e je̱ Apolos ax jo'n je̱'e̱ juu' ve'e du̱va'xp, ax je̱ Nte'yamts je̱'e̱ ve'e du̱yakye̱e̱'kp, je̱'e̱ tse'e du̱pa̱a̱mp je̱ jaanchja'vin je̱m je̱ jayu jya'vin ka̱jxmda.
46003007	Ax nmu̱pá̱nipts a̱a̱tse'e, ni a̱tsa, ni je̱ Apólosa, je̱ Nte'yam je̱'e̱ ve'e to'k juu' ve'e du̱nu̱má̱jip du̱nu̱jaanchip.
46003008	Je̱'e̱ juu' ve'e niipp je̱ts je̱'e̱ juu' ve'e va'xp, akijpxats je̱'e̱ ve'e, kujo'yu̱xjadapts je̱'e̱ ve'e je̱ Nte'yam ka̱kje̱'e̱ juu' ve'e tyoondup.
46003009	Je̱ Nte'yam je̱ myutoompa je̱ myupa̱jkpa xa a̱a̱tse'e; ve'em xa miitse'eda ax jo'n je̱ Nte'yam je̱ tya̱jk ku̱m'ijtti.
46003010	Ve'em xa a̱tse'e ax jo'n to'k je̱ ta̱kpa̱a̱mpa juu' ve'e o̱y du̱jajtp je̱ts kuvij, je̱ Nte'yamts a̱tse'e xpa̱a̱m je̱ts a̱tse'e n'it ax jo'n je̱ jayu juu' ve'e je̱ ta̱jk du̱yaktso̱o̱'ntkp. Ax juu' tse'e viijnkta, ve'emts je̱'e̱ ve'eda ax jo'n je̱'e̱da juu' ve'e du̱jaa'kka̱jxmpojtu̱ktup. Ax pa̱n pa̱n jaty tse'e du̱jaa'kyakvimpe̱jttup je̱ ta̱jk, o̱o̱y tse'e du̱tun'íxtat vintso̱ ve'e kyavintó̱kiyu̱t je̱ tun.
46003011	Ku̱x ni pa̱na xa ve'e kya'o̱'yixju̱ je̱tse'e du̱yaktso̱o̱'ntknuvat je̱ ta̱jk, je̱'e̱jyji ve'e juu' ve'e tso̱o̱'ndu̱kani, je̱'e̱ts je̱'e̱ ve'e je̱ Jesucristo jye̱'e̱, juu' a̱ts miitse'e nvaajnjidu.
46003012	Ax o̱'yixjup tse'e je̱ jayu je̱tse'e du̱jaa'kyakvimpé̱tu̱t je̱ ta̱jk, je̱'e̱ ku ve'e du̱pa̱a̱jmjat juu' ve'e ijtp ax jo'n je̱ oro, je̱ plata, ukpu̱ je̱ tsújit tsaaj, je̱ ku̱p, je̱ pá̱yu̱ts, ukpu̱ je̱ ma̱a̱jy.
46003013	Je̱ toonk juu' ve'e to'k jado'k tyuump, van'itts je̱'e̱ ve'e o̱y ñu̱ke̱'xnatá̱kat je̱ xa̱a̱j ku ve'e je̱ jayu yakto̱kimpayo̱'ynit. Ku̱x juu' ve'e je̱ jayu tyoondup, yak'íxupts je̱'e̱ ve'e pa̱n myuténipe'e je̱ ja̱a̱jn van'it. Ax je̱ ja̱a̱jn tse'e du̱yaknu̱ke̱'xnatá̱kap pa̱n vintso̱ ve'e to'k jado'k tyun.
46003014	Pa̱n pa̱n tse'e du̱tukpa̱a̱mp juu' ve'e kató̱yup, yakmo̱o̱ynupts je̱'e̱ ve'e je̱ o̱'yin je̱ tyoonk ka̱jx.
46003015	Ax pa̱n pa̱n tse'e du̱tukpa̱a̱mp juu' ve'e tó̱yup, yakto̱tyo̱kika̱jxnup tse'e nu̱jom, ó̱yame'e tsa̱'a̱k y'ijtnit je̱ jayu, ve'em ax jo'n je̱'e̱ pa̱ne'e je̱ ja̱a̱jn du̱kuke̱e̱kp.
46003016	¿Tis, ka'a vine'e xnu̱jávada je̱ts je̱ Nte'yam je̱ chapta̱jk u̱u̱'me'eda?, yam nja'vin ka̱jxmamda ve'e chu̱u̱na je̱ Espíritu Santo, juu' ve'e ijtp je̱m je̱ Nte'yam jya'vin ka̱jxmpa.
46003017	Pa̱n pa̱n xa ve'e du̱yakvintsa̱'kintó̱kip je̱ Nte'yam je̱ chapta̱jk, tukkuvé̱tjupts je̱'e̱ ve'e je̱ Nte'yam, ku̱x o̱y je̱ts va'ajts je̱'e̱ ve'e je̱ Nte'yam je̱ chapta̱jk. U̱u̱'mda tse'e je̱'e̱ je̱ chapta̱jk.
46003018	Ni pa̱na tse'e kyanavyin'a̱a̱'nju̱t viinm. Pa̱n je̱m xa miitse'eda juu' ve'e nayja'vijup kuvij je̱ naxviijnit vijin ka̱jx, va'an tse'e du̱napyu̱mju̱ ax jo'n tii ku̱du̱kanu̱ja'vi jo'n, ve'em tse'e tyú̱vam y'ítu̱t kuvij.
46003019	Ku̱x je̱ naxviijnit vijin, ka'a je̱'e̱ ve'e je̱ Nte'yam du̱vijjáva. Ku̱x jidu̱'u̱me'e je̱ Kunuu'kx Jatyán vya'añ: “Ku ve'e je̱ taay ma̱a̱t juu' du̱tonda je̱ kuvij jáyuda, je̱ Nte'yamts je̱'e̱ ve'e yaktánjadap ax jo'n je̱ tá̱nu̱k juu' ve'e taamp je̱p kutya̱y ja̱a̱tp ku̱xe'e du̱kanu̱java je̱ts je̱ y'o̱o̱'ku̱n je̱'e̱ ve'e juu' ve'e y'ana̱jkxip.”
46003020	Vaampap tse'e jidu̱'u̱m: “Ñu̱ja'vip xa ve'e je̱ Ma̱ja̱ Vintsá̱n je̱ts ka'a ve'e tyun vintso̱ ve'e vyinmayda je̱ kuvij jáyuda.”
46003021	Je̱'e̱ ka̱jx tse'e, ni pa̱na ve'e du̱kayakmá̱jat je̱ jayu juu' ve'e du̱tuk'íxtup je̱ Nte'yam je̱ y'ayook, ku̱x nu̱jom juu' jaty, miits je̱ m'o̱'yin ka̱jxtats je̱'e̱ ve'e.
46003022	A̱ts, nay ve'empa je̱ Apolos, je̱ Pedro, ya̱ naxviijn, je̱ joojntykin, je̱ o̱o̱'ku̱n, je̱'e̱ juu' ve'e u̱xyam, juu' ve'e miimpnum, nu̱jom juu' jaty, miits je̱ m'o̱'yindats je̱'e̱ ve'e.
46003023	Ax je̱ Criistots u̱u̱'me'e jye̱'e̱da; je̱ts je̱ Cristo, je̱ Nte'yamts je̱'e̱ ve'e jye̱'e̱.
46004001	¿Vintso̱ ve'e du̱tsa̱k je̱ts a̱a̱tse'e je̱ jayu xjávat? Je̱ Cristo je̱ myutoompa je̱ myupa̱jkpa xa a̱a̱tse'e, yaktukkuva'ni a̱a̱tse'e je̱ts a̱a̱tse'e je̱ jayu ntuk'íxu̱t juu' ve'e je̱ Nte'yam yaknu̱ke̱'xnata̱jki.
46004002	Pa̱n pa̱n xa ve'e yaktukkuva'nip juu', yakvinkó̱pkapts je̱'e̱ ve'e je̱tse'e yakkutyónu̱t ax jo'n yaktukpava'añ.
46004003	¿Pa̱nts je̱'e̱ ve'e juu' ve'e vaamp je̱ts o̱y ukpu̱ ka ó̱yap je̱'e̱ ve'e juu' a̱tse'e ntuump nka̱jtsp? Ka'ats a̱tse'e nma̱ja̱pu̱m juu' miitse'e mko̱jtstup a̱ts ka̱jx ukpu̱ juu' ve'e je̱ viijnk jayu kyo̱jtstup a̱ts ka̱jx. Nay ka'ava tse'e tyun ku a̱tse'e mpayo̱'o̱y je̱ts o̱y ukpu̱ ka ó̱yap je̱'e̱ ve'e juu' a̱tse'e ntuump nka̱jtsp.
46004004	O̱yam a̱tse'e ti nkanatyukjávaja je̱ja je̱ Nte'yam vyinkujk, ka je̱'e̱ ka̱jxapts a̱tse'e je̱p to̱kin ja̱a̱tp nka'it; je̱ Ma̱ja̱ Vintsa̱ne'e vaamp pa̱n o̱y je̱'e̱ ve'e juu' a̱tse'e ntuump uk pa̱n ka'a.
46004005	Je̱'e̱ ka̱jx tse'e, ka'ats miitse'e pa̱n xto̱kimpayo̱'o̱ydat. A'ixta ku ve'e je̱ Ma̱ja̱ Vintsá̱n myiinnuvat. Ku ve'e myiinnuvat, nu̱ke̱'xnatá̱ka tse'e nu̱jom y'ítu̱t. Je̱'e̱ tse'e du̱yaknu̱ke̱'xnatá̱kap pa̱n ti jatye'e je̱ jayu vyinmaaydup je̱m jya'vin ka̱jxmda, ve'em tse'e du̱mo̱o̱ynit ka̱kje̱'e̱ je̱ jayu juu' ve'e vyinmajtsju̱dup.
46004006	Utsta ajchta utsta tsa̱'a̱da, miits je̱ m'o̱'yin ka̱jxta xa a̱tse'e tu̱ntukmu'a'ixmoka vintso̱ a̱tse'e je̱ts je̱ Apolos, ax ve'em tse'e xnu̱jávadat je̱ts ka'a ve'e y'o̱ya je̱tse'e xyaknu̱yókadat juu' ve'e javyet je̱p Kunuu'kx Jatyán ku̱jxp, ve'em tse'e to'k xkayakmá̱jadat je̱tse'e jado'k xkaviijnk'íxtat.
46004007	Ax mits, jyapa̱na, ¿vintso̱ts mitse'e xtunjaa'knu̱má̱ja je̱ts ka'a ve'e je̱ viijnk jayu, ukpu̱ ti ve'e m'ixp mjayejpp juu' ve'e je̱ Nte'yam mkamo̱o̱jyju? Ax pa̱n je̱'e̱ tse'e mmo̱o̱jyju, ¿tya̱jx tse'e mnamyá̱jaja ax jo'n je̱'e̱ ve'e ku̱mkamo̱o̱jyji jo'n?
46004008	Ve'em xa miitse'e mnayjávajada je̱ts ka'a ve'e ti mka'ijtu̱xjada. ¡Mnayja'vijidup tse'e ax jo'n va'ajts kumeen ku̱m'ijtti je̱ts ax jo'n ku̱myakkutojkti ka a̱a̱ts ma̱a̱tap! ¡e̱y je̱'e̱ ve'e ku̱y'it je̱tse'e ku̱myakkutokta, ve'emts a̱a̱ts miitse'e ku̱nma̱a̱tyakkutókta!
46004009	Ve'em xa ve'e jyava je̱ts a̱a̱ts, je̱ kuka̱tsivata̱jk, tun u̱x'o̱o̱k a̱a̱tse'e je̱ Nte'yam xyaktaajñ. Ve'em xa a̱a̱tse'e ax jo'n je̱ jayu juu' ve'e kutúkani je̱ y'o̱o̱'ku̱n, x'íxtupts a̱a̱tse'e je̱ jayu je̱ts je̱ aangelesta̱jk, ve'em tse'e du̱nu̱jávadat vintso̱ a̱a̱tse'e njátu̱t.
46004010	Xtijtup xa a̱a̱tse'e je̱ jayu ka víjap ku̱xe'e a̱a̱ts je̱ Cristo je̱ y'ayook nyakva'kxtu̱k; ax ve'emts miitse'e mnatyijjada je̱ts o̱ye'e xnu̱jávada juu' ve'e je̱ Cristo cha̱jkp. Ve'em xa a̱a̱tse'e nnayjávaja je̱ts je̱ ma̱kkin a̱a̱tse'e nkajayejpp, tum ma̱kk tum tso̱tsts miitse'e mnayjávajada. Xviijnk'íxp xa a̱a̱tse'e je̱ jayu; miits tse'e myakvintsa̱'kidup.
46004011	U̱xyam paat xa a̱a̱tse'e nta̱a̱tsa nyu'a̱a̱'kju̱, a̱a̱tse'e je̱ vit je̱ xo̱x xka'ijtja, a̱a̱tse'e je̱ jayu xjomtún xtitún, a̱a̱tse'e nja̱a̱jn nta̱jk kya'it,
46004012	a̱a̱tse'e januu'kxji ntun ya̱ nka̱'a̱j ma̱a̱t. Ku a̱a̱tse'e je̱ jayu xvinko̱jtspét, n'amó̱tupts a̱a̱tse'e je̱ Nte'yam je̱tse'e je̱ maa'yu̱n tyo'nu̱xjadat. Ku a̱a̱tse'e je̱ jayu xjomtún xtitún, nmuténipts a̱a̱tse'e.
46004013	Ku a̱a̱tse'e nyaknu̱vampet, je̱ o̱y ko̱jtsu̱n ma̱a̱tts a̱a̱tse'e nko̱jtsu̱mpít je̱ts a̱a̱tse'e n'ix vintso̱ a̱a̱tse'e nko̱jts'ó̱yat. U̱xyam paatts a̱a̱tse'e nyakpu̱m ax jo'n je̱ naax je̱ po'ox.
46004014	Ka miits je̱ mtso̱'o̱tyo'nu̱n ka̱jxaptats a̱ts ya̱'a̱ ve'e nja'a; je̱'e̱ ve'e je̱ts a̱ts miitse'e nko̱jtsjadat ax jo'n a̱ts je̱ n'ónu̱k ku̱m'ijtti.
46004015	Ku̱xjajaye̱pta xa miitse'e je̱ yak'ixpa̱jkpada miijl am juu' ve'e mtuk'íxju̱dup je̱ Cristo jye̱'e̱, tun to'kjits je̱'e̱ ve'e juu' ve'e ijtp ax jo'n je̱ mtee'da, ax je̱'e̱ts a̱tse'e, ku̱x mjaanchja'vi'ukvaandu ve'e je̱ Jesucristo ku a̱ts miitse'e nvaajnjidi je̱ o̱y ka̱ts je̱ o̱y ayook.
46004016	Nmunoo'kxtktupts a̱ts miitse'e je̱tse'e ve'em xtóndat xkó̱tstat ax jo'n a̱ts.
46004017	Je̱'e̱ ka̱jxts a̱ts miitse'e ntuknu̱ke̱xta je̱ Timoteo, juu' a̱tse'e o̱o̱y ntuntsa̱jkp. N'onu̱kja'vipts a̱ts je̱'e̱ ve'e ku̱xe'e du̱jaanchja'vi'ukvaajñ je̱ Jesucristo ku a̱tse'e x'amo̱tunajxy. O̱yts je̱'e̱ ve'e je̱ Jesucristo du̱tuujnja. Je̱'e̱ tse'e mtukjaa'myé̱tsjadap vintso̱ a̱tse'e je̱ Cristo mpanu̱jkx, ve'emam ax jo'n a̱tse'e je̱ jayu ntuk'ix joma jatye'e je̱ jaanchja'vivata̱jk ñay'amókajada.
46004018	Je̱mts miitse'eda juu' ve'e namyá̱jijidup ku ve'e vyinmayda je̱ts ka'a a̱ts miitse'e na̱jkx nku'íxtinuva.
46004019	Ax pa̱n vaamp tse'e je̱ Ma̱ja̱ Vintsá̱n, ka'a tse'e vinjo'n ya̱ it jyaa'knáxu̱t je̱ts a̱ts miitse'e na̱jkx nku'íxtinuva, van'itts a̱tse'e nnu̱jávat pa̱n ti ve'e tyoondup pa̱n pa̱n jatye'e namyá̱jijidup, ka je̱'e̱ ka̱jxjyap tse'e juu' ve'e kyo̱jtstup, je̱'e̱va ve'e vintso̱ ve'e je̱ ma̱kkin du̱jaye̱pta.
46004020	Ku̱x je̱ Nte'yam je̱ kyutojku̱n, ka je̱ ka̱ts ka je̱ ayookjyapts je̱'e̱ ve'e, je̱'e̱ je̱'e̱ ve'e ku ve'e je̱ Nte'yam je̱ jayu du̱ma̱'a̱ je̱ ma̱kkin je̱tse'e du̱tónu̱t juu' ve'e je̱ Nte'yam cha̱jkp.
46004021	¿Vintso̱se'e xtso̱kta je̱ts a̱ts miitse'e na̱jkx nku'ixta, tsoj yakxó̱n, ukpu̱ e̱jkjup jo̱t'aajnjup ku̱xe'e xkakutyonda je̱ Ma̱ja̱ Vintsá̱n je̱ pyava'nu̱n, a̱ts miitse'e n'ana̱jkxadat ax jo'n je̱ jayu du̱'ana̱jkxa je̱ y'ónu̱k je̱ vo̱jpu̱n ma̱a̱t, ukpu̱ ax jo'n du̱'ana̱jkxa je̱tse'e du̱yak'ana̱a̱'ku̱t?
46005001	Va'ajtsts a̱tse'e je̱ ka̱ts nmo̱tu je̱ts je̱me'e miits ma̱a̱tta to'k juu' ve'e je̱ ka̱ts du̱tukma̱a̱tjaye̱jpp to'k je̱ ta̱'a̱xta̱jk juu' ve'e ka pú̱kap jyayejpp. ¡Ni ka'ats je̱'e̱ ve'e ve'em jyátu̱kada juu' ve'e je̱ Nte'yam du̱ka'íxada, je̱'e̱ tse'e ku ve'e to'k du̱ma̱a̱ttsu̱u̱na je̱ kyutaak!
46005002	¡Ve'em tse'e mjaa'knamyá̱jajada! Vi'n ku̱mtsaachvinmáyda ku je̱'e̱ ve'e je̱ kyo̱'o̱y je̱'e̱ du̱tún. Je̱ yaa'tya̱jk juu' ve'e ve'em játkip, vyinmajtsjup tse'e je̱tse'e xyakpítsumdat joma ve'e mnay'amókajada.
46005003	O̱yam xa a̱tse'e nka'it miits ma̱a̱tta, je̱m tse'e a̱ts ya̱ njo̱o̱t ya̱ nja'vin, ax ta̱ts a̱tse'e nto̱kimpayo̱'o̱y je̱'e̱ juu' ve'e ve'em játkip, ve'em ax jo'n a̱tse'e je̱m ku̱n'ijt.
46005004	Ko̱jtsmókta n'it je̱ nMa̱ja̱ Vintsá̱namda Jesucristo ka̱jx, je̱m tse'e y'ítu̱t a̱ts ya̱ njo̱o̱t ya̱ nja'vin je̱ts je̱ Ma̱ja̱ Vintsá̱n Jesús je̱ mya̱kkin,
46005005	je̱tse'e xpá̱mdat je̱ yaa'tya̱jk je̱m je̱ Satanás kya̱'m, ve'em tse'e je̱ ñi'kx je̱ kyo̱pk chaachpaa'tu̱t je̱tse'e je̱ jyo̱o̱t je̱ jya'vin tsa̱'a̱k y'ijtnit ku ve'e je̱ Ma̱ja̱ Vintsá̱n Jesús myiinnuvat.
46005006	Ka'a xa je̱'e̱ ve'e y'o̱ya je̱tse'e mnamyá̱jajadat je̱'e̱ ka̱jx juu' ve'e mtoondup. ¿Ka'a vine'e xnu̱jávada je̱ts ve'em je̱'e̱ ve'e je̱ to̱kin ax jo'n je̱ levadura?, jyave̱e̱'njya xa je̱'e̱ ve'e, tyukta̱jkiku̱jxpts je̱'e̱ ve'e nu̱jom je̱ ju̱ts.
46005007	Yakke̱'e̱ktats nu̱jom juu' jatye'e myakma'tju̱dup, juu' ve'e ijtp ax jo'n je̱ levadura juu' ve'e náxyani, ve'em tse'e m'íttat ax jo'n je̱ nam tsapkaaky juu' ve'e yakkaayp pascua xa̱a̱j, ax jo'n je̱ nam ju̱ts juu' ve'e je̱ levadura du̱kama̱a̱t. Xku'o̱o̱'kimdu xa ve'e je̱ Cristo, je̱'e̱ tse'e ijt ax jo'n je̱ carnero juu' ve'e je̱ Nte'yam tyukvintsa̱'kidup y'ijt pascua xa̱a̱j.
46005008	Va'an tse'e to'k aaj to'k jo̱o̱t du̱joojntykimda je̱ Cristo ka̱jx, va'an tse'e du̱'ijtumda ax jo'n je̱ tsapkaaky juu' ve'e je̱ levadura du̱kama̱a̱t, ka'a tse'e juu' n'ukto'numdinit ax jo'n je̱ jayu nkatso̱jkumda, va'an tse'e du̱maso̱o̱kumdini nu̱jom juu' jatye'e ka ó̱yap.
46005009	Nnu̱ja'yidu xa a̱ts miitse'e je̱ts ka'a ve'e m'íttat je̱'e̱ ma̱a̱tta juu' ve'e je̱ ka̱ts du̱tukma̱a̱tjaye̱jptup je̱ yaa'y je̱ ta̱'a̱x juu' ve'e ka pú̱kap jyaye̱jptup.
46005010	Ax ka je̱'e̱pts a̱tse'e ntijp je̱tse'e xtunkuke̱e̱ktinit pa̱n pa̱n jatye'e yaja naxviijn je̱ ka̱ts du̱tukma̱a̱tjaye̱jptup je̱ yaa'y je̱ ta̱'a̱x juu' ve'e ka pú̱kap jyaye̱jptup, pa̱n pa̱n jatye'e je̱ meen du̱nas'ayo̱'vidup, pa̱n pa̱n jatye'e me̱e̱'tstup, pa̱n pa̱n jatye'e du̱vinja'vidup du̱vintsa̱'kidup juu' ve'e ka je̱ Nte'yamap; ku̱x pa̱n ka'a xa ve'e je̱'e̱ ma̱a̱t m'ituva'anda, ku̱mpítsumdats miitse'e yaja naxviijn.
46005011	Je̱'e̱ a̱tse'e ntijp je̱tse'e mka'íttat je̱'e̱ ma̱a̱tta juu' ve'e natyijju̱dup utsta ajchta ukpu̱ utsta tsa̱'a̱da je̱tse'e je̱ ka̱ts du̱tukma̱a̱tjayé̱pta je̱ yaa'y je̱ ta̱'a̱x juu' ve'e ka pú̱kap jyaye̱jptup, je̱ meen du̱nas'ayó̱vada, du̱vinjávada du̱vintsa̱'a̱gada juu' ve'e ka je̱ Nte'yamap, y'ako̱tsu̱toonkada, y'oo'kta myo'okjada, je̱tse'e mye̱e̱'tsta. Ka'a tse'e xma̱a̱tkáydat xma̱a̱t'oo'ktat pa̱n pa̱n jatye'e ve'em du̱toondup je̱ kyo̱'o̱y je̱'e̱p.
46005012	-
46005013	Ka'a xa a̱tse'e xtukka̱da'aky je̱ts a̱tse'e nto̱kimpayo̱'o̱ydat pa̱n pa̱n jatye'e du̱kajaanchja'vidup je̱ Jesucristo, je̱ Nte'yam je̱'e̱ ve'e to̱kimpayo̱'o̱yjadap. Ax miits tse'e mtukka̱daakju̱dup je̱tse'e xto̱kimpayo̱'o̱ydat pa̱n pa̱n jatye'e mma̱a̱tnay'amojkijidup. Je̱'e̱ ka̱jxts a̱tse'e nva'añ je̱ts ka'a ve'e xjaa'kyakjáttat je̱tse'e je̱ to̱kin toompa xma̱a̱tnay'amókajadat.
46006001	Pa̱n je̱m tse'e miitsta pa̱n pa̱ne'e du̱ko̱'o̱yja'vidup pa̱n ti ve'e mtoondup, ¿vintso̱se'e mnayjávajada je̱tse'e na̱jkx mnañu̱xa̱'a̱ajada je̱ja je̱'e̱ vyinkujkta pa̱n pa̱n jatye'e du̱kajaanchja'vidup je̱ nMa̱ja̱ Vintsá̱namda Jesucristo? Ñojk'ó̱y xa je̱'e̱ ve'e ku̱y'it je̱tse'e amiitsji ku̱xko̱jts'ó̱yada je̱ja je̱ mmujaanchja'vivata̱jk vyinkujkta.
46006002	¿Ka'a miitse'e xnu̱jávada je̱ts pa̱n pa̱n jatye'e je̱ Nte'yam je̱ jyayu, je̱'e̱ tse'e du̱to̱kimpayo̱'o̱ydap pa̱n pa̱n jatye'e tsa̱a̱nadap je̱m naxviijnit y'it ka̱jxm? Ax pa̱n miits tse'e mto̱kimpayo̱'o̱ydap je̱ naxviijnit jayu, ¿ka'a tse'e m'o̱'yixjada je̱tse'e xko̱jts'ó̱yadat juu' ve'e ve̱e̱'n ka̱tsji?
46006003	¿Ka'a ve'e xnu̱jávada je̱ts je̱ ángeles paat u̱u̱'me'e nto̱kimpayo̱'yumdap? ¿Vintso̱ts n'ite'e xka'o̱'yixumjadat je̱tse'e juu' nko̱jts'o̱'yimdat juu' ve'e u̱xyam toojnjup ko̱jtsjup?
46006004	Pa̱n je̱m xa ve'e pa̱n ti ve'e myaktso'oxidup, ¿tya̱jx tse'e mnañu̱xa̱'a̱ajada je̱ja je̱'e̱ vyinkujkta pa̱ne'e du̱kayakvinkó̱pkidup je̱p tsaptu̱jkp?
46006005	Ve̱'e̱ xa a̱ts ya̱'a̱ ve'e nka̱ts je̱tse'e mtso̱'o̱tyóndat, ¿ka'a miitse'e je̱mda o̱tyo'ka pa̱ne'e kuvij juu' ve'e myaknamyujo̱t'ó̱yajadap?
46006006	¿Jadi pyaatyp y'ake̱e̱guip je̱'e̱ vine'e je̱tse'e a'uts ah'ajch ukpu̱ a'uts atsa̱'a̱ mnañu̱xa̱'a̱ajadat je̱ja je̱ to̱kin payo̱'yva vyinkujkta juu' ve'e je̱ Nte'yam du̱kajaanchja'vidup?
46006007	Ku ve'e mnañu̱xa̱'a̱ajada, va'ajts tse'e xyaknu̱ke̱'xnatá̱kada je̱ts ka'a je̱'e̱ ve'e y'o̱ya juu' ve'e mtoondup. ¿Tya̱jxse'e ñojk'ó̱y xkamuté̱nada je̱ ka ó̱yap juu' ve'e myaktoojnjidup? ¿Tya̱jx tse'e ñojk'ó̱y xkamaso̱'o̱kta ku ve'e juu' myakme̱e̱'tsjada?
46006008	Ax vimpitts miitse'e xtonda. Mko̱'o̱tyoondup tse'e je̱tse'e mme̱e̱'tsta. ¡A'uts ah'ajch paat a'uts atsa̱'a̱ paat tse'e ve'em mnatyónjada!
46006009	¿Ka'a miitse'e xnu̱jávada je̱ts ka'a ve'e y'íttat je̱m je̱ Nte'yam y'am kya̱'m pa̱n pa̱n jatye'e du̱toondup juu' ve'e ka ó̱yap? Ka'a tse'e pa̱n mvin'a̱a̱'njadat, ka'a xa ve'e je̱m je̱ Nte'yam y'am kya̱'m y'íttat pa̱n pa̱n jatye'e je̱ ka̱ts du̱tukma̱a̱tjaye̱jptup je̱ yaa'y je̱ ta̱'a̱x juu' ve'e ka pú̱kap jyaye̱jptup, pa̱n pa̱n jatye'e du̱vinja'vidup du̱vintsa̱'kidup juu' ve'e ka je̱ Nte'yamap, pa̱n pa̱n jatye'e je̱ navya̱jku̱n du̱yakvintsa̱'kintó̱kidup, je̱ yaa'tya̱jkta juu' ve'e je̱ ka̱ts du̱tukma̱a̱tjaye̱jptup je̱ myuyaa'tya̱jk ku̱x aamp to̱o̱ype'e je̱m jya'vin ka̱jxmda je̱tse'e ñamya̱a̱t'ítjadat,
46006010	ni ka'ava tse'e je̱m y'íttat pa̱n pa̱n jatye'e me̱e̱'tstup, pa̱n pa̱n jatye'e juu' du̱nas'ayo̱'vidup, pa̱n pa̱n jatye'e ooktup mookju̱dup, pa̱n pa̱n jatye'e ko̱'o̱ñu̱ko̱jtsidup, pa̱n pa̱n jatye'e je̱ myujayu du̱pa̱jkjidup juu' avin'a̱a̱'na.
46006011	Je̱m miitse'eda juu' ve'e ve'em joojntykidu; ax mto̱kinme̱e̱'kxju̱du tse'e je̱ Nte'yam, je̱'e̱ je̱ jyáyuts miitse'eda, je̱'e̱ tse'e mkato̱kimpa̱a̱jmju̱du. Je̱ nMa̱ja̱ Vintsá̱namda Jesús je̱ts je̱ Espíritu Santo, juu' ve'e ijtp je̱m je̱ Nte'yam jya'vin ka̱jxm, je̱'e̱ ka̱jxta tse'e ya̱ maa'yu̱n mto'nu̱xjada.
46006012	Vaamp xa ve'e je̱ jayu je̱ts yakjajtype'e je̱ Nte'yam je̱tse'e je̱ jayu du̱tónu̱t to'k ka̱'a̱jyji juu' jaty. Tyú̱vamts je̱'e̱ ve'e; ó̱yam tse'e vye'ema, ka'a tse'e to'k ka̱'a̱jyji y'o̱ya. Ka'a tse'e nvaat je̱ts a̱tse'e nnamyaso̱'o̱kju̱t je̱ts a̱tse'e juu' xyakkutojkjat.
46006013	Vaamp xa ve'e je̱ jayu je̱ts je̱ jo̱o̱t ka̱jxe'e je̱ kaaky je̱ na̱a̱j yakpu̱m je̱ts je̱'e̱ ka̱jxe'e je̱ jo̱o̱t yakpu̱m je̱tse'e je̱ jayu kyáyu̱t y'oo'ku̱t. Jidu̱'u̱m tse'e vya'anda. Ax yakkutó̱kiyupts je̱'e̱ ve'e je̱ Nte'yam je̱ kaaky je̱ na̱a̱j je̱ts je̱ jo̱o̱t. Ka je̱'e̱ ka̱jxap xa ve'e je̱ jayu je̱ ñi'kx je̱ kyo̱pk yakpu̱m je̱tse'e je̱ ka̱ts du̱tukma̱a̱tjayé̱ptat je̱ yaa'y je̱ ta̱'a̱x juu' ve'e ka pú̱kap jyaye̱jptup; je̱ Nte'yam ka̱jx je̱'e̱ ve'e yakpu̱m.
46006014	Ve'em ax jo'n je̱ mya̱kkin ka̱jx je̱ Nte'yam du̱yakjoojntykpa̱jknuva je̱ nMa̱ja̱ Vintsá̱namda Jesucristo, nay je̱ mya̱kkin ka̱jxpa tse'e xyakjoojntykpa̱jkumdinuvat.
46006015	¿Tis, ka'a vine'e xnu̱jávada je̱ts ve'eme'e u̱u̱'m ya̱ nni'kxamda ya̱ nkó̱pkamda ax jo'n to'k jado'k viijn jaty ku̱n'ijtumdi to'k ni'kx to'k ko̱pk je̱ Cristo ma̱a̱t? ¿Mpa̱jkjap a̱ts n'ite'e to'k viijn juu' ve'e ijtp je̱ Cristo ma̱a̱t je̱ts a̱tse'e ntukma̱a̱tnamyókju̱t je̱ ko̱'o̱tya̱'a̱xap? ¡Ni vintso̱va xa a̱tse'e nkapa̱jkjat je̱ts a̱tse'e ve'em ntónu̱t!
46006016	¿Mkanu̱ja'vidupe'e je̱ts ku ve'e to'k je̱ yaa'tya̱jk du̱ma̱a̱tnamyúkju̱ je̱ ko̱'o̱tya̱'a̱xap, ve'emts je̱'e̱ ve'e nu̱me̱jtsk jyajttini ax jo'n to'k ni'kx to'k ko̱pk ku̱y'ijtti? Ku̱x jidu̱'u̱m xa ve'e je̱ Kunuu'kx Jatyán vya'añ: “Ve'em tse'e nu̱me̱jtsk jyajttini ax jo'n to'k ni'kx to'k ko̱pk ku̱y'ijtti.”
46006017	Nay ve'empa tse'e ku ve'e je̱ jayu y'it to'k muk je̱ Ma̱ja̱ Vintsá̱n ma̱a̱t, ve'emts je̱'e̱ ve'eda ax jo'n to'k jo̱o̱t to'k ja'vin ku̱y'ijtti.
46006018	Ni vintso̱va xa ve'e je̱ ka̱ts xkatukma̱a̱tjayé̱ptat je̱ yaa'y je̱ ta̱'a̱x juu' ve'e ka pú̱kap mjaye̱jptup. May viijn xa ve'e je̱ to̱kin juu' ve'e je̱ jayu tyuump; ax je̱'e̱ juu' ve'e je̱ ka̱ts du̱tukma̱a̱tjaye̱jpp je̱ yaa'y je̱ ta̱'a̱x juu' ve'e ka pú̱kap jyayejpp, yakma'typts je̱'e̱ ve'e je̱ ñi'kx je̱ kyo̱pk.
46006019	¿Ka'a ve'e xnu̱jávada je̱ts je̱ Espíritu Santo je̱'e̱ ve'e je̱ chapta̱jk je̱ mni'kxta je̱ mko̱pkta je̱ts je̱me'e mja'vin ka̱jxmda chu̱u̱na je̱ Espíritu Santo?, juu' ve'e je̱ Nte'yam mmo̱o̱jyju̱du. Je̱ Nte'yam jye̱'e̱ xa miitse'eda,
46006020	va'ajts tsó̱vaxts je̱'e̱ ve'e mkujoojyjidi. Je̱'e̱ ka̱jx tse'e du̱tsa̱k je̱tse'e je̱ Nte'yam xyakmá̱jadat xyakjaanchadat je̱ mni'kx je̱ mko̱pk ma̱a̱tta.
46007001	U̱xyamts a̱tse'e n'atsó̱vu̱t juu' ve'e m'amo̱tutú̱vidu ku a̱tse'e xnu̱ja'yidi. O̱y xa je̱'e̱ ve'e ku ve'e je̱ jayu kyata̱'a̱xpú̱k.
46007002	Ax je̱'e̱ ka̱jx tse'e ku̱xe'e je̱ jayu ñamya̱a̱t'ituva'anjada, ka̱kje̱'e̱ tse'e je̱ jayu du̱jayé̱pu̱t je̱ ñu̱da̱'a̱x, ka̱kje̱'e̱ tse'e je̱ jayu du̱jayé̱pu̱t je̱ ñu̱yaa'y.
46007003	Ku ve'e je̱ ta̱'a̱xta̱jk ñaajk'ituva'añju̱ ma̱a̱t je̱ ñu̱yaa'y, je̱ ñu̱yaa'y tse'e du̱kutyónup je̱ ta̱'a̱xta̱jk je̱ cho̱jku̱n; nay ve'empa tse'e ku ve'e je̱ yaa'tya̱jk ñaajk'ituva'añju̱ ma̱a̱t je̱ ñu̱da̱'a̱x, je̱ ñu̱da̱'a̱x tse'e du̱kutyónup je̱ yaa'tya̱jk je̱ cho̱jku̱n.
46007004	Ku ve'e je̱ ta̱'a̱xta̱jk yaa'vyú̱k, ka'a tse'e naaydum je̱ ñi'kx je̱ kyo̱pk du̱'ukyakkutojkjini, je̱ ñu̱yaa'ye'e je̱ kutojku̱n tyukma̱a̱tjayejpp; nay ve'empa tse'e ku ve'e je̱ yaa'tya̱jk tya̱'a̱xpú̱k, ka'a tse'e naaydum je̱ ñi'kx je̱ kyo̱pk du̱'ukyakkutojkjini, je̱ ñu̱da̱'a̱xe'e je̱ kutojku̱n tyukma̱a̱tjayejpp.
46007005	Ka'a tse'e je̱ yaa'tya̱jk je̱ ñu̱da̱'a̱x du̱kama̱a̱t'ítu̱t, nay ve'empa tse'e je̱ ta̱'a̱xta̱jk, ka'ats je̱'e̱ ve'e je̱ ñu̱yaa'y du̱kama̱a̱t'ítu̱t, je̱'e̱jyji ve'e je̱tse'e mkanamya̱a̱t'ítjadat ku ve'e tu̱x'ako̱jtstókta je̱tse'e ka̱k'apu̱k m'íttat je̱tse'e mtsapkó̱tstat. Ku ve'e je̱ it ñáxu̱t pa̱n vinxu̱pe'e tu̱x'ako̱jtstókta, van'it tse'e mnamyojkjidinuvat, ve'em tse'e mkaka'adat je̱m je̱ ko̱'o̱yjáyuvap kya̱'m.
46007006	Ka'ats a̱tse'e mpava'añ je̱tse'e mkanavyá̱kjadat, nyakjajtyp a̱tse'e.
46007007	Ve'em a̱tse'e ntsa̱k je̱tse'e ve'em nu̱jom je̱ jayu ku̱y'it ax jo'n a̱ts. Ax je̱ Nte'yam tse'e ka̱kje̱'e̱ je̱ jayu je̱ maa'yu̱n je̱ puta̱jkin du̱mo̱o̱yp pa̱n vintso̱ ve'e to'k uk pa̱n vintso̱ ve'e jado'k.
46007008	Je̱ naaydum jayu je̱ts je̱ ku'a̱a̱'k ta̱'a̱xta̱jk, je̱'e̱ts a̱tse'e nnu̱u̱jmidup je̱ts o̱ye'e ku̱y'it je̱tse'e naaydum ku̱tyanda, ve'em ax jo'n a̱ts;
46007009	ax pa̱n ka'a tse'e du̱muté̱nada, ñojk'ó̱y tse'e ñavyá̱kjadat je̱ts ka'a ve'e ku ve'e ko̱o̱jyji je̱ y'aaj je̱ jyo̱o̱t y'ampá̱kjadat.
46007010	Ax pa̱n pa̱n tse'e yaa'vyú̱kani ta̱'a̱xpú̱kani, tun vinko̱pkts je̱'e̱ ve'e je̱tse'e kyanamyaso̱'o̱kjadat. Ka á̱tsap xa ya̱'a̱ ve'e je̱ mpava'nu̱n, je̱ Ma̱ja̱ Vintsá̱n je̱ pyava'nu̱n ya̱'a̱ ve'e.
46007011	Pa̱n myaso̱o̱knup tse'e je̱ ta̱'a̱xta̱jk je̱ ñu̱yaa'y, ka'a tse'e y'ukyaa'vya̱jknit, o̱'yip tse'e je̱tse'e je̱ ñu̱yaa'y du̱ma̱a̱tnakyo̱jts'o̱'yijinuvat. Ax nay ve'empa tse'e je̱ yaa'tya̱jk, ka'a tse'e du̱maso̱'o̱ku̱t je̱ ñu̱da̱'a̱x.
46007012	Juu'ts a̱tse'e njaa'kkó̱tsup, ka'ats je̱'e̱ ve'e je̱ Ma̱ja̱ Vintsá̱n du̱ka̱jts, a̱ts ya̱'a̱ ve'e nka̱jtsp. Pa̱n je̱ uts je̱ ajch je̱ ñu̱da̱'a̱x tse'e du̱kajaanchja'vip je̱ Jesucristo je̱tse'e je̱ ta̱'a̱xta̱jk ñayjávaja je̱tse'e du̱jaa'kma̱a̱ttsa̱a̱nat je̱ ñu̱yaa'y, ka'a tse'e je̱ ñu̱yaa'y myaso̱'o̱kju̱t.
46007013	Je̱ts pa̱n je̱ uts je̱ tsa̱'a̱ je̱ ñu̱yaa'y tse'e du̱kajaanchja'vip je̱ Jesucristo, je̱tse'e je̱ yaa'tya̱jk ñayjávaja je̱tse'e du̱jaa'kma̱a̱ttsa̱a̱nat je̱ ñu̱da̱'a̱x, ka'a tse'e je̱ ñu̱da̱'a̱x myaso̱o̱kjuvat.
46007014	Ku̱x je̱ yaa'tya̱jk juu' ve'e je̱ Jesucristo du̱kajaanchja'vip, kunoo'kxjupts je̱'e̱ ve'e je̱ Nte'yam je̱ ñu̱da̱'a̱x ka̱jx juu' ve'e je̱ jaanchja'vin du̱jaye̱jpp; je̱ts je̱ ta̱'a̱xta̱jk juu' ve'e je̱ Jesucristo du̱kajaanchja'vip, kunoo'kxjupts je̱'e̱ ve'e je̱ Nte'yam je̱ ñu̱yaa'y ka̱jx juu' ve'e je̱ jaanchja'vin du̱jaye̱jpp. Pa̱n ka'a xa ve'e ku̱vye'ema, ve'em tse'e je̱ m'ónu̱k ku̱y'itta ax jo'n je̱'e̱da pa̱n pa̱n jatye'e je̱ tyee' je̱ tyaak je̱ jaanchja'vin du̱kajaye̱jptup. Ax je̱ m'ónu̱kta, je̱ Nte'yamts je̱'e̱ ve'e du̱kunoo'kxp.
46007015	Ax je̱ jayu tse'e juu' ve'e kajaanchja'vip, pa̱n je̱'e̱ tse'e du̱maso̱'o̱kuvaannup je̱ ñu̱da̱'a̱x ukpu̱ je̱ ñu̱yaa'y, maso̱'o̱kta je̱tse'e ve'em du̱tóndat. Ku ve'e ve'em jyátu̱t, naspa̱ka tse'e tyánu̱t je̱ uts je̱ ajch ukpu̱ je̱ uts je̱ tsa̱'a̱, ku̱x je̱'e̱ ka̱jxe'e je̱ Nte'yam xyaaxjimdi je̱tse'e o̱y aaj o̱y jo̱o̱t ntsu̱u̱nimdinit.
46007016	Je̱ts mits, ta̱'a̱xta̱jk, ka'a xa ve'e xnu̱java pa̱n jyaanchjávape'e je̱ mnu̱yaa'y je̱ Jesucristo mits ka̱jx. Uk mits, yaa'tya̱jk, ka'a tse'e xnu̱ja'viva pa̱n jyaanchjávape'e je̱ mnu̱da̱'a̱x je̱ Jesucristo mits ka̱jx.
46007017	Va'an tse'e anañu̱joma je̱ jayu du̱tsu̱u̱na ax jo'n jyoojntykidi ku ve'e je̱ Nte'yam yaaxu̱xjidi je̱tse'e y'ijttinit je̱'e̱ je̱ jyayu, ve'em ax jo'n je̱ Nte'yam du̱nu̱pa̱a̱jmtki je̱tse'e jyoojntykadat. Ve'emts a̱tse'e je̱ jayu nvaajnjada pa̱n joma jatye'e je̱ jaanchja'vivata̱jk ñay'amókajada.
46007018	Pa̱n je̱ Nte'yam xa ve'e du̱yaaxjip to'k juu' ve'e je̱ ixta'nu̱n du̱ni'kxmip du̱ko̱jmip, ve'em tse'e du̱ni'kxmat du̱ko̱jmat je̱ ixta'nu̱n je̱tse'e nu̱java tyánu̱t je̱ts israeejlit jayu je̱'e̱ ve'e. Ax pa̱n yaaxjip tse'e to'k juu' ve'e je̱ ixta'nu̱n du̱kani'kxmip du̱kako̱jmip, ka'a tse'e je̱ ixta'nu̱n yakpa̱a̱jmjat.
46007019	Ka'a xa je̱'e̱ ve'e vyinko̱pka pa̱n ñi'kxmip kyo̱jmipe'e je̱ ixta'nu̱n uk pa̱n ka'a, je̱'e̱ ve'e vinko̱pk je̱tse'e je̱ jayu du̱kutyónu̱t je̱ Nte'yam je̱ pyava'nu̱n.
46007020	Ka̱kje̱'e̱ xa ve'e je̱ jayu tyánu̱t ve'em ax jo'n vye'na ku ve'e je̱ Nte'yam yaaxu̱xji je̱tse'e y'ijtnit je̱'e̱ je̱ jyayu.
46007021	Pa̱n je̱ joyu̱toompa ve'e m'ijt ku ve'e myakyaaxji, ka'a tse'e mnavyinma'yu̱nmo̱'o̱ju̱t; ax pa̱n m'o̱'yixjup tse'e je̱tse'e naspa̱ka m'ítu̱t, ve'em tse'e xtónu̱t,
46007022	ku̱x je̱'e̱ juu' ve'e ijt je̱ joyu̱toompa ku ve'e je̱ Ma̱ja̱ Vintsá̱n yaaxu̱xji, naspa̱ka tse'e y'ijtni je̱ jayu, ku̱x naspa̱ka je̱'e̱ ve'e je̱ja je̱ Ma̱ja̱ Vintsá̱n vyinkujk. Nay ve'empa tse'e pa̱n pa̱ne'e ijt naspa̱ka ku ve'e yakyaaxji, je̱ Cristo tse'e u̱xyam myutoonnup myupa̱jknup.
46007023	Je̱ Nte'yam xa ve'e mkujoojyju̱du va'ajts tsó̱vax. Ku̱x tse'e ve'em, ka'a tse'e xyakjáttat je̱tse'e pa̱n mviijnkvó̱vjadat je̱tse'e ve'em je̱ Nte'yam xkamutóndat xkamupá̱ktat.
46007024	Ax ve'em tse'e, utsta ajchta utsta tsa̱'a̱da, jaa'k'ítta je̱ Nte'yam ma̱a̱t to'k jado'k, ve'em ax jo'n mve̱'nada ku je̱'e̱ ve'e myaaxu̱xjidi.
46007025	Ax je̱'e̱da pa̱n pa̱n jatye'e naaydum jáyuda, ka'a a̱tse'e ti pava'nu̱n nma̱a̱da je̱ Ma̱ja̱ Vintsá̱n ka̱jx; ax ya̱ nvinma'yu̱nts a̱tse'e nka̱jtsp, to'k juu' ve'e je̱ Ma̱ja̱ Vintsá̱n tyukmo̱'t, o̱'yip xa ve'e je̱tse'e xjaanchjávadat juu' a̱tse'e nka̱jtsp.
46007026	Ve'em a̱tse'e nvinmay je̱ts o̱ye'e je̱tse'e je̱ jayu ve'em tyánu̱t ax jo'nam y'it, je̱'e̱ ka̱jx ku ve'e tso'ox u̱xyam ya̱ tiempo juu' ve'e ntuktsu̱u̱nimdup.
46007027	Pa̱n ta̱'a̱xpú̱kani xa mitse'e, ka'a tse'e x'íxtat vintso̱ ve'e xmaso̱o̱knit je̱ mnu̱da̱'a̱x; ax pa̱n ka'a tse'e mta̱'a̱xpú̱ka, ka'a tse'e x'íxtat pa̱n pa̱ne'e mnu̱da̱'a̱xap.
46007028	Ax pa̱n mta̱'a̱xpa̱jkpts mitse'e, ka'ats je̱'e̱ ve'e tyó̱kina. Je̱ts pa̱n to'ke'e je̱ kiixu̱ta̱'a̱x yaa'vyú̱k, ka'avats je̱'e̱ ve'e tyó̱kina. Ax pa̱n pa̱n jaty tse'e yaa'vya̱jkp ta̱'a̱xpa̱jkp, cha̱mkojkipts je̱'e̱ ve'e juu' ve'e nu̱yojk tso'ox ku ve'e jyoojntykada yaja naxviijn; ax je̱'e̱ts a̱ts miitse'e nkatukmutso̱jktup.
46007029	Utsta ajchta utsta tsa̱'a̱da, ya̱'a̱ xa a̱tse'e ntijp, jave̱e̱'njits je̱'e̱ ve'e je̱ tiempo njaye̱jpumda. U̱xyam xa ve'e du̱'ukva'añ ku je̱'e̱da pa̱n pa̱n jatye'e ta̱'a̱xpú̱k, ve'em tse'e ñayjávajat ax jo'n ku̱kyata̱'a̱xpu̱jk;
46007030	pa̱n pa̱n tse'e tsaachvinmaayp, ve'em tse'e ñayjávajat ax jo'n ku̱kyatsaachvinmaajy; pa̱n pa̱n tse'e xo̱o̱jntkp, ve'em tse'e ñayjávajat ax jo'n ku̱kyaxo̱o̱jntk; pa̱n pa̱n tse'e jooyp, ve'em tse'e du̱jávat je̱ts ka'a ve'e du̱je̱'e̱ juu' jatye'e jyooyp;
46007031	pa̱n pa̱n tse'e je̱ naxviijnit o̱'yin du̱jaye̱jpp, ve'em tse'e ñayjávajat ax jo'n je̱ naxviijnit o̱'yin ku̱du̱kajayejp jo'n, ku̱x tá̱minupe'e je̱ xa̱a̱j ku ve'e ya̱ naxviijnit it kyo̱o̱'k'ijtnit.
46007032	Je̱'e̱ xa a̱tse'e ntsa̱jkp je̱tse'e xkativinmáydat. Ku xa ve'e je̱ jayu kyata̱'a̱xpú̱k, vyinmaayp tse'e je̱ Ma̱ja̱ Vintsá̱n jye̱'e̱ je̱tse'e du̱tún juu' ve'e je̱ Ma̱ja̱ Vintsá̱n cha̱jkp;
46007033	ax je̱ jayu juu' ve'e ta̱'a̱xpú̱kani, jaa'knu̱yojkipts je̱'e̱ ve'e je̱ vyinma'yu̱n pa̱n ti jatye'e ijtp yaja naxviijn je̱tse'e du̱tún juu' ve'e je̱ ñu̱da̱'a̱x cha̱jkp.
46007034	Nay ve'empa tse'e ku ve'e je̱ jayu kyayaa'vyú̱k, vyinmaayp tse'e je̱ Ma̱ja̱ Vintsá̱n jye̱'e̱ je̱ts vintso̱ ve'e va'ajts aaj va'ajts jo̱o̱t y'ítu̱t je̱ Nte'yam ma̱a̱t, ve'em je̱ ñi'kx je̱ kyo̱pk, nay ve'empa je̱ y'aaj je̱ jyo̱o̱t; ax juu' tse'e yaa'vyú̱kani, vyinmaaypts je̱'e̱ ve'e pa̱n ti jatye'e ijtp yaja naxviijn je̱tse'e du̱tún juu' ve'e je̱ ñu̱yaa'y cha̱jkp.
46007035	Miits je̱ m'o̱'yin ka̱jxta xa a̱ts ya̱'a̱ ve'e nka̱ts; ka je̱'e̱pe'e je̱ts a̱ts miitse'e nkayakjajtjadat juu' ve'e mtonuvaandup, je̱'e̱ ka̱jxe'e je̱ts tsoj yakxo̱ne'e mjoojntykadat mnaxviijnadat, je̱ Ma̱ja̱ Vintsá̱n xmutóndat xmupá̱ktat to'k aaj to'k jo̱o̱t.
46007036	Ax pa̱n je̱m tse'e to'k je̱ vaju̱tya̱jk juu' ve'e du̱vinmaayp je̱ts nu̱yojk o̱y je̱'e̱ ve'e je̱tse'e du̱pá̱ku̱t je̱ kiixu̱ta̱'a̱x juu' ve'e cha̱jkp, ku̱x ka'a ve'e tyunmootska je̱ kiixu̱ta̱'a̱x je̱ts ka'a ve'e je̱ vaju̱tya̱jk du̱mutena je̱tse'e naaydum cha̱a̱nat, nvaat tse'e ñavyá̱kjadat, ka'a je̱'e̱ ve'e tyó̱kina.
46007037	Ax pa̱n je̱m tse'e viijnk juu' ve'e ma̱kk je̱ vyinma'yu̱n du̱pa̱a̱mp je̱tse'e du̱mutena je̱tse'e naaydum cha̱a̱nat, je̱tse'e y'o̱'yixju̱ je̱tse'e du̱tún juu' ve'e cha̱jkp, pa̱n pyayo̱'yts je̱'e̱ ve'e je̱ts ka'a ve'e du̱pá̱ku̱t je̱ kiixu̱ta̱'a̱x juu' ve'e cha̱jkp, o̱yts je̱'e̱ ve'e je̱tse'e kyanavyá̱kjadat.
46007038	Ax ve'em tse'e, je̱'e̱ juu' ve'e du̱pa̱jkp je̱ kiixu̱ta̱'a̱x juu' ve'e cha̱jkp, o̱yts je̱'e̱ ve'e juu' du̱tún. Ax je̱'e̱ juu' ve'e du̱kapa̱jkp je̱ kiixu̱ta̱'a̱x juu' ve'e cha̱jkp, nu̱ntun o̱yts je̱'e̱ ve'e juu' du̱tún.
46007039	Je̱ ta̱'a̱xta̱jk juu' ve'e yaa'vyú̱k, pava'añ tse'e y'it je̱tse'e du̱ma̱a̱t'ítu̱t je̱ ñu̱yaa'y pa̱n vinxu̱pe'e jyoojntyka; ax pa̱n o̱o̱'kp tse'e je̱ ñu̱yaa'y, o̱'yip tse'e je̱tse'e du̱pá̱ku̱t pa̱n pa̱ne'e cha̱jkp, je̱'e̱jyji ve'e tu̱u̱v juu' ve'e jaanchja'viva jayu.
46007040	Ve'em a̱tse'e nvinmay je̱ts jyayé̱pupe'e nu̱yojk je̱ xo̱o̱jntku̱n pa̱n ka'a ve'e y'ukyaa'vya̱jkni. Ax nayja'vijinupts a̱tse'e je̱ts a̱tse'e ve'em nka̱ts je̱ Espíritu Santo ka̱jx, juu' ve'e ijtp je̱m je̱ Nte'yam jya'vin ka̱jxm.
46008001	Va'ants a̱tse'e u̱xyam du̱ko̱jtspa je̱ tsu'uts ka̱jx juu' ve'e je̱ jayu tyukvintsa̱'kidup je̱ apa̱mnax. Nnu̱ja'vimdup xa u̱u̱'me'e je̱ts ka'a ve'e je̱ apa̱mnax jyoojntyka. Ku ve'e je̱ jayu ñayjávajada je̱ts o̱o̱ye'e juu' du̱tunnu̱jávada, namyá̱jijidupts je̱'e̱ ve'e. Ax ku tse'e je̱ jayu je̱ tso̱jku̱n du̱jaye̱pta, pyuta̱jkidupts je̱'e̱ ve'e je̱ y'utsta je̱ y'ajchta je̱ts je̱ y'utsta je̱ cha̱'a̱da vintso̱ ve'e je̱ Jesucristo nu̱yojk du̱jaanchjávadat.
46008002	Pa̱n pa̱n xa ve'e du̱vinmaayp je̱ts ñu̱ja'vipe'e juu', ka'ats je̱'e̱ ve'e du̱tinu̱java ax jo'n du̱paa'ty du̱'ake̱e̱ga.
46008003	Ax pa̱n pa̱n tse'e je̱ Nte'yam du̱tso̱jkp, íxajats je̱'e̱ ve'e je̱ Nte'yam.
46008004	Ax je̱'e̱ ve'e ku ve'e yakju̱'kx juu' ve'e je̱ jayu tyukvintsa̱'kidup je̱ apa̱mnax, nnu̱ja'vimdupts u̱u̱'me'e je̱ts ka'a je̱'e̱ ve'e ti vya'añ je̱ apa̱mnax, je̱ Nte'yamji ve'e to'k du̱nu̱má̱jip du̱nu̱jaanchip.
46008005	Ve'em tse'e du̱ko̱tsta je̱ts may je̱'e̱ ve'e juu' ve'e nte'yam je̱ts juu' jatye'e yakvinja'vip yakvintsa̱'kip, ve'em juu' ve'e yaja naxviijn je̱ts ve'em juu' ve'e je̱m tsajviinmpa.
46008006	Nnu̱ja'vimdinupts u̱u̱'me'e je̱ts to'kji je̱'e̱ ve'e je̱ Nte'yam, je̱ Dios Tee'. Je̱'e̱ tse'e du̱pa̱mka̱jx nu̱jom juu' jaty, je̱'e̱ ka̱jx tse'e n'ijtumda; ax je̱mpa tse'e to'kji je̱ Ma̱ja̱ Vintsá̱n, je̱ Jesucristo, je̱'e̱ ma̱a̱t tse'e je̱ Nte'yam nu̱jom juu' jaty du̱pu̱u̱jm, je̱'e̱ tse'e xmo̱'yumdup ya̱ njoojntykinamda.
46008007	Ax ka'ats ya̱'a̱ ve'e anañu̱joma je̱ jayu du̱nu̱jávada. Je̱m xa ve'e pa̱n pa̱n jatye'e yujta ku ve'e du̱vintsa̱'a̱gada y'ijt je̱ apa̱mnax. Je̱'e̱ ka̱jx tse'e ku̱xe'e du̱ka'o̱ynu̱jávada ti ve'e je̱ Nte'yam cha̱jkp, to̱kintoondupts je̱'e̱ ve'e ku ve'e du̱ja̱'kxta je̱ tsu'uts juu' ve'e je̱ jayu tyukvintsa̱'kidup je̱ apa̱mnax.
46008008	Je̱ Nte'yam je̱ y'ónu̱k xa u̱u̱'me'eda ka je̱'e̱ ka̱jxap ku ve'e juu' nka'yumda nja̱'kxumda. Akijpxa xa ve'e je̱ Nte'yam du̱java pa̱n nka'yumdup nja̱'kxumdupe'e uk pa̱n ka'a ve'e nka'yumda nja̱'kxumda.
46008009	Pa̱n mnayja'vijidup tse'e je̱ts nvaate'e xja̱'kxtat juu' ve'e je̱ jayu tyukvintsa̱'kidup je̱ apa̱mnax, myakkó̱pkadap tse'e o̱o̱y je̱ts ku ve'e ve'em xja̱'kxtat je̱ts ka je̱'e̱ ka̱jxape'e xtukmaso̱'o̱ktat je̱ Nte'yam je̱ tyoo' pa̱n pa̱n jatye'e du̱jaanchja'vidup je̱ts ka'a je̱'e̱ ve'e y'o̱ya ku ve'e je̱ jayu ve'em du̱ju̱'kx.
46008010	Pa̱n mits xa ve'e mnu̱ja'vip je̱ts nvaate'e je̱ jayu ti du̱káyu̱t du̱ja̱'kxu̱t, je̱tse'e m'a̱jxtu̱k kaayva je̱m joma ve'e je̱ apa̱mnax yakvinjava yakvintsa̱'a̱ga, je̱tse'e m'ixju̱ nu̱to'k je̱ m'uts je̱ m'ajch ukpu̱ nu̱to'k je̱m m'uts je̱ mtsa̱'a̱ juu' ve'e du̱ka'o̱ynu̱ja'vip ti ve'e je̱ Nte'yam cha̱jkp, nayja'vijuvapts je̱'e̱ ve'e je̱tse'e du̱ja̱'kxu̱t je̱ tsu'uts juu' ve'e tyukvintsa̱'kidup je̱ apa̱mnax.
46008011	Ku ve'e ve'em xtun, ó̱yame'e xnu̱java je̱ts nvaate'e je̱ jayu ti du̱káyu̱t du̱ja̱'kxu̱t, myakvintó̱kipts mitse'e je̱ m'uts je̱ m'ajch ukpu̱ je̱ m'uts je̱ mtsa̱'a̱ juu' ve'e du̱ka'o̱ynu̱ja'vip juu' ve'e je̱ Nte'yam cha̱jkp, ax ku'o̱o̱'kijuvats je̱'e̱ ve'e je̱ Cristo.
46008012	Ax pa̱n miits tse'e myakvintó̱kidup je̱ m'utsta je̱ m'ajchta ukpu̱ je̱ m'utsta je̱ mtsa̱'a̱da, je̱'e̱ ve'e ku ve'e du̱tonda juu' ve'e ñasja'vidup je̱ts ka'a je̱'e̱ ve'e y'o̱ya juu' ve'e tyoondup, mmuto̱kintoonduvapts miitse'e je̱ Cristo.
46008013	Ax ve'em tse'e, pa̱n a̱ts tse'e nyakto̱kintuump nu̱to'k je̱ n'uts je̱ n'ajch ukpu̱ nu̱to'k je̱ n'uts je̱ ntsa̱'a̱ je̱'e̱ ka̱jx pa̱n juu' a̱tse'e nju̱'kxp, ni je̱ vin'ita xa a̱tse'e nkaja̱'kxu̱t je̱ tsu'uts.
46009001	¿Ka'a a̱ts vine'e x'o̱'yixju̱ je̱ts a̱tse'e ntónu̱t juu' a̱tse'e ntsa̱jkp? ¿Ka je̱ kuká̱tsivap a̱ts vine'e? ¿Ka'a a̱ts vine'e n'ix je̱ nMa̱ja̱ Vintsá̱namda Jesucristo? ¿Ka'a miits vine'e xjaanchjávada je̱ Ma̱ja̱ Vintsá̱n ku̱x a̱ts je̱'e̱ ve'e jye̱'e̱ nvaajnjidu?
46009002	Pa̱n je̱m xa ve'e juu' ve'e du̱kakuva̱jktup je̱ts je̱ kuká̱tsiva a̱tse'e, o̱yts miitse'e xnu̱jávada je̱ts je̱'e̱m a̱tse'e. Je̱'e̱ ve'e ku ve'e xjaanchja'vi'ukvaandi je̱ Jesucristo ku a̱tse'e x'amo̱tunajxti, je̱'e̱ tse'e du̱yaknu̱ke̱'xnata̱jkip je̱ts je̱ kuká̱tsiva a̱tse'e.
46009003	Jidu̱'u̱mts a̱tse'e n'atso̱vda pa̱n pa̱n jaty a̱tse'e xto̱kimpayo̱'ydup.
46009004	¿Ka'a a̱ts vine'e nvinmachju̱ je̱ts a̱tse'e je̱ jayu xyakkáyu̱t xyak'oo'ku̱t?
46009005	¿Ka'a a̱ts vine'e x'o̱'yixju̱ je̱ts a̱tse'e je̱ ta̱'a̱xta̱jk nma̱a̱tvídu̱tu̱t juu' ve'e je̱ Jesucristo du̱jaanchja'vip?, ve'em ax jo'n je̱ ñu̱da̱'a̱x du̱ma̱a̱tvídu̱tta je̱ viijnk kuká̱tsivada je̱ts je̱ Ma̱ja̱ Vintsá̱n je̱ y'utsa̱ta̱jk ma̱a̱t je̱ Pedro.
46009006	A̱ts ma̱a̱t je̱ Bernabé, ¿a̱a̱tsji vine'e xtukka̱daakp je̱ts a̱a̱tse'e nkamaso̱'o̱ku̱t je̱ ka̱'m toonk je̱ts a̱a̱tse'e je̱ o̱y ka̱ts je̱ o̱y ayook n'avánat?
46009007	¿Je̱m vine'e je̱ tojpa juu' ve'e viinm nakya̱'íxjup je̱tse'e kyajo'yu̱mpú̱k? ¿Ukpu̱ jé̱mpats vine'e pa̱ne'e je̱ chaaydum du̱nu̱yo'oip je̱tse'e je̱ tya̱a̱jm du̱kaju̱'kx? ¿Ukpu̱ nay je̱mpa vine'e pa̱ne'e je̱ kyarneero du̱yaktsu̱u̱nip je̱tse'e du̱ka'uu'k je̱ carnero je̱ lyeche?
46009008	Ka'a xa ve'e a̱tsji ve'em nva'añ je̱ts tyukjoojntykidup je̱'e̱ ve'e je̱ jayu je̱'e̱ je̱ tyoonk, ve'em tse'e vyaampa je̱ Moisés je̱ pyava'nu̱n.
46009009	Jidu̱'u̱m tse'e vya'añ: “Ka'a xa ve'e je̱ kaaj je̱ y'ajé̱n xpa̱a̱jmjadat juu' ve'e du̱vinte̱e̱'mp je̱ trigo juu' ve'e tsúkani.” ¿Je̱ tsapkaaj ka̱jx vine'e je̱ Nte'yam ve'em vyaajñ,
46009010	ukpu̱ u̱u̱'m ka̱jxamda vine'e? U̱u̱'m ka̱jxamda xa je̱'e̱ ve'e ve'em vyaajñ. Je̱'e̱ juu' ve'e yoop, ve'em ax jo'n je̱'e̱ juu' ve'e je̱ ta̱a̱jm du̱pa̱kmojkp, ve'emts je̱'e̱ ve'e du̱tonda ku̱x y'ajo̱o̱tidup je̱'e̱ ve'e juu' ve'e tukka̱daakju̱dup ku ve'e je̱ trigo ta̱a̱jm yakpa̱kmuk.
46009011	A̱a̱ts xa miitse'e ntuk'ixtu je̱ Nte'yam je̱ kya̱ts je̱ y'ayook, ¿mayts miits je̱'e̱ ve'e mtunyakjávajada ku a̱a̱tse'e xmo̱'o̱dat juu' a̱a̱tse'e ntukjoojntykap?
46009012	Pa̱n je̱m xa ve'e je̱ viijnk jayu juu' ve'e du̱vinmajtsju̱dup je̱tse'e xyakjoojntykadat, ¿ka'ats n'ite'e nu̱yojk vyinko̱pka je̱ts a̱a̱tse'e xyakjoojntykat? Ax ka'ats a̱a̱ts miitse'e n'amó̱tuda je̱ts a̱a̱tse'e xyakjoojntykadat; ó̱yam xa a̱a̱tse'e xkatih'ijtja, nmuteniku̱jxpts a̱a̱tse'e nu̱jom je̱'e̱ ka̱jx je̱tse'e nu̱yojk je̱ jayu yakvaajnjadat je̱ o̱y ka̱ts je̱ o̱y ayook.
46009013	Mnu̱ja'vidup xa miitse'e je̱ts pa̱n pa̱n jatye'e toondup je̱p ma̱ja̱ tsaptu̱jkp, je̱'e̱ tse'e tyukjoojntykidup juu' ve'e je̱p pya̱jktup; je̱ts je̱'e̱ pa̱ne'e du̱mutoondup du̱mupa̱jktup je̱ Nte'yam joma ve'e je̱ yo̱jxpe̱jtu̱n, tukka̱daakju̱dup tse'e je̱tse'e du̱ja̱'kxtat je̱ tá̱nu̱k tsu'uts juu' ve'e je̱m je̱ Nte'yam tyukvintsa̱'kidup.
46009014	Nay ve'empa tse'e je̱ Ma̱ja̱ Vintsá̱n du̱nu̱pa̱a̱jmtki je̱ts je̱'e̱ pa̱n pa̱n jatye'e je̱ jayu du̱vaajnjidup je̱ o̱y ka̱ts je̱ o̱y ayook, je̱'e̱ tse'e tyukjoojntykiduvap.
46009015	Ax ó̱yamts a̱tse'e xjatukka̱da'aky je̱ts a̱tse'e je̱ jayu xmo̱'o̱t a̱ts je̱ ntukjoojntykin, ni vin'ítats a̱tse'e je̱ jayu ve'em nkah'amo̱tu. Ka je̱'e̱ ka̱jxapts a̱ts miitse'e ve'em nmu̱jáyada je̱ts a̱ts miitse'e juu' xmo̱'o̱dat. Nu̱yojk o̱y xa a̱tse'e nnayjávaja je̱ts a̱tse'e n'o̱o̱'knit je̱ts ka'a ve'e ku ve'e je̱ jayu vya'andat je̱ts kuvana a̱ts miitse'e xyakjoojntykidi.
46009016	Pa̱n a̱ts ya̱ n'avintso̱ vinma'yu̱n ka̱jx xa a̱ts miitse'e ku̱nvaajnjada je̱ o̱y ka̱ts je̱ o̱y ayook, ku̱nnamyá̱jajats a̱tse'e. Ax ka ya̱ n'avintso̱ vinma'yu̱n ka̱jxapts a̱tse'e ve'em ntun, je̱ Nte'yam a̱tse'e xtukkuva'ni je̱ts a̱tse'e ve'em ntun.
46009017	Pa̱n a̱ts ya̱ n'avintso̱ vinma'yu̱n ka̱jx xa a̱tse'e ve'em ku̱ntún, ku̱n'a'ixts a̱tse'e je̱ n'o̱'yin. Ax je̱'e̱ ka̱jx ku a̱tse'e je̱ Nte'yam ya̱ toonk xtukkuva'ni, xtukka̱daakpts a̱tse'e je̱ts a̱ts je̱'e̱ ve'e ntónu̱t.
46009018	Ax ve'em tse'e je̱ o̱'yin juu' a̱tse'e njayejpp, je̱'e̱ts je̱'e̱ ve'e je̱ xo̱o̱jntku̱n ku a̱tse'e nu̱nve'emji ntukka'amáy je̱ o̱y ka̱ts je̱ o̱y ayook. Je̱'e̱ts a̱tse'e ntijp, ka'a a̱tse'e mpu̱k mpaa'ty juu' a̱tse'e xjatukka̱daakp je̱ts a̱tse'e je̱ jayu xyakjoojntykat je̱'e̱ ka̱jx ku a̱tse'e ntuk'ix je̱ o̱y ka̱ts je̱ o̱y ayook.
46009019	O̱yam a̱tse'e je̱ jayu nkavintsa̱na, ve'emts a̱tse'e nnapyu̱mju̱ ax jo'n a̱tse'e ku̱n'ijt nu̱jom je̱ jayu je̱ jyoyu̱toompa. Ve'emts a̱tse'e ntun je̱tse'e jyaa'knu̱máyadat je̱ jayu juu' ve'e je̱ Jesucristo du̱jaanchja'vidup.
46009020	Ku a̱tse'e n'it je̱ nmu'israeejlit jayu ma̱a̱tta, ve'emts a̱tse'e nnapyu̱mju̱ ax jo'n je̱'e̱da ku̱x je̱'e̱ a̱tse'e ntsa̱jkp je̱tse'e je̱ Cristo du̱jaanchjávadat. Ku a̱tse'e n'it je̱'e̱ ma̱a̱tta pa̱n pa̱n jatye'e du̱pana̱jkxtup je̱ Moisés je̱ pyava'nu̱n, ve'emts a̱tse'e nnapya̱a̱jmjuva ax jo'n je̱'e̱da ku̱x je̱'e̱ a̱tse'e ntsa̱jkp je̱tse'e je̱ Cristo du̱jaanchja'viduvat. Ve'emts a̱tse'e ntun ó̱yam a̱tse'e je̱ Moisés je̱ pyava'nu̱n xkayakkutujkja.
46009021	Ax kuts a̱tse'e n'it je̱'e̱ ma̱a̱tta pa̱n pa̱n jatye'e du̱kapana̱jkxtup je̱ Moisés je̱ pyava'nu̱n, ve'emts a̱tse'e nnapya̱a̱jmjuva ax jo'n je̱'e̱da ku̱x je̱'e̱ a̱tse'e ntsa̱jkp je̱tse'e je̱ Cristo du̱jaanchjávadat. Ka je̱'e̱p a̱tse'e ntijp je̱ts a̱tse'e nka'it je̱p je̱ Nte'yam kya̱'p pya'tkup, je̱p a̱tse'e n'it je̱'e̱ kya̱'p pya'tkup ku̱x a̱tse'e je̱ Cristo je̱ pyava'nu̱n mpanu̱jkxp.
46009022	Ku a̱tse'e n'it je̱'e̱ ma̱a̱tta pa̱n pa̱n jatye'e du̱ka'o̱ynu̱ja'vidup ti ve'e je̱ Nte'yam cha̱jkp, ve'emts a̱tse'e nnapya̱a̱jmjuva ax jo'n je̱'e̱da ku̱x je̱'e̱ a̱tse'e ntsa̱jkp je̱tse'e je̱ Cristo ma̱kk du̱jaanchjávadat. Ve'emts a̱tse'e nnapyu̱mju̱ ax jo'n to'k jado'k je̱ jayu je̱ts a̱tse'e ve'em je̱ jayu mputá̱kadat je̱tse'e du̱jaye̱jptinit je̱ joojntykin juu' ve'e xa̱'ma ka̱jx ijtp.
46009023	Ve'em a̱ts ya̱'a̱ ve'e ntun je̱ o̱y ka̱ts je̱ o̱y ayook ka̱jx je̱ts a̱tse'e ve'em je̱ jayu ntukma̱a̱tjaye̱jptinit je̱ xo̱o̱jntku̱n juu' ve'e ya̱ o̱y ka̱ts ya̱ o̱y ayook yajkyp.
46009024	Mnu̱ja'vidup xa miitse'e je̱ts ku ve'e je̱ jayu ñañomkijpxjada, ó̱yame'e anañu̱joma ñomda, to'kjits je̱'e̱ ve'e juu' ve'e ma̱a̱daakp je̱tse'e yakma̱'a̱ je̱ pu̱k juu' ve'e ñu̱noomdup. Íxtiduvats miitse'e vintso̱ ve'e mma̱a̱da'aktat je̱tse'e xjaye̱jptinit juu' ve'e je̱ Nte'yam mtukmutso̱jkju̱dup.
46009025	Pa̱n pa̱n jaty xa ve'e nañomkijpxuvaajnju̱dup, nay'akuva̱a̱'nijidupts je̱'e̱ ve'e je̱ts apa̱a̱mdu̱ka ve'e tyun'a'íxtini ku ve'e tyukka̱da'akjadat je̱ xa̱a̱j ku ve'e ñañomkijpxjadat. Je̱'e̱ ka̱jxts je̱'e̱ ve'e ve'em du̱tonda je̱tse'e du̱pá̱ktat to'k je̱ pi'k ojts aajy ta'aky juu' ve'e je̱ corona jo'n pu̱m pa̱n pa̱ne'e ma̱a̱daakp; ax ka'ats je̱'e̱ ve'e jyek, nii'kxnup je̱'e̱ ve'e. Ax u̱u̱'mda, je̱'e̱ts u̱u̱'me'e nnu̱to'numdup je̱tse'e nyakmo̱'yumdinit je̱ pu̱k juu' ve'e ijtp xa̱'ma ka̱jx.
46009026	Ve'em xa a̱tse'e ntun ax jo'n je̱'e̱ juu' ve'e du̱'ixta̱a̱p joma vaate'e kyuka̱xa je̱ noomk. Ka'a xa a̱tse'e ve'em ntun ax jo'n je̱'e̱ juu' ve'e ko̱o̱jyji je̱ po̱j du̱'apa̱'kxnajxp ku ve'e je̱ myujayu du̱ma̱a̱tnachii'kju̱;
46009027	nyaktsaachpaatyp xa a̱tse'e ya̱ nni'kx ya̱ nko̱pk je̱ts a̱tse'e ake̱e̱'y nyakkutujkja. Ka'ats a̱tse'e ntsa̱k je̱ts a̱tse'e viinm nkakutyónu̱t je̱ o̱y ka̱ts je̱ o̱y ayook juu' a̱tse'e je̱ jayu ntuk'ixp je̱ts a̱tse'e ve'emji ntaannit; je̱'e̱ a̱tse'e ntsa̱jkp je̱ts a̱tse'e je̱ Nte'yam xnu̱u̱jminit je̱ts o̱y je̱'e̱ ve'e juu' a̱tse'e ntuump nka̱jtsp.
46010001	Utsta ajchta utsta tsa̱'a̱da, je̱'e̱ a̱tse'e ntsa̱jkp je̱tse'e xnu̱jávadat vintso̱ ve'e jyajtti a̱a̱ts je̱ nju̱jpit jáyuda. Anañu̱joma tse'e y'ijtti je̱m vínu̱ts pa'tkum, anañu̱joma tse'e du̱tinajxti je̱ Tsapts Maaxy Na̱a̱j.
46010002	Ax ku tse'e y'ijtti je̱m vínu̱ts pa'tkum je̱ nu̱may jayu ma̱a̱t je̱ Moisés, je̱tse'e to'k ka̱'a̱jyji je̱ Tsapts Maaxy Na̱a̱j du̱tinajxti, ve'emts je̱'e̱ ve'e ax jo'n ku̱ña̱pe̱jtti, yakto'kidu tse'e je̱ vyinma'yu̱nda je̱tse'e du̱tóndat juu' ve'e je̱ Moisés kya̱jtsp.
46010003	Je̱ Nte'yam tse'e je̱m vinva'ajts it ka̱jxm mo̱o̱jyju̱du juu' ve'e kyaaydu y'ooktu, anañu̱joma tse'e du̱kaaydi je̱ tsapjo̱o̱tmit tsapkaaky.
46010004	Je̱m tse'e anañu̱joma du̱'ooktuva je̱ tsoxk na̱a̱j juu' ve'e je̱ Nte'yam mo̱o̱jyju̱du, je̱pts je̱'e̱ ve'e tsah'akujkp pyítsum. Ax je̱ tsaaj, je̱ Criistots je̱'e̱ ve'e yaktukmu'a'ixmojkip, je̱'e̱ tse'e a̱a̱ts je̱ nju̱jpit jayu mya̱a̱tnajxtu mya̱a̱tta̱jkidu je̱m vinva'ajts it ka̱jxm.
46010005	O̱yam tse'e vye'ema, nu̱mayts je̱'e̱ ve'e je̱ jayu juu' ve'e du̱toondu du̱ko̱jtstu juu' ve'e ka ó̱yap, ax je̱'e̱ tse'e je̱ Nte'yam kyo̱'o̱yja'vi, je̱'e̱ ka̱jx tse'e nu̱may tyun'o̱o̱'ktini.
46010006	Je̱'e̱ ka̱jx xa ya̱'a̱ ve'e tyoojnji kyo̱jtsji je̱tse'e nu̱java tyaannit je̱ts ka'a ve'e n'ana̱'mumdat n'atso̱jkumdat juu' jatye'e ka ó̱yap, ax jo'n je̱'e̱ ve'e du̱'ana̱a̱mdi du̱'atso̱jkti jo'n.
46010007	Je̱ Nte'yamji ve'e to'k mvinjávadap mvintsa̱'a̱gadap, ka'a tse'e xtóndat ax jo'n je̱'e̱da juu' ve'e je̱ apa̱mnax du̱vinja'vidu du̱vintsa̱'kidu. Ku̱x jidu̱'u̱m xa ve'e je̱ Kunuu'kx Jatyán vya'añ: “A̱jxtktu tse'e je̱ jayu kaayva ookpa, van'it tse'e tyénidi je̱tse'e jyomjátkidi tyijátkidi.”
46010008	Ka'a tse'e je̱ ka̱ts ntukma̱a̱tjaye̱jpumdat je̱ yaa'y je̱ ta̱'a̱x juu' ve'e ka pú̱kap njaye̱jpumdup, ve'em ax jo'n je̱'e̱ ve'eda je̱ ka̱ts du̱tukma̱a̱tjaye̱jpti je̱ kiix ónu̱kta juu' ve'e ka pú̱kap jyaye̱jptu je̱tse'e y'o̱o̱'ktini nu̱'ii'px toojk miijl to'k xa̱a̱j.
46010009	Ka'a xa ve'e n'íxumdat pa̱n joma vaate'e je̱ Ma̱ja̱ Vintsá̱n juu' du̱kuvu̱k, ve'em ax jo'n je̱'e̱ ve'e jyátkidi pa̱n pa̱n jatye'e o̱o̱'ktinu ku ve'e je̱ tsaa'n cho'tsjidi.
46010010	Ka'a tse'e je̱ Nte'yam xvinko̱jtspé̱ttat, ve'em ax jo'n je̱'e̱ ve'e nu̱may je̱ Nte'yam du̱vinko̱jtspe̱jtti je̱tse'e yak'o̱o̱'kjidini je̱ yak'o̱o̱'kpa ángeles.
46010011	Je̱'e̱ ka̱jxts ya̱'a̱ ve'e tyoojnji kyo̱jtsji je̱tse'e je̱p Kunuu'kx Jatyán ku̱jxp yakpu̱u̱jm je̱tse'e je̱ nu̱ja'vin njaye̱jpumdinit anañu̱joma u̱u̱'m nu̱vinxu̱pe'e njoojntykimda ya̱ kuka̱xa aats.
46010012	Ax ve'em tse'e, pa̱n pa̱n tse'e nañasja'vijup je̱ts ka'a ve'e y'o̱'yixju̱ je̱tse'e tyo̱kintónu̱t, va'an tse'e o̱o̱y du̱tunnay'ixju̱ ku ve'e ñu̱nka'at je̱p to̱kin ja̱a̱tp.
46010013	Ku ve'e myakto̱kintonuva'anjada, vanxu̱p tse'e mjajttuva ax jo'n jyajttuva o̱pya̱na. Ax je̱ Nte'yam, tyuumpts je̱'e̱ ve'e juu' ve'e kya̱jtsp, ka'ats je̱'e̱ ve'e du̱yakjaty je̱tse'e xyakto̱kinto'numdat pa̱n ka'a ve'e x'o̱'yixumjada je̱tse'e n'ama̱a̱daaguimdat, ku̱x je̱ Nte'yame'e xputa̱jkimdup vintso̱ ve'e nkakuva̱jkumdat je̱ kyo̱'o̱y je̱'e̱ je̱tse'e nkaka'amdat je̱p to̱kin ja̱a̱tp, ax ve'em tse'e nmuténimdat.
46010014	Je̱'e̱ ka̱jx tse'e, miits, juu' a̱tse'e o̱o̱y ntuntso̱jktup, kuke̱'e̱kta joma ve'e je̱ jayu du̱vinjávada du̱vintsa̱'a̱gada juu' ve'e ka je̱ Nte'yamap.
46010015	Ve'em xa a̱ts miitse'e nmuko̱tsta ax jo'n je̱ jayu juu' ve'e viji kej, ax payo̱'o̱yda tse'e o̱y juu' a̱tse'e nka̱jtsp.
46010016	Ku ve'e ntuk'a'ooguimda je̱ tuk'a'ooguin juu' ka̱jxe'e nkuko̱jtsjimda je̱ Nte'yam, n'apaatumdup tse'e je̱ Cristo je̱'e̱ ka̱jx ku ve'e y'uk'a̱a̱'k, je̱'e̱ ve'e ku ve'e je̱ ñu̱u̱'pu̱n du̱masa̱a̱k. Je̱ts ku ve'e nka'yumda je̱ tsapkaaky juu' ve'e ntojkva'kxumdup, n'apaatumdupts u̱u̱'me'e je̱ Cristo je̱'e̱ ka̱jx ku ve'e y'uk'a̱a̱'k, je̱'e̱ ve'e ku ve'e je̱ ñi'kx je̱ kyo̱pk tya̱a̱jy je̱m cruz ka̱jxm.
46010017	O̱yamts u̱u̱'me'e nu̱mayda, anañu̱jómats u̱u̱'me'eda nka'yumda nay je̱'e̱jyam to'kji je̱ tsapkaaky, ve'emts u̱u̱'me'eda ma̱a̱t je̱ Cristo ax jo'n to'k ni'kx to'k ko̱pk ku̱n'ijtumdi.
46010018	Ixta juu' ve'e je̱ israeejlit jayu tyoondup. Ku ve'e juu' je̱ Nte'yam du̱tukvintsa̱'a̱gada je̱m yo̱jxpe̱jtu̱n ka̱jxm, nu̱jom pa̱n pa̱n jatye'e du̱ja̱'kxtup je̱ vintsa̱'kin, je̱ vintsa̱'kinjyam tse'e y'apaattup.
46010019	Juu'ts a̱tse'e nka̱jtsp, ka je̱'e̱pts a̱tse'e ntijp je̱ts ñu̱má̱jipe'e je̱ apa̱mnax, ni ka je̱'e̱pts a̱tse'e ntijp je̱ts tiktspe'e je̱ tsu'uts juu' ve'e tyukvintsa̱'kidup je̱ apa̱mnax.
46010020	Je̱'e̱ a̱tse'e ntijp je̱ts ku ve'e je̱ vintsa̱'kin du̱pa̱mda pa̱n pa̱n jatye'e je̱ Nte'yam du̱ka'íxada, je̱ ko̱'o̱yjáyuvapts je̱'e̱ ve'e tyukvintsa̱'kidup, ka je̱ Nte'yamap; ax ka'ats a̱tse'e ntsa̱k je̱ts miitse'e xma̱a̱tnavya̱a̱'njadat je̱ ko̱'o̱yjáyuvap.
46010021	Ka'a xa ve'e m'o̱'yixjada je̱tse'e je̱ Jesús xvinjávadat xvintsa̱'a̱gadat kijpx ma̱a̱t je̱ ko̱'o̱yjáyuvap, ka'a tse'e m'o̱'yixjada je̱tse'e je̱ Ma̱ja̱ Vintsá̱n xyakmá̱jadat xyakjaanchadat pa̱n m'ooktupe'e je̱ tsaaydum pa'ajk na̱a̱j je̱tse'e xkayda je̱ tsapkaaky juu' ve'e je̱ Ma̱ja̱ Vinsá̱n yaktukjaa'mye̱jtsp, je̱tse'e je̱ jayu xtukma̱a̱tja̱'kxta je̱ tsu'uts juu' ve'e yaktukvintsa̱'kip je̱ ko̱'o̱yjáyuvap.
46010022	¿Ukpu̱ ntso̱jkumdup u̱u̱'m vine'e je̱tse'e je̱ Ma̱ja̱ Vintsá̱n nyakjo̱tma'tumdat? ¿U̱u̱'mda vine'e nu̱yojk ma̱kk je̱ts ni ka'a ve'e je̱'e̱?
46010023	Yakjajtyp xa ve'e je̱ Nte'yam je̱tse'e je̱ jayu du̱tónu̱t to'k ka̱'a̱jyji juu' jaty; ax ka'a tse'e to'k ka̱'a̱jyji tyun'o̱ya. Yakjajtyp xa ve'e je̱ Nte'yam je̱tse'e je̱ jayu du̱tónu̱t to'k ka̱'a̱jyji juu' jaty; ax ka'ats je̱'e̱ ve'e to'k ka̱'a̱jyji je̱ jayu du̱puta̱ka je̱tse'e je̱ Jesucristo nu̱yojk du̱jaanchjávat.
46010024	Ka'ats miitse'e x'íxtadat ka̱kje̱'e̱ je̱ m'o̱'yinda, m'íxtiduvape'e juu' ve'e je̱ viijnk jayu tyuk'o̱'yiduvap.
46010025	Nvaat xa ve'e xkáydat xja̱'kxtat pa̱n ti jatye'e to̱o̱'kjup je̱p maa'y ja̱a̱tp. Ka'a tse'e x'amo̱tutú̱vadat pa̱n je̱ vintsa̱'kin je̱'e̱ ve'e uk pa̱n ka je̱ vintsa̱'kinap, ve'em tse'e kyayakjávat je̱ts to̱kin je̱'e̱ ve'e ku ve'e xja̱'kxta,
46010026	ku̱x ya̱ naxviijnit it je̱ts nu̱jom juu' jatye'e mya̱a̱t, je̱ Ma̱ja̱ Vintsa̱nts je̱'e̱ ve'e jye̱'e̱.
46010027	Uk pa̱n je̱m tse'e je̱ jayu juu' ve'e du̱kajaanchja'vidup je̱ Ma̱ja̱ Vintsá̱n je̱tse'e mvó̱vjada kaayva, nvaat tse'e mna̱jkxtat. Pa̱n mna̱jkxtup tse'e, kayda oo'kta juu' ve'e myakmo̱o̱ydup, ka'a tse'e x'amo̱tutú̱vadat ni tía, ve'em tse'e kyayakjávat je̱ts to̱kin je̱'e̱ ve'e ku ve'e xja̱'kxtat.
46010028	Ax pa̱n mna̱'mu̱xju̱dup tse'e je̱ jayu jidu̱'u̱m: “Je̱ apa̱mnax ya̱'a̱ ve'e tu̱yaktukvintsa̱'a̱ga ya̱ tsu'uts”, ka'a tse'e xja̱'kxtat ku̱x ku ve'e je̱ jayu je̱ to̱kin xtoojnjadat juu' ve'e tu̱mva'nu̱xjada, ve'em tse'e kyayakjávat je̱ts to̱kin je̱'e̱ ve'e ku ve'e xja̱'kxta.
46010029	Je̱'e̱ a̱tse'e ntijp je̱ts ka'a je̱'e̱ ve'e du̱to̱kinjávadat juu' ve'e mvo̱o̱jvju̱dup, ka je̱'e̱pts a̱tse'e ntijp je̱ts miitse'e xto̱kinjávadat. Nu̱njajtp xa ve'e je̱ts miitse'e je̱mda juu' a̱tse'e x'amo̱tutú̱vidup: “O̱yame'e je̱ viijnk jayu du̱ko̱'o̱yjávada juu' a̱tse'e ntuump, ¿tya̱jxts a̱tse'e xka'o̱'yixju̱ je̱ts a̱tse'e ntónu̱t juu' a̱tse'e xyakjajtjip je̱ Nte'yam?
46010030	Pa̱n nkuko̱jtsjip xa a̱tse'e je̱ Nte'yam je̱ nkaaky je̱ nto̱jkx ka̱jx, ¿tya̱jxts a̱ts vine'e je̱ jayu x'u̱xko̱jtsnit xpako̱jtsnit ku a̱tse'e juu' nkay nju̱'kx?”
46010031	Jidu̱'u̱mts a̱tse'e n'atsa̱v: Pa̱n ti ve'e mkaaydup m'ooktup uk pa̱n ti jatye'e mtoondup mko̱jtstup, tonda ko̱tsta nu̱jom ax jo'n je̱ Nte'yam xyakmá̱jadat xyakjaanchadat.
46010032	Ka'ats je̱'e̱ ve'e xyakto̱kintóndat juu' ve'e israeejlit jayu, ni je̱'e̱ juu' ve'e ka je̱'e̱pta, ni je̱'e̱ juu' ve'e je̱ Nte'yam je̱ jyayu.
46010033	Tonda ko̱tsta ax jo'n a̱ts. Ve'em a̱tse'e ntonuva'añ nko̱tsuva'añ juu' ax jo'n nu̱jom je̱ jayu du̱'o̱yjávada. Ka'a a̱tse'e n'ixta je̱ n'avintso̱ o̱'yinji, je̱'e̱va ve'e pa̱n pa̱n jatye'e je̱ viijnk jayu je̱ y'o̱'yinda, ve'em tse'e anañu̱joma je̱ jayu du̱jaye̱jptinit je̱ joojntykin juu' ve'e xa̱'ma ka̱jx ijtp.
46011001	Tonda je̱ vinma'yu̱n juu' a̱tse'e njayejpp, ve'em ax jo'n a̱tse'e ntun je̱ vinma'yu̱n juu' ve'e je̱ Cristo jyayejpp.
46011002	N'o̱ñu̱ko̱jtsidupts a̱ts miitse'e ku̱xe'e a̱ts xa̱'ma xjaa'myé̱tsta je̱tse'e xpana̱jkxta je̱ ixpa̱jku̱n juu' ve'e ntuk'ixtu.
46011003	Je̱'e̱ a̱tse'e ntsa̱jkp je̱tse'e xnu̱jávadat je̱ts je̱ Cristo ve'e to'k jado'k je̱ yaa'tya̱jk je̱ kyuvajk; je̱ts je̱ yaa'tya̱jk, je̱'e̱ tse'e du̱nu̱kuvajkip je̱ ta̱'a̱xta̱jk, ve'em ax jo'n je̱ Nte'yam du̱nu̱kuvajka je̱ Cristo.
46011004	Ku ve'e to'k je̱ yaa'tya̱jk kujópax ukpu̱ kumó̱tsax chapka̱ts ukpu̱ du̱ko̱jtsnáxy je̱ Nte'yam je̱ y'ayook, yakvintsa̱'kintó̱kipts je̱'e̱ ve'e je̱ Cristo.
46011005	Ax pa̱n ka'a tse'e je̱ ta̱'a̱xta̱jk ñakyujuu'xju̱ ku ve'e chapka̱ts ukpu̱ du̱ko̱jtsnáxy je̱ Nte'yam je̱ y'ayook, yakvintsa̱'kintó̱kivapts je̱'e̱ ve'e je̱ ñu̱yaa'y, ve'emts je̱'e̱ ve'e ax jo'n kukee'p ku̱y'ijt.
46011006	Pa̱n ka'a xa ve'e ñakyujuu'xju̱ je̱ ta̱'a̱xta̱jk, va'an tse'e nu̱jom je̱ vyaajy du̱ku̱ske̱e̱'pkú̱xu̱. Ax pa̱n tso̱'o̱tyo'nu̱nts je̱'e̱ ve'e ku ve'e je̱ ta̱'a̱xta̱jk ve'em kukee'p y'it, va'an tse'e du̱nakyujuu'xju̱.
46011007	Ka'a xa ve'e je̱ yaa'tya̱jk kujópax ukpu̱ kumó̱tsax chapka̱ts ukpu̱ du̱ko̱jtsnáxy je̱ Nte'yam je̱ y'ayook, ku̱x je̱'e̱ ve'e je̱ Nte'yam je̱ y'apa̱mnax je̱ts nay ve'empa ve'e du̱yaknu̱ke̱'xnatá̱ka je̱ Nte'yam je̱ mya̱jin. Ax je̱ ta̱'a̱xta̱jk, je̱ yaa'tya̱jk je̱ myá̱jints je̱'e̱ ve'e du̱yaknu̱ke̱'xnata̱jkip.
46011008	Ku̱x ku xa ve'e je̱ Nte'yam du̱pu̱u̱jm je̱ yaa'tya̱jk, ka je̱ ta̱'a̱xta̱jk je̱ ñi'kx je̱ kyo̱pk ka̱jxapts je̱'e̱ ve'e du̱pu̱u̱jm; je̱ yaa'tya̱jk je̱ ñi'kx je̱ kyo̱pk ka̱jxe'e du̱pu̱u̱jm je̱ ta̱'a̱xta̱jk.
46011009	Nay ve'empa tse'e, yakpa̱a̱m je̱'e̱ ve'e je̱ ta̱'a̱xta̱jk je̱ yaa'tya̱jk je̱ mya̱jin ka̱jx; ka je̱ yaa'tya̱jkap tse'e yakpa̱a̱m je̱ ta̱'a̱xta̱jk je̱ mya̱jin ka̱jx.
46011010	Ax ya̱'a̱ ka̱jxts a̱tse'e nva'añ je̱ts vinko̱pk je̱'e̱ ve'e je̱tse'e je̱ ta̱'a̱xta̱jk ñakyujoo'xju̱t je̱tse'e ve'em nu̱ke̱'xnatá̱ka tyánu̱t je̱ts je̱p je̱'e̱ ve'e je̱ ñu̱yaa'y kya̱'p pya'tkup y'it. Xo̱o̱jntktup tse'e je̱ Nte'yam je̱ y'aangeles ku ve'e ve'em.
46011011	O̱yam tse'e vye'ema, je̱ Nte'yam tse'e du̱nu̱pa̱a̱jmtki je̱ts ka'a ve'e je̱ yaa'tya̱jk y'ítu̱t ka je̱ ta̱'a̱xta̱jk ka̱jxap.
46011012	Ku̱x pa̱n tyú̱vam je̱'e̱ ve'e je̱ts je̱ yaa'tya̱jk je̱ ñi'kx je̱ kyo̱pk ka̱jxe'e yakpu̱u̱jm je̱ ta̱'a̱xta̱jk, tyú̱vamts je̱'e̱ ve'eva je̱ts je̱ yaa'tya̱jk, je̱ ta̱'a̱xta̱jk je̱'e̱ ve'e yakke̱'xjup; ax je̱ Nte'yam tse'e nu̱jom juu' jaty du̱yakje̱ji.
46011013	Payo̱'o̱yda n'it pa̱n o̱y je̱'e̱ ve'e ku ve'e je̱ ta̱'a̱xta̱jk chapka̱ts ka kujuu'xap.
46011014	Yaknu̱ja'vip xa ve'e je̱ts tso̱'o̱tyo'nu̱n je̱'e̱ ve'e ku ve'e je̱ yaa'tya̱jk je̱ vyaajy du̱yakyá̱n.
46011015	Ax je̱ ta̱'a̱xta̱jk, vintsa̱'kinmo̱o̱jyjupts je̱'e̱ ve'e ku ve'e ya̱n je̱ vyaajy du̱jayep, ku̱x je̱'e̱ ka̱jxe'e je̱ Nte'yam myo̱o̱jyji ya̱n je̱ vyaajy je̱tse'e kyujoo'xju̱t.
46011016	Ax pa̱n pa̱n tse'e du̱kakuva̱kuvaamp ya̱ ayook, nnu̱ja'vimdinup tse'e je̱ts ka'a ve'e je̱ viijnk ixpa̱jku̱n mpana̱jkxumda, je̱ts ka'ava ve'e joma ve'e ñay'amókajada je̱ Nte'yam je̱ jyayu.
46011017	Je̱p tse'e jado'k viijn juu' a̱ts miitse'e ntuknu̱ja'yidup, ax ka'ats a̱ts miitse'e n'o̱ñu̱kó̱tsada je̱'e̱ ka̱jx. Ku ve'e mnay'amókajada, ka'a tse'e mnapyutá̱kajada je̱tse'e nu̱yojk xjaanchjávadat je̱ Jesucristo, nu̱yojk tse'e mnaajkvintó̱kijada.
46011018	Muto'k viijn, ve'emts a̱tse'e je̱ ka̱ts tu̱nmo̱tu je̱ts mnapya̱jkva'kxju̱dupe'e joma ve'e mnay'amókajada, ax ve'emts a̱tse'e njava je̱ts ve'em játyam je̱'e̱ ve'e juu' ve'e kyo̱jtstup.
46011019	¡Mnapya̱jkva'kxju̱dup xa n'ite'e! Je̱'e̱ ka̱jxts a̱tse'e ve'em nva'añ ku̱x nu̱ke̱'xnata̱jkipe'e o̱y pa̱n pa̱ne'e je̱ Nte'yam tyú̱vam du̱pana̱jkxp.
46011020	Ax ku tse'e mnay'amókajada je̱tse'e m'a'óxada, ka je̱ Ma̱ja̱ Vintsá̱napts miitse'e mnu̱'a'óxidup.
46011021	Ku ve'e m'a'óxada, ka'a tse'e mnay'a'íxjada, ka̱kje̱'e̱ ve'e xkayda x'oo'kta je̱ m'a'oxta. Je̱m xa ve'e juu' ve'e ayooj taandup, je̱mpa tse'e juu' ve'e o̱o̱y tunkaaydup tun'ooktup je̱tse'e ñaajkmo'okjada.
46011022	¿Jadi ka'a ve'e ti mja̱a̱jnda mta̱jkta joma ve'e mkáydat m'oo'ktat? ¿Uk mtso̱jktupe'e nu̱yojk je̱tse'e xviijnk'íxtat je̱ Nte'yam je̱ jyayu je̱tse'e xyaktso̱'o̱tyóndat pa̱n pa̱n jatye'e katih'ijtu̱xju̱dup? ¿Vintso̱ts a̱ts miitse'e nna̱a̱jmadat? ¿N'o̱ñu̱kó̱tsadap a̱ts miits vine'e ku ve'e ve'em xtonda? Ax ya̱'a̱ ka̱jx, ka'ats a̱ts miitse'e n'o̱ñu̱kó̱tsada.
46011023	Je̱ Ma̱ja̱ Vintsa̱ne'e viinm a̱ts xmo̱o̱y je̱ ixpa̱jku̱n juu' a̱ts miitse'e ntuk'ixtu. Ya̱'a̱ts je̱'e̱ ve'e: Ka'anume'e je̱ Ma̱ja̱ Vintsá̱n Jesús yakpu̱m vye'na je̱m je̱ jayu kya̱'m juu' ve'e tso'oxpa̱jkju̱dup, je̱ tsooj tse'e du̱ka̱a̱jn je̱ tsapkaaky
46011024	je̱tse'e je̱ Nte'yam du̱kuko̱jtsji, van'it tse'e du̱tojkva'kxy je̱tse'e vyaajñ: “Kayda, ya̱'a̱ xa je̱'e̱ ve'e a̱ts je̱ nni'kx je̱ nko̱pk juu' a̱tse'e nmasa̱a̱kp miits je̱ m'o̱'yin ka̱jxta ku a̱tse'e n'o̱o̱'ku̱t. Tonda tse'e ve'em je̱ts a̱tse'e xjaa'myé̱tstat.”
46011025	Nay ve'empa tse'e, ku ve'e tá̱vani y'a'óxada vye'na, van'it tse'e du̱ko̱o̱mpa to'k je̱ tuk'a'ooguin je̱tse'e vyaajñ: “Juu' tse'e ya̱ tuk'a'ooguin mya̱a̱t, ya̱'a̱ts je̱'e̱ ve'e a̱ts je̱ nnu̱u̱'pu̱n juu' ka̱jxe'e je̱ nam ko̱jtstán tyun. Vinxu̱p nax tse'e x'oo'kta, jaa'myé̱tstats je̱ts nmasa̱a̱kp a̱tse'e ya̱ nnu̱u̱'pu̱n miits ka̱jxta ku a̱tse'e n'o̱o̱'ku̱t.” Jidu̱'u̱m tse'e vyaajñ.
46011026	Ax je̱'e̱ ka̱jx tse'e, vinnaajknáxe'e xkayda je̱ tsapkaaky je̱tse'e x'oo'kta juu' ve'e je̱ tuk'a'ooguin mya̱a̱t, m'ava'nidupts miitse'e je̱ Ma̱ja̱ Vintsá̱n je̱ y'o̱o̱'ku̱n van'it paat ku ve'e myiinnuvat.
46011027	Ax ve'em tse'e, jyapa̱na pa̱n pa̱ne'e o̱yvintso̱va du̱kaayp je̱ tsapkaaky ukpu̱ o̱yvintso̱va du̱'uu'k juu' ve'e je̱ tuk'a'ooguin mya̱a̱t, je̱pts je̱'e̱ ve'e to̱kin ja̱a̱tp ku̱xe'e du̱kavintsa̱'a̱ga je̱ Ma̱ja̱ Vintsá̱n je̱ ñi'kx je̱ kyo̱pk je̱ts je̱ ñu̱u̱'pu̱n.
46011028	Ni pa̱na xa ve'e du̱kakáyu̱t je̱ tsapkaaky ukpu̱ du̱ka'oo'ku̱t je̱ uu'k pa̱n ka'ana ve'e o̱y du̱payo̱'o̱y juu' ve'e tyuump.
46011029	Ku̱x pa̱n pa̱n jatye'e du̱kama̱ja̱pa̱a̱mp je̱ Ma̱ja̱ Vintsá̱n je̱ ñi'kx je̱ kyo̱pk ku ve'e du̱kay du̱'uu'k, viinm tse'e je̱ chaachpaatu̱n du̱nu̱kaya du̱nu̱'ooga.
46011030	Je̱'e̱ ka̱jx tse'e nu̱may miitsta je̱ pa'am mkanu̱va'atsjada je̱tse'e ma̱kka̱tso̱ts mka'itta, je̱mpa tse'e pa̱n pa̱ne'e du̱ku'o̱o̱'kiva.
46011031	Ax pa̱n o̱y tse'e ku̱mpayo̱'yumda juu' ve'e nto'numdup, ka'a tse'e je̱ Nte'yam xto̱kimpayo̱'yumdat.
46011032	Ax xto̱kimpayo̱'yumdupts u̱u̱'me'e je̱ Nte'yam je̱tse'e xyaktsaachpaatumda je̱'e̱ ka̱jx je̱tse'e nkatsaachpaatumdat xa̱'ma ka̱jx je̱'e̱ ma̱a̱t pa̱n pa̱n jatye'e du̱ma̱a̱tnavya̱a̱'nju̱dup je̱ naxviijnit je̱ kyo̱'o̱y je̱'e̱.
46011033	Ax ve'em tse'e, utsta ajchta utsta tsa̱'a̱da, ku ve'e mnay'amókajadat je̱tse'e je̱ Ma̱ja̱ Vintsá̱n je̱ y'a'ox x'apaa'tuva'andat, mnay'a'íxjadap tse'e vimpit atu̱j, van'it tse'e mkáydat.
46011034	Pa̱n je̱m tse'e juu' ve'e yu'o̱o̱'kju̱dup, va'an tse'e je̱m tya̱k'ámam du̱kayda, ax ve'em tse'e je̱ Nte'yam mkayaktsaachpaa'tjadat je̱ ka ó̱yap ka̱jx juu' ve'e mtoondup ku ve'e mnay'amókajada. Je̱'e̱ juu' jaty a̱tse'e tu̱nkaka̱ts, viinmts a̱tse'e nnu̱kó̱tsu̱t ku a̱ts miitse'e na̱jkx nku'íxtinuva.
46012001	Utsta ajchta utsta tsa̱'a̱da, je̱p xa ve'e jado'k viijn juu' a̱tse'e ntsa̱jkp je̱tse'e xnu̱jávadat, je̱'e̱ts je̱'e̱ ve'e je̱ maa'yu̱n je̱ puta̱jkin juu' ve'e je̱ Espíritu Santo to'k jado'k je̱ jayu myo̱o̱yp je̱tse'e du̱tóndat juu' ve'e je̱ Nte'yam cha̱jkp.
46012002	Mnu̱ja'vidinup xa miits je̱'e̱ ve'e je̱ts ku ve'e je̱ Jesucristo xka'íxadana vye'na, mvinja'vidu mvintsa̱'kidu tse'e je̱ apa̱mnax juu' ve'e ni to'k aaja kako̱jtsp.
46012003	Je̱'e̱ ka̱jxts a̱tse'e ntsa̱k je̱tse'e xnu̱jávadat je̱ts je̱ Espíritu Santo, juu' ve'e ijtp je̱m je̱ Nte'yam jya'vin ka̱jxm, ni pá̱nats je̱'e̱ ve'e je̱ vinma'yu̱n du̱kama̱'a̱ je̱tse'e vya'anu̱t: “¡Ko̱'o̱y nu̱ko̱tsa tse'e y'ijtnit je̱ Jesús!” Ntso̱jkpapts a̱tse'e je̱tse'e xnu̱jávadat je̱ts je̱ Espíritu Santo ve'e du̱mo̱o̱yp je̱ vinma'yu̱n nu̱jom pa̱n pa̱n jatye'e vaandup: “¡Je̱ Jesús, je̱'e̱ je̱'e̱ ve'e je̱ Ma̱ja̱ Vintsá̱n!”
46012004	May viijn xa je̱'e̱ ve'e je̱ maa'yu̱n je̱ puta̱jkin juu' ve'e je̱ Espíritu Santo je̱ jayu myo̱o̱yp pa̱n vintso̱ ve'e to'k pa̱n vintso̱ ve'e jado'k juu' du̱tóndat; ax to'kji tse'e je̱ Espíritu Santo, juu' ve'e ve'em du̱mo̱o̱yp.
46012005	May viijnts je̱'e̱ ve'e vintso̱ ve'e je̱ jayu du̱mutonda du̱mupa̱kta je̱ Ma̱ja̱ Vintsá̱n; ax to'kjits je̱'e̱ ve'e je̱ Ma̱ja̱ Vintsá̱n, juu' ve'e yakmutoomp yakmupa̱jkp.
46012006	May viijnts je̱'e̱ ve'e vintso̱ ve'e juu' jaty yaktún, ax to'kjits je̱'e̱ ve'e je̱ Nte'yam juu' ka̱jxe'e je̱ jayu ve'em du̱tún.
46012007	Je̱ Espíritu Santo xa ve'e du̱yaknu̱ke̱'xnata̱jkip je̱ Nte'yam je̱ mya̱jin to'k jado'k je̱ jayu ka̱jxta je̱tse'e ve'em y'ó̱yat anañu̱joma pa̱n pa̱n jatye'e je̱ Jesucristo du̱jaanchja'vidup.
46012008	Je̱m tse'e pa̱n pa̱n jatye'e je̱ Nte'yam mo̱o̱jyju̱dup je̱ maa'yu̱n je̱ puta̱jkin je̱ Espíritu Santo ka̱jx pa̱n vintso̱ ve'e juu' du̱kó̱tstat je̱ vijin je̱ ke̱ju̱n ma̱a̱t, apu̱k tse'e juu' ve'e yakmo̱o̱ydup je̱ maa'yu̱n je̱ puta̱jkin vintso̱ ve'e du̱ko̱jtsva'atstat juu' ve'e je̱ Nte'yam cha̱jkp,
46012009	apu̱k tse'e juu' ve'e yakmo̱o̱ydup je̱ maa'yu̱n je̱ puta̱jkimpa pa̱n vintso̱ ve'e je̱ jaanchja'vin du̱jayé̱ptat, apu̱k tse'e juu' ve'e yakmo̱o̱yduvap pa̱n vintso̱ ve'e je̱ pa'am jayu du̱yakjo̱tka̱da'aktat,
46012010	apu̱k tse'e juu' ve'e yakmo̱o̱ydup pa̱n vintso̱ ve'e je̱ ma̱jin du̱tóndat, apu̱k tse'e juu' ve'e yakmo̱o̱ydup pa̱n vintso̱ ve'e du̱ko̱jtsnáxtat je̱ Nte'yam je̱ y'ayook, apu̱k tse'e juu' ve'e yakmo̱o̱ydup pa̱n vintso̱ ve'e du̱nu̱jávadat pa̱n je̱ Nte'yam je̱ y'ayooke'e y'amo̱tunajxtup ukpu̱ je̱ ko̱'o̱yjáyuvap jye̱'e̱, apu̱kpa tse'e juu' ve'e yakmo̱o̱ydup pa̱n vintso̱ ve'e du̱kó̱tstat je̱ ayook juu' ve'e kyavinmó̱tudup, nay apu̱kpa tse'e juu' ve'e yakmo̱o̱ydup pa̱n vintso̱ ve'e du̱ko̱jtsva'atstat je̱ ayook juu' ve'e kayakvinmó̱tup.
46012011	Ax to'kjits je̱'e̱ ve'e je̱ Espíritu Santo, juu' ve'e je̱ maa'yu̱n je̱ puta̱jkin du̱yajkp, je̱'e̱ pa̱ne'e to'k jado'k je̱ jayu du̱'amo̱vya'kxp pa̱n vintso̱ ve'e je̱ jayu du̱tukmutsa̱k.
46012012	May viijn xa je̱'e̱ ve'e du̱ma̱a̱da to'k je̱ ni'kx je̱ ko̱pk, je̱m tse'e je̱ kya̱'a̱j, je̱m tse'e je̱ tyek, je̱mpa tse'e juu' jaty viijnk. O̱yam tse'e may viijn du̱ma̱a̱da, to'k ni'kx to'k kó̱pkjits je̱'e̱ ve'e. Nay ve'empa tse'e je̱ Cristo y'it ma̱a̱t je̱ jyayu.
46012013	Xtukyakna̱pe̱jtumdu xa ve'e je̱ Espíritu Santo ku ve'e xpa̱'mumdi to'k muk je̱ Cristo ma̱a̱t. Ve'emts u̱u̱'me'eda ax jo'n may viijn juu' ve'e je̱ jayu je̱ ni'kx je̱ ko̱pk du̱ma̱a̱t, u̱u̱'m, je̱ israeejlit jáyuda je̱ts pa̱n pa̱n jatye'e ka je̱'e̱pta, je̱ joyu̱toompa jayu je̱ts je̱ naspa̱ka jayu, ta̱jki tse'e je̱ Espíritu Santo yam nu̱jom nja'vin ka̱jxmamda, ve'em u̱u̱'me'eda ax jo'n ku̱n'ijtumdi to'k ni'kx to'k ko̱pk je̱ Cristo ma̱a̱t.
46012014	Ka'a xa ve'e to'k ni'kx to'k ko̱pk to'k viijnji du̱ma̱a̱da, may viijne'e.
46012015	Pa̱n je̱ tek xa ve'e ku̱vya'añ: “Ka ka̱'a̱jap xa a̱ts, je̱'e̱ ka̱jxts a̱tse'e nka'it je̱ ni'kx je̱ ko̱pk ma̱a̱t.” O̱yam tse'e jidu̱'u̱m ku̱vya'añ, ka je̱'e̱ ka̱jxap tse'e kya'it je̱ ni'kx je̱ ko̱pk ma̱a̱t.
46012016	Uk pa̱n je̱ taatsk tse'e ku̱vya'añ: “Ka viijnap xa a̱ts, je̱'e̱ ka̱jxts a̱tse'e nka'it je̱ ni'kx je̱ ko̱pk ma̱a̱t.” O̱yam tse'e jidu̱'u̱m ku̱vya'añ, ka je̱'e̱ ka̱jxap tse'e kya'it je̱ ni'kx je̱ ko̱pk ma̱a̱t.
46012017	Ku̱x pa̱n je̱ viijn xa ve'e ku̱y'it nu̱jom je̱ ni'kx je̱ ko̱pk, ¿vintso̱ tse'e x'o̱'yixumjadat je̱tse'e juu' n'amo̱tunajxumdat? Pa̱n je̱ taatsk xa ve'e ku̱y'it nu̱jom je̱ ni'kx je̱ ko̱pk, ¿vintso̱ tse'e x'o̱'yixumjadat je̱tse'e juu' nxoo'kpaatumdat?
46012018	Ax je̱ Nte'yam tse'e du̱pa̱a̱m to'k viijn jado'k viijn juu' ve'e je̱ ni'kx je̱ ko̱pk jye̱'e̱ pa̱n vintso̱ ve'e du̱tsa̱k.
46012019	Pa̱n nu̱jom xa ve'e ku̱y'it tun to'k viijnji, ¿joma tse'e ku̱y'it je̱ ni'kx je̱ ko̱pk?
46012020	Jé̱jam xa ve'e may viijn juu' ve'e je̱ ni'kx je̱ ko̱pk jye̱'e̱, ax to'k ni'kx to'k kó̱pkjits je̱'e̱ ve'e.
46012021	Ka'a xa ve'e nvaat je̱ viijn du̱na̱a̱jmat je̱ ka̱'a̱j: “Ka'a xa a̱ts mitse'e xtuujnja”, ka'ava tse'e nvaat je̱ kuvajk du̱nu̱u̱jmivat je̱ tek: “Ka'a xa a̱ts mitse'e xtuujnja.”
46012022	Ax vimpit tse'e, to'k viijn je̱ ni'kx je̱ ko̱pk juu' ve'e kayakma̱kkja'vip, je̱'e̱ts je̱'e̱ ve'e juu' ve'e nu̱yojk tso̱jkjup.
46012023	Nay jado'k viijn je̱ ni'kx je̱ ko̱pk juu' ve'e ka má̱jap mpa̱'mumdup, je̱'e̱ tse'e nu̱yojk yak'ix'ijtp. Ax je̱'e̱ juu' ve'e nnasja'vimdup ka'ixna kake̱'xna, je̱'e̱ tse'e nu̱yojk yakyo'tsp yaknu̱pe̱'mp;
46012024	je̱ts je̱'e̱ juu' ve'e nnasja'vimdup ixna ke̱'xna, ka'ats je̱'e̱ ve'e cha̱kju̱ je̱tse'e yakyo'otsu̱t yaknu̱pe̱'e̱nu̱t. Ax ve'em tse'e je̱ Nte'yam du̱pu̱u̱jm je̱ jayu je̱ ñi'kx je̱ kyo̱pk je̱tse'e ve'em je̱ ma̱jin du̱jayé̱pu̱t to'k ka̱'a̱jyji juu' ve'e je̱ ni'kx je̱ ko̱pk mya̱a̱t.
46012025	Ax ve'em tse'e je̱ ni'kx je̱ ko̱pk kyanavyiijnk'íxju̱t; je̱'e̱ ve'e je̱tse'e to'k viijn jado'k viijn ñaajkkó̱pkajat.
46012026	Pa̱n tsaachpaatp xa ve'e to'k viijn je̱ ni'kx je̱ ko̱pk, anañu̱joma tse'e je̱ ni'kx je̱ ko̱pk chaachpaatpat; je̱ts pa̱n to'k viijn tse'e je̱ ni'kx je̱ ko̱pk yakma̱ja̱pu̱m, anañu̱joma tse'e je̱ ni'kx je̱ ko̱pk xyo̱o̱ndu̱ku̱t.
46012027	Ve'em xa u̱u̱'me'eda ax jo'n ku̱n'ijtumdi to'k ni'kx to'k ko̱pk je̱ Cristo ma̱a̱t, ka̱kje̱'e̱ tse'e n'ijtumda ax jo'n to'k viijn jaty je̱ ni'kx je̱ ko̱pk.
46012028	Ax je̱ Nte'yam tse'e du̱mo̱o̱yp je̱ maa'yu̱n je̱ puta̱jkin pa̱n ti jatye'e tyóndap kyó̱tstap to'k jado'k juu' ve'e jaanchja'vijidup. Muto'k viijn tse'e du̱pu̱u̱jm kuká̱tsivada, mume̱jtsk viijn tse'e je̱ Nte'yam je̱ y'ayook ko̱jtsnajxpada, mutoojk viijn tse'e yak'ixpa̱jkpada, van'it tse'e je̱'e̱da pa̱n pa̱n jatye'e je̱ ma̱jin du̱toondup, pa̱n pa̱n jatye'e je̱ pa'am jayu du̱yakjo̱tka̱daaktup, pa̱n pa̱n jatye'e je̱ jayu du̱puta̱jkidup, pa̱n pa̱n jatye'e du̱'ix'ijttup je̱ jaanchja'vivata̱jkta, pa̱n pa̱n jatye'e du̱ko̱jtstup je̱ ayook juu' ve'e kyavinmó̱tudup.
46012029	¿Jadi je̱ kuká̱tsivada je̱'e̱ n'ite'e anañu̱joma, ukpu̱ je̱ Nte'yam je̱ y'ayook ko̱jtsnajxpa je̱'e̱ n'ite'e anañu̱joma, ukpu̱ je̱ yak'ixpa̱jkpa je̱'e̱ n'ite'e anañu̱joma, ukpu̱ tyoondup je̱'e̱ n'ite'e je̱ ma̱jin anañu̱joma,
46012030	ukpu̱ yakjo̱tka̱daaktup je̱'e̱ n'ite'e je̱ pa'am jayu anañu̱joma, ukpu̱ kyo̱jtstup je̱'e̱ n'ite'e je̱ ayook juu' ve'e kyavinmó̱tudup anañu̱joma? Ax ka'a tse'e.
46012031	Ve'emts a̱ts miitse'e nna̱a̱jmada: Je̱'e̱ ve'e mtóndap mkó̱tstap vintso̱ ve'e je̱ Nte'yam mmo̱'o̱jadat je̱ maa'yu̱n je̱ puta̱jkin juu' ve'e du̱nu̱má̱jip; ax a̱tsts miitse'e ntuk'íxtap juu' ve'e nu̱yojk o̱y.
46013001	Pa̱n a̱ts xa ve'e ku̱nka̱ts nu̱jom je̱ jayu je̱ts je̱ ángeles je̱ y'aaj je̱ y'ayook, pa̱n ka'ats a̱tse'e je̱ tso̱jku̱n njayep, ve'em xa a̱tse'e ax jo'n jyatipojxu̱na juu' ve'e ko̱o̱jyji ma̱kk yaaxp ukpu̱ juu' ve'e ko̱o̱jyji tunkivvp.
46013002	Pa̱n ku̱nko̱jtsnáxy xa a̱tse'e je̱ Nte'yam je̱ y'ayook, je̱ts a̱tse'e ku̱nnu̱ja'vikú̱x pa̱n juu' ve'e kayaknu̱ja'vip y'ijt, je̱ts a̱tse'e ku̱nnu̱java nu̱jom juu' jaty, pa̱n ku̱njayepts a̱tse'e nu̱jom je̱ jaanchja'vin je̱ts a̱tse'e ve'em ku̱nyakke'ek je̱ ko̱pk je̱ ke̱e̱ts, ax pa̱n ka'ats a̱tse'e je̱ tso̱jku̱n njayep, ni vinxú̱pats a̱ts je̱'e̱ ve'e xkatuujnja.
46013003	Pa̱n ku̱n'amo̱vya'kxy a̱tse'e je̱ ayo̱o̱va jayu nu̱jom juu' a̱tse'e n'ixp njayejpp, je̱ts pa̱n a̱tse'e ku̱nmasa̱'a̱k a̱ts ya̱ nni'kx ya̱ nko̱pk paat je̱tse'e tyó̱yu̱t, ax pa̱n ka'ats a̱tse'e je̱ tso̱jku̱n njayep, ni vinxú̱pats a̱ts je̱'e̱ ve'e xkatuujnja.
46013004	Pa̱n pa̱n xa ve'e je̱ tso̱jku̱n du̱jaye̱jpp, myuténip tse'e juu', napya̱a̱jmjup tse'e o̱y jayu, ka'a tse'e juu' du̱nas'ama'ata, ka'a tse'e du̱nu̱tu̱va, ka'a tse'e ñamyá̱jaja,
46013005	ka'a tse'e jyomjáyuva tyijáyuva, ka'a tse'e je̱ y'o̱'yinji du̱'ixta, ka'a tse'e jatyji jyo̱tma'aty, ka'a tse'e je̱ e̱jku̱n du̱yaktáñ je̱m jya'vin ka̱jxm,
46013006	ka'a tse'e du̱tukxo̱o̱ndu̱k je̱ kyo̱'o̱y je̱'e̱, je̱'e̱ ve'e tyukxo̱o̱jntkp je̱ tyu̱v je̱'e̱,
46013007	cha̱jkpts je̱'e̱ ve'e je̱ jayu pa̱n ti ve'e toojnjup ko̱jtsjup, cha̱jkpts je̱'e̱ ve'e je̱tse'e du̱jaanchjávat je̱ts o̱y je̱'e̱ ve'e juu' ve'e je̱ viijnk jayu tyoondup, y'a'ixpts je̱'e̱ ve'e ve'em, je̱tse'e nu̱jom juu' jaty du̱'ama̱a̱daaga ku ve'e yakjomtún yaktitún. Ijtpts je̱'e̱ ve'e je̱ myujayu du̱tsa̱k.
46013008	Je̱ tso̱jku̱n, xa̱'ma ka̱jxts je̱'e̱ ve'e y'it. Je̱'yap xa ve'e je̱ xa̱a̱j ku ve'e je̱ Nte'yam je̱ y'ayook kyo̱o̱'kyakko̱jtsnajxnit, ka'a tse'e je̱ jayu je̱ may aaj je̱ may ayook du̱'ukko̱jtsnit, ka'a tse'e je̱ jayu y'ukyaktuknu̱ja'vidinit juu'.
46013009	Ka'a xa ve'e pu'uk je̱ nu̱ja'vin juu' ve'e njaye̱jpumdup je̱ts ka'ava ve'e pu'uk je̱ Nte'yam je̱ y'ayook yakko̱jtsnáxy.
46013010	Ax ku tse'e je̱ xa̱a̱j jye̱'ynit ku ve'e juu' jaty va'ajts nvinmó̱tumdinit, ka'a tse'e y'uk'ijtnit ax jo'n u̱xyam ku ve'e yu̱u̱'n ve̱e̱'n je̱ nu̱ja'vin njaye̱jpumda.
46013011	Ku xa a̱tse'e pi'knum nve'na, ve'emts a̱tse'e juu' nka̱jts, juu' mpayo̱'y, je̱tse'e juu' nvinmaajy ax jo'n je̱ pi'k ónu̱k; ax kuts a̱tse'e nye̱e̱'kni, ka'ats a̱tse'e n'ukve'emini ax jo'n je̱ pi'k ónu̱k.
46013012	Nay ve'empa tse'e u̱xyam, yu̱u̱'n ve̱e̱'nts je̱'e̱ ve'e juu' ve'e nnu̱ja'vimdup, ve'emts je̱'e̱ ve'e ax jo'n ja̱a̱'x juu' jaty ku̱n'íxumda; ax ku tse'e je̱ xa̱a̱j myiinnit, van'it tse'e o̱y je̱ts va'ajts nmu̱ja'vimdat juu'. Ve̱e̱'nji xa ve'e juu' a̱tse'e u̱xyam nmu̱ja'vip, ax van'itts a̱tse'e o̱y va'ajts juu' nnu̱jávat, ve'em ax jo'n a̱tse'e je̱ Nte'yam x'ix xnu̱java jo'n.
46013013	Ax toojk viijnts je̱'e̱ ve'e juu' ve'e taamp xa̱'ma ka̱jx: je̱ jaanchja'vin, je̱ a'ix'ijtu̱n, je̱ts je̱ tso̱jku̱n. Ax je̱ tso̱jku̱n tse'e du̱nu̱ma̱jika̱jxp.
46014001	Tóndats vintso̱ ve'e xyak'ijttinit je̱m mja'vin ka̱jxmda je̱ tso̱jku̱n je̱ts vintso̱ ve'e xjaye̱jptinit je̱ maa'yu̱n je̱ puta̱jkin juu' ve'e je̱ Espíritu Santo yajkyp, je̱'e̱ ve'e vinko̱pk je̱tse'e xko̱jtsnajxtinit je̱ Nte'yam je̱ y'ayook.
46014002	Je̱ jayu juu' ve'e du̱ko̱jtsp je̱ ayook juu' ve'e kyavinmó̱tup, je̱ Nte'yamts je̱'e̱ ve'e myuka̱jtsp, ka je̱ jáyuvap, je̱ jyo̱o̱t je̱ jya'vin ma̱a̱t je̱'e̱ ve'e juu' du̱ka̱ts, ax ka'ats je̱'e̱ ve'e je̱ jayu du̱vinmo̱tu.
46014003	Ax je̱ jayu pa̱n pa̱n jatye'e du̱ko̱jtsnajxtup je̱ Nte'yam je̱ y'ayook, je̱'e̱ tse'e je̱ jayu du̱puta̱jkidup je̱tse'e je̱ Jesucristo nu̱yojk du̱jaanchjávadat, kyo̱jtsmá̱kkidupts je̱'e̱ ve'e je̱tse'e du̱yakjo̱t'amá̱jada.
46014004	Pa̱n pa̱n xa ve'e du̱ko̱jtsp je̱ ayook juu' ve'e kyavinmó̱tup, puta̱jkijupts je̱'e̱ ve'e viinm je̱tse'e je̱ Jesucristo nu̱yojk du̱jaanchjávat. Ax je̱'e̱ pa̱ne'e du̱ko̱jtsnajxp je̱ Nte'yam je̱ y'ayook, je̱'e̱ tse'e je̱ jayu du̱puta̱jkip je̱tse'e je̱ Jesucristo nu̱yojk du̱jaanchjávadat.
46014005	O̱y xa je̱'e̱ ve'e ku̱y'it ku miitse'e to'k ka̱'a̱jyji ku̱xko̱tsta je̱ ayookta juu' ve'e mkavinmó̱tudup, ax nu̱yojk o̱y tse'e ku̱y'it je̱tse'e xko̱jtsnáxtat je̱ Nte'yam je̱ y'ayook. Nu̱yojk xa je̱'e̱ ve'e du̱nu̱ma̱ja je̱ jayu juu' ve'e du̱ko̱jtsnajxp je̱ Nte'yam je̱ y'ayook je̱ts ni ka'a ve'e je̱ jayu juu' ve'e je̱ ayook du̱ko̱jtsp juu' ve'e kyavinmó̱tup, van'itji tse'e nu̱yojk du̱kanu̱ma̱ja ku ve'e je̱p je̱ jayu juu' ve'e du̱ko̱jtsvaatsp je̱ ayook juu' ve'e kayakvinmó̱tup, ax ve'em tse'e je̱ jayu yakputa̱ka je̱tse'e je̱ Jesucristo nu̱yojk du̱jaanchjávadat.
46014006	Je̱'e̱ ka̱jx tse'e, utsta ajchta utsta tsa̱'a̱da, pa̱n na̱jkxp xa a̱ts miitse'e nku'ixta je̱tse'e nmukó̱tstat ma̱a̱t je̱ ayook juu' ve'e kayakvinmó̱tup, ni vinxú̱pats miits je̱'e̱ ve'e mkato'nu̱xjadat; van'itji je̱'e̱ ve'e mto'nu̱xjadat pa̱n ntuknu̱ja'vidup a̱ts miitse'e juu' a̱tse'e je̱ Nte'yam xtuknu̱ja'vi uk pa̱n nko̱jtsnajxyp a̱tse'e je̱ Nte'yam je̱ y'ayook ukpu̱ pa̱n ntuk'íxtup a̱ts miitse'e juu' ve'e je̱ Nte'yam jye̱'e̱.
46014007	O̱yam xa ve'e kyajoojntyka je̱ xooxu̱n je̱ts je̱ ko̱v, yakmó̱tupts je̱'e̱ ve'e ku ve'e yaktukxu'ux yaktukka̱v. Ax pa̱n ka'a tse'e o̱y yaktukxu'ux yaktukka̱v, ¿vintso̱se'e yakvinmó̱tuvu̱t pa̱n ti ve'e xyooxtup kyo̱o̱vdup?
46014008	Ax ku tse'e je̱ atso'ox tyunju̱, pa̱n ka'a xa ve'e va'ajts yaktukxu'ux je̱ trompeta, ni pa̱na tse'e kyanay'apa̱a̱mdu̱kajat je̱tse'e y'atso'oxtónu̱t.
46014009	Nay ve'empa tse'e juu' jyajtpa miits ma̱a̱tta. Pa̱n ka'a xa ve'e je̱ mto̱o̱ts xtukko̱tsta je̱ ka̱ts je̱ ayook juu' jatye'e yakvinmó̱tup, ¿vintso̱ tse'e yaknu̱jávat pa̱n ti ve'e mko̱jtstup? U̱xpo̱jp xa je̱'e̱ ve'e.
46014010	Jé̱jam xa ve'e may viijn je̱ aaj je̱ ayook yaja naxviijn; ax nu̱jom ya̱ aaj ya̱ ayook, jyayejpp tse'e je̱ vinma'yu̱n.
46014011	Ax pa̱n ka'ats a̱tse'e nvinmo̱tu je̱ aaj je̱ ayook juu' a̱tse'e je̱ jayu xtukmuko̱jtsp, ve'emts a̱tse'e n'it ax jo'n je̱ jékumit jayu je̱'e̱ ma̱a̱t, nay ve'empats je̱'e̱ ve'e je̱ jékumit jayu jo'n y'it a̱ts ma̱a̱t.
46014012	Je̱'e̱ ka̱jx tse'e, je̱'e̱ ve'e ku miitse'e o̱o̱y xtuntso̱kta je̱tse'e xjaye̱jptinit je̱ maa'yu̱n je̱ puta̱jkin juu' ve'e je̱ Espíritu Santo je̱ jayu myo̱o̱yp, je̱'e̱ tse'e nu̱yojk m'íxtidinup vintso̱ ve'e je̱ Espíritu Santo mmo̱o̱jyjidinit je̱ maa'yu̱n je̱ puta̱jkin je̱tse'e ve'em je̱ jayu xputá̱kadat je̱tse'e nu̱yojk du̱jaanchjávadat je̱ Jesucristo.
46014013	Je̱ jayu juu' ve'e du̱ko̱jtsp je̱ ayook juu' ve'e kyavinmó̱tup, va'an tse'e je̱ Nte'yam du̱'amó̱tuvu̱ vintso̱ ve'e du̱ko̱jtsva'atsu̱t je̱ ayook juu' ve'e kya̱jtsp.
46014014	Ku̱x pa̱n tsapko̱jtsp xa a̱tse'e je̱ ayook ma̱a̱t juu' a̱tse'e nkavinmó̱tup, ya̱ njo̱o̱t ya̱ nja'vin ma̱a̱tts a̱tse'e ntsapka̱ts, ax ni vinxú̱pats a̱ts je̱'e̱ ve'e xkaputa̱ka je̱ts a̱tse'e juu' nu̱yojk o̱y nvinmó̱tuvu̱t.
46014015	¿Ax tits a̱tse'e ntónup? Tsapkó̱tsup xa a̱tse'e ma̱a̱t ya̱ njo̱o̱t ya̱ nja'vin je̱ts nay ve'empa ma̱a̱t ya̱ nvinma'yu̱n. Ku a̱tse'e n'u̱v, á̱vupts a̱tse'e ma̱a̱t ya̱ njo̱o̱t ya̱ nja'vin je̱ts nay ve'empa ma̱a̱t ya̱ nvinma'yu̱n.
46014016	Ku̱x pa̱n je̱m xa ve'e nu̱to'k miitsta juu' ve'e je̱ Nte'yam du̱yakmá̱jip du̱yakjaanchip je̱ jyo̱o̱t je̱ jya'vin ma̱a̱tji, ka'a tse'e y'o̱'yixjadat pa̱n pa̱n jatye'e du̱'amo̱tunajxtup je̱tse'e du̱nu̱ko̱jtspé̱ttat je̱'e̱ je̱ y'ayook je̱tse'e vya'andat amén, ku̱x ka'a ve'e du̱vinmó̱tuda pa̱n ti ve'e je̱ jayu tu̱du̱ka̱ts.
46014017	Ku̱jyatun'ó̱yam xa je̱'e̱ ve'e du̱kuka̱jtsja je̱ Nte'yam, ni vintsó̱vats je̱'e̱ ve'e je̱ jayu du̱kaputa̱ka je̱tse'e je̱ Jesucristo nu̱yojk du̱jaanchjávadat.
46014018	Nkuko̱jtsjip xa a̱tse'e je̱ Nte'yam je̱ts nu̱yojk je̱ aaj je̱ ayook a̱tse'e nka̱ts je̱ts ni ka'a ve'e pa̱n miitsta.
46014019	O̱yam tse'e vye'ema, ku a̱tse'e nma̱a̱tnay'amókajada je̱ jaanchja'vivata̱jk, nu̱yojkts a̱tse'e ntsa̱k je̱ts a̱tse'e je̱ jayu ntukmukó̱tstat mugo̱o̱xk je̱ ayookji juu' ve'e yakvinmó̱tup je̱ts a̱tse'e ve'em ntuk'íxtat je̱ts ka'a ve'e ku a̱tse'e ntukmukó̱tstat majk miijl je̱ ayook juu' ve'e kayakvinmó̱tup.
46014020	Utsta ajchta utsta tsa̱'a̱da, ka'a tse'e je̱ vinma'yu̱n xjayé̱ptat ax jo'n je̱ pi'k ónu̱k, je̱'e̱jyji ve'e ku ve'e xka'o̱ynu̱jávada je̱tse'e xtóndat juu' ve'e ka ó̱yap. Ax ku tse'e juu' jaty xpayo̱'o̱yda, pu'uk tse'e je̱ vinma'yu̱n xjayé̱ptat.
46014021	Jidu̱'u̱m xa ve'e je̱ Ma̱ja̱ Vintsá̱n vya'añ, ve'em ax jo'n javyet y'it je̱p Kunuu'kx Jatyán ku̱jxp: “Ntukmukó̱tstap xa a̱tse'e ya̱ jayu je̱ viijnk aaj je̱ viijnk ayook ma̱a̱t je̱ts je̱ jékumit jayu je̱ y'ayook ma̱a̱t, ax ka'ajyamts a̱tse'e xma̱ja̱pá̱mdat.” Jidu̱'u̱m tse'e vya'añ.
46014022	Ku ve'e je̱ Nte'yam je̱ viijnk aaj je̱ viijnk ayook ka̱jx du̱muka̱jts je̱ jayu juu' ve'e kajaanchja'vijidup, ve'em tse'e du̱tuujn je̱tse'e kya̱tsa̱pá̱kjadat. Ax ku tse'e je̱ Nte'yam du̱muka̱ts je̱ jayu juu' ve'e jaanchja'vijidup, je̱ y'ayook ko̱jtsnajxpata̱jk ka̱jxtats je̱'e̱ ve'e ve'em du̱tún. Ax ve'em tse'e, yaktoomp xa ve'e je̱ viijnk aaj je̱ viijnk ayook je̱'e̱ ka̱jxta pa̱n pa̱n jatye'e je̱ Nte'yam du̱kajaanchja'vidup, ka je̱'e̱ ka̱jxapta pa̱n pa̱n jatye'e je̱ Nte'yam du̱jaanchja'vidup.
46014023	O̱yam tse'e vye'ema, ku ve'e mnay'amókajada je̱tse'e anañu̱joma xko̱tsta je̱ ayook juu' ve'e kayakvinmó̱tup, je̱tse'e tyá̱kada je̱ jayu juu' ve'e du̱kanu̱ja'vidup je̱ Nte'yam je̱ y'ayook ukpu̱ du̱kajaanchja'vidup je̱ Jesucristo, ¿ka'ats n'ite'e vya'andat je̱ts ka víjape'e tu̱mvimpijttini?
46014024	Ax pa̱n anañu̱jómats miitse'e xko̱jtsnáxta je̱ Nte'yam je̱ y'ayook, je̱tse'e tya̱ka nu̱to'k juu' ve'e je̱ Nte'yam du̱kajaanchja'vip ukpu̱ juu' ve'e du̱kanu̱ja'vip je̱ Nte'yam je̱ y'ayook, kyuvá̱kupts je̱'e̱ ve'e je̱ tyo̱kin ku ve'e viinm du̱payo̱'o̱yu̱t, van'it ku ve'e du̱'amo̱tunáxu̱t juu' miitse'e anañu̱joma mko̱jtstup.
46014025	Je̱ Nte'yam tse'e du̱yaknu̱ke̱'xnatá̱kap je̱ tyo̱kin juu' ve'e yu'uts yak'ijtp je̱m jya'vin ka̱jxm, van'it tse'e kyo̱xkté̱nat je̱tse'e je̱ Nte'yam du̱yakmá̱jat du̱yakjaanchat je̱tse'e vya'anu̱t je̱ts tyú̱vame'e m'itta je̱ Nte'yam ma̱a̱t.
46014026	Utsta ajchta utsta tsa̱'a̱da, ku ve'e mnay'amókajada, je̱m tse'e juu' ve'e a̱vuvaandup, je̱m tse'e juu' ve'e du̱tso̱jktup je̱tse'e je̱ Nte'yam je̱ y'ayook je̱ jayu du̱tuk'íxtat, je̱m tse'e juu' ve'e je̱ Nte'yam je̱ y'ayook du̱ko̱jtsnaxuvaandup, je̱mpa tse'e juu' ve'e du̱tso̱jktup je̱tse'e du̱kó̱tstat je̱ ayook juu' ve'e kyavinmó̱tudup, nay je̱mpa tse'e juu' ve'e du̱tso̱jktup je̱tse'e du̱ko̱jtsva'atstat je̱ ayook juu' ve'e kayakvinmó̱tup. Ax nu̱jom juu' jatye'e mko̱jtstup, íxtada tse'e vintso̱ ve'e je̱ jayu xputá̱kadat je̱tse'e je̱ Jesucristo nu̱yojk du̱jaanchjávadat.
46014027	Pa̱n kyo̱jtstup xa ve'e je̱ ayook juu' ve'e kayakvinmó̱tup, nu̱me̱jtsk jáyuji tse'e kyó̱tstat, too'va̱jkp to'k, van'it tse'e jado'k, ukpu̱ nu̱toojk, je̱ vaatji tse'e. Van'itji ve'e du̱kó̱tstat je̱ ayook juu' ve'e kayakvinmó̱tup pa̱n je̱me'e to'k juu' ve'e du̱ko̱jtsva'atsup juu' jatye'e kyo̱jtstup.
46014028	Ax pa̱n ka'a tse'e pa̱n pa̱ne'e du̱ko̱jtsva'atsup, ñojk'ó̱y tse'e kyayakkó̱tsu̱t je̱ ayook juu' ve'e kayakvinmó̱tup ku ve'e mnay'amókajada. Pa̱n je̱m xa ve'e pa̱ne'e du̱tso̱jkp je̱tse'e du̱kó̱tsu̱t je̱ ayook juu' ve'e kayakvinmó̱tup je̱ts ka'a ve'e pa̱n pa̱ne'e du̱ko̱jtsva'atsup juu' ve'e kya̱jtsp, va'an tse'e ve'em du̱ka̱tsu̱ ku ve'e naaydum y'it je̱ Nte'yam ma̱a̱t je̱ts ka'a ve'e ku ve'e y'it je̱ja je̱ nu̱may jayu vyinkujk.
46014029	Nay ve'empa tse'e pa̱n pa̱n jatye'e du̱ko̱jtsnajxtup je̱ Nte'yam je̱ y'ayook, va'an tse'e du̱ko̱tsta nu̱me̱jtsk nu̱toojk jáyuji namvaat je̱'e̱ ve'e du̱payo̱'o̱yda pa̱n pa̱n jatye'e du̱'amo̱tunajxtup juu' ve'e kyo̱jtstup.
46014030	Ax pa̱n to'k tse'e je̱ jayu juu' ve'e tsu̱u̱nip, je̱tse'e je̱ Nte'yam tyuknu̱jávaja juu' ve'e cha̱jkp je̱tse'e yakkó̱tsu̱t, va'an tse'e du̱'ama̱'a̱tu̱ je̱'e̱ juu' ve'e ko̱jtsp je̱ts je̱'e̱ ve'e kyó̱tsu̱t juu' ve'e du̱nu̱ja'vip.
46014031	Nvaatts miitse'eda anañu̱joma nu̱to'k nu̱to'k xko̱jtsnáxtat je̱ Nte'yam je̱ y'ayook, ax ve'em tse'e nu̱jom pa̱n pa̱n jatye'e m'amo̱tunajxju̱dup, je̱'e̱ tse'e du̱vinmó̱tudap ti ve'e je̱ Nte'yam cha̱jkp, je̱tse'e jyo̱t'amá̱jadat.
46014032	Pa̱n pa̱n jatye'e du̱ko̱jtsnajxtup je̱ Nte'yam je̱ y'ayook, va'an tse'e du̱'a'ixta je̱tse'e nu̱to'k jaty du̱ko̱jtsnáxtat,
46014033	ku̱x ka'a ve'e je̱ Nte'yam juu' o̱yvintso̱va du̱tún, tsoj yakxo̱ne'e juu' du̱tún. Tonda tse'e ve'em ax jo'n nu̱jom je̱ Nte'yam je̱ jyayu joma ve'e ñay'amókajada.
46014034	Ku ve'e je̱ jaanchja'vivata̱jk ñay'amókajada, ka'a tse'e je̱ ta̱'a̱xta̱jk kyó̱tstat, ve'em ax jo'n je̱ Kunuu'kx Jatyán vya'añ je̱ts je̱pe'e je̱ yaa'tya̱jk kya̱'p pya'tkup y'íttat.
46014035	Pa̱n y'amo̱tutu̱vavaandup xa ve'e juu', va'an tse'e du̱'amo̱tutú̱vada je̱ ñu̱yaa'y ku ve'e jye̱'yadat je̱m tya̱k'amda, ku̱x ka'a xa ve'e du̱paa'ty du̱'ake̱e̱ga je̱tse'e je̱ ta̱'a̱xta̱jk kyó̱tstat ku ve'e je̱ jaanchja'vivata̱jk ñay'amókajada.
46014036	¿Tis, miits je̱'e̱ vine'eda joma ve'e yaknu̱ja'vi'ukvaajñ je̱ Nte'yam je̱ y'ayook, uk miitsji vine'e myaktukmuko̱jtstu?
46014037	Pa̱n je̱m xa ve'e juu' ve'e nañasja'vijup je̱ts je̱'e̱ ve'e du̱ko̱jtsnajxp je̱ Nte'yam je̱ y'ayook ukpu̱ viijnk je̱ maa'yu̱n je̱ puta̱jkin ma̱a̱t juu' ve'e je̱ Espíritu Santo mo̱o̱jyjup, va'an tse'e du̱nu̱java je̱ts je̱ Ma̱ja̱ Vintsá̱n ya̱'a̱ ve'e du̱pavaamp juu' a̱ts miitse'e ntuknu̱ja'yidup.
46014038	Ax pa̱n ka'a tse'e je̱ jayu du̱kuvu̱k juu' a̱ts miitse'e ntuknu̱ja'yidup, va'an tse'e ve'em du̱'itu̱.
46014039	Ax ve'em tse'e, utsta ajchta utsta tsa̱'a̱da, tonda tse'e vintso̱ ve'e xko̱jtsnajxtinit je̱ Nte'yam je̱ y'ayook, ka'a tse'e xkayakjajttuvat je̱tse'e yakkó̱tsu̱t je̱ ayook juu' ve'e kayakvinmó̱tup.
46014040	Ax nu̱jom juu' jatye'e mtoondup mko̱jtstup, tonda ko̱tsta tse'e ve'em ax jo'n du̱vinmachju̱ je̱ts vintso̱ ve'e du̱paa'ty du̱'ake̱e̱ga.
46015001	Utsta ajchta utsta tsa̱'a̱da, u̱xyamts a̱tse'e ntsa̱k je̱tse'e xjaa'myé̱tstat je̱ o̱y ka̱ts je̱ o̱y ayook juu' a̱ts miitse'e nko̱jtsjidu, je̱'e̱ ve'e juu' ve'e mkuva̱jktu je̱tse'e myak'ítjada ma̱kk aaj ma̱kk jo̱o̱t to'k muk je̱ Cristo ma̱a̱t.
46015002	Ya̱ o̱y ka̱ts ya̱ o̱y ayook ka̱jxpa tse'e xjaye̱pta je̱ joojntykin juu' ve'e xa̱'ma ka̱jx ijtp pa̱n mpana̱jkxtupe'e juu' a̱ts miitse'e nko̱jtsjidu; ku̱x pa̱n mmaso̱o̱ktup xa ve'e, ni vinxu̱pa tse'e mkato'nu̱xjadat juu' ve'e mjaanchja'vidup.
46015003	Juu' xa ve'e du̱nu̱vinko̱pkika̱jxp je̱ ixpa̱jku̱n juu' a̱tse'e yakmo̱o̱y je̱ts a̱ts miitse'e nvaajnjidi, ya̱'a̱ts je̱'e̱ ve'e: Xku'o̱o̱'kimdu ve'e je̱ Cristo u̱u̱'m je̱ nto̱kin ka̱jxamda, ve'em ax jo'n je̱ Kunuu'kx Jatyán vya'añ.
46015004	Naxta̱jkits je̱'e̱ ve'e je̱tse'e jyoojntykpa̱jknuva kutoojk xa̱a̱j, ve'em ax jo'n vyaampa je̱ Kunuu'kx Jatyán.
46015005	Naajknu̱ke̱'xnata̱jkijuts je̱'e̱ ve'e je̱ja je̱ Pedro vyinkujk je̱ts u̱x'o̱o̱k je̱ja je̱ kuká̱tsiva vyinkujktava.
46015006	U̱x'o̱o̱k tse'e ñaajknu̱ke̱'xnata̱jkiji je̱ja je̱ uts je̱ ajch je̱ts je̱ uts je̱ tsa̱'a̱ vyinkujkta juu' ve'e nu̱mugo̱o̱xk mó̱kupx naxy ijttu. Nu̱mayts je̱'e̱ ve'e jyaa'kjoojntykadana, ó̱yame'e je̱m juu' ve'e tu̱y'o̱o̱'ktini.
46015007	U̱x'o̱o̱k tse'e je̱ja je̱ Santiago vyinkujk ñaajknu̱ke̱'xnata̱jkiji, van'it tse'e je̱ja anañu̱joma je̱ kuka̱tsivata̱jk vyinkujkta.
46015008	Tun u̱x'o̱o̱kani tse'e je̱ja a̱ts nvinkujk ñaajknu̱ke̱'xnata̱jkijuva, ó̱yam a̱tse'e n'it ax jo'n to'k je̱ pi'k maax ónu̱k juu' ve'e tun to'mayji ke̱'xp ku ve'e kyapo̱'o̱paa'tyna.
46015009	A̱ts xa ve'e je̱ kuká̱tsiva juu' ve'e du̱nu̱pi'kika̱jxp, ni je̱'e̱ts a̱tse'e nkavinmachju̱ je̱ts a̱tse'e nyaktíju̱t kuká̱tsiva, je̱'e̱ ka̱jx ku a̱tse'e njomtuujn ntituujn je̱ Nte'yam je̱ jyáyuda.
46015010	Ax je̱'e̱ts a̱tse'e juu'am a̱ts je̱ ma̱ja̱ maa'yu̱n ka̱jx juu' a̱tse'e je̱ Nte'yam xtoojnji. Ax je̱ ma̱ja̱ maa'yu̱n juu' a̱tse'e xtoojnji, ka'ats je̱'e̱ ve'e ko̱o̱jyji vyinto̱ki. Nu̱yojkts a̱tse'e tu̱ntún je̱ts ni ka'a ve'e nu̱to'k je̱ viijnk kuká̱tsiva; ó̱yam xa a̱tse'e viinm je̱'e̱ tu̱nkatún, je̱ Nte'yamts je̱'e̱ ve'e tu̱du̱tún je̱ myaa'yu̱n ka̱jx.
46015011	Ax ka'ats je̱'e̱ ve'e vyinko̱pka pa̱n a̱ts je̱'e̱ ve'e ntuump uk pa̱n je̱ viijnk kuká̱tsiva je̱'e̱ ve'e du̱toondup, je̱'e̱ts je̱'e̱ ve'e juu' a̱a̱tse'e n'ava'nip, je̱'e̱ts je̱'e̱ ve'e juu' miitse'e mjaanchja'vidup.
46015012	Ax pa̱n je̱'e̱ts a̱a̱tse'e n'ava'nip je̱ts joojntykpa̱jknuva ve'e je̱ Cristo ku ve'e y'uk'a̱a̱'k, ¿vintso̱ts miitse'e je̱mda juu' ve'e vaandup je̱ts ka'a ve'e je̱ o̱o̱'kpata̱jk y'ukjoojntykpa̱jktinuvat?
46015013	Ku̱x pa̱n tyú̱vam je̱'e̱ ve'e je̱ts ka'a ve'e je̱ o̱o̱'kpata̱jk y'ukjoojntykpa̱jktinuvat, ka'a tse'e je̱ Cristo ku̱jyoojntykpa̱jknuva.
46015014	Je̱ts pa̱n ka'a tse'e je̱ Cristo ku̱jyoojntykpa̱jknuva, ka'a tse'e tyun je̱ ka̱ts juu' a̱a̱tse'e n'ava'nip, nay ka'a tse'e tyoompa juu' miitse'e mjaanchja'vidup.
46015015	Pa̱n ka'a xa ve'e je̱ Cristo ku̱jyoojntykpa̱jknuva, taayts je̱'e̱ ve'e je̱ tu̱va̱ko̱jtsu̱n juu' a̱a̱tse'e mpu̱u̱mp, je̱'e̱ ka̱jx ku a̱a̱tse'e nva'añ je̱ts je̱ Nte'yame'e du̱yakjoojntykpa̱jknuva je̱ Cristo. Ku̱x pa̱n taayts je̱'e̱ ve'e ku̱y'it je̱ts joojntykpa̱jktinuvape'e je̱ o̱o̱'kpata̱jk, taayvats je̱'e̱ ve'e je̱ts je̱ Nte'yame'e du̱yakjoojntykpa̱jknuva je̱ Cristo.
46015016	Pa̱n ka'a xa ve'e jyoojntykpa̱jktinuvat je̱ o̱o̱'kpata̱jk, ka'ava tse'e je̱ Cristo ku̱jyoojntykpa̱jknuva;
46015017	je̱ts pa̱n ka'a ve'e je̱ Cristo ku̱jyoojntykpa̱jknuva, ni vinxu̱pa tse'e je̱ xyu̱p mkato'nu̱xjada ku ve'e je̱ Cristo xjaanchjávada, je̱p tse'e to̱kin ja̱a̱tp je̱ xyu̱p mjaa'k'ítta.
46015018	Nay ve'empa tse'e, pa̱n pa̱n jatye'e to'k muk ijttu je̱ Cristo ma̱a̱t je̱tse'e y'o̱o̱'ktini, ku̱vyintó̱kidits je̱'e̱ ve'eda.
46015019	Pa̱n je̱'e̱jyji tse'e ku̱tyún je̱ a'ix'ijtu̱n juu' ve'e njaye̱jpumdup je̱ Cristo ka̱jx ku ve'e njoojntykimda yaja naxviijn, tun nu̱yojk ayo̱o̱va tse'e u̱u̱'m ya̱ njo̱o̱tamda je̱ts ni ka'a ve'e pa̱n viijnk jayu.
46015020	Ax je̱ Cristo, joojntykpa̱jknuvats je̱'e̱ ve'e, je̱'e̱ tse'e mutoo'va̱jkp joojntykpa̱jk ku ve'e y'uk'a̱a̱'k, ve'emts je̱'e̱ ve'e ax jo'n juu' ve'e ta̱'mitoo'va̱jkp.
46015021	Ve'em ax jo'n je̱ o̱o̱'ku̱n jye̱ji je̱'e̱ ka̱jx juu' ve'e to'k je̱ yaa'tya̱jk tyoon, nay ve'empa tse'e je̱ jayu jyoojntykpa̱jktinuvat je̱'e̱ ka̱jx juu' ve'e jado'k je̱ yaa'tya̱jk tyoon.
46015022	Je̱ts ve'em ax jo'n anañu̱joma je̱ jayu y'o̱o̱'kta ku̱xe'e je̱ Adán je̱ chaan je̱ kyo̱o̱j y'itta, nay ve'empa tse'e anañu̱joma je̱ jayu jyoojntykpa̱jktinuvat je̱ Cristo ka̱jx.
46015023	Ax ka'a tse'e nu̱jom jyoojntykpa̱jktinuvat to'k naxji, je̱'e̱ ve'e ax jo'n tyukka̱da'akjada: too'va̱jkpe'e je̱ Cristo jyoojntykpa̱jknuva ax jo'n juu' ve'e ta̱'mitoo'va̱jkp, je̱ts ku ve'e je̱ Cristo myiinnuvat, van'it tse'e jyoojntykpa̱jktinuvat pa̱n pa̱n jatye'e je̱ Cristo je̱ jyayu.
46015024	Ku ve'e tun u̱x'o̱o̱kani, van'it tse'e je̱ Cristo du̱tukka̱tá̱kat je̱ kutojku̱n je̱ Dios Tee', tá̱vani tse'e du̱yakvinto̱kika̱jxni vye'na nu̱jom pa̱n pa̱n jatye'e je̱ Nte'yam du̱tso'oxpa̱jktup.
46015025	Ku̱x vinko̱pk je̱'e̱ ve'e je̱tse'e je̱ Cristo yakkutóku̱t van'it paat ku ve'e je̱ Nte'yam du̱yakvintó̱kinit pa̱n pa̱n jatye'e tso'oxpa̱jkju̱dup.
46015026	Ax je̱ tso'oxpa̱jkpa juu' ve'e tun u̱x'o̱o̱kani kutó̱kinup, je̱'e̱ts je̱'e̱ ve'e je̱ o̱o̱'ku̱n, ku̱x ka'a ve'e je̱ jayu van'it y'uk'o̱o̱'ktinit.
46015027	Ku̱x ve'eme'e je̱ Kunuu'kx Jatyán vya'añ je̱ts je̱ Nte'yame'e du̱pa̱a̱mnup nu̱jom juu' jaty je̱p je̱ Cristo kya̱'p pya'tkup. Ax ku tse'e vya'añ je̱ts nu̱jome'e du̱pa̱a̱mnit je̱p je̱ Cristo kya̱'p pya'tkup, va'ajts tse'e yakvinmo̱tu je̱ts ka'a ve'e je̱ Nte'yam viinm yakpá̱mu̱t je̱p je̱ Cristo kya̱'p pya'tkup, ku̱x je̱'e̱ je̱'e̱ ve'e juu' ve'e pa̱'mu̱xjinup nu̱jom juu' jaty je̱p je̱ Cristo kya̱'p pya'tkup.
46015028	Ax ku tse'e tá̱vani nu̱jom juu' jaty tyañ vye'na je̱p je̱ Cristo kya̱'p pya'tkup, van'it tse'e je̱'e̱, je̱ Nte'yam je̱ y'Onu̱k, ñapyá̱mju̱t je̱p je̱ Nte'yam kya̱'p pya'tkup, ax ve'em tse'e je̱ Nte'yam du̱nu̱ma̱jika̱jxnit du̱nu̱jaanchika̱jxnit nu̱jom juu' jaty.
46015029	Jado'k viijn, je̱m xa ve'e pa̱n pa̱n jatye'e du̱kuna̱pe̱jtidup je̱ jayu pa̱n pa̱n jatye'e o̱o̱'ktu jaña̱pe̱t. ¿Tya̱jxts je̱'e̱ ve'e ve'em du̱tonda pa̱n ka'a ve'e du̱jaanchjávada je̱ts joojntykpa̱jktinuvape'e jado'k nax?
46015030	¿Ukpu̱ tya̱jxts a̱tse'e jó̱vum xa̱a̱j nmaajk'ítju̱ je̱m je̱ o̱o̱'ku̱n y'am kya̱'m pa̱n ka'a a̱tse'e ti o̱'yin n'uk'a'ixni?
46015031	Utsta ajchta utsta tsa̱'a̱da, ve'em ax jo'n a̱tse'e nxo̱o̱ndu̱k miits ka̱jxta ku̱xe'e xjaanchjávada je̱ nMa̱ja̱ Vintsá̱namda Cristo Jesús, tyú̱vamts a̱tse'e nva'añ je̱ts jó̱vum xa̱a̱j a̱tse'e n'it je̱m je̱ o̱o̱'ku̱n y'am kya̱'m.
46015032	¿Tits a̱ts je̱'e̱ ve'e xtoojnjip ku a̱tse'e nmuteni je̱ mu'uk jayu juu' a̱tse'e xtso'oxpa̱jktu yaja éfesovit kyajpu̱n ku̱jx ku a̱tse'e n'ava'ni je̱ Nte'yam je̱ y'ayook? Pa̱n tyú̱vam xa ve'e ku̱y'it je̱ts ka'a ve'e je̱ o̱o̱'kpata̱jk y'ukjoojntykpa̱jktinuvat, ó̱yvats je̱'e̱ ve'e juu' ve'e vaandup: “Va'an tse'e du̱ka'yumda du̱'ookumda ku̱x tso̱jke'e n'o̱o̱'kumdinit.”
46015033	Ka'a tse'e mnamyaso̱'o̱kjadat je̱tse'e je̱ jayu mvin'a̱a̱'njadat. Tyú̱vam xa je̱'e̱ ve'e juu' ve'e vaandup: “Je̱ ko̱'o̱y mujatyoo' tse'e du̱yakma'tp je̱ jayu juu' ve'e du̱toomp je̱ y'o̱y je̱'e̱.”
46015034	Vijta ke̱jta, maso̱o̱ktini je̱ mko̱'o̱y joojntykinda, ku̱x je̱m miitse'eda pa̱n pa̱n jatye'e je̱ Nte'yam du̱ka'íxada. Miits je̱ mtso̱'o̱tyo'nu̱n ka̱jxta xa a̱ts ya̱'a̱ ve'e ve'em nka̱ts.
46015035	Je̱m xa n'ite'e juu' ve'e du̱'amo̱tutú̱vap: “¿Vintso̱se'e jyoojntykpa̱jktinuvat je̱ o̱o̱'kpata̱jk? ¿Vintso̱se'e y'íxuvat je̱ ñi'kxta je̱ kyo̱pkta?”
46015036	Jidu̱'u̱mts a̱tse'e n'atsa̱v: ¡Jayu juu' ve'e o̱y juu' du̱kapayo̱'yp! Ku xa ve'e je̱ ta̱a̱mt yakni'ip ukpu̱ yakvu̱j, vintó̱kiyupts je̱'e̱ ve'e je̱ ta̱a̱mt je̱ ñi'kx je̱ kyo̱pk ku ve'e myux.
46015037	Juu' xa ve'e yakniipp juu' xa ve'e yakva̱jp, ka je̱ ojts aajyapts je̱'e̱ ve'e juu' ve'e u̱x'o̱o̱k jé̱jap, je̱ ta̱a̱mte'e juu' ve'e yakniipp juu' ve'e yakva̱jp, je̱ trigo ta̱a̱mt ukpu̱ je̱ viijnk ta̱a̱mt.
46015038	Van'it tse'e je̱ Nte'yam du̱yakyee'k je̱ ta̱a̱mt pa̱n vintso̱ ve'e du̱tsa̱k, je̱'e̱ tse'e du̱mo̱o̱yp je̱ ñi'kx je̱ kyo̱pk pa̱n vintso̱ ve'e tyukka̱da'akyju̱.
46015039	Ka'a xa ve'e ve'em je̱ jayu je̱ ñi'kx je̱ kyo̱pk ax jo'n je̱ naxvinyo̱'yva tá̱nu̱k jye̱'e̱, ka'a tse'e ve'em je̱ naxvinyo̱'yva tá̱nu̱k je̱ ñi'kx je̱ kyo̱pk ax jo'n je̱ je̱yyva tá̱nu̱k jye̱'e̱, ka'a tse'e ve'em je̱ je̱yyva tá̱nu̱k je̱ ñi'kx je̱ kyo̱pk ax jo'n je̱ ajkx jye̱'e̱, tum tiktspe'e je̱ ñi'kxta je̱ kyo̱pkta.
46015040	Nay ve'empa tse'e jyé̱jiva juu' jatye'e ijttup je̱m tsajviinm je̱tse'e jyé̱jiva je̱ ni'kx je̱ ko̱pk juu' jatye'e yaja naxviijn. Ax ka'a tse'e y'akijpxa je̱ chojin juu' jatye'e ijttup je̱m tsajviinm je̱ts je̱ ni'kx je̱ ko̱pk je̱ chojin juu' jatye'e yaja naxviijn.
46015041	Ka'a tse'e y'akijpxada je̱ chojin je̱ aampa xa̱a̱j je̱ tya̱'kxu̱n ma̱a̱t je̱ aampa po̱'o̱ je̱ tya̱'kxu̱n ukpu̱ je̱ maatsa je̱ tya̱'kxu̱n, ni ka'a tse'e y'akijpxada je̱ chojin je̱ maatsa je̱ tya̱'kxu̱nda, tum tíktstupe'e to'k jado'k je̱ tya̱'kxu̱n je̱ chojin.
46015042	Nay ve'empa u̱u̱'mda, ku ve'e njoojntykpa̱jkumdinuvat jado'k nax, ka'a tse'e y'akijpxa je̱ ni'kx je̱ ko̱pk juu' ve'e njaye̱jpumdinup van'it ax jo'n ya̱ ni'kx ya̱ ko̱pk juu' ve'e u̱xyam njaye̱jpumdup. Ku xa ve'e je̱ jayu y'a̱a̱'k, pootsnup tse'e je̱ ñi'kx je̱ kyo̱pk; ax ku tse'e jyoojntykpa̱jknuvat, ni je̱ vin'ítats je̱'e̱ ve'e kyo̱o̱'k'o̱o̱'knit.
46015043	Ku ve'e je̱ jayu y'a̱a̱'k, yak'ayo̱o̱v tse'e ñaxta̱ka; ku tse'e jyoojntykpa̱jknuvat, je̱ ma̱jin ma̱a̱t tse'e y'ijtnit. Ka'a tse'e je̱ ma̱kkin du̱jayep ku ve'e ñaxta̱ka; ax ku tse'e jyoojntykpa̱jknuvat, o̱o̱y tse'e je̱ ma̱kkin du̱tunjaye̱jpnit.
46015044	Naxta̱jkip xa ve'e ya̱ nni'kxamda ya̱ nkó̱pkamda ku ve'e n'o̱o̱'kumda yaja naxviijn; ax ku tse'e njoojntykpa̱jkumdinuvat, ka'a tse'e je̱ o̱o̱'ku̱n x'uknu̱mi'numdinit. Ku̱x ve'em ax jo'n jye̱ja je̱ ni'kx je̱ ko̱pk juu' ve'e o̱o̱'kp, jé̱jiva tse'e je̱ ni'kx je̱ ko̱pk juu' ve'e ni je̱ vin'ita ko̱o̱'k'o̱o̱'knup.
46015045	Ve'eme'e je̱ Kunuu'kx Jatyán vya'añ je̱ts je̱ muto'k yaa'tya̱jk, je̱ Adán, je̱ Nte'yam je̱'e̱ ve'e du̱yakjoojntykpa̱jk. Ax je̱'e̱ pa̱n u̱x'o̱o̱k, je̱ Criistots je̱'e̱ ve'e, je̱'e̱ tse'e je̱ jayu du̱mo̱o̱yp je̱ joojntykin.
46015046	Ax je̱ ni'kx je̱ ko̱pk juu' ve'e ni je̱ vin'ita ko̱o̱'k'o̱o̱'knup, ka'ats je̱'e̱ ve'e du̱vintoo'vá̱ka je̱ ni'kx je̱ ko̱pk juu' ve'e o̱o̱'kp; je̱'e̱ ve'e too'va̱jkp je̱ji je̱ ni'kx je̱ ko̱pk juu' ve'e o̱o̱'kp, van'it tse'e je̱ ni'kx je̱ ko̱pk juu' ve'e ni je̱ vin'ita ko̱o̱'k'o̱o̱'knup.
46015047	Je̱ muto'k yaa'tya̱jk, naaxts je̱'e̱ ve'e y'ijt; je̱ts je̱ jado'k yaa'tya̱jk, je̱ Ma̱ja̱ Vintsa̱nts je̱'e̱ ve'e, je̱ tsapjo̱o̱tmitts je̱'e̱ ve'e.
46015048	Je̱ ñi'kxta je̱ kyo̱pkta pa̱n pa̱n jatye'e yaja naxviijn, ve'emts je̱'e̱ ve'eda ax jo'n je̱ yaa'tya̱jk juu' ve'e naax ijt, je̱ts je̱ ñi'kxta je̱ kyo̱pkta pa̱n pa̱n jatye'e je̱m tsapjo̱o̱tm, ve'emts je̱'e̱ ve'eda ax jo'n je̱ yaa'tya̱jk juu' ve'e je̱ tsapjo̱o̱tmit.
46015049	Ax ve'em tse'e, ve'em ax jo'n nmajxumda je̱ yaa'tya̱jk juu' ve'e naax ijt, nay ve'empa tse'e nnajxumduvat je̱ yaa'tya̱jk juu' ve'e je̱ tsapjo̱o̱tmit.
46015050	Utsta ajchta utsta tsa̱'a̱da, ve'em xa a̱ts miitse'e nvaajnjada je̱ts juu' jatye'e pu̱m je̱ tsu'uts je̱ts je̱ pajk ma̱a̱t, ka'ats je̱'e̱ ve'e y'o̱'yixju̱ je̱tse'e y'ítu̱t joma ve'e je̱ Nte'yam xa̱'ma ka̱jx yakkutuk, ka'a xa ve'e nvaat je̱tse'e y'ítu̱t je̱'e̱ ma̱a̱t juu' ve'e vintó̱kip je̱ts juu' ve'e xa̱'ma ka̱jx ijtp.
46015051	Ntsa̱jkp xa a̱tse'e je̱tse'e xnu̱jávadat juu' ve'e kayaknu̱ja'vip y'ijt. Ka'a tse'e anañu̱joma n'o̱o̱'kumdat, ax nu̱jom tse'e ntíktsumdinit,
46015052	jaty a̱a̱'k, to'k vinmi'kxtkumji xa je̱'e̱ ve'e, van'it ku ve'e xyo'oxu̱t je̱ trompeta juu' ve'e u̱x'o̱o̱kani. Xo'oxup xa ve'e je̱ trompeta je̱tse'e jyoojntykpa̱jktinuvat je̱ o̱o̱'kpata̱jk, ni je̱ vin'ita tse'e kyo̱o̱'k'o̱o̱'ktinit; je̱ts u̱u̱'m, xyaktíktsumdinup tse'e.
46015053	Ku̱x ya̱ ni'kx ya̱ ko̱pk juu' ve'e u̱xyam njaye̱jpumdup, vintó̱kiyupts ya̱'a̱ ve'e, ya̱'a̱ tse'e vimpijtnup ni'kxu̱ko̱pk juu' ve'e ni je̱ vin'ita ko̱o̱'k'o̱o̱'knup.
46015054	Ax ku tse'e ya̱ ni'kx ya̱ ko̱pk juu' ve'e njaye̱jpumdup, juu' ve'e vintó̱kip je̱tse'e y'a̱a̱'k, kuts ya̱'a̱ ve'e tu̱vyimpijtni je̱ ni'kx je̱ ko̱pk juu' ve'e ni je̱ vin'ita ko̱o̱'kvintó̱kinup je̱tse'e xa̱'ma ka̱jx y'ijtnit, van'it tse'e tyónju̱t je̱ Kunuu'kx Jatyán juu' ve'e vaamp: “Ta̱ xa ve'e je̱ o̱o̱'ku̱n kyutó̱kini, ta̱ xa je̱'e̱ ve'e yak'ama̱a̱daaga.
46015055	e̱o̱'ku̱n, ¿joma tse'e y'it je̱ mtuktsaachto'nu̱n? ¿Joma tse'e y'it je̱ kutojku̱n je̱tse'e je̱ jayu xyaktsaachpaa'tu̱t?” Jidu̱'u̱m tse'e vya'añ.
46015056	e̱o̱'kp xa ve'e je̱ jayu je̱ to̱kin ka̱jx, je̱ts je̱ pava'nu̱n ka̱jx tse'e je̱ to̱kin je̱ ma̱kkin du̱jayep.
46015057	Ax kuka̱jtsja tse'e y'ijtnit je̱ Nte'yam, juu' ve'e xmo̱'yumdup je̱ ma̱a̱daaku̱n je̱ nMa̱ja̱ Vintsá̱namda Jesucristo ka̱jx, ax ve'em tse'e je̱ o̱o̱'ku̱n xkah'ama̱a̱daaguimda.
46015058	Je̱'e̱ ka̱jx tse'e, utsta ajchta utsta tsa̱'a̱da, juu' a̱tse'e o̱o̱y ntuntso̱jktup, pa̱mda tse'e je̱ ma̱kk aaj je̱ ma̱kk jo̱o̱t to'k muk je̱ Cristo ma̱a̱t, xa̱'ma ka̱jx tse'e xyaknu̱yókadat vintso̱ ve'e xmutóndat xmupá̱ktat je̱ Ma̱ja̱ Vintsá̱n, ku̱x mnu̱ja'vidinup xa miitse'e je̱ts je̱'e̱ juu' ve'e mtoondup mko̱jtstup to'k muk je̱ Ma̱ja̱ Vintsá̱n ma̱a̱t, ka ko̱o̱jyap tse'e xtonda xko̱tsta.
46016001	Ax je̱'e̱ tse'e ku ve'e je̱ meen xyakmokta je̱tse'e xputá̱kadat je̱ Nte'yam je̱ jyayu, tonda tse'e ve'em ax jo'n a̱tse'e ntukpavaandi je̱ jaanchja'vivata̱jk juu' ve'e nay'amojkijidup je̱m galáciait y'it jo̱o̱tm.
46016002	Vindomiingo, muto'k xa̱a̱j je̱ semana, mko̱ntóktap tse'e to'k viijn pa̱n vinxu̱pe'e xpa̱kta ku ve'e tu̱mnay'ajátjada je̱tse'e xyakmóktat. Ve'em tse'e ka van'ítnumap xyakmóktat je̱ meen ku a̱tse'e nje̱'yat joma ve'e miitsta.
46016003	Ax kuts a̱tse'e nje̱'yat, nké̱xtapts a̱tse'e je̱m Jerusalén je̱ na̱k ma̱a̱t je̱'e̱ pa̱n pa̱n jaty miitse'e mvinkó̱ndap je̱tse'e du̱yakna̱jkxtat je̱ meen juu' ve'e myakmóktap.
46016004	Ax pa̱n o̱yts je̱'e̱ ve'e je̱ts a̱tse'e nna̱jkxpat, nma̱a̱dadapts a̱ts je̱'e̱ ve'e.
46016005	Ku xa a̱ts miitse'e na̱jkx nku'ixta, náxupts a̱tse'e je̱m macedóniait y'it jo̱o̱tm, van'itts a̱tse'e nje̱'yat joma ve'e miitsta.
46016006	To'mayji a̱ts miitse'e jek jaty je̱ it ntukma̱a̱tyaknáxtat, to'mayji nu̱jom je̱ xox aats, van'itts a̱ts miitse'e xputá̱kadat pa̱n joma a̱tse'e nnu̱jkx.
46016007	Ka'a xa a̱tse'e ntsa̱k je̱ts a̱ts miitse'e nku'íxtat naxyji, tanavaamp a̱tse'e jek jaty miits ma̱a̱tta pa̱n vaampe'e je̱ Ma̱ja̱ Vintsá̱n.
46016008	Ax jaa'ktánapts a̱tse'e yaja éfesovit kyajpu̱n ku̱jx je̱ pentecostés xa̱a̱j paat,
46016009	ku̱x x'o̱'yixjup a̱tse'e je̱ts a̱tse'e je̱ tu̱va̱ko̱jtsu̱n mpá̱mu̱t je̱ Ma̱ja̱ Vintsá̱n ka̱jx, ó̱yame'e jye̱ja nu̱may je̱ jayu juu' ve'e du̱tso'oxpa̱jktup je̱ ayook juu' a̱tse'e je̱ jayu nvaajnjidup.
46016010	Pa̱n je̱'yp tse'e je̱m je̱ Timoteo, íxtadats je̱tse'e o̱y jo̱o̱t m'íttat je̱'e̱ ma̱a̱t ku̱x myutuump myupu̱jkp je̱'e̱ ve'e je̱ Ma̱ja̱ Vintsá̱n, ve'em ax jo'n a̱tse'e ntun.
46016011	Ni pa̱na tse'e miitsta je̱'e̱ xkaviijnk'íxu̱t. Ax ku tse'e cho̱o̱'nu̱t, putá̱kada je̱tse'e xo̱o̱jntkp xmaso̱o̱ktinit je̱ts a̱tse'e xnu̱mínu̱t, ku̱x n'a'ixp a̱ts je̱'e̱ ve'e ma̱a̱t je̱ utsta je̱ ajchta.
46016012	Jado'k viijn, ta̱ a̱tse'e o̱o̱y njatunmunoo'kxtu̱k je̱ n'útsamda je̱ n'ajchamda Apolos je̱tse'e na̱jkx ku̱mku'íxjada ma̱a̱t je̱ utsta je̱ ajchta juu' ve'e yájada; ka'a tse'e u̱xyam ña̱jkxuva'añ, van'it tse'e ña̱jkxu̱t ku ve'e y'o̱'yixju̱t.
46016013	Nakyujoojntykajada, ma̱kk tse'e xjaanchjávadat je̱ Jesucristo, ka'a tse'e mtsa̱'a̱gadat, ma̱kk tse'e mnapyá̱mjadat.
46016014	Nu̱jome'e pa̱n juu' jatye'e mtoondup mko̱jtstup, je̱ tso̱jku̱n ma̱a̱t tse'e xtóndat xkó̱tstat.
46016015	Utsta ajchta utsta tsa̱'a̱da, mnu̱ja'vidinupts miitse'e je̱ts je̱ jáyuda juu' ve'e tsu̱u̱nidup je̱m je̱ Estéfanas tya̱k'am, je̱'e̱ tse'e mutoo'va̱jkp je̱ o̱y ka̱ts je̱ o̱y ayook du̱jaanchja'vidu je̱m acáyait y'it jo̱o̱tm, ax je̱'e̱ tse'e du̱mutoondup du̱mupa̱jktup pa̱n pa̱n jatye'e ijttup je̱ Nte'yam je̱ jyayu.
46016016	Ntsa̱jkpts a̱tse'e je̱tse'e mnapyá̱mjadat je̱p je̱'e̱ kya̱'p pya'tkupta, nay ve'empa anañu̱joma pa̱n pa̱n jatye'e je̱ Ma̱ja̱ Vintsá̱n du̱mutoondup du̱mupa̱jktup.
46016017	Xo̱o̱jntkp xa a̱tse'e ku ve'e mye̱tsta je̱ Estéfanas, je̱ Fortunato, je̱ts je̱ Acaico, ku̱x je̱'e̱ xa ve'e du̱toondup juu' miitse'e mka'o̱'yixju̱dup ku̱xe'e yaja mka'itta.
46016018	Xyakjo̱t'amá̱jidu xa a̱ts je̱'e̱ ve'e, myakjo̱t'amá̱jijiduvats miits je̱'e̱ ve'e. Vintsa̱'a̱gada je̱ jayu ax jo'n je̱'e̱da.
46016019	Máyame'e je̱ Dios mke̱jxu̱xjada je̱ jaanchja'vivata̱jkta pa̱n pa̱n jatye'e nay'amojkijidup yaja ásiait y'it ja̱a̱t. Máyame'e je̱ Dios je̱ Ma̱ja̱ Vintsá̱n ka̱jx mke̱jxu̱xju̱duva je̱ Aquila je̱ts je̱ Priscila, nay ve'empa je̱ jaanchja'vivata̱jkta juu' ve'e nay'amojkijidup je̱m je̱'e̱ tya̱k'amda.
46016020	Máyame'e je̱ Dios mke̱jxu̱xju̱duva anañu̱joma je̱ utsta je̱ ajchta je̱ts anañu̱joma je̱ utsta je̱ tsa̱'a̱da. Nache̱e̱'njada to'k jado'k je̱ tso̱jku̱n ma̱a̱t je̱ Ma̱ja̱ Vintsá̱n ka̱jx.
46016021	A̱ts, je̱ Pablo, viinm a̱tse'e nja'a ya̱ máyam je̱ Dios juu' a̱ts miitse'e ntuknu̱ke̱jxtup.
46016022	Pa̱n pa̱n xa ve'e du̱katso̱jkp je̱ Ma̱ja̱ Vintsá̱n Jesucristo, ko̱'o̱y nu̱kó̱tsats je̱'e̱ ve'e y'ijtnit. ¡Ma̱ja̱ Vintsá̱n, miinni to'k aaj!
46016023	Je̱ Ma̱ja̱ Vintsá̱n Jesús tse'e mkunoo'kxjadap.
46016024	Ntso̱jktupts a̱ts miitse'e anañu̱joma pa̱n pa̱n jatye'e je̱ Cristo Jesús du̱jaanchja'vidup.
47001001	A̱tse'e je̱ Pablo, je̱ Nte'yam a̱tse'e xvinko̱o̱n je̱ts a̱tse'e n'ítu̱t je̱ Jesucristo je̱ kyuká̱tsiva. A̱ts je̱ts je̱ n'útsamda je̱ n'ajchamda Timoteo, máyam a̱a̱tse'e je̱ Dios ntuknu̱ke̱xta je̱ jaanchja'vivata̱jkta juu' ve'e nay'amojkijidup je̱m coriintovit kyajpu̱n ka̱jxm, je̱ts nu̱jom je̱ Nte'yam je̱ jyayu juu' ve'e ijttup je̱m acáyait y'it jo̱o̱tm.
47001002	Je̱ Nte'yam, juu' ve'e nTee'imdup, je̱ts je̱ nMa̱ja̱ Vintsá̱namda Jesucristo, je̱'e̱ tse'e mkunoo'kxjadap je̱tse'e m'ijttinit je̱ y'o̱y jo̱o̱t ma̱a̱tta.
47001003	Yakma̱ja yakjaancha tse'e y'ijtnit je̱ Nte'yam, je̱ nMa̱ja̱ Vintsá̱namda Jesucristo je̱ Tyee', je̱ nTee'amda, juu' ve'e xnu̱'ixka̱daakumdup je̱tse'e xyakjo̱t'amá̱jimda.
47001004	Je̱'e̱ts a̱a̱tse'e xyakjo̱t'amá̱jip pa̱n ti tsaachpaatu̱n a̱a̱tse'e nyaknajxyp, ax ve'emts a̱a̱tse'e nyakjo̱t'amá̱jiduvat pa̱n pa̱n jatye'e tsaachpaattup je̱ jo̱t'ama̱jin ma̱a̱t juu' a̱a̱tse'e je̱ Nte'yam xmo̱o̱yp ku a̱a̱tse'e ntsaachpaa'ty.
47001005	Ku a̱a̱tse'e ntsaachpaa'ty ax jo'n je̱ Cristo chaachpaaty jo'n, je̱'e̱ ka̱jx ku a̱a̱tse'e to'k muk n'it je̱'e̱ ma̱a̱t, nay ve'empats a̱a̱tse'e je̱ Cristo xyakjo̱t'ama̱ja je̱'e̱ ka̱jx ku a̱a̱tse'e to'k muk n'it je̱'e̱ ma̱a̱t.
47001006	Je̱'e̱ ka̱jxts a̱a̱tse'e ntsaachpaa'ty je̱tse'e xjaye̱jptinit je̱ jo̱t'ama̱jin je̱ts je̱ joojntykin juu' ve'e xa̱'ma ka̱jx ijtp. Je̱ Nte'yam a̱a̱tse'e xyakjo̱t'amá̱jip, ve'emts miitse'e a̱a̱ts ka̱jx mjo̱t'amá̱jiduvat je̱tse'e xmuté̱nadat je̱ tsaachpaatu̱n, ve'em ax jo'n a̱a̱tse'e je̱ tsaachpaatu̱n nmutena.
47001007	To'k aaj to'k jo̱o̱tts a̱a̱tse'e njava je̱ts ta̱m miitse'e mnaajk'ítjada je̱ Nte'yam ma̱a̱t. Ku̱x ku xa miitse'e je̱ tsaachpaatu̱n xyaknaxta, ve'em ax jo'n a̱a̱tse'e je̱ tsaachpaatu̱n nyaknajxpa, myakjo̱t'amá̱jijiduvapts miitse'e je̱ Nte'yam, ve'em ax jo'n a̱a̱ts je̱'e̱ ve'e xyakjo̱t'ama̱ja.
47001008	Utsta ajchta utsta tsa̱'a̱da, ntsa̱jkp xa a̱tse'e je̱tse'e xnu̱jávadat vintso̱ a̱tse'e ntsaachpaaty je̱m ásiait y'it jo̱o̱tm, va'ajts ma̱kk xa je̱'e̱ ve'e tyun'ijt, ve'emts a̱tse'e n'ukvinmaajy je̱ts ka'a a̱tse'e ku̱n'ama̱a̱daagui je̱ tsaachpaatu̱n, ku̱nku'o̱o̱'ki a̱tse'e.
47001009	Ve'em a̱tse'e nnayja'viji ax jo'n je̱ jayu pa̱n pa̱ne'e je̱ y'o̱o̱'ku̱n kutúkani. Ni vinxú̱pats a̱tse'e xka'o̱'yixji je̱ts a̱tse'e ku̱nkukeek je̱ tsaachpaatu̱n. Je̱'e̱ ka̱jxts ya̱'a̱ ve'e tyoojnji kyo̱jtsji je̱ts a̱tse'e viinm nkanayjávajat, je̱'e̱ ve'e je̱ts a̱tse'e to'k ka̱'a̱jyji nnapyá̱mju̱t je̱m je̱ Nte'yam y'am kya̱'m, juu' ve'e je̱ o̱o̱'kpata̱jk du̱yakjoojntykpa̱jknuvap.
47001010	Je̱ Nte'yam xa a̱tse'e x'ix xjaye̱jp ku a̱tse'e ma̱kk je̱ aja'vin je̱ atsa̱'kin nyaknajxy, je̱'e̱ts a̱tse'e xjaa'k'íxup xjaa'kjayé̱pup ku a̱tse'e je̱ aja'vin je̱ atsa̱'kin njaa'kyaknáxu̱t. To'k aaj to'k jo̱o̱tts a̱tse'e vinjava ntañ je̱ts a̱tse'e xjaa'k'íxu̱t xjaa'kjayé̱pu̱t
47001011	je̱'e̱ ka̱jx ku a̱ts miitse'e xputá̱kada ku a̱tse'e xnu̱tsapko̱tsta. Ax pa̱n nu̱mayts a̱tse'e je̱ jayu xnu̱tsapko̱tsta, ve'em tse'e nu̱may je̱ jayu je̱ Nte'yam du̱kuko̱jtsjadat je̱ maa'yu̱n ka̱jx juu' a̱tse'e je̱ Nte'yam xtoojnjip.
47001012	Je̱ja xa ve'e to'k viijn juu' a̱tse'e ntukxo̱o̱jntkp, je̱'e̱ts je̱'e̱ ve'e ku a̱tse'e nkatinatyukjávaja je̱ts a̱tse'e va'ajts aaj va'ajts jo̱o̱t je̱ts to'k aaj to'k jo̱o̱t ntsu̱u̱na yaja naxviijn, ax nu̱yojkts a̱tse'e nxo̱o̱ndu̱k ku a̱tse'e ve'em nmaajk'ítju̱ miits ma̱a̱tta. Je̱ Nte'yam a̱tse'e xtoojnjip je̱ maa'yu̱n je̱ts a̱tse'e ve'em njoojntyka; ka'a a̱tse'e njoojntyka je̱ naxviijnit jayu je̱ vyinma'yu̱n ka̱jx.
47001013	Je̱'e̱jyjits a̱ts miitse'e ntuknu̱ja'yidup juu' ve'e m'o̱'yixju̱dup je̱tse'e xkó̱tstat je̱tse'e xvinmó̱tudat, n'a'ixpts a̱tse'e je̱ts va'ajtse'e xvinmo̱tuká̱xtat,
47001014	ve'em tse'e mxo̱o̱ndu̱ktat a̱ts ka̱jx ku ve'e myiinnuvat je̱ nMa̱ja̱ Vintsá̱namda Jesús, nay ve'empats a̱tse'e nxo̱o̱jntkpat miits ka̱jxta van'it.
47001015	Ku̱x a̱tse'e nnasja'vi je̱ts mjaye̱jptupe'e je̱ vinma'yu̱n a̱ts ka̱jx, ve'em ax jo'n a̱tse'e je̱ vinma'yu̱n njayep miits ka̱jxta, je̱'e̱ ka̱jxts a̱ts miitse'e o̱jts n'ukku'ixuva'anda je̱tse'e ve'em ku̱mxo̱o̱jntkti ku a̱ts miitse'e me̱jtsk nax o̱jts ku̱nku'ixta.
47001016	Njatso̱jk xa a̱tse'e je̱tse'e ku̱nku'ixti naxyji ku a̱tse'e nmiijn yaja macedóniait y'it ja̱a̱t, je̱tse'e u̱x'o̱o̱k ku̱n'avimpijtidinuva, van'itts a̱tse'e xputá̱kadat ku a̱tse'e nna̱jkxu̱t je̱m judéait y'it jo̱o̱tm.
47001017	¿Ka'a a̱ts vine'e o̱y mpayo̱'y ku a̱tse'e ve'em nmu̱pa̱a̱jmtki? ¿Ve'eme'e mvinmayda je̱ts ve'em a̱tse'e juu' nnu̱pa̱a̱mdu̱ka ax jo'n je̱ jayu juu' ve'e du̱yaktoondup je̱ y'avintso̱ vinma'yu̱n?, juu' ve'e vaandup je̱ts ve'em, ó̱yame'e ve'em du̱kakutyonuva'anda.
47001018	Ax ñu̱ja'vipts je̱'e̱ ve'e je̱ Nte'yam je̱ts ka'a a̱ts miitse'e nna̱a̱jmada “ve'em” ku a̱tse'e nkakutyonuva'añ je̱ n'ayook.
47001019	Ku̱x je̱ Jesucristo, je̱ Nte'yam je̱ y'Onu̱k, je̱'e̱ juu' ve'e jye̱'e̱ a̱a̱ts miits ntuknu̱ja'vidu, a̱ts ma̱a̱t je̱ Silas je̱ts je̱ Timoteo, ni vin'ítats je̱'e̱ ve'e kyava'añ “ve'em” ukpu̱ “ka'a” je̱tse'e du̱kakutyún je̱ y'ayook, kyutyuump xa je̱'e̱ ve'e juu' ve'e kya̱jtsp.
47001020	Ku̱x nu̱jom je̱ vaandu̱k juu' ve'e je̱ Nte'yam myaso̱o̱k, je̱ Cristo ka̱jx xa je̱'e̱ ve'e yakkutyún. Je̱'e̱ ka̱jx tse'e nyakmá̱jimda nyakjaanchimda je̱ Nte'yam ku ve'e nva'numda “Amén”, ve'em tse'e nnu̱ko̱jtspe̱jtumda juu' ve'e je̱ Nte'yam tyuump kya̱jtsp je̱ Jesucristo ka̱jx.
47001021	Ax je̱ Nte'yamts je̱'e̱ ve'e juu' a̱tse'e ma̱kk xyak'ijtp to'k muk je̱ Cristo ma̱a̱t, je̱'e̱ts a̱tse'e xvinko̱o̱n
47001022	je̱tse'e du̱kejx je̱ Espíritu Santo je̱tse'e y'ijtnit yam a̱ts nja'vin ka̱jxm, ve'emts a̱tse'e xtuknu̱ja'vi je̱ts njaye̱jpnup a̱tse'e je̱ y'o̱y je̱'e̱ juu' ve'e miinnup.
47001023	Ñu̱ja'vipts je̱'e̱ ve'e je̱ Nte'yam je̱ts ka'anum a̱ts miitse'e nku'ixta, ku̱x je̱'e̱ a̱tse'e ntso̱jk je̱tse'e xmaso̱o̱ktinit je̱ mtó̱kinda, ve'emts a̱ts miitse'e nkayaktsaachpaa'ttat.
47001024	Ka je̱'e̱pts a̱tse'e n'íxtip vintso̱ a̱ts miitse'e juu' ake̱e̱'y ntukjaanchjávadat, ku̱x je̱ jaanchja'vin ka̱jxe'e ma̱kk mnaajk'ítjada to'k muk je̱ Jesucristo ma̱a̱t. Je̱'e̱ a̱tse'e n'íxtip vintso̱ a̱ts miitse'e mputá̱kadat je̱tse'e o̱o̱y je̱ xo̱o̱jntku̱n xtunjayé̱ptat.
47002001	Je̱'e̱ ka̱jxts a̱tse'e mpayo̱'y je̱ts ka'a a̱ts miitse'e nyaktsaachvinmaaydinuvat ku a̱ts miitse'e na̱jkx nku'íxtinuva.
47002002	Ku̱x pa̱n a̱ts miitse'e ku̱nyaktsaachvinmáyda, ¿pa̱nts je̱'e̱ ve'e juu' a̱tse'e xyakxo̱o̱ndu̱kup? Miitsjyam xa je̱'e̱ ve'eda juu' a̱tse'e ku̱nyaktsaachvinmaaydi.
47002003	Je̱'e̱ ka̱jxts a̱ts miitse'e ve'em nmu̱ja'yidi ku̱x ka'a a̱tse'e nna̱jkxuvaajñ joma ve'e miitsta je̱ts a̱ts miitse'e ku̱nku'íxtinuva je̱ tsaachvinma'yu̱n ma̱a̱t, miitsta, juu' a̱tse'e ku̱xyakxo̱o̱jntkti. Nayja'vijinup a̱tse'e tyu̱va je̱ts ku a̱tse'e nxo̱o̱ndu̱k, mxo̱o̱jntktuvapts miitse'eda.
47002004	Ku̱x ku xa a̱ts miitse'e nnu̱ja'yidi, va'ajts tsaachvinmaaypts a̱tse'e nve'na je̱ts a̱tse'e o̱o̱y ntunnavyinma'yu̱nmo̱o̱jyji, yaaxts a̱tse'e. Ax ka je̱'e̱ ka̱jxapts a̱ts miitse'e nnu̱ja'yidi je̱tse'e nyaktsaachvinmáydat; je̱'e̱ ka̱jxe'e je̱tse'e xnu̱jávadat je̱ts o̱o̱y a̱ts miitse'e ntuntso̱kta.
47002005	Ax pa̱n je̱m tse'e juu' ve'e je̱ tsaachvinma'yu̱n du̱yakjé̱jidu, ka á̱tsjyapts je̱'e̱ ve'e xyaktsaachvinmaaydu, nay ve'empa ve'e anañu̱joma miitsta.
47002006	Je̱ tsaachpaatu̱n juu' ve'e mpa̱a̱jmjidu je̱ jayu juu' ve'e myaktsaachvinmaaydu, va'ants vanxu̱pji du̱'itu̱;
47002007	ñojk'ó̱y me̱e̱'kxjada je̱ tyo̱kin je̱tse'e xyakjo̱t'amá̱jadat ku̱x ku ve'e je̱ tsaachvinma'yu̱n du̱kamuté̱nat.
47002008	Je̱'e̱ ka̱jxts a̱ts miitse'e nmunoo'kxtu̱kta je̱tse'e xtuknu̱ja'vidinuvat je̱ts mtso̱jktup miits je̱'e̱ ve'e.
47002009	Je̱'e̱ ka̱jxts a̱ts miitse'e nnu̱ja'yidi je̱ts a̱tse'e nnu̱jávat pa̱n mka̱tsu̱pa̱jktup ijke'e.
47002010	Je̱ jayu juu' miitse'e mto̱kinme̱e̱'kxtup, nto̱kinme̱e̱'kxpapts a̱ts je̱'e̱ ve'e. Je̱ts je̱'e̱ juu' a̱tse'e tu̱nto̱kinmee'kx, pa̱n je̱me'e je̱ tyo̱kin je̱ts a̱tse'e nme̱e̱'kxu̱t, miits ka̱jxtats a̱tse'e ve'em tu̱ntún je̱ja je̱ Cristo vyinkujk,
47002011	ve'em tse'e je̱ Satanás nka'itu̱mo̱'yumdat je̱tse'e xkah'ama̱a̱daaguimdat, ku̱x nmu̱ja'vimdup xa u̱u̱'me'e je̱ts ti ve'e ñu̱pa̱a̱jmtkip.
47002012	Ku a̱tse'e nje̱'y je̱m trooasit kyajpu̱n ka̱jxm, o̱o̱yts a̱tse'e xtun'o̱'yixji je̱ts a̱tse'e je̱ jayu nvaajnjidi je̱ o̱y ka̱ts je̱ o̱y ayook,
47002013	ax ka'ats a̱tse'e to'k aaj to'k jo̱o̱t n'ijt ku̱xe'e a̱ts nkapaaty je̱ n'útsamda je̱ n'ajchamda Tito. Je̱'e̱ ka̱jxts a̱tse'e je̱m ntso̱o̱'nni je̱ts a̱tse'e nje̱'y yaja macedóniait y'it ja̱a̱t.
47002014	Kuka̱jtsja tse'e je̱ Nte'yam du̱tsa̱k, je̱'e̱ a̱a̱tse'e xa̱'ma ka̱jx xyakma̱a̱daakp je̱ Cristo Jesús ka̱jx. Ijtpts a̱a̱tse'e ve'em ax jo'n je̱ pa'ajk xoo'kpa juu' ve'e du̱yakpa'ajkxoo'kpa̱jkka̱jxp to'k je̱ ta̱jk, ijtpts a̱a̱tse'e je̱ jayu ntuknu̱java je̱ Nte'yam je̱ kya̱ts je̱ y'ayook vinxu̱p to'k it to'k naxviijn.
47002015	Ku̱x ve'em xa a̱a̱tse'e je̱ Nte'yam xjayep ax jo'n a̱a̱tse'e ku̱n'ijt je̱ pa'ajk xoo'kpa juu' ve'e je̱ Cristo ku̱du̱jayep, ntuknu̱ja'vipts a̱a̱tse'e je̱ kya̱ts je̱ y'ayook pa̱n pa̱n jatye'e je̱ tyo̱kin nu̱vaatsju̱dup je̱ts nay ve'empa pa̱n pa̱n jatye'e vintó̱kidup.
47002016	Je̱'e̱ pa̱n pa̱n jatye'e vintó̱kidup, ve'emts a̱a̱ts je̱'e̱ ve'e xjávada ax jo'n juu' ve'e o̱o̱'k je̱tse'e xyuu'k, je̱ chaachpaatu̱nts a̱a̱tse'e n'ava'nip; ax je̱'e̱ tse'e pa̱n pa̱n jatye'e je̱ Nte'yam yaktso̱o̱kju̱dup, ve'emts a̱a̱ts je̱'e̱ ve'e xjávada ax jo'n je̱ pa'ajk xoo'kpa, xa̱'ma ka̱jx tse'e jyoojntykidinit je̱'e̱ ka̱jx juu' a̱a̱tse'e je̱ jayu nvaajnjidup. ¿Ax pa̱nts n'ite'e o̱'yixjup je̱tse'e ya̱ toonk du̱tónu̱t?
47002017	Ax ka'ats a̱a̱tse'e nve'ema ax jo'n je̱ nu̱may jayu juu' ve'e du̱tukmeempa̱jktup je̱ Nte'yam je̱ y'ayook; to'k mukts a̱a̱tse'e n'it je̱ Cristo ma̱a̱t, to'k aaj to'k jo̱o̱tts a̱a̱tse'e je̱ jayu juu' nvaajñja je̱ja je̱ Nte'yam vyinkujk, juu' a̱a̱tse'e xke̱jxp.
47003001	Ku a̱tse'e ve'em nva'añ, ¿jidu̱'u̱me'e mvinmayda: “Jado'k nax tse'e je̱ Pablo ñay'o̱ñu̱kó̱tsaja”? ¿Ukpu̱ tso̱jkjup vine'e je̱ts a̱a̱ts miitse'e ntuk'íxtat je̱ na̱k joma a̱a̱ts miitse'e x'o̱ñu̱kó̱tsada ku a̱a̱tse'e je̱ jayu nvaajnjada je̱ Nte'yam je̱ y'ayook, ukpu̱ je̱ na̱k joma a̱a̱tse'e je̱ jayu x'o̱ñu̱kó̱tsada ku a̱a̱ts miits je̱'e̱ ve'e nvaajnjada?
47003002	Ax ka'a tse'e. Miits xa ve'e viinmda ax jo'n je̱ na̱k joma a̱a̱tse'e nyak'o̱ñu̱ko̱tsa. Jyapa̱na pa̱n pa̱ne'e du̱'ixp vintso̱ ve'e je̱ Nte'yam ma̱a̱t mnapya̱a̱jmjidini je̱tse'e xmaso̱o̱ktini je̱ mko̱'o̱y joojntykinda, o̱'yixjupts je̱'e̱ ve'e je̱tse'e du̱nu̱jávat je̱ts je̱ Nte'yam ka̱jx a̱a̱tse'e juu' ntuujn nka̱jts ku a̱a̱tse'e n'ijt miits ma̱a̱tta.
47003003	Miitsta xa ve'e ax jo'n je̱ na̱k juu' ve'e je̱ Cristo viinm ku̱du̱jaajy a̱a̱ts ka̱jx, ka'a tse'e je̱ tinta ma̱a̱t jya'a ukpu̱ je̱m tsatsets ka̱jxm yukja'a, je̱m tse'e mja'vin ka̱jxmda je̱ Nte'yam je̱ y'ayook tyañ je̱ Espíritu Santo ka̱jx, juu' ve'e ijtp je̱m je̱ joojntyk Nte'yam jya'vin ka̱jxmpa.
47003004	To'k aaj to'k jo̱o̱t a̱tse'e ve'em nva'añ ku̱xe'e a̱ts je̱ja je̱ Nte'yam vyinkujk njaanchjáva je̱ts je̱ Cristo ka̱jx a̱a̱tse'e juu' ntuujn nka̱jts ku a̱a̱tse'e n'ijt miits ma̱a̱tta.
47003005	Ka'a a̱a̱tse'e x'o̱'yixju̱ je̱ts a̱a̱tse'e ya̱ toonk ntónu̱t a̱a̱ts ya̱ n'avintso̱ vinma'yu̱n ka̱jx, je̱ Nte'yam ka̱jx je̱'e̱ ve'e juu' a̱a̱tse'e ntuump nka̱jtsp.
47003006	Je̱ Nte'yam ka̱jx xa a̱a̱tse'e x'o̱'yixju̱ je̱ts a̱a̱tse'e je̱ jayu nvaajnjada je̱ nam ko̱jtstán juu' ve'e je̱ Nte'yam yaktaan. Ka'a tse'e ya̱ nam ko̱jtstán ax jo'n je̱ pava'nu̱n juu' ve'e je̱ Moisés yakmo̱o̱y. Ku̱x je̱ pava'nu̱n juu' ve'e je̱ Moisés yakmo̱o̱y, je̱'e̱ tse'e du̱'ava'ni je̱ tsaachpaatu̱n ku̱xe'e je̱ jayu du̱kakutyún je̱ pava'nu̱n. Ax ya̱ nam ko̱jtstán, je̱ o̱y ka̱ts je̱ o̱y ayookts ya̱'a̱ ve'e juu' a̱a̱tse'e je̱ Espíritu Santo xmo̱o̱yp, je̱ Espíritu Santo, juu' ve'e je̱ jayu du̱joojntykinmo̱o̱yp.
47003007	Ku ve'e je̱ Moisés vyajntyk je̱m ko̱pk ka̱jxm ma̱a̱t je̱ pava'nu̱n juu' ve'e je̱m tsatsets ka̱jxm yukja'a, ka'a tse'e je̱ israeejlit jayu du̱muténidi je̱tse'e du̱'íxtat je̱ Moisés je̱ vyiijn je̱ y'aaj ku̱xe'e o̱o̱y tyun'ajaj tyun'atu̱'kx. O̱yame'e o̱o̱y tyun'ajaj tyun'atu̱'kx, vinto̱ki tse'e je̱ y'ajajtk. O̱yame'e je̱ ma̱jin ma̱a̱t o̱o̱y tyun'ijt je̱ pava'nu̱n juu' ve'e je̱ tsaachpaatu̱n du̱'ava'nip ku̱xe'e je̱ jayu du̱kakutyonda,
47003008	¿ax vintso̱ts je̱'e̱ vine'e nu̱yojk du̱kajaa'knu̱má̱jat je̱ o̱y ka̱ts je̱ o̱y ayook juu' a̱a̱tse'e je̱ Espíritu Santo xmo̱o̱yp?
47003009	O̱yam tse'e je̱ ma̱jin ma̱a̱t o̱o̱y tyun'ijt je̱ pava'nu̱n juu' ve'e je̱ tsaachpaatu̱n du̱'ava'nip, nu̱yojkts je̱'e̱ ve'e o̱o̱y je̱ ma̱jin du̱tunjayep je̱ ka̱ts je̱ ayook juu' a̱a̱tse'e je̱ jayu nvaajnjip, je̱'e̱ts je̱'e̱ ve'e vintso̱ ve'e je̱ Nte'yam je̱ jayu du̱kato̱kimpu̱m.
47003010	Ku̱x je̱ pava'nu̱n, je̱ ma̱jin ma̱a̱t je̱'e̱ ve'e y'ijt; ax ka'a tse'e u̱xyam je̱ ma̱jin du̱'ukjaye̱jpni ku̱x nu̱yojke'e o̱o̱y je̱ ma̱jin du̱tunjayep je̱ nam ko̱jtstán.
47003011	Ax ve'em tse'e, ó̱yame'e ñu̱ma̱ja y'ijt juu' ve'e najx, ax nu̱yojkts je̱'e̱ ve'e o̱o̱y du̱tunjaa'knu̱má̱ja juu' ve'e taannup xa̱'ma ka̱jx.
47003012	Je̱'e̱ ka̱jx tse'e, ku̱xe'e a̱a̱ts je̱ Nte'yam xyaktaajnji je̱ nam ko̱jtstán juu' ve'e je̱ ma̱jin o̱o̱y du̱tunjaye̱jpp, to'k aaj to'k jo̱o̱tts a̱a̱tse'e je̱ jayu nvaajnjada je̱ o̱y ka̱ts je̱ o̱y ayook.
47003013	Ka'a a̱a̱tse'e ve'em njátu̱ka ax jo'n je̱ Moisés jyatki ku ve'e ñavyinva̱jji je̱tse'e je̱ israeejlit jayu du̱ka'íxtat ku ve'e kyo̱o̱'k'ajajni kyo̱o̱'k'ata̱'kxni je̱ vyiijn je̱ y'aaj.
47003014	Ax ka'a tse'e je̱ israeejlit jayu du̱vinmó̱tudi ti ve'e je̱ Nte'yam cha̱jkp. U̱xyam paatna tse'e du̱kavinmó̱tuda ku ve'e du̱ko̱tsta je̱ ju̱jpit ko̱jtstán, ku̱x ma̱kke'e je̱ kyuvajkta, ve'em tse'e y'itta ax jo'n vinjuu'x je̱ jya'vinda ku̱y'ijt. Ax ku tse'e je̱ jayu to'k muk y'itta je̱ Cristo ma̱a̱t, ve'em tse'e y'itta ax jo'n ku̱yakvinjoo'xvaatstini.
47003015	Ku̱x ve'em je̱'e̱ ve'e je̱ israeejlit jáyuda ax jo'n vinjuu'x je̱ jya'vinda ku̱y'ijt, u̱xyam paatna tse'e du̱kavinmó̱tuda je̱ Moisés je̱ jyatyán ku ve'e du̱ko̱tsta.
47003016	Ax ku tse'e je̱ jayu vyinmayu̱mpitta je̱tse'e ñapyá̱mjada je̱m je̱ Ma̱ja̱ Vintsá̱n y'am kya̱'m, ve'emts je̱'e̱ ve'e ax jo'n ku̱yakvinjoo'xvaatstini, vyinmó̱tudinupts je̱'e̱ ve'e je̱ o̱y ka̱ts je̱ o̱y ayook.
47003017	Je̱ Ma̱ja̱ Vintsá̱n je̱ts je̱ Espíritu Santo, to'kjits je̱'e̱ ve'e je̱ vyinma'yu̱nda. Ax ku tse'e je̱ Espíritu Santo je̱m je̱ jayu jya'vin ka̱jxm y'it, o̱'yixjup tse'e je̱ jayu je̱tse'e du̱tónu̱t juu' ve'e je̱ Nte'yam cha̱jkp.
47003018	Je̱'e̱ ka̱jx tse'e n'ijtumda ax jo'n je̱ jayu juu' ve'e kavinjuu'xap, n'íxumdup tse'e je̱ Ma̱ja̱ Vintsá̱n je̱ mya̱jin, je̱ts vintso̱ ve'e ya̱ it ñaxy, ve'em tse'e xyaktikts'ata̱a̱tsumda je̱tse'e ve'em n'ijtumdinit ax jo'n je̱ Ma̱ja̱ Vintsá̱n. Je̱'e̱ts je̱'e̱ ve'e tyuump je̱ Espíritu Santo.
47004001	Ax je̱'e̱ ka̱jx tse'e ku̱xe'e je̱ myaa'yu̱n ka̱jx a̱a̱tse'e je̱ Nte'yam xmo̱o̱jy ya̱ toonk je̱ts a̱a̱tse'e je̱ jayu ntuknu̱jávadat je̱ o̱y ka̱ts je̱ o̱y ayook, ni vin'ítats a̱a̱tse'e nkajo̱tmootska.
47004002	Ka'a a̱a̱tse'e ntun nka̱ts juu' ve'e ayu'uts ukpu̱ juu' ve'e kutso̱'o̱y, ka'ats a̱a̱tse'e juu' ntun je̱ts a̱a̱tse'e je̱ jayu nvin'a̱a̱'nu̱t, ni ka'ats a̱a̱tse'e je̱ Nte'yam je̱ y'ayook nyaktíku̱ts; je̱'e̱ a̱a̱tse'e n'ava'nip juu' ve'e tyú̱vam je̱ja je̱ jayu vyinkujk je̱ts je̱ja je̱ Nte'yam vyinkujk. Ve'em a̱a̱tse'e njoojntyka je̱tse'e je̱ jayu du̱nu̱jávadat je̱ts pyaatyp y'ake̱e̱guip je̱'e̱ ve'e a̱a̱ts ya̱ njoojntykin ma̱a̱t je̱ Nte'yam je̱ y'ayook.
47004003	Ax pa̱n je̱m tse'e je̱ jayu juu' ve'e du̱kavinmó̱tudup je̱ o̱y ka̱ts je̱ o̱y ayook juu' a̱a̱tse'e n'ava'nip, je̱'e̱ts je̱'e̱ ve'eda pa̱n pa̱n jatye'e du̱'ana̱jkxidup je̱ tsaachpaatu̱n juu' ve'e xa̱'ma ka̱jx ijtnup.
47004004	Je̱ ko̱'o̱yjáyuvap juu' ve'e du̱yakkutojkjip je̱ jayu juu' ve'e du̱tso'oxpa̱jktup je̱ Nte'yam, je̱'e̱ tse'e du̱yakvinmamya't pa̱n pa̱n jatye'e du̱kajaanchja'vidup je̱ o̱y ka̱ts je̱ o̱y ayook, ve'em tse'e je̱ ayook kyatá̱kat je̱m jya'vin ka̱jxmda je̱tse'e du̱kavinmó̱tudat je̱ts o̱o̱ye'e je̱ ma̱jin du̱tunjayep je̱ Cristo, mya̱a̱tnavyaatjupts je̱'e̱ ve'e je̱ Nte'yam viinm.
47004005	Ax juu'ts a̱a̱tse'e je̱ jayu nvaajnjidup, ka'ats a̱a̱ts je̱'e̱ ve'e ve'em ntun je̱ts a̱a̱tse'e je̱ jayu xyakmá̱jat; je̱ Jesucristo jye̱'e̱ts a̱a̱ts je̱'e̱ ve'e je̱ jayu nvaajnjip, je̱'e̱ tse'e je̱ nMa̱ja̱ Vintsá̱namda, je̱ts a̱a̱ts, nmutoondup nmupa̱jktupts a̱a̱ts miitse'e je̱tse'e nu̱yojk xjaanchjávadat je̱ Jesucristo.
47004006	Ku̱x nay je̱'e̱jyam je̱ Nte'yam, juu' ve'e du̱pavaan je̱tse'e je̱ ajajtk jyé̱jat joma ve'e je̱ ako̱o̱'ts it, je̱'e̱ tse'e du̱kujajp du̱kuta̱'kxp yam nja'vin ka̱jxmamda, ve'em tse'e nnu̱ja'vimda je̱ts o̱o̱ye'e je̱ ma̱jin du̱tunjayep je̱ Nte'yam. Je̱ Jesucristo ka̱jx tse'e ya̱ nu̱ja'vin njaye̱jpumda, je̱'e̱ tse'e je̱ Nte'yam je̱ mya̱jin je̱ jyaanchin du̱yaknu̱ke̱'xnata̱jkip.
47004007	Ax ya̱ nu̱ja'vin juu' ve'e njaye̱jpumdup, je̱ o̱y ka̱ts je̱ o̱y ayookts ya̱'a̱ ve'e, ya̱'a̱ tse'e du̱nu̱'o̱yika̱jxp. Je̱'e̱ ka̱jxts a̱a̱tse'e je̱ Nte'yam xtukka̱ta̱jki ya̱ ayook je̱tse'e o̱y kye̱'e̱xu̱t je̱ts je̱ Nte'yam je̱ kyutojku̱n ka̱jx a̱a̱tse'e juu' ntun nka̱ts, ka a̱a̱ts ya̱ n'avintso̱ vinma'yu̱n ka̱jxape'e, a̱a̱ts, juu' ve'e ve'em ijttup ax jo'n je̱ naxto'ts.
47004008	Ax ve'em tse'e, ó̱yam a̱a̱tse'e ntsaachpaa'ty, ka'ats a̱a̱tse'e ntsaachvinmáy; ó̱yam a̱a̱tse'e nkanu̱java ti a̱a̱tse'e ntónup, ka'ats a̱a̱tse'e nmay ntaj;
47004009	ó̱yam a̱a̱tse'e je̱ jayu xjomtún xtitún, ka'ats a̱a̱tse'e je̱ Nte'yam xmasa̱'a̱k; ó̱yam a̱a̱tse'e n'it ax jo'n je̱ jayu juu' ve'e naxka̱da'akyani, ka'ats a̱a̱tse'e nvinto̱ki.
47004010	O̱yjoma pa̱n joma a̱a̱tse'e nnu̱jkx, je̱mts a̱a̱tse'e kutsa̱'a̱ga jo̱o̱tm n'it je̱ts a̱a̱tse'e n'o̱o̱'ku̱t. Ve'em ax jo'n je̱ Jesús je̱m kutsa̱'a̱ga jo̱o̱tm y'ijt, nay ve'emts a̱a̱tse'e je̱m kutsa̱'a̱ga jo̱o̱tm n'it, ve'em tse'e nu̱ke̱'xnatá̱ka tyánu̱t a̱a̱ts ka̱jx je̱ts joojntykipe'e je̱ Jesús.
47004011	Ku̱x namvaat a̱a̱tse'e njoojntyka yaja naxviijn, xa̱'ma ka̱jxts a̱a̱tse'e je̱ o̱o̱'ku̱n nvintena je̱ Jesús ka̱jx, ve'em tse'e nu̱ke̱'xnatá̱ka tyánu̱t a̱a̱ts ka̱jx je̱ts joojntykipe'e je̱ Jesús.
47004012	Ax ve'em tse'e, je̱m a̱a̱tse'e kutsa̱'a̱ga jo̱o̱tm n'it je̱ts a̱a̱tse'e n'o̱o̱'knit; ax miitsta, je̱ Cristo ka̱jx tse'e mjoojntykada ku̱xe'e a̱a̱ts ve'em ntun.
47004013	Jidu̱'u̱m tse'e je̱ Kunuu'kx Jatyán vya'añ: “Njaanchja'vi a̱tse'e, je̱'e̱ ka̱jxts a̱tse'e nka̱jts.” Jidu̱'u̱m tse'e vya'añ. Nay ve'empa a̱a̱ts, njaanchja'vip a̱a̱tse'e, je̱'e̱ ka̱jxts a̱a̱tse'e nka̱ts.
47004014	Ve'emts a̱a̱tse'e nnu̱java je̱ts je̱ Nte'yam, juu' ve'e du̱yakjoojntykpa̱jknuva je̱ Ma̱ja̱ Vintsá̱n Jesús, je̱'e̱ts a̱a̱tse'e xyakjoojntykpa̱jknuvap je̱ Jesús ka̱jx, nay ve'empats miitse'e myakjoojntykpa̱jkjidinuvat, je̱tse'e xyakje̱'yumdinit je̱m je̱'e̱ vyinkojkm.
47004015	Nu̱jom ya̱'a̱ ve'e, miits je̱ m'o̱'yin ka̱jxtats je̱'e̱ ve'e. Ku̱x ve'em ax jo'n o̱o̱y tyunnu̱yoka je̱ maa'yu̱n juu' ve'e je̱ Nte'yam je̱ jayu tyoojnjip, je̱'e̱ ve'e ku ve'e o̱o̱y tyunnu̱yoka je̱ jayu juu' ve'e je̱ Nte'yam du̱jaanchja'vidup, nu̱may tse'e je̱ Nte'yam du̱kuko̱jtsjadat je̱tse'e du̱yakmá̱jadat du̱yakjaanchadat.
47004016	Je̱'e̱ ka̱jxts a̱a̱tse'e jo̱t'ama̱ja̱ n'it; ó̱yam xa ve'e a̱a̱ts ya̱ nni'kx ya̱ nko̱pk mya̱j'onu̱ki'ata̱a̱tsni, ma̱kkpa̱jk'ata̱a̱tsp tse'e a̱a̱ts ya̱ njo̱o̱t ya̱ nja'vin jó̱vum xa̱a̱j.
47004017	Juu' jaty tsaachpaatu̱n a̱a̱tse'e nyaknajxyp ku a̱a̱tse'e njoojntyka yaja naxviijn, ve̱e̱'njits je̱'e̱ ve'e je̱tse'e jatyji ñaxy; ax nu̱yojk tse'e o̱o̱y je̱ ma̱jin juu' a̱a̱tse'e njayé̱pup ku a̱a̱tse'e n'ijtnit je̱ Cristo ma̱a̱t xa̱'ma ka̱jx.
47004018	Ka'a xa a̱a̱tse'e nyakvinko̱pka juu' ve'e yak'ixp, je̱'e̱ ve'e juu' ve'e kayak'ixp. Ku̱x juu' xa ve'e yak'ixp, kutó̱kiyupts je̱'e̱ ve'e; ax juu' tse'e kayak'ixp, xa̱'ma ka̱jxts je̱'e̱ ve'e y'it.
47005001	Ku̱x nmu̱ja'vinup a̱a̱tse'e je̱ts ku ve'e a̱a̱ts ya̱ nni'kx ya̱ nko̱pk kyutó̱kiyu̱t, ve'em ax jo'n to'k je̱ ta̱jk kyuto̱ki jo'n, xmo̱o̱ynupts a̱a̱tse'e je̱ Nte'yam je̱ ni'kx je̱ ko̱pk joma a̱a̱tse'e ntsa̱a̱nat, juu' ve'e ka je̱ jayu pú̱map, juu' ve'e xa̱'ma ka̱jx ijtnup je̱m tsapjo̱o̱tm.
47005002	Namvaat a̱a̱tse'e njayep ya̱ ni'kx ya̱ ko̱pk juu' ve'e u̱xyam, ve'emts a̱a̱tse'e ax jo'n je̱ ta̱'a̱xta̱jk y'u̱j ya'axy ku ve'e je̱ y'ónu̱k du̱yakke̱'e̱xuva'añ, o̱o̱yts a̱a̱tse'e ntuntsa̱k je̱ts a̱a̱tse'e je̱ Nte'yam xmo̱o̱ynit je̱ ni'kx je̱ ko̱pk juu' a̱a̱tse'e njaye̱jpnup je̱m tsapjo̱o̱tm
47005003	je̱ts a̱a̱tse'e ve'em nka'ítu̱t ax jo'n je̱ jayu juu' ve'e nu̱va'ajts a̱xva'ajts.
47005004	Tsaachvinmaaypts a̱a̱tse'e ku̱xe'e a̱a̱ts ya̱ naxviijnit ni'kxu̱ko̱pk njayep, ntsaachja'vipts a̱a̱tse'e ax jo'n a̱a̱tse'e yaja n'it; ka je̱'e̱pts a̱a̱tse'e ntsa̱jkp je̱ts a̱a̱tse'e je̱ Nte'yam ya̱ pak ni'kxu̱ko̱pk xyakke̱e̱kjat, je̱'e̱ a̱a̱tse'e ntsa̱jkp je̱ts a̱a̱tse'e xmo̱o̱ynit je̱ nam ni'kxu̱ko̱pk. Ve'em tse'e ya̱ ni'kx ya̱ ko̱pk juu' a̱a̱tse'e njayejpp, juu' ve'e o̱o̱'kp, ve'em tse'e vyimpijtnit to'k je̱ ni'kx je̱ ko̱pk juu' ve'e ni je̱ vin'ita ko̱o̱'k'o̱o̱'knup.
47005005	Je̱ Nte'yam tse'e viinm du̱nu̱pa̱a̱jmtki je̱tse'e ve'em tyónju̱t kyó̱tsju̱t, je̱'e̱ tse'e du̱ke̱jx je̱ Espíritu Santo je̱tse'e y'ijtnit yam a̱a̱ts nja'vin ka̱jxm je̱ts a̱a̱ts ya̱'a̱ ve'e xtuknu̱java.
47005006	Je̱'e̱ ka̱jxts a̱a̱tse'e xa̱'ma ka̱jx n'it to'k aaj to'k jo̱o̱t je̱ts a̱a̱tse'e nnu̱java je̱ts namvaat a̱a̱tse'e ya̱ ni'kx ya̱ ko̱pk njayep, ka'ats a̱a̱tse'e n'it je̱m je̱ Ma̱ja̱ Vintsá̱n vyinkojkm;
47005007	ku̱x je̱'e̱ xa a̱a̱tse'e n'a'ixp juu' ve'e kayak'ixp, ka je̱'e̱p juu' ve'e yak'ixp.
47005008	To'k aaj to'k jo̱o̱t a̱a̱tse'e n'it, njatsa̱jkpts a̱a̱tse'e je̱ts a̱a̱tse'e ya̱ nni'kx ya̱ nko̱pk nma̱a̱tnavya'kxju̱t je̱ts a̱a̱tse'e n'ijtnit joma ve'e je̱ Ma̱ja̱ Vintsá̱n.
47005009	Je̱'e̱ a̱a̱tse'e nyakvinkó̱pkip je̱ts a̱a̱tse'e ntónu̱t juu' ve'e je̱ Ma̱ja̱ Vintsá̱n cha̱jkp, pa̱n njayejpp a̱a̱tse'e ya̱ nni'kx ya̱ nko̱pk uk pa̱n ka'a.
47005010	Ku̱x to'k ka̱'a̱jyji ve'e je̱ jayu du̱vinténidinit je̱ Cristo je̱tse'e yakto̱kimpayo̱'ydinit, ve'em tse'e to'k jado'k yakmo̱o̱ydinit juu' ve'e tukka̱daakju̱dup, pa̱n o̱y uk pa̱n ka o̱y je̱'e̱ ve'e juu' ve'e tu̱du̱tonda tu̱du̱ko̱tsta ku ve'e je̱ ni'kx je̱ ko̱pk ma̱a̱t tu̱y'itta.
47005011	Ku̱x a̱a̱tse'e nnu̱java vintso̱ je̱'e̱ ve'e ku ve'e je̱ Nte'yam yaktsa̱'a̱ga, je̱'e̱ ka̱jxts a̱a̱tse'e n'ix pa̱n vintso̱ a̱a̱tse'e je̱ jayu ntukpá̱ku̱t je̱ tu̱vu̱too'. Ñu̱ja'vip tse'e je̱ Nte'yam vintso̱ a̱a̱tse'e njáyuva njoojntyka, n'a'ixpts a̱tse'e je̱ts mnu̱ja'vidupe'e je̱ts o̱y je̱'e̱ ve'e juu' a̱a̱tse'e ntuump nka̱jtsp.
47005012	Ka'ats a̱tse'e ve'em nva'añ je̱ts a̱a̱tse'e nnamyá̱jajat, je̱'e̱ a̱tse'e ntsa̱jkp je̱tse'e xnu̱jávadat je̱ts o̱y je̱'e̱ ve'e juu' a̱a̱tse'e ntuump nka̱jtsp, ve'em tse'e m'o̱'yixjadat je̱tse'e xyak'amo̱'o̱ttat je̱ jáyuda juu' ve'e namyá̱jijidup je̱'e̱ ka̱jxta pa̱n pa̱n jatye'e du̱toondup juu' ve'e je̱ nu̱may jayu cho̱jktup je̱tse'e du̱kayakvinkó̱pkada vintso̱ ve'e je̱ jayu je̱ jyo̱o̱tta je̱ jya'vinda.
47005013	Je̱me'e je̱ jayu juu' a̱a̱tse'e xtijtup ka víjap. Ax pa̱n ka víjapts a̱a̱tse'e, je̱ Nte'yam ka̱jxts je̱'e̱ ve'e; ax pa̱n vijts a̱a̱tse'e, miits ka̱jxta tse'e.
47005014	Je̱ tso̱jku̱n juu' ve'e je̱ Cristo pya̱a̱m yam a̱a̱ts nja'vin ka̱jxm, ya̱'a̱ts a̱a̱tse'e xka̱'mip, ku̱x nmu̱ja'vinup a̱a̱tse'e je̱ts je̱'e̱ ve'e to'k xku'o̱o̱'kimdu. Ax je̱'e̱ ka̱jx tse'e ku̱xe'e to'k ka̱'a̱jyji je̱ jayu du̱ku'o̱o̱'ki, to'k ka̱'a̱jyji tse'e je̱ jayu y'it je̱m je̱ o̱o̱'ku̱n kya̱'m.
47005015	Ax je̱'e̱ tse'e uk'o̱o̱'k anañu̱joma je̱ jayu ka̱jx je̱tse'e jyoojntykidinit ka je̱ y'avintso̱ vinma'yu̱n ka̱jxapta, je̱ Cristo ka̱jxe'e, je̱'e̱ juu' ve'e uk'o̱o̱'k je̱'e̱ ka̱jxta je̱tse'e jyoojntykpa̱jknuva.
47005016	Ka'a tse'e je̱ jayu du̱nu̱jávada vintso̱ ve'e je̱ jayu je̱ jyáyuvinda je̱ jyoojntykinda ku ve'e ko̱o̱jyji je̱ jayu du̱'a'íxtu̱kta. Ve'em a̱a̱tse'e nnasja'vi je̱ts ve'eme'e je̱ Cristo ax jo'n jyapa̱na; ax kuts a̱a̱ts je̱'e̱ ve'e n'ixa, ka'ats a̱a̱tse'e ve'em n'ukvinmaayni.
47005017	Ax ve'em tse'e, pa̱n pa̱n tse'e ijtp to'k muk je̱ Cristo ma̱a̱t, je̱ nam joojntykints je̱'e̱ ve'e jyayejpp, ta̱ xa ve'e ñaxy juu' ve'e tu̱y'it, tum namts je̱'e̱ ve'e juu' jaty tu̱tyaanni.
47005018	Ax je̱ Nte'yamts ya̱'a̱ ve'e nu̱jom du̱tonka̱jx, je̱'e̱ tse'e xmujo̱t'o̱'yimdinu je̱'e̱ ma̱a̱t je̱ Cristo ka̱jx, je̱'e̱ts a̱a̱tse'e xmo̱o̱y je̱ toonk je̱ts a̱a̱tse'e je̱ jayu ntuknu̱jávadat vintso̱ ve'e y'íttat o̱y jo̱o̱t je̱ Nte'yam ma̱a̱t.
47005019	Je̱ maa'yu̱n ka̱jx juu' ve'e je̱ Cristo tyoon, je̱'e̱ ka̱jx tse'e je̱ Nte'yam je̱ jayu du̱ko̱o̱'kmujo̱t'aajnjini, ax ve'em tse'e je̱ Nte'yam je̱ jayu du̱katukkuvet je̱ tyo̱kin je̱ts a̱a̱tse'e xtukka̱ta̱jki ya̱ o̱y ka̱ts ya̱ o̱y ayook je̱ts a̱a̱tse'e je̱ jayu nvaajnjadat.
47005020	Je̱'e̱ a̱a̱tse'e xpa̱a̱m je̱ts a̱a̱tse'e n'it je̱ Cristo je̱ kyuká̱tsiva. Nmunoo'kxtktupts a̱ts miitse'eda, ve'em ax jo'n je̱ Nte'yam viinm ku̱mmunoo'kxtkjidi jo'n, je̱ Cristo ka̱jxts a̱ts miitse'e nmunoo'kxtu̱kta je̱tse'e mnamyujo̱t'ó̱yajadat ma̱a̱t je̱ Nte'yam.
47005021	Ka'a xa ve'e je̱ Cristo tyo̱kintuujn; ax u̱u̱'m ka̱jxta tse'e je̱ Nte'yam pya̱a̱jmji ax jo'n je̱ tó̱kinax jayu ku̱y'ijt jo'n. Ve'em tse'e du̱tuujn je̱tse'e to'k muk je̱ Cristo ma̱a̱t o̱y jo̱o̱t n'ijtumdinit je̱ Nte'yam ma̱a̱t.
47006001	Ax ve'em tse'e, miits, juu' a̱a̱tse'e je̱ Nte'yam ntukma̱a̱tmutoondup ntukma̱a̱tmupa̱jktup, nmunoo'kxtktup tse'e je̱ts ka'a ve'e xkama̱ja̱pá̱mdat je̱ maa'yu̱n juu' ve'e je̱ Nte'yam xtoojnjimdup.
47006002	Ku̱x jidu̱'u̱me'e je̱ Nte'yam vya'añ, ve'em ax jo'n jatyáñ y'it je̱p Kunuu'kx Jatyán ku̱jxp: “Je̱ji xa ve'e je̱ xa̱a̱j ku a̱ts miitse'e nka̱ts'amo̱tunajxti, ku a̱ts miitse'e mputa̱jkidi je̱tse'e nyaktso̱o̱kti.” Jidu̱'u̱m tse'e vya'añ. U̱xyam tse'e je̱ xa̱a̱j juu' ve'e je̱ Nte'yam ñu̱ko̱jts ku ve'e y'o̱ya je̱tse'e je̱ mtó̱kinda mtuknu̱vaatsjidinit je̱tse'e xjaye̱jptinit je̱ joojntykin juu' ve'e xa̱'ma ka̱jx ijtp.
47006003	Ka'a a̱a̱tse'e ntun pa̱n vintso̱ ve'e je̱ jayu du̱kajaanchjávadat je̱ Jesucristo, ve'em tse'e je̱ jayu kyava'anu̱t je̱ts ka ó̱yap je̱'e̱ ve'e juu' a̱a̱tse'e ntuump nka̱jtsp.
47006004	Nu̱jom juu' jaty a̱a̱tse'e ntuump, ve'emts a̱a̱ts je̱'e̱ ve'e ntun je̱tse'e je̱ jayu du̱nu̱jávadat je̱ts je̱ Nte'yam a̱a̱tse'e nmutuump nmupu̱jkp. Nu̱u̱'k aaj nu̱u̱'k jo̱o̱tts a̱a̱tse'e nmutena je̱ tsaachpaatu̱n, nmuténipts a̱a̱tse'e ku a̱a̱tse'e juu' xka'ijtja je̱ts ku a̱a̱tse'e nyaknaxy je̱ cho'ox je̱'e̱,
47006005	yakvo̱jppts a̱a̱tse'e je̱tse'e nyakpoxu̱nta̱kpu̱m, ntuknajxypts a̱a̱tse'e ku ve'e je̱ jayu yoojmu̱kta y'ajxu̱kta, ma̱kk toonkts a̱a̱tse'e nyaknajxyp, ka'ats a̱a̱tse'e nma'aj n'it je̱ts ayoojip axa̱a̱jipts a̱a̱tse'e.
47006006	Va'ajts aaj va'ajts jo̱o̱tts a̱a̱tse'e njáyuva njoojntyka, nnu̱ja'vinupts a̱a̱tse'e je̱ o̱y ka̱ts je̱ o̱y ayook, nmuténipts a̱a̱tse'e juu', napya̱a̱jmjupts a̱a̱tse'e o̱y jayu ma̱a̱t anañu̱joma je̱ jayu, je̱ Espíritu Santo tse'e ijtp yam a̱a̱ts nja'vin ka̱jxm, to'k aaj to'k jo̱o̱tts a̱a̱tse'e je̱ jayu ntsa̱k,
47006007	tyú̱vamts je̱'e̱ ve'e juu' a̱a̱tse'e je̱ jayu ntuk'ixp, yaknu̱ke̱'xnata̱jkipts je̱'e̱ ve'e je̱ Nte'yam je̱ mya̱kkin a̱a̱ts ka̱jx. Je̱m tse'e je̱ jayu pa̱n pa̱n jatye'e du̱tso'oxpa̱jktup je̱ ayook juu' a̱a̱tse'e je̱ jayu nvaajnjidup; nay je̱mpa tse'e pa̱n pa̱n jatye'e du̱kuva̱jktup. Ax pa̱n xtso'oxpa̱jkpts a̱a̱tse'e je̱ jayu uk pa̱n x'o̱yja'vip a̱a̱tse'e, je̱'e̱ts a̱a̱tse'e n'íxtip pa̱n vintso̱ a̱a̱tse'e juu' ntónu̱t nkó̱tsu̱t ax jo'n je̱ Nte'yam du̱tsa̱k jo'n.
47006008	Je̱m tse'e je̱ jayu juu' a̱a̱tse'e xvintsa̱'kidup, nay je̱mpa tse'e juu' a̱a̱tse'e xvinko̱jtspe̱jttup, je̱me'e juu' a̱a̱tse'e x'o̱ñu̱ko̱jtsidup, nay je̱mpa tse'e juu' a̱a̱tse'e xko̱'o̱ñu̱ko̱jtsidup. O̱yame'e je̱ jayu vya'anda je̱ts taayip a̱a̱tse'e, je̱'e̱ts a̱a̱tse'e nka̱jtsp je̱ tyu̱v je̱'e̱.
47006009	Je̱m tse'e juu' a̱a̱tse'e xviijnk'íxtup, nay je̱mpa tse'e juu' a̱a̱tse'e xyakmá̱jidup. Je̱m a̱a̱tse'e kutsa̱'a̱ga jo̱o̱tm n'it je̱ts a̱a̱tse'e n'o̱o̱'ku̱t, ax joojntykipts a̱a̱tse'e; xyaktsaachpaatp a̱a̱tse'e je̱ jayu, ax ka'ats a̱a̱tse'e xyak'a̱a̱'k;
47006010	tsaachvinmaayp a̱a̱tse'e, ax xa̱'ma ka̱jxts a̱a̱tse'e njayep juu' a̱a̱tse'e ntukxo̱o̱jntkp; ayo̱o̱p a̱a̱tse'e, ax nu̱may tse'e je̱ jayu du̱tuk'o̱ya juu' a̱a̱tse'e ntuump nka̱jtsp; ka'a a̱a̱tse'e ti n'ix njayep, ax nu̱jom juu' jatye'e ijtp, a̱a̱ts je̱ n'o̱'yin ka̱jxts je̱'e̱ ve'e.
47006011	Miitsta, utsta ajchta utsta tsa̱'a̱da pa̱n pa̱n jatye'e tsu̱u̱nidup je̱m Corinto, to'k aaj to'k jo̱o̱t xa a̱ts miitse'e nmuko̱tsta, nu̱jomts a̱a̱ts miitse'e nmo̱'o̱da ya̱ njo̱o̱t ya̱ nja'vin,
47006012	ka'a ve'e tii ni tía juu' a̱a̱ts miitse'e nkavaajnjidup; miits xa ve'e viinm mkapa̱a̱mdup je̱ mjo̱o̱tta je̱ mja'vinda a̱a̱ts ma̱a̱t.
47006013	Nmunoo'kxtktup xa a̱ts miitse'e, ve'em ax jo'n je̱ ónu̱k tee' du̱munoo'kxtu̱k je̱ y'ónu̱k, yak'ava'atsta to'k aaj je̱ mjo̱o̱tta je̱ mja'vinda. Mo̱'o̱da a̱a̱ts to'k aaj je̱ mjo̱o̱tta je̱ mja'vinda, ve'em ax jo'n a̱a̱ts miitse'e nmo̱'o̱da ya̱ njo̱o̱t ya̱ nja'vin.
47006014	Ka'a tse'e m'íttat je̱'e̱ ma̱a̱tta pa̱n pa̱n jatye'e je̱ Ma̱ja̱ Vintsá̱n du̱kajaanchja'vidup, ve'em ax jo'n nu̱me̱jtsk je̱ tsapkaaj y'it je̱p kuka̱'a̱j pa'tkup. Ku̱x, ¿ti je̱'e̱ ve'e tyukma̱a̱tjayejpp je̱'e̱ juu' ve'e je̱ y'o̱y je̱'e̱ du̱toomp ma̱a̱t je̱'e̱ juu' ve'e je̱ kyo̱'o̱y je̱'e̱ du̱toomp, ukpu̱ tits je̱'e̱ ve'e tyukma̱a̱tjayejpp je̱ ajajtk it ma̱a̱t je̱ ako̱o̱'ts it,
47006015	ukpu̱ je̱ Cristo ma̱a̱t je̱ Satanás, ukpu̱ je̱'e̱ juu' ve'e du̱jaanchja'vip je̱ Ma̱ja̱ Vintsá̱n ma̱a̱t je̱'e̱ juu' ve'e du̱kajaanchja'vip?
47006016	¿Pyaatyp y'ake̱e̱guip je̱'e̱ vine'e je̱tse'e je̱ jayu du̱vinjávadat du̱vintsa̱'a̱gadat je̱ apa̱mnax joma ve'e je̱ joojntyk Nte'yam je̱ chapta̱jk? Miits xa ve'e m'ijttup je̱ Nte'yam je̱ chapta̱jk, ku̱x je̱me'e mja'vin ka̱jxmda y'it, ve'em ax jo'n je̱ Nte'yam viinm vyaajñ: Tsa̱a̱nap je̱ts joojntykap xa a̱tse'e je̱'e̱ ma̱a̱tta, a̱ts tse'e xNte'yamadap, je̱'e̱ts a̱tse'e njáyuvadap. Jidu̱'u̱m tse'e vyaajñ.
47006017	Je̱'e̱ ka̱jx tse'e ku̱xe'e n'ijtumda je̱ Nte'yam je̱ jyayu, va'an tse'e du̱to'numda ax jo'n je̱ Ma̱ja̱ Vintsá̱n vyaampa jidu̱'u̱m: “Pítsumda joma ve'e je̱'e̱ je̱ts na̱jkxta viijnk tso̱v, ka'a tse'e je̱ jayu xtukma̱a̱ttóndat juu' ve'e ka ó̱yap, van'itts a̱ts miitse'e nkuvá̱ktat,
47006018	a̱tsts je̱'e̱ ve'e je̱ mTee'da, miitsts a̱tse'e je̱ n'ónu̱kta.” Jidu̱'u̱m tse'e vyaajñ je̱ Ma̱ja̱ Vintsá̱n, juu' ve'e nu̱jom du̱ka̱'mika̱jxp.
47007001	Je̱'e̱ ka̱jx tse'e, miitsta, juu' a̱a̱tse'e o̱o̱y ntuntso̱jktup, ku̱xe'e je̱ Ma̱ja̱ Vintsá̱n je̱ vaandu̱k ve'em du̱yaktaajñ, va'an tse'e du̱naajk'ijtumjada va'ajts, ve'em ya̱ nni'kxamda ya̱ nkó̱pkamda je̱ts ve'em ya̱ njo̱o̱tamda ya̱ nja'vinamda, va'an tse'e du̱maso̱o̱kumdini nu̱jom juu' jatye'e ka ó̱yap je̱tse'e nvinja'vimdinit nvintsa̱'kimdinit je̱ Nte'yam.
47007002	¡Yak'ava'atsta to'k aaj je̱ mjo̱o̱tta je̱ mja'vinda je̱ts a̱a̱tse'e je̱m n'ítu̱t! Ni pa̱na xa a̱a̱tse'e nkamuto̱kintún, ni pá̱nats a̱a̱tse'e nkayakma'aty je̱ vyinma'yu̱n, ni pá̱nats a̱a̱tse'e nkako̱'o̱tyún.
47007003	Ka je̱'e̱ ka̱jxapts a̱ts ya̱'a̱ ve'e nka̱ts je̱ts a̱ts miitse'e nto̱kimpá̱mdat, je̱'e̱ ka̱jxe'e ku̱xe'e a̱ts miits o̱o̱y ntuntso̱kta. Ta̱ a̱tse'e nva'añ je̱ts yam a̱ts miitse'e nja'vin ka̱jxm nyak'itta, pa̱n joojntykip a̱tse'e uk pa̱n o̱o̱'kp a̱tse'e.
47007004	To'k aaj to'k jo̱o̱t xa a̱ts miitse'e njávada, o̱o̱yts a̱ts miitse'e ntunyakmá̱jada, miits xa a̱tse'e xyakjo̱t'amá̱jidup. O̱yam a̱tse'e ntsaachpaa'ty, o̱o̱yts a̱ts miitse'e xtunyakxo̱o̱ndu̱kta.
47007005	Van'ítani ku a̱tse'e nje̱'y yaja macedóniait y'it ja̱a̱t, ka'ats a̱tse'e mpa̱a̱'kx, may viijn je̱'e̱ ve'e vintso̱ a̱tse'e ntsaachpaaty, nañu̱pojtu̱kju̱du tse'e je̱ jayu muxim muyam ku̱x ka'a ve'e je̱ o̱y ka̱ts je̱ o̱y ayook du̱kuva̱kuvaandi, o̱o̱yts a̱tse'e je̱ vinma'yu̱n ntunjayejp.
47007006	Ax je̱ Nte'yam, juu' ve'e du̱yakjo̱t'amá̱jip pa̱n pa̱ne'e tsaachpaatp, je̱'e̱ts a̱tse'e xyakjo̱t'ama̱ji ku ve'e je̱ Tito jye̱'y.
47007007	Ax ka je̱'e̱ ka̱jxjyapts a̱tse'e xyakjo̱t'ama̱ji ku ve'e jye̱'y, je̱'e̱ ka̱jxpa ve'e ku miits je̱'e̱ ve'e xyakjo̱t'amá̱jidi, ve'em a̱tse'e xnu̱u̱jmi je̱ts x'ixuvaandup a̱ts miitse'e, je̱ts mtsaachvinmaaydupe'e, je̱ts xvinmaaydup a̱tse'e, ya̱'a̱ ka̱jxts a̱tse'e nu̱yojk ntunjaa'kxo̱o̱ndu̱k.
47007008	O̱yam a̱tse'e nviijnkja'vi ku a̱tse'e nnu̱ja'vi je̱ts myaktsaachvinmaajyju̱du ve'e je̱ na̱k juu' a̱ts miitse'e ntuknu̱ke̱jxtu, ka'ats a̱ts je̱'e̱ ve'e n'ukviijnkja'vini.
47007009	Xo̱o̱jntkpts a̱tse'e u̱xyam, ka je̱'e̱ ka̱jxap tse'e ku̱xe'e mtsaachvinmaaydi, je̱'e̱ ka̱jxe'e ku̱xe'e je̱ tsaachvinma'yu̱n myakvinmayu̱mpijtjidi je̱tse'e xmaso̱o̱kti je̱ mko̱'o̱y joojntykinda, ve'em ax jo'n je̱ Nte'yam du̱tsa̱k jo'n. Ax ka'a tse'e mtijajtjidi juu' ve'e ka ó̱yap a̱ts ka̱jx.
47007010	Ku̱x ku xa ve'e je̱ jayu chaachvinmáy ax jo'n je̱ Nte'yam du̱'o̱yjava jo'n, ka'ats je̱'e̱ ve'e ñaajk'ítju̱ je̱p to̱kin ja̱a̱tp je̱tse'e du̱'ix vintso̱ ve'e du̱jaye̱jpnit je̱ joojntykin juu' ve'e xa̱'ma ka̱jx ijtp. Ax ku tse'e je̱ jayu ve'em vyinmayu̱mpit, ka'a tse'e u̱x'o̱o̱k chaachvinmáy ku̱x tyoone'e ve'em. Ax ku tse'e je̱ jayu chaachvinmáyda ax jo'n je̱ jayu juu' ve'e du̱ma̱a̱tnavya̱a̱'nju̱dup je̱ naxviijnit je̱ kyo̱'o̱y je̱'e̱, je̱'e̱ tse'e je̱ jyo̱o̱t je̱ jya'vin du̱yakvintó̱kinup xa̱'ma ka̱jx.
47007011	Íxtats n'it vintso̱ ve'e tu̱mto'nu̱xjada ku ve'e mtsaachvinmaaydi ax jo'n je̱ Nte'yam du̱'o̱yjava jo'n, mkuva̱jktu tse'e juu' a̱ts miitse'e ntuknu̱ja'yidu je̱tse'e o̱y mtanuva'anda a̱ts ma̱a̱t, m'e̱jkju̱du tse'e je̱ to̱kin ka̱jx juu' ve'e yaktoon, mtsa̱'kidu tse'e ku̱x ku ve'e mka'adat je̱p to̱kin ja̱a̱tp, x'ixuvaanduts a̱tse'e, o̱o̱y tse'e xtuntso̱kta je̱tse'e xtóndat juu' ve'e pyaatyp y'ake̱e̱guip. Tum o̱y tse'e xtoondi nu̱jom juu' a̱ts miitse'e ntuknu̱u̱jmidu.
47007012	Ax ve'em tse'e, ku a̱ts miitse'e nnu̱ja'yidi, ka je̱'e̱ ka̱jxapts a̱ts je̱'e̱ ve'e ntuujn je̱ jayu ka̱jx juu' ve'e to̱kintoon, ni je̱'e̱va tse'e juu' ve'e yakmuto̱kintoon, je̱ja a̱ts miitse'e je̱ Nte'yam vyinkujk nmu̱ja'yidi je̱tse'e nu̱ke̱'xnatá̱ka tyánu̱t je̱ts o̱o̱ye'e xtuntso̱kta je̱tse'e o̱y mtaandinit a̱ts ma̱a̱t.
47007013	Je̱'e̱ ka̱jxts a̱a̱tse'e jo̱t'ama̱ja n'it. Ax ka je̱'e̱ ka̱jxjyapts a̱tse'e njo̱t'ama̱ji je̱ ayook ka̱jx juu' a̱tse'e je̱ Tito xyakje̱'yji, nu̱yojkts a̱tse'e njaa'kxo̱o̱jntk ku a̱tse'e n'ix je̱ts va'ajts xo̱o̱jntkpe'e je̱ Tito ku̱xe'e miits je̱'e̱ anañu̱joma xyakxo̱o̱jntkti.
47007014	Nyakmá̱jidu a̱ts miitse'e ku a̱tse'e je̱ Tito nnu̱u̱jmi vintso̱ ve'e mnaajk'ítjada je̱ Nte'yam ma̱a̱t, ax ka'ats a̱tse'e kutso̱'o̱y xyaktaandi, ku̱xe'e ve'em myakpaatti. Tyú̱vam xa je̱'e̱ ve'e je̱ ka̱ts je̱ ayook juu' a̱a̱ts miitse'e nvaajnjidu. Nay ve'empa tse'e, tyú̱vamts je̱'e̱ ve'e pyítsumpa je̱ ayook juu' a̱tse'e ntuknu̱u̱jmi je̱ Tito ku a̱ts miitse'e nyakmá̱jidi.
47007015	Ax ve'em tse'e, nu̱yojk tse'e je̱ Tito mjaa'ktsó̱kjada ku ve'e du̱jaa'myéts vintso̱ ve'e apa̱a̱mdu̱ka m'itta je̱tse'e xka̱tsa̱pá̱ktat je̱ Nte'yam je̱ts vintso̱ ve'e je̱ Tito viinm xkuva̱jkti je̱ vintsa̱'kin ma̱a̱t.
47007016	Xo̱o̱jntkpts a̱tse'e n'it ku̱x vinjava a̱tse'e ntañ je̱ts mtoondupe'e juu' ve'e je̱ Nte'yam cha̱jkp.
47008001	Utsta ajchta utsta tsa̱'a̱da, ntsa̱jkp xa a̱tse'e je̱tse'e xnu̱jávadat vintso̱ ve'e nu̱ke̱'xnatá̱ka tyañ je̱ maa'yu̱n juu' ve'e je̱ Nte'yam tyoojnjip je̱ jaanchja'vivata̱jkta juu' ve'e nay'amojkijidup yaja macedóniait y'it ja̱a̱t.
47008002	O̱o̱yts je̱'e̱ ve'e tyuntsaachpaatti, ax myuténidu tse'e. O̱yam tse'e ayo̱o̱va jáyuda, o̱o̱y tse'e tyunxo̱o̱jntkti, ve'em tse'e je̱ puta̱jkin du̱yajkti ax jo'n je̱ kumeen jayu ku̱y'ijtti jo'n.
47008003	Nvaajnjidup a̱ts miitse'e je̱ts to'k aaj to'k jo̱o̱te'e du̱yajkti nu̱jom juu' jatye'e o̱'yixju̱dup, je̱tse'e nu̱yojk.
47008004	O̱o̱y a̱a̱tse'e xtunmunoo'kxtkti je̱ts a̱a̱tse'e nyakjátu̱t je̱tse'e du̱puta̱jkiduvat je̱ Nte'yam je̱ jyayu juu' ve'e tsu̱u̱nidup je̱m Judea.
47008005	Ax nu̱yojk tse'e du̱toondi je̱ts ka'a ve'e juu' a̱a̱tse'e n'uk'a'ix. Too'va̱jkpts je̱'e̱ ve'e ñapya̱a̱jmjidi je̱m je̱ Ma̱ja̱ Vintsá̱n y'am kya̱'m, van'it tse'e a̱a̱ts ma̱a̱t ñapya̱a̱jmju̱duva ax jo'n je̱ Nte'yam du̱tsa̱k jo'n.
47008006	Ku̱xts je̱'e̱ ve'e ve'em du̱toondi, o̱yts a̱tse'e nja'vi je̱ts a̱tse'e je̱ Tito nmunoo'kxtk je̱tse'e mputá̱kajadat ku ve'e jyaa'kyakpa̱kmóku̱t je̱ meen juu' miitse'e mpa̱a̱mdup, ve'em tse'e xyakkuká̱xadat ax jo'n xtso̱o̱'ntkti jo'n.
47008007	Mnu̱má̱jidup xa miitse'e nu̱jom, ni ka to'k viijnjyap. Ve'em xa miitse'e mva'anda je̱ts o̱o̱ye'e xtunjaanchjávada je̱ Jesucristo, o̱o̱ye'e je̱ nu̱ja'vin xtunjaye̱pta, o̱o̱ye'e xtunko̱jtsnáxta je̱ Nte'yam je̱ y'ayook, o̱o̱ye'e xtuntonuva'anda juu' ve'e je̱ Nte'yam cha̱jkp, je̱ts o̱o̱y a̱a̱ts miitse'e xtuntso̱kta. Ax ve'emts a̱tse'e ntsa̱k je̱tse'e xnu̱má̱jiduvat ku ve'e xputá̱kada je̱ nmujaanchja'vivata̱jkamda juu' ve'e tsu̱u̱nidup je̱m Judea.
47008008	Ka'ats a̱ts miits ya̱'a̱ ve'e ntukpava'anda, je̱'e̱jyji a̱tse'e ntsa̱jkp je̱tse'e nu̱ke̱'xnatá̱ka tyánu̱t je̱ tso̱jku̱n juu' ve'e mjaye̱jptup ku ve'e xtoonduvat ax jo'n je̱ viijnk jaanchja'vivata̱jk du̱tonda jo'n.
47008009	Ku̱x mnu̱ja'vidinup xa miitse'e vintso̱ ve'e je̱ Ma̱ja̱ Vintsá̱n Jesucristo je̱ maa'yu̱n xtoojnjimdi. Jyaye̱jp tse'e o̱o̱y je̱ ma̱jin, ax ayo̱o̱p tse'e vyimpijt u̱u̱'m ka̱jxamda je̱tse'e ve'em ntukma̱a̱tjaye̱jpumdinit je̱ mya̱jin.
47008010	Jidu̱'u̱m xa a̱tse'e nvinmay: Miits je̱ m'o̱'yin ka̱jxta xa je̱'e̱ ve'e je̱tse'e xyakkuká̱xadat juu' ve'e mton'ukvaandu juktu̱'u̱j, miits tse'e too'va̱jkp je̱ meen mpa̱kmojk'ukvaandu je̱tse'e xtuntso̱jkti je̱tse'e ve'em xtóndat.
47008011	Ve'em ax jo'n o̱o̱y xtuntso̱jkti je̱tse'e je̱ puta̱jkin xtóndat juktu̱'u̱j, ve'em tse'e xyakkuka̱jxiduvat, to'k jado'k miitse'e xpá̱mdat pa̱n vintso̱ ve'e juu' x'ixta xjaye̱pta.
47008012	Ku̱x pa̱n yakuvaampjyam xa ve'e je̱ jayu juu', kuva̱jku̱xjupts je̱'e̱ ve'e je̱ Nte'yam ku ve'e du̱ma̱'a̱ pa̱n vintso̱ ve'e juu' du̱'ix du̱jayep; ka'a tse'e je̱ Nte'yam x'amó̱tumda juu' ve'e xka'ijtjimdup.
47008013	Ka je̱'e̱pts a̱tse'e ntijp je̱ts miitse'e xvin'ayó̱vdat je̱tse'e je̱ viijnk jayu munu̱yojk du̱jayé̱ptat;
47008014	je̱'e̱ ve'e yaktso̱jkp je̱tse'e juu' y'akijpxat. Mjaye̱jptup xa miitse'e u̱xyam juu' ve'e mtukyakpo'oktap juu' je̱'e̱ ve'e ka'ijtu̱xju̱dup; ax ku tse'e jado'k naxpa, van'itts je̱'e̱ ve'e du̱jaye̱jptuvat juu' ve'e mtukyakpooku̱xjadap ku miitse'e juu' mka'ijtu̱xju̱duvat. Ax ve'em tse'e juu' y'akijpxat,
47008015	ve'em ax jo'n je̱ Kunuu'kx Jatyán vyaampa: “Je̱'e̱ pa̱ne'e o̱o̱y juu' du̱tumpa̱kmojk, ka'a tse'e kyunajxu̱xji; je̱ts je̱'e̱ pa̱ne'e yu̱u̱'n ve̱e̱'n juu' du̱pa̱kmojk, ka'a tse'e kyanu̱paadu̱xji.”
47008016	Nkuko̱jtsjipts a̱tse'e je̱ Nte'yam ku ve'e du̱pu̱u̱jm je̱m je̱ Tito jya'vin ka̱jxm nay je̱'e̱jyam je̱ vinma'yu̱n juu' a̱tse'e njayejpp miits ka̱jxta.
47008017	Ka je̱'e̱jyape'e kyuva̱jk juu' a̱ts je̱'e̱ ve'e n'amo̱tu, viinm je̱'e̱ ve'e o̱o̱y mtumputa̱kava'anjada, je̱ cho̱jku̱n ka̱jxam miits je̱'e̱ ve'e u̱xyam na̱jkx mku'íxjada.
47008018	Je̱ Tito ma̱a̱tts a̱a̱tse'e nkex to'k je̱ n'útsamda je̱ n'ajchamda juu' ve'e o̱y yaknu̱ko̱jtsp o̱yjoma joma ve'e ñay'amókajada je̱ jaanchja'vivata̱jkta, ku̱x o̱o̱ye'e je̱ jayu du̱tuntuknu̱java je̱ o̱y ka̱ts je̱ o̱y ayook.
47008019	Ax ka je̱'e̱jyap tse'e ku ve'e o̱y yaknu̱ka̱ts, je̱ jaanchja'vivata̱jke'e vinko̱o̱jnju̱du je̱ts a̱a̱tse'e xmujatyoo'at je̱tse'e xtukputa̱jkimdat ya̱ maa'yu̱n juu' ve'e nto'numdup, ve'em tse'e je̱ Ma̱ja̱ Vintsá̱n yakma̱ja yakjaancha y'ítu̱t je̱tse'e nyaknu̱ke̱'xnata̱jkimdat je̱ts o̱o̱ye'e ntuntso̱jkumda je̱ n'útsamda je̱ n'ajchamda je̱ts je̱ n'útsamda je̱ ntsa̱'a̱amda je̱m Judea.
47008020	Ve'emts a̱a̱tse'e ntun je̱ts a̱a̱tse'e ni pa̱na xkapakó̱tsu̱t ku ve'e vya'anu̱t je̱ts ka'a a̱a̱tse'e ntukka̱ta̱jkikú̱x je̱ may meen juu' miitse'e tu̱xyakta, ve'em miitsta ve'em je̱ viijnk jaanchja'vivata̱jkta.
47008021	Ve'emts a̱a̱tse'e ntonuva'añ juu' ve'e pyaatyp y'ake̱e̱guip, ka je̱e̱jyap tse'e je̱ Ma̱ja̱ Vintsá̱n vyinkujk, ve'empa ve'e je̱ja je̱ jayu vyinkujk.
47008022	Je̱'e̱ ma̱a̱ttats a̱a̱tse'e nke̱jxpa jado'k je̱ n'útsamda je̱ n'ajchamda juu' ve'e du̱yaknu̱ke̱'xnata̱jki je̱ts o̱ye'e du̱kutyún may viijn. Ax nu̱yojk tse'e u̱xyam du̱tsa̱k je̱tse'e o̱y du̱kutyónu̱t ya̱ toonk ku ve'e du̱mo̱tu juu' ve'e mtonuvaandup.
47008023	Pa̱n je̱m xa ve'e juu' ve'e du̱'amo̱tutú̱vip pa̱n pa̱n je̱'e̱ ve'e je̱ Tito, ve'em tse'e xna̱a̱jmadat je̱ts a̱ts je̱'e̱ ve'e je̱ nmujatyoo' je̱ts a̱ts je̱'e̱ ve'e nma̱a̱ttuump je̱ts miitse'e mputá̱kajadat. Uk pa̱n y'amo̱tutú̱vidup tse'e pa̱n pa̱n je̱'e̱ ve'eda je̱ utsta je̱ ajchta juu' ve'e mya̱a̱tta, ve'em tse'e xna̱a̱jmadat je̱ts je̱ jaanchja'vivata̱jk je̱'e̱ ve'e ke̱jxju̱dup je̱ts je̱ Cristo je̱'e̱ ve'e yakmá̱jidup yakjaanchidup.
47008024	Yaknu̱ke̱'xnatá̱kada je̱ja je̱ jaanchja'vivata̱jk vyinkujkta je̱ts o̱o̱y miits je̱'e̱ ve'e xtuntso̱kta, ve'em tse'e je̱ viijnk jaanchja'vivata̱jk du̱nu̱jávadat je̱ts tyú̱vam a̱a̱tse'e nva'añ ku a̱a̱ts miitse'e nyakmá̱jada.
47009001	Ka'a tse'e vyinko̱pka je̱ts a̱ts miitse'e nnu̱jáyadat je̱tse'e xpa̱kmóktat je̱ meen je̱tse'e je̱ Nte'yam je̱ jyayu xputá̱kadat,
47009002	ku̱x nmu̱ja'vinup a̱tse'e je̱ts ve'eme'e xtonuva'anda. Nyakmá̱jidu a̱ts miitse'eda ku a̱tse'e nnu̱u̱jmidi je̱'e̱ pa̱n pa̱n jatye'e tsu̱u̱nidup yaja macedóniait y'it ja̱a̱t je̱ts myakuvaandupe'e je̱ puta̱jkin, juktu̱'u̱jani tse'e xnu̱pa̱a̱mdu̱kada. Ax nu̱may tse'e ya̱ macedóniait jayu ñaajkxo̱o̱jntkpá̱kjada ku ve'e du̱'amo̱tunaxta vintso̱ ve'e juu' xtonuva'anda.
47009003	O̱yam tse'e vye'ema, nke̱jxtupts a̱tse'e ya̱ utsta ya̱ ajchta ku̱x kadi a̱tse'e ntañ ka ó̱yap je̱'e̱ ka̱jx juu' a̱tse'e nko̱jts o̱y miits ka̱jxta, je̱'e̱ ve'e je̱tse'e tyú̱vam mnay'apa̱a̱mdu̱kajadat ax jo'n a̱tse'e nvaajñ jo'n.
47009004	To'mayji xa a̱tse'e je̱m nma̱a̱dadat ya̱ macedóniait jayu je̱tse'e to'mayji jay'apa̱a̱mdu̱ka mve̱'nadat. Pa̱n ve'em xa ve'e ku̱y'it, xyaktso̱'o̱tyóndapts a̱a̱tse'e je̱'e̱ ka̱jx ku a̱a̱tse'e to'k jo̱o̱t n'avana je̱ts mtoondupe'e juu' ve'e je̱ Nte'yam cha̱jkp, ka ká̱tsumts je̱'e̱ ve'e je̱ tso̱'o̱tyo'nu̱n juu' miitse'e viinm mjayé̱ptap.
47009005	Je̱'e̱ ka̱jxts a̱tse'e vinko̱pk njava je̱ts a̱tse'e tu̱nna̱a̱jmada je̱ utsta je̱ ajchta je̱ts too'va̱jkpe'e na̱jkx mku'íxjada je̱tse'e mputá̱kajadat je̱tse'e xyakpo'oktat je̱ may meen juu' ve'e mnu̱pa̱a̱jmtkidu je̱tse'e xyakmóktat. Ax ve'em tse'e, je̱ may meen juu' miitse'e mpa̱kmojktup, apa̱a̱mdu̱kanits je̱'e̱ ve'e vye̱'nat ku̱x ve'eme'e xtso̱kta, ka je̱'e̱ ka̱jxape'e ku ve'e xyáktat ka to'k jo̱o̱tap.
47009006	Jaa'myé̱tsta je̱ts pa̱n pa̱ne'e ve̱e̱'nji niipp, ve̱e̱'nji tse'e du̱pa̱kmuk; ax pa̱n pa̱n tse'e may niipp, ve'empa tse'e may du̱pa̱kmojkpa.
47009007	Ve'em xa ve'e to'k jado'k juu' du̱yáku̱t ax jo'n o̱y du̱payo̱'o̱y, ka me̱jtsjo̱o̱tap je̱ts ka ake̱e̱'yap, ku̱x tso̱jkjup je̱'e̱ ve'e je̱ Nte'yam pa̱n pa̱ne'e xo̱o̱ndu̱k jo̱o̱t juu' du̱yajkp.
47009008	O̱'yixjup xa ve'e je̱ Nte'yam je̱tse'e je̱ maa'yu̱n o̱o̱y mtunto'nu̱xjadat, ve'em tse'e xa̱'ma ka̱jx xjayé̱ptat juu' ve'e mtukjoojntykadap je̱tse'e xjaa'kjayé̱ptat may juu' ve'e je̱ jayu mtukputá̱kadap.
47009009	Ve'em ax jo'n je̱ Kunuu'kx Jatyán vya'añ: O̱o̱y xa ve'e juu' je̱ ayo̱o̱va jayu du̱tunma̱'a̱, ka'a tse'e je̱ Nte'yam jyaa'tyó̱kiju̱ je̱ y'o̱y je̱'e̱ ka̱jx juu' ve'e tyuump. Jidu̱'u̱m tse'e vya'añ.
47009010	Ax je̱'e̱ pa̱ne'e du̱mo̱o̱yp je̱ jayu je̱ ta̱a̱mt je̱tse'e du̱ni'ip, je̱tse'e je̱ y'ajo̱p je̱ y'a'ox du̱ma̱'a̱ je̱tse'e du̱tukjoojntykada, je̱'e̱ tse'e mmo̱'o̱jadap nu̱jom juu' ve'e mka'ijtu̱xju̱dup je̱tse'e du̱yaknu̱yókat juu' ve'e m'íxtup mjaye̱jptup, ve'em tse'e xjaye̱jptuvat vintso̱ ve'e xtóndat je̱ y'o̱y je̱'e̱.
47009011	Nu̱jom juu' jatye'e mtoondup mko̱jtstup, mkunoo'kxjadap tse'e je̱ Nte'yam, ax ve'em tse'e m'o̱'yixjadat je̱tse'e je̱ jayu o̱o̱y je̱ puta̱jkin xtunmo̱'o̱dat. Ku tse'e ve'em nto'numdat, u̱u̱'m ka̱jxamda tse'e je̱ n'útsamda je̱ n'ajchamda je̱ts je̱ n'útsamda je̱ ntsa̱'a̱amda je̱ Nte'yam du̱kuko̱jtsjadat.
47009012	Ku̱x ku xa ve'e mputa̱jkimda je̱ Nte'yam je̱ jyayu, ka je̱'e̱jyap tse'e nmo̱'yumdup juu' ve'e ka'ijtu̱xju̱dup, nay ve'empa ve'e je̱ Nte'yam o̱o̱y du̱tunkuko̱jtsjadat.
47009013	Ku miitse'e xputá̱kada je̱ Nte'yam je̱ jyayu juu' ve'e tsu̱u̱nidup je̱m Judea, yaknu̱ke̱'xnatá̱ka tse'e tyánu̱t je̱ts mjaanchja'vidupe'e je̱ o̱y ka̱ts je̱ o̱y ayook, je̱ Jesucristo jye̱'e̱, je̱ m'o̱y jáyuvin ka̱jxta tse'e je̱'e̱ ma̱a̱tta xtukma̱a̱tjayé̱pta juu' ve'e m'íxtup mjaye̱jptup je̱ts anañu̱joma je̱ jayu ma̱a̱tpa.
47009014	Ax mnu̱tsapkó̱tsjadapts miits je̱'e̱ ve'e je̱tse'e o̱o̱y mtuntsó̱kjadat ku ve'e du̱'íxtat je̱ ma̱ja̱ maa'yu̱n juu' ve'e je̱ Nte'yam tu̱tyo'nu̱xjada miits ka̱jxta.
47009015	¡Yakkuko̱jtsjip xa ve'e je̱ Nte'yam je̱ ma̱ja̱ maa'yu̱n ka̱jx juu' ve'e xtoojnjimdu, je̱ maa'yu̱n juu' ve'e je̱ ayook kayakpaatp vintso̱ ve'e yakko̱jtsva'atsu̱t!
47010001	A̱ts, je̱ Pablo, ve'em ax jo'n je̱ Cristo je̱ nu̱u̱'k aaj je̱ nu̱u̱'k jo̱o̱t du̱jayep jo'n, ve'emts a̱ts miitse'e nmunoo'kxtu̱kta. Ve'eme'e je̱ jayu vya'añ je̱ts ja'vip tsa̱'kip a̱tse'e ku a̱tse'e n'it miits ma̱a̱tta; ax kuts a̱tse'e jékum n'it, van'itji a̱tse'e nnayjávaja je̱ts a̱ts miitse'e juu' ntukna̱a̱jmada.
47010002	Nmunoo'kxtktupts a̱ts miitse'e je̱ts ka'a a̱tse'e x'ake̱e̱'yadat je̱ts a̱tse'e nyaknu̱ke̱'xnatá̱kat vintso̱ a̱tse'e je̱ ma̱kk aaj je̱ ma̱kk jo̱o̱t njayep ku a̱ts miitse'e na̱jkx nku'ixta, ve'em ax jo'n a̱tse'e nvinmay je̱ts a̱tse'e n'ítu̱t je̱ja je̱ jayu vyinkujk pa̱n pa̱n jaty a̱tse'e xnu̱vampe̱jttup, juu' ve'e vaandup je̱ts ve'em a̱tse'e juu' jaty ntun nka̱ts ax jo'n pa̱n pa̱n jatye'e je̱ naxviijnit je̱ kyo̱'o̱y je̱'e̱ du̱ma̱a̱tnavya̱a̱'nju̱dup.
47010003	O̱yam a̱a̱tse'e njoojntyka yaja naxviijn, n'ama̱a̱daaguipts a̱a̱tse'e pa̱n pa̱n jaty a̱a̱tse'e xtso'oxpa̱jktup, ka ve'emap ax jo'n pa̱n pa̱n jatye'e je̱ naxviijnit je̱ kyo̱'o̱y je̱'e̱ du̱ma̱a̱tnavya̱a̱'nju̱dup.
47010004	Ku̱x je̱'e̱ juu' a̱a̱tse'e ntuk'atso'oxtuump, ka je̱ naxviijnit je̱'e̱pts je̱'e̱ ve'e, je̱ Nte'yam a̱a̱tse'e je̱ ma̱kkin xmo̱o̱yp je̱ts a̱a̱tse'e nyakkuto̱ki nu̱jom juu' jatye'e je̱ Nte'yam du̱tso'oxpa̱jktup,
47010005	ntuk'ixpts a̱a̱tse'e je̱ jayu joma ve'e du̱kapaa'ty du̱kah'ake̱e̱ga je̱ vinma'yu̱n juu' ve'e ka ve'emap, nyakvintó̱kip a̱a̱tse'e juu' jatye'e du̱nu̱pojtu̱ktup je̱tse'e je̱ Nte'yam kyayak'íxat. Nu̱jom juu' jaty vinma'yu̱n a̱a̱tse'e mpu̱u̱mp je̱m je̱ Cristo y'am kya̱'m, ve'em tse'e yakka̱tsa̱pá̱ku̱t.
47010006	Ax ku tse'e o̱y mka̱tsa̱pá̱ktat, apa̱a̱mdu̱kanits a̱a̱tse'e n'it je̱ts a̱a̱tse'e je̱ tsaachpaatu̱n mpa̱a̱jmjadat anañu̱joma pa̱n pa̱n jatye'e kaka̱tsu̱pa̱jktup.
47010007	Tun ko̱o̱jyji xa ve'e juu' myakjávajada pa̱n vintso̱ ve'e juu' x'a'íxtu̱kta. Pa̱n je̱m xa ve'e juu' ve'e nayja'vijup je̱ts je̱ Cristo je̱ jyayu je̱'e̱ ve'e, va'an tse'e du̱payo̱'o̱yu̱ je̱ts ve'em ax jo'n je̱'e̱, nay ve'empats a̱a̱tse'e n'ijtpa je̱ Cristo je̱ jyayu.
47010008	Ax ó̱yamts a̱tse'e njaa'knatyukmá̱jaja je̱ kutojku̱n juu' a̱tse'e njayejpp, ka'ats a̱ts je̱'e̱ ve'e ntuktso̱'o̱tyún, ku̱x je̱ Ma̱ja̱ Vintsá̱n a̱a̱tse'e xmo̱o̱y ya̱ kutojku̱n je̱'e̱ ka̱jx je̱tse'e je̱ jayu mya̱kkpá̱ktat je̱ jaanchja'vin ka̱jx, ka je̱'e̱ ka̱jxap je̱ts a̱a̱tse'e je̱ jayu nyakvintó̱kidat.
47010009	Ka'a tse'e xvinmáydat je̱ts n'atsa̱'a̱gavaandup a̱ts miitse'e ku ve'e nnu̱jáyada.
47010010	Je̱m xa ve'e juu' ve'e vaandup je̱ts ma̱kk a̱tse'e je̱ kutojku̱n mpu̱m je̱ts je̱ o̱y vinma'yu̱n ma̱a̱t a̱tse'e ku a̱tse'e je̱ jayu nnu̱jaya, ax kuts a̱tse'e n'it je̱ jayu ma̱a̱t, yónu̱k aaj yónu̱k jo̱o̱tts a̱tse'e je̱ts ko̱'o̱y jávum je̱'e̱ ve'e vintso̱ a̱tse'e nka̱ts.
47010011	Ax je̱ jayu pa̱n pa̱ne'e ve'em vaandup, va'an tse'e du̱nu̱jávada je̱ts ve'em ax jo'n a̱ts miitse'e nnu̱jáyada ku a̱tse'e nka'it miits ma̱a̱tta, nay ve'empats a̱tse'e nko̱jtspat ku a̱tse'e n'it miits ma̱a̱tta.
47010012	Ka'a xa a̱tse'e nnayjávaja je̱ts a̱tse'e nnatyukmu'íxajat ma̱a̱t pa̱n pa̱n jatye'e viinm nakyuko̱jtsijidup. Tyuktoonduvamts je̱'e̱ ve'e ku ve'e juu' du̱kavinmó̱tuda, je̱'e̱ ka̱jx tse'e ñatyukmu'íxajada to'k jado'k je̱tse'e ñaajk'akijpxajada.
47010013	Ka'a xa a̱tse'e nnatyukmá̱jaja juu' a̱tse'e xkatukka̱daakp; je̱ Nte'yam a̱tse'e xkijpxjip joma vaat a̱tse'e juu' ntun, ax je̱m paatpats a̱tse'e xmo̱o̱jy je̱ts a̱tse'e ntónu̱t joma ve'e miitsta.
47010014	Ku a̱tse'e ve'em nxo̱o̱ndu̱k, ka'ats a̱tse'e mpítsum joma vaat a̱tse'e xtukka̱da'aky, ku̱x a̱ts miitse'e mutoo'va̱jkp nyakna̱jkxjidu je̱ o̱y ka̱ts je̱ o̱y ayook, a̱ts tse'e mutoo'va̱jkp nvaajnjidu je̱ Cristo jye̱'e̱.
47010015	Ka'ats a̱ts je̱'e̱ ve'e nnatyukmá̱jaja juu' ve'e je̱ viijnk jayu tu̱du̱tonda, ve'em ax jo'n a̱ts je̱'e̱ ve'e viinm ku̱ntuujn jo'n; ax je̱'e̱ts a̱tse'e n'a'ixp je̱ts namvaate'e je̱ mjaanchja'vinda ñu̱yoka, ve'em tse'e ñu̱yókat joma vaat a̱tse'e njaa'któnu̱t,
47010016	a̱tse'e n'avánat je̱ o̱y ka̱ts je̱ o̱y ayook je̱ itta juu' ve'e nu̱ntun jékum je̱m tso̱v joma ve'e miitsta. Ku a̱tse'e ve'em ntónu̱t, ka'ats a̱tse'e nnatyukmá̱jajat je̱'e̱ juu' ve'e je̱ viijnk jayu tu̱du̱tonda.
47010017	Pa̱n pa̱n tse'e namya̱javaajnjup, nu̱yojk o̱yts je̱'e̱ ve'e je̱tse'e je̱ Ma̱ja̱ Vintsá̱n du̱yakmá̱jat du̱yakjaanchat.
47010018	Ku̱x je̱ jayu juu' ve'e kuvu̱k taamp je̱ja je̱ Nte'yam vyinkujk, ka je̱'e̱pts je̱'e̱ ve'e juu' ve'e viinm nay'o̱ñu̱ko̱jtsijup, je̱'e̱ je̱'e̱ ve'e juu' ve'e je̱ Ma̱ja̱ Vintsá̱n o̱ñu̱ko̱jtsijup.
47011001	¡Nvaat xa miits je̱'e̱ ve'e xmuté̱nadat ku a̱tse'e ve̱e̱'n nka̱ts juu' ve'e ka víjap! Pa̱n o̱yvintso̱va xa a̱tse'e juu' nka̱ts, mmuté̱nadapts miitse'e to'k aaj.
47011002	E̱jkjup xa a̱tse'e miits ka̱jxta, je̱ e̱jku̱n juu' ve'e je̱ Nte'yam ka̱jx. Ve'em xa a̱tse'e ax jo'n je̱ jayu juu' ve'e to'k je̱ kiixu̱ta̱'a̱x du̱yajkp je̱tse'e du̱pá̱ku̱t to'kji je̱ vaju̱tya̱jk.
47011003	Je̱'e̱ts a̱tse'e nvinmaayp ku ve'e mnu̱nyakvinmamya'atjadat je̱tse'e to'k aaj to'k jo̱o̱t xko̱o̱'ktso̱jktinit je̱ Cristo, ve'eme'e mjajttuvat ax jo'n jyajty je̱ Eva ku ve'e je̱ tsaa'n vyin'a̱a̱'nji.
47011004	Mkuva̱jktup xa ve'e pa̱n pa̱n jatye'e je̱'ydup je̱tse'e mva'nu̱xjada juu' ve'e tyijtup je̱ts je̱ Jesús je̱'e̱ ve'e jye̱'e̱. To'k jo̱o̱t tse'e xkuva̱kta juu' ve'e tyijtup je̱ts je̱ Espíritu Santo je̱'e̱ ve'e jye̱'e̱ je̱ts je̱ ayook juu' ve'e tyijtup je̱ts je̱ o̱y ka̱ts je̱ o̱y ayook je̱'e̱ ve'e. Ax je̱'e̱ juu' ve'e tyun'ava'nidup, ka je̱'e̱pts je̱'e̱ ve'e je̱ Jesús jye̱'e̱, ka je̱'e̱pts je̱'e̱ ve'e je̱ Espíritu Santo jye̱'e̱, nay ka'avats je̱'e̱ ve'e je̱ o̱y ka̱ts je̱ o̱y ayook. Je̱ Jesús jye̱'e̱, je̱ts je̱ Espíritu Santo jye̱'e̱, je̱ts je̱ o̱y ka̱ts je̱ o̱y ayook, je̱'e̱ts je̱'e̱ ve'e juu' miitse'e mkuva̱jktu ku a̱a̱ts miits je̱'e̱ ve'e nvaajnjidi.
47011005	Ve'em xa a̱tse'e njanayjávaja je̱ts ka'a a̱tse'e nkatunnu̱má̱jiva ax jo'n je̱'e̱ juu' miitse'e mtijtup ma̱ja̱ kuká̱tsivada.
47011006	O̱yam xa a̱tse'e nyaktij je̱ts ka'a a̱tse'e juu' n'o̱kya̱ts, nnu̱ja'vinupts a̱tse'e juu' a̱tse'e nka̱jtsp. Nyaknu̱ke̱'xnata̱jki a̱a̱ts ya̱'a̱ ve'e anañu̱joma ka̱jx juu' a̱a̱tse'e ntoon nko̱jts ku a̱a̱tse'e n'ijt miits ma̱a̱tta.
47011007	¿Jadi to̱kin a̱ts vine'e ntoon ku a̱ts miitse'e nvaajnjidi je̱ o̱y ka̱ts je̱ o̱y ayook je̱ts ka'a a̱ts miitse'e je̱ puta̱jkin n'amó̱tudi je̱'e̱ ka̱jx? Naajkpi'kiju xa a̱tse'e je̱ts miitse'e ve'em yakma̱ja m'íttat.
47011008	Nkuva̱jk xa a̱tse'e je̱ meen juu' a̱tse'e je̱ viijnk jaanchja'viva xmo̱o̱ydu je̱ts a̱tse'e ve'em nyaktónu̱t ku a̱ts miitse'e nvaajnjidi je̱ o̱y ka̱ts je̱ o̱y ayook.
47011009	Ku a̱tse'e n'ijt miits ma̱a̱tta je̱ts a̱tse'e xkatih'ijtja vye'na, ni tíats a̱ts miitse'e nkah'amó̱tudi je̱ts a̱tse'e juu' xmo̱'o̱dat. Ya̱ utsta ya̱ ajchta juu' ve'e yaja macedóniait y'it ja̱a̱t tso̱o̱'ndu je̱tse'e je̱m jye̱'ydi, ya̱'a̱ts a̱tse'e xmo̱o̱ydu juu' a̱tse'e xka'ijtji, ax ve'emts a̱tse'e x'o̱'yixji je̱ts a̱ts miitse'e nkah'atsooxti. Ve'emts a̱tse'e njaa'któnu̱t.
47011010	Ve'em ax jo'n a̱tse'e je̱ Cristo xtuknu̱java je̱ tyu̱v je̱'e̱, ni pá̱nats a̱tse'e xkapa̱jkjat ya̱ xo̱o̱jntku̱n je̱m nu̱jom acáyait y'it jo̱o̱tm.
47011011	¿Tya̱jxts a̱ts vine'e ve'em nka̱ts? ¿Jadi ka'a a̱ts miits vine'e ntso̱kta? Ñu̱ja'vip xa ve'e je̱ Nte'yam je̱ts ntso̱jktup a̱ts miitse'eda.
47011012	Juu'am a̱tse'e ntuump, njaa'któnupts a̱ts je̱'e̱ ve'e, ve'em tse'e kya'o̱'yixjadat je̱'e̱ pa̱n pa̱n jatye'e du̱'íxtidup pa̱n ti ve'e tyuk'akó̱tstap je̱tse'e ñatyijjadat je̱ts ve'eme'e tyoonduva ax jo'n a̱ts.
47011013	Taayts je̱'e̱ ve'e je̱ts je̱ kuká̱tsiva je̱'e̱ ve'eda, je̱ vin'a̱a̱'mpa xa je̱'e̱ ve'eda, ve'eme'e ñapyá̱mjada ax jo'n je̱ Cristo je̱ kyuká̱tsiva ku̱y'ijtti jo'n.
47011014	Ka'ats je̱'e̱ ve'e tyuk'atú̱vu̱ma, ku̱x viinme'e je̱ Satanás ñapyu̱mju̱ ax jo'n je̱ Nte'yam je̱ y'aangeles ku̱y'ijt jo'n.
47011015	Ax je̱'e̱ ka̱jx tse'e kyayaktuk'atu̱va ku ve'e je̱'e̱ pa̱n pa̱n jatye'e ijttup je̱m je̱ Satanás y'am kya̱'m, je̱'e̱ tse'e napya̱a̱jmju̱dup ax jo'n je̱'e̱ juu' ve'e du̱toondup je̱ y'o̱y je̱'e̱. Tsaachpaattinupts je̱'e̱ ve'eda, ve'em ax jo'n du̱vinmátsjada, je̱'e̱ ka̱jx juu' jatye'e tyoondup kyo̱jtstup ka ó̱yap.
47011016	Jado'k nax xa a̱tse'e nva'añ: Ni pa̱na ve'e kyavinmáyu̱t je̱ts ka víjap a̱tse'e. Ax pa̱n ve'emts miitse'e mvinmayda, maso̱'o̱ktats a̱ts to'k aaj je̱ts a̱tse'e nkó̱tsu̱t ax jo'n to'k juu' ve'e ka víjap, ve'emts a̱tse'e ve̱e̱'n nmamyá̱jijuvat.
47011017	Ka je̱ Ma̱ja̱ Vintsá̱napts a̱tse'e je̱ vinma'yu̱n ve'em xmo̱o̱yp ku a̱tse'e ve'em nka̱ts, ve'em a̱tse'e nka̱ts ax jo'n to'k juu' ve'e ka víjap ku a̱tse'e nnamyá̱jaja.
47011018	Je̱ja xa ve'e nu̱may pa̱n pa̱n jatye'e namyá̱jijidup je̱ naxviijnit jye̱'e̱ ka̱jx. Va'ants a̱tse'e du̱namyá̱jijuva.
47011019	Kuvijts miitse'e mnayjávajada. ¡Mnayja'vijidup tse'e je̱tse'e xmuté̱nadat pa̱n pa̱n jatye'e ka víjap!
47011020	Mkuva̱jktup xa miitse'e pa̱n pa̱n jatye'e m'ake̱e̱'yijidup, pa̱n pa̱n jatye'e mpa̱jku̱xju̱dup juu', pa̱n pa̱n jatye'e mmu'ukvin'íxju̱dup, pa̱n pa̱n jatye'e namyá̱jijidup, pa̱n pa̱n jatye'e mjomtoojnju̱dup mtitoojnju̱dup.
47011021	Pa̱n miitsts a̱tse'e xtukna̱a̱jmavaandup je̱'e̱ ka̱jx ku a̱tse'e ve'em nkatuujn ku a̱tse'e nve'na miits ma̱a̱tta, nkuvu̱jkpts a̱tse'e je̱ts a̱tse'e nkatuujn ax jo'n je̱'e̱da. Ka'a a̱tse'e ve'em ntuujn je̱'e̱ ka̱jx ku a̱tse'e ve'em nkanayjávaja. Ax pa̱n vintso̱ tse'e je̱ viijnk ma̱kk aaj ma̱kk jo̱o̱t ñayjávajada je̱tse'e ñamyá̱jajadat, ve'emts a̱tse'e nnayja'vijuva, ó̱yam a̱tse'e nka̱ts ax jo'n to'k juu' ve'e ka víjap.
47011022	¿Hebreo jayu je̱'e̱ ve'eda? Hebréovit jáyuvats a̱tse'e. ¿Israeejlit jayu je̱'e̱ ve'eda? Israeejlit jáyuvats a̱tse'e.
47011023	¿Myutoondup myupa̱jktupts je̱'e̱ ve'e je̱ Cristo? Ax nu̱yojkts a̱tse'e je̱ Cristo nmutún nmupu̱k je̱ts ni ka'a ve'e je̱'e̱da. Ku a̱tse'e ve'em nka̱ts, ve'emts a̱tse'e nka̱ts ax jo'n to'k juu' ve'e ka víjap. Nu̱yojk xa a̱tse'e ntun je̱ts nu̱yojkts a̱tse'e nyakpoxu̱nta̱kpu̱m je̱ Cristo ka̱jx je̱ts ka'a ve'e je̱'e̱da. May náxanits a̱tse'e nyakva̱p je̱ts may náxani a̱tse'e je̱m o̱o̱'ku̱n am n'it.
47011024	Mugo̱o̱xk naxts a̱tse'e je̱ israeejlit jayu xmo̱o̱jy je̱ tsaachpaatu̱n ku ve'e je̱ jayu yakva̱p ii'px maktaaxtojt ka̱'a̱j.
47011025	Toojk naxts a̱tse'e nyakku̱p va̱jp, to'k naxts a̱tse'e nyaktsaka'ch, toojk nax tse'e ña̱ja̱a̱'njini je̱ baarcoda joma a̱tse'e nve'na je̱ts a̱tse'e to'k xa̱a̱j to'k tsooj n'ijt je̱m maaxy na̱jo̱o̱tm,
47011026	may naxts a̱tse'e je̱ja na̱'aajy too' aajy n'ijt, nmuténits a̱tse'e je̱ aja'vin je̱ atsa̱'kin je̱m ma̱ja̱ na̱jo̱o̱tm, nmuténivats a̱tse'e je̱ aja'vin je̱ atsa̱'kin joma ve'e je̱ me̱e̱'tspa, nmuténivats a̱tse'e je̱ aja'vin je̱ atsa̱'kin je̱ja a̱ts nmu'israeejlit jayu akujk je̱ts je̱ja je̱'e̱ akujk pa̱n pa̱n jatye'e ka je̱'e̱pta, nmuténivats a̱tse'e je̱ aja'vin je̱ atsa̱'kin je̱m kajpu̱n ka̱jxm, je̱m vinva'ajts it ka̱jxm, je̱ts je̱m maaxy na̱jo̱o̱tm, nay ve'empa tse'e je̱ja jayu akujkta pa̱n pa̱n jatye'e natyijju̱dup utsta ajchta je̱ts utsta tsa̱'a̱da.
47011027	Nmuténits a̱tse'e je̱ toonk je̱ts je̱ tsaachpaatu̱n, may naxts a̱tse'e nkamaaj, nmuténits a̱tse'e je̱ yooj je̱ts je̱ ta̱a̱tsa, may naxts a̱tse'e n'ayooji n'axa̱a̱ji, nmuténits a̱tse'e je̱ xox, nmuténivats a̱tse'e ku a̱tse'e je̱ vit je̱ xo̱x xka'ijtji.
47011028	Ax ka tun je̱'e̱jyap tse'e, xa̱'ma ka̱jxts a̱tse'e nvinmayda nu̱jom pa̱n pa̱n jatye'e du̱jaanchja'vidup je̱ Jesucristo.
47011029	Pa̱n je̱m xa ve'e je̱ jayu juu' ve'e je̱ yónu̱k aaj je̱ yónu̱k jo̱o̱t du̱jaye̱jptup, ve'emts a̱tse'e njava je̱ts viinm a̱tse'e je̱ yónu̱k aaj je̱ yónu̱k jo̱o̱t njayep; pa̱n yakto̱kintoondup tse'e je̱ jayu, o̱o̱yts a̱tse'e ntun'ekju̱.
47011030	Pa̱n namyá̱jaja tse'e du̱tsa̱k, namyá̱jajapts a̱tse'e je̱'e̱ ka̱jx juu' ve'e du̱yaknu̱ke̱'xnata̱jkip vintso̱ a̱tse'e je̱ yónu̱k aaj je̱ yónu̱k jo̱o̱t njayep.
47011031	Je̱ Nte'yam, je̱ Ma̱ja̱ Vintsá̱n Jesucristo je̱ Tyee', juu' ve'e xa̱'ma ka̱jx yakma̱ja yakjaancha ijtp, ñu̱ja'vipts je̱'e̱ ve'e je̱ts tyú̱vam a̱tse'e juu' nka̱ts.
47011032	Ku xa a̱tse'e n'ijt je̱m damaascovit kyajpu̱n ka̱jxm, van'it tse'e je̱ kajpu̱n yakkutojkpa juu' ve'e je̱ yakkutojkpa Aretas kya̱'mip, je̱'e̱ tse'e du̱pa̱a̱m je̱ tojpa je̱tse'e du̱'ix'ijtti je̱ kajpu̱n naa'pá̱ts aka̱'a̱ je̱ts a̱tse'e ku̱xmajtsti.
47011033	Ax je̱m tójumts a̱tse'e je̱ jaanchja'vivata̱jk xnasta̱'yidi je̱m ventana am tso̱v joma ve'e je̱ kajpu̱n naa'pá̱ts, je̱ts a̱tse'e nkeek.
47012001	Ka'a xa ve'e je̱ jayu tyo'nu̱xju̱ ku ve'e je̱ jayu viinm ñay'o̱ñu̱kó̱tsaja. O̱yam tse'e vye'ema, nkó̱tsupts a̱tse'e juu' a̱tse'e je̱ Ma̱ja̱ Vintsá̱n xtuk'ix je̱ts juu' a̱tse'e xtukyaknu̱ke̱'xnata̱jki.
47012002	N'ixa xa a̱tse'e to'k je̱ yaa'tya̱jk juu' ve'e to'k muk ijtp je̱ Cristo ma̱a̱t. Makmajkts joojnt ítanits je̱'e̱ ve'e yakva̱v je̱m mutoojk tsapjo̱o̱tm. (Ka'ats a̱tse'e nnu̱java pa̱n je̱ ñi'kx je̱ kyo̱pk ma̱a̱t yakva̱a̱jv uk pa̱n ka'a, je̱ Nte'yame'e du̱nu̱ja'vip.)
47012003	Ax nmu̱ja'vipts a̱tse'e je̱ts je̱ yaa'tya̱jk, ka'a a̱tse'e nnu̱java pa̱n je̱ ñi'kx je̱ kyo̱pk ma̱a̱t uk pa̱n ka'a, je̱ Nte'yame'e du̱nu̱ja'vip,
47012004	je̱'e̱ tse'e yakvo̱o̱v joma ve'e je̱ Nte'yam je̱ jyayu du̱ja̱a̱jna du̱ta̱jka je̱tse'e du̱'amo̱tunajxy je̱ ka̱ts je̱ ayook juu' ve'e ka'o̱'yip je̱tse'e yakko̱jtsva'atsu̱t je̱ts ka'a ve'e je̱ Nte'yam du̱yakjaty je̱tse'e du̱'avánat.
47012005	Ku̱nnamyá̱jaja xa a̱tse'e to'k je̱ yaa'tya̱jk ka̱jx ax jo'n je̱'e̱, ax ka'ats a̱tse'e viinm nmamyá̱jaja, je̱'e̱ ka̱jxji ve'e vintso̱ a̱tse'e je̱ yónu̱k aaj je̱ yónu̱k jo̱o̱t njayep.
47012006	Pa̱n a̱ts tse'e ku̱ntsa̱k je̱ts a̱tse'e nnay'o̱ñu̱kó̱tsajat, ka tónajyapts je̱'e̱ ve'e, ku̱x je̱'e̱jyji a̱tse'e ku̱nka̱ts juu' ve'e tyú̱vam. Ax ka'ats a̱tse'e ve'em ntun, ve'em tse'e ni pa̱na kyavinmáyu̱t je̱ts njaa'knu̱má̱jip a̱tse'e nu̱yojk je̱ts ka'a ve'e ax jo'n a̱tse'e x'ix ukpu̱ du̱'amo̱tunaxy juu' a̱tse'e nka̱jtsp.
47012007	Ax a̱ts tse'e je̱ yaa'tya̱jk juu' ve'e yakvo̱o̱v je̱m mutoojk tsapjo̱o̱tm. Ku̱x o̱o̱ye'e du̱tunnu̱ma̱ja juu' a̱tse'e xyak'ix, je̱'e̱ ka̱jxts a̱tse'e nyakpa̱a̱jmji juu' ve'e a̱ts ya̱ nni'kx ya̱ nko̱pk ma̱kk du̱yaktsaachpaatp, je̱'e̱ juu' ve'e je̱ Nte'yam yakjajtyp je̱ts a̱tse'e je̱ Satanás xyaktsaachpaa'ty, ve'emts a̱tse'e nkanamyá̱jajat viinm.
47012008	Toojk náxanits a̱tse'e n'amo̱tu je̱ Ma̱ja̱ Vintsá̱n je̱ts a̱tse'e xpa̱jkjat juu' ve'e a̱ts ya̱ nni'kx ya̱ nko̱pk ma̱kk du̱yaktsaachpaatp.
47012009	Ax jidu̱'u̱mts a̱tse'e je̱ Ma̱ja̱ Vintsá̱n xnu̱u̱jmi: “Mtukjo̱tka̱da'akup xa ve'e je̱ maa'yu̱n juu' a̱ts mitse'e ntoojnjip, ku̱x nu̱yojk o̱y xa ve'e ñu̱ke̱'xnatá̱ka a̱ts je̱ nma̱kkin ku ve'e je̱ jayu je̱ yónu̱k aaj je̱ yónu̱k jo̱o̱t du̱jayep.” Jidu̱'u̱mts a̱tse'e xnu̱u̱jmi. Je̱'e̱ ka̱jxts a̱tse'e nu̱yojk nxo̱o̱ndu̱k ku a̱tse'e je̱ yónu̱k aaj je̱ yónu̱k jo̱o̱t njayep, ku̱x ku xa a̱tse'e je̱ yónu̱k aaj je̱ yónu̱k jo̱o̱t njayep, van'it tse'e je̱ Cristo je̱ mya̱kkin y'it yam a̱ts nja'vin ka̱jxm.
47012010	Je̱'e̱ ka̱jxts a̱tse'e nxo̱o̱ndu̱k ku a̱tse'e je̱ yónu̱k aaj je̱ yónu̱k jo̱o̱t njayep, ku a̱tse'e je̱ jayu xvinko̱jtspét, ku a̱tse'e juu' xka'ijtja, ku a̱tse'e je̱ jayu xjomtún xtitún, ku a̱tse'e juu' nmutena. Nu̱jomts a̱ts ya̱'a̱ ve'e xo̱o̱ndu̱k jo̱o̱t nyaknaxy je̱ Cristo ka̱jx. Ku̱x ku xa a̱tse'e njayep je̱ yónu̱k aaj je̱ yónu̱k jo̱o̱t, nu̱yojkts a̱tse'e je̱ Nte'yam je̱ ma̱kkin xma̱'a̱.
47012011	Ka víjap xa a̱tse'e ku a̱tse'e viinm nmay'o̱ñu̱kó̱tsaja; ax miitsts a̱tse'e tu̱x'ake̱e̱'yada je̱ts a̱tse'e ve'em ntun. Miits xa a̱tse'e ku̱x'o̱ñu̱kó̱tsada, ku̱x ka'a a̱tse'e nkatunnu̱má̱jiva ax jo'n je̱'e̱da juu' ve'e mtijtup ma̱ja̱ kuká̱tsivada, ó̱yamts a̱ts miitse'e xjávada je̱ts nmu̱pá̱nip a̱tse'e.
47012012	Je̱'e̱ juu' a̱tse'e ntoon ku a̱tse'e nve'na miits ma̱a̱tta, je̱ mú̱jit nu̱ja'vin, je̱ ma̱jin, je̱ts je̱ mú̱jit atu̱va, je̱'e̱ tse'e du̱yaknu̱ke̱'xnata̱jkip je̱ts je̱ kuká̱tsiva a̱tse'e. Ve'emts a̱tse'e je̱m ntuujn ó̱yame'e je̱ jayu du̱tso'oxpu̱jk je̱ ayook juu' a̱tse'e je̱ jayu nvaajnjip.
47012013	Vanxú̱pam a̱ts miitse'e ntoojnjidi ku a̱tse'e n'ijt miits ma̱a̱tta ax jo'n a̱tse'e ntoojnjada je̱ viijnk jaanchja'vivata̱jkta; je̱'e̱jyji ve'e ka'a a̱ts miitse'e ti puta̱jkin xmo̱o̱ydi. ¡Me̱e̱'kxjadats a̱tse'e to'k aaj ku a̱ts miitse'e je̱ puta̱jkin nkah'amó̱tudi!
47012014	Apa̱a̱mdu̱kats a̱tse'e u̱xyam je̱ts a̱ts miitse'e mutoojk nax na̱jkx nku'ixta, ax ni vinxú̱pats a̱ts miitse'e nkah'atso'oxtat. Ka je̱'e̱pts a̱tse'e n'íxtip juu' miitse'e m'íxtup mjaye̱jptup, je̱'e̱ ve'e je̱tse'e o̱y m'ijttinit je̱ Cristo ma̱a̱t. Ve'em xa a̱tse'e ax jo'n je̱ mtee'da ku̱y'ijt jo'n, je̱'e̱ ka̱jx ku ve'e xjaanchja'vi'ukvaandi je̱ Jesucristo ku a̱ts miitse'e ntukmuko̱jtsti je̱ o̱y ka̱ts je̱ o̱y ayook. Ve'eme'e du̱tsa̱k je̱tse'e je̱ ónu̱k tee' je̱ ónu̱k taak du̱yakjoojntykadat je̱ y'ónu̱k, ka je̱'e̱pe'e je̱tse'e je̱ pi'k ónu̱k je̱ tyee' je̱ tyaak du̱yakjoojntykadat.
47012015	Ax ve'em tse'e, to'k aaj to'k jo̱o̱t a̱tse'e n'ixta vintso̱ a̱ts miitse'e mputá̱kadat, nayja'vijupts a̱tse'e je̱ts a̱ts miitse'e nku'o̱o̱'kadat pa̱n miits je̱ m'o̱'yin ka̱jxta ve'e ku̱y'it. Ve'emts a̱tse'e nnayjávaja ó̱yam tse'e kye'ex je̱ts ku a̱ts miitse'e nu̱yojk ntso̱kta, ve̱e̱'njits a̱ts miitse'e xtso̱kta.
47012016	Ax mnu̱ja'vidupts miitse'e je̱ts ni pa̱na ve'e miitsta a̱ts nkah'atsuux. Ax to'mayji tse'e je̱m juu' ve'e vaandup je̱ts va'ajts kutaay a̱tse'e je̱ts a̱ts miitse'e tu̱nvin'a̱a̱'nda.
47012017	¿Nvin'a̱a̱'ndu a̱ts miits vine'e je̱ jayu ka̱jxta juu' a̱ts miitse'e ntuknu̱ke̱jxtu?
47012018	Nmunoo'kxtk xa a̱tse'e je̱ Tito je̱tse'e na̱jkx mku'íxjada, je̱ts a̱tse'e nkejx to'k je̱ n'útsamda je̱ n'ajchamda juu' ve'e mya̱a̱di. ¿Mvin'a̱a̱'nju̱du vine'e je̱ Tito? ¿Jadi ka'a a̱a̱ts vine'e nu̱me̱jtsk kijpx jo̱o̱t kijpx ja'vin juu' ntun nka̱ts?
47012019	¿Ve'em miitse'e mvinmayda je̱ts nay'o̱ñu̱ko̱jtsijup a̱tse'e je̱ja miits mvinkujkta? Ax ka'ats je̱'e̱ ve'e vye'ema. Ve'emts a̱tse'e nka̱ts to'k muk je̱ Cristo ma̱a̱t je̱ts je̱ja je̱ Nte'yam vyinkujk. Miitsta, juu' a̱tse'e o̱o̱y ntuntso̱jktup, ve'em a̱tse'e nka̱ts je̱tse'e nu̱yojk xjaanchjávadat je̱ Jesucristo.
47012020	Je̱'e̱ xa a̱tse'e nvinmaayp ku a̱ts miitse'e na̱jkx nku'íxtinuva, to'mayji a̱ts miitse'e nkapaa'ttat ax jo'n a̱tse'e ntsa̱k, van'itts a̱ts miitse'e je̱ tsaachpaatu̱n mpa̱a̱jmjadat je̱ ka ó̱yap ka̱jx juu' ve'e mtoondup, ve'emts a̱ts miitse'e xkapaattuvat ax jo'n miitse'e xtso̱kta. Nvinmaayp xa a̱tse'e ku ve'e to'mayji nakyo̱jtsvintso̱o̱jvjup mve̱'nadat ku a̱tse'e je̱m nje̱'yat, namyu'e̱jkju̱dup, mkanacho̱jkju̱dup, pa̱jkva'kxy mve̱'nadat, ako̱tsu̱toonkidup, napyako̱jtsju̱dup, nu̱tú̱vidup, mjomtsu̱u̱nidup mtitsu̱u̱nidup mve̱'nadat.
47012021	Nvinmaayvap xa a̱tse'e ku a̱ts miitse'e na̱jkx nku'íxtinuva je̱ts a̱tse'e to'mayji je̱ Nte'yam xyaktso̱'o̱tyónu̱t miits ka̱jxta je̱ts a̱ts miitse'e nu̱may nmu̱ya'axtat, je̱'e̱ ve'e ku miitse'e je̱m nu̱may juu' ve'e to̱kintoondu je̱tse'e du̱katon'atú̱vada je̱ kyo̱'o̱y je̱'e̱ juu' ve'e tyoondup, je̱'e̱ ve'e ku ve'e je̱ navya̱jku̱n du̱yakvintsa̱'kintó̱kida, ku ve'e je̱ ka̱ts du̱tukma̱a̱tjayé̱pta je̱ yaa'y je̱ ta̱'a̱x juu' ve'e ka pú̱kap jyaye̱jptup, je̱ts ku ve'e juu' o̱yvintso̱va du̱tonda du̱ko̱tsta.
47013001	Ya̱'a̱ts je̱'e̱ ve'e ku a̱ts miitse'e na̱jkx nku'ixta mutoojk nax. Ax kuts a̱tse'e nje̱'yat, van'itts a̱tse'e juu' jaty n'íxu̱t nmu̱jávat, ve'em vintso̱ ve'e yakka̱ts ku ve'e nu̱me̱jtsk ukpu̱ nu̱toojk du̱nu̱ko̱jtspé̱tta je̱ ayook.
47013002	Ku a̱ts miitse'e o̱jts nku'ixta mume̱jtsk nax, juu'ts a̱tse'e nvaajnjidu pa̱n pa̱n jatye'e to̱kintoondup je̱ts nu̱vinxu̱pe'e je̱m jyaa'k'ítta, nay vanxú̱pjyamts a̱ts miitse'e nvaajnjidinuva. Ku a̱ts miitse'e jado'k nax na̱jkx nku'íxtinuva, ka'ats a̱tse'e ntukmo̱'o̱ttat pa̱n pa̱n jatye'e kato̱kinton'atú̱vidup.
47013003	Van'it tse'e x'íxtat xnu̱jávadat je̱ts ko̱jtspe'e je̱ Cristo a̱ts ka̱jx. Ax je̱ Cristo, ka'ats je̱'e̱ ve'e je̱ yónu̱k aaj je̱ yónu̱k jo̱o̱t mtukpayo̱'o̱yjada, ma̱kkts je̱'e̱ ve'e y'it miits ma̱a̱tta.
47013004	O̱yam xa ve'e je̱ Jesucristo du̱kayaknu̱ke̱'xnata̱jki je̱ts o̱o̱ye'e je̱ ma̱kkin du̱tunjayep ku ve'e cryuuzpejt, joojntykipts je̱'e̱ ve'e u̱xyam je̱ Nte'yam je̱ mya̱kkin ka̱jx. Nay ve'empats a̱tse'e, je̱'e̱ ve'e ku a̱tse'e to'k muk n'it je̱ Cristo ma̱a̱t, ka'ats a̱tse'e nyaknu̱ke̱'xnatá̱ka je̱ ma̱kkin juu' a̱tse'e njayejpp. O̱yam tse'e vye'ema, je̱ Cristo je̱ mya̱kkin ka̱jxts a̱tse'e njoojntyka je̱ts a̱tse'e ntónu̱t nkó̱tsu̱t juu' ve'e tso̱jkjup miits ma̱a̱tta.
47013005	Payo̱'o̱yda miitse'e viinm pa̱n tyú̱vame'e xjaanchjávada je̱ Jesucristo. ¿Ka'a miitse'e xnu̱jávada je̱ts je̱ Jesucristo ve'e ijtp je̱m mja'vin ka̱jxmda?, je̱'e̱jyji je̱'e̱ ve'e je̱ts ka'a ve'e ko̱o̱jyji mnatyijjada je̱ts mjaanchja'vidupe'e.
47013006	N'a'ixpts a̱tse'e je̱tse'e xnu̱jávadat je̱ts ntuump nka̱jtsp a̱a̱tse'e juu' ve'e je̱ Nte'yam cha̱jkp.
47013007	Nmunoo'kxtkpts a̱tse'e je̱ Nte'yam je̱ts ka'a miitse'e xtóndat juu' ve'e ka ó̱yap; ka je̱'e̱ ka̱jxap je̱'e̱ ve'e je̱tse'e tyunke̱'xu̱ku̱t je̱ts ntuump nka̱jtsp a̱tse'e juu' ve'e je̱ Nte'yam cha̱jkp, je̱'e̱ a̱tse'e ntsa̱jkp je̱tse'e xtóndat juu' jatye'e o̱y, ó̱yame'e je̱ jayu vya'añ je̱ts ka'a a̱tse'e ntun nka̱ts juu' ve'e je̱ Nte'yam cha̱jkp.
47013008	Ku̱x ka'a xa ve'e n'ama̱a̱daaguimdat pa̱n ntso'oxpa̱jkumdupe'e je̱ tyu̱v je̱'e̱, n'ama̱a̱daaguimdapts u̱u̱'me'e ku ve'e nto'numda je̱ tyu̱v je̱'e̱.
47013009	Paatyts a̱tse'e nxo̱o̱ndu̱k ku a̱tse'e n'it yónu̱k aaj yónu̱k jo̱o̱t je̱ts miitse'e ma̱kk m'itta to'k muk je̱ Cristo ma̱a̱t. Ijtpts a̱tse'e je̱ Nte'yam nmunoo'kxtu̱k je̱tse'e m'ijttinit tum o̱y tum va'ajts.
47013010	Jidu̱'u̱m xa a̱ts miitse'e nnu̱jáyada namka'ana a̱ts miitse'e na̱jkx nku'ixta. Ax kuts a̱tse'e je̱m nje̱'yat, ve'emts a̱tse'e ya̱ nkutojku̱n nkama̱kkpá̱mu̱t, ya̱ kutojku̱n juu' a̱tse'e xmo̱o̱y je̱ Ma̱ja̱ Vintsá̱n je̱ts a̱ts miitse'e ma̱kk nyak'ijttinit to'k muk je̱ Cristo ma̱a̱t, ka je̱'e̱ ka̱jxapts a̱tse'e xmo̱o̱jy je̱ts a̱ts miitse'e nyakvintó̱kidat.
47013011	Utsta ajchta utsta tsa̱'a̱da, ko̱jtskuka̱jxinupts a̱tse'e. Je̱ Dios ma̱a̱t tse'e mtaandini. Íxtada je̱'e̱ juu' ve'e myaktánjadap o̱y je̱ts va'ajts, kutyonda juu' a̱ts miitse'e ntuknu̱ja'yidup, nayjávajada to'k jado'k, joojntykada o̱y jo̱o̱t. Pa̱n mtoondup tse'e ve'em, m'ijttinupts miitse'e je̱ Nte'yam ma̱a̱t.
47013012	Nache̱e̱'njada to'k jado'k je̱ tso̱jku̱n ma̱a̱t je̱ Ma̱ja̱ Vintsá̱n ka̱jx.
47013013	Máyame'e je̱ Dios mke̱jxu̱xjada je̱ utsta je̱ ajchta je̱ts je̱ utsta je̱ tsa̱'a̱da anañu̱joma.
47013014	Je̱ Ma̱ja̱ Vintsá̱n Jesucristo tse'e mkunoo'kxjadap, je̱ Nte'yam tse'e du̱pá̱mup je̱m mja'vin ka̱jxmda je̱ tso̱jku̱n, je̱ Espíritu Santo ma̱a̱t tse'e m'ijttinit nu̱to'k nu̱to'k anañu̱joma miitsta.
48001001	A̱tse'e je̱ Pablo, ka je̱ jáyuvap xa a̱tse'e xvinko̱o̱n je̱ts a̱tse'e je̱ kuká̱tsiva n'ítu̱t, ka je̱ jáyuvapts a̱tse'e ya̱ toonk xtukka̱ta̱jki, je̱ Dios Tee' je̱ts je̱ Jesucristo, juu' ve'e je̱ Dios Tee' yakjoojntykpa̱jknuva ku ve'e y'uk'a̱a̱'k, je̱'e̱ tse'e viinm a̱ts xvinko̱o̱ndu je̱ts a̱tse'e je̱ kuká̱tsiva n'ítu̱t.
48001002	A̱ts je̱ts nu̱jom je̱ utsta je̱ ajchta je̱ts je̱ utsta je̱ tsa̱'a̱da juu' ve'e a̱ts ma̱a̱t, máyam a̱a̱tse'e je̱ Dios ntuknu̱ke̱xta nu̱jom je̱ jaanchja'vivata̱jk pa̱n pa̱n jatye'e nay'amojkijidup je̱m galáciait y'it jo̱o̱tm.
48001003	Je̱ Nte'yam, juu' ve'e nTee'imdup, je̱ts je̱ Ma̱ja̱ Vintsá̱n Jesucristo, je̱'e̱da tse'e mkunoo'kxjadap je̱tse'e m'ijttinit je̱ y'o̱y jo̱o̱t ma̱a̱tta,
48001004	je̱ Jesucristo, juu' ve'e xku'o̱o̱'kimdu je̱ nto̱kin ka̱jxamda je̱tse'e ve'em xtuknu̱vaatsumdinit ya̱ ko̱'o̱y tiempo juu' ve'e nyaknajxumdup. Ve'em tse'e du̱tuujn ax jo'n du̱tsa̱k je̱ nNte'yamamda, juu' ve'e nTee'imdup.
48001005	¡Xa̱'ma ka̱jx tse'e je̱ Nte'yam du̱nu̱má̱jinit du̱nu̱jaanchinit! Amén.
48001006	Atu̱va ato̱ki xa a̱tse'e xyaktanda ku ve'e je̱ Nte'yam tun jatyji xmaso̱o̱kti je̱tse'e xpana̱jkxta je̱ viijnk ixpa̱jku̱n juu' ve'e je̱ jayu tyijtup o̱y ka̱ts o̱y ayook, je̱ Nte'yam, juu' ve'e myaaxu̱xju̱du je̱ Cristo je̱ myaa'yu̱n ka̱jx.
48001007	Ka'a xa ve'e jye̱ja je̱ viijnk o̱y ka̱ts o̱y ayook, je̱'e̱ ve'e ku ve'e je̱m je̱ jayu juu' ve'e myakvinmamya'tju̱dup je̱tse'e du̱yaktiku̱tsuva'anda je̱ o̱y ka̱ts je̱ o̱y ayook.
48001008	Ax jya'á̱tsam, ukpu̱ jya'aangelesam juu' ve'e je̱m tsapjo̱o̱tm ku̱kya̱da'aky, pa̱n ku̱myaktuk'ixta xa ve'e je̱ ka̱ts je̱ ayook juu' ve'e kyapaatyp kyah'ake̱e̱guip ma̱a̱t je̱ o̱y ka̱ts je̱ o̱y ayook juu' a̱ts miitse'e ntuk'ixtu, ko̱'o̱y nu̱kó̱tsats je̱'e̱ ve'e y'ijtnit.
48001009	Ta̱ xa a̱tse'e nva'añ, vaannuvapts a̱tse'e jado'k nax, pa̱n je̱m xa ve'e juu' ve'e mtuk'íxju̱dup je̱ ka̱ts je̱ ayook juu' ve'e kyapaatyp kyah'ake̱e̱guip ma̱a̱t je̱ o̱y ka̱ts je̱ o̱y ayook juu' ve'e mkuva̱jktu, ko̱'o̱y nu̱kó̱tsats je̱'e̱ ve'e y'ijtnit.
48001010	¿Juu'ts a̱tse'e ntsa̱jkp ku a̱tse'e ve'em nva'añ, ku a̱tse'e je̱ jayu x'o̱yjávat, ukpu̱ ku a̱tse'e je̱ Nte'yam x'o̱yjávat, ku a̱tse'e je̱ja je̱ jayu vyinkujk o̱y ntánu̱t, ukpu̱ ku a̱tse'e je̱ja je̱ Nte'yam vyinkujk o̱y ntánu̱t? Pa̱n ku̱ntsa̱k xa a̱tse'e je̱ts a̱tse'e je̱ja je̱ jayu vyinkujk o̱y ntánu̱t, ka je̱ Jesucriistovapts a̱tse'e ntoojnjip.
48001011	Ax nu̱jávadats ya̱'a̱, utsta ajchta utsta tsa̱'a̱da, je̱ o̱y ka̱ts je̱ o̱y ayook juu' a̱ts miitse'e nvaajnjidu, ka je̱ jáyuvapts je̱'e̱ ve'e je̱ vyinma'yu̱n,
48001012	ka je̱ jáyuvapts a̱ts je̱'e̱ ve'e xtukka̱ta̱jki, ka je̱ jáyuvapts a̱ts je̱'e̱ ve'e xtukyak'ixpa̱jk, je̱ Jesucristo, je̱'e̱ xa ve'e viinm a̱ts xtuk'ix xtuknu̱ja'vi.
48001013	Mmó̱tudu xa ve'e je̱ ka̱ts vintso̱ a̱tse'e njáyuva y'ijt ku a̱tse'e njaanchjáva y'ijt juu' ve'e jyaanchja'vidup a̱ts je̱ nmu'israeejlit jayu, je̱ts vinxu̱p a̱tse'e nmu'e̱jkji pa̱n pa̱n jatye'e je̱ Cristo du̱jaanchja'vidup, je̱ts a̱ts je̱'e̱ ve'e njomtoondi ntitoondi je̱ts a̱tse'e ntukmaso̱'o̱ktat juu' ve'e jyaanchja'vidup.
48001014	Nu̱yojk xa a̱tse'e nkutyún y'ijt juu' ve'e je̱ israeejlit jayu jyaanchja'vidup je̱ts ni ka'a ve'e nu̱may a̱ts je̱ njayu juu' a̱tse'e nmu'akijpxada, nu̱yojk a̱tse'e nkutyún y'ijt a̱a̱ts je̱ nju̱jpit jayu je̱ pyava'nu̱nda je̱ts ni ka'a ve'e je̱'e̱da.
48001015	Ax je̱ ma̱ja̱ maa'yu̱nts a̱tse'e je̱ Nte'yam xtoojnji je̱ts a̱tse'e xvinka̱a̱jn ka'anum a̱tse'e nke'ex vye'na. Ve'em tse'e du̱tuujn je̱ts a̱tse'e je̱ kuká̱tsiva n'ítu̱t.
48001016	Ax ku tse'e du̱'o̱yja'vi, van'itts a̱tse'e xtuk'ix je̱ y'Onu̱k, ve'emts a̱tse'e je̱ jayu nvaajnjadat je̱ o̱y ka̱ts je̱ o̱y ayook pa̱n pa̱n jatye'e ka je̱ israeejlit jáyuvap. Ku ve'e ve'em jyajty, ni pá̱nats a̱tse'e juu' nkah'amo̱tutu̱vi je̱ts a̱tse'e nnu̱jávat ti a̱tse'e ntónup,
48001017	ni ka'ats a̱tse'e je̱m Jerusalén nma̱jkxpa je̱ts a̱tse'e n'íxtat pa̱n pa̱n jatye'e too'va̱jkp ijttu je̱ kuká̱tsivada je̱ts ka'a ve'e a̱ts, ñojk'ó̱y a̱tse'e tun jatyji nnu̱jkx je̱m arábiait y'it jo̱o̱tm, u̱x'o̱o̱kts a̱tse'e nvimpijtnuva je̱m Damasco.
48001018	Kutoojk joojntnumts a̱tse'e n'a̱ts je̱m Jerusalén je̱ts a̱tse'e je̱ Pedro nma̱a̱tnakyo̱jtsji; ax je̱'e̱ ma̱a̱tts a̱tse'e n'ijt makmo̱kx xa̱a̱j.
48001019	Ax ka'ats a̱tse'e jado'k je̱ kuká̱tsiva n'ix, je̱ Santiágoji ve'e, je̱ Ma̱ja̱ Vintsá̱n je̱ y'uts.
48001020	Yájats a̱tse'e nva'añ je̱ Nte'yam vyinkujk je̱ts tyú̱vam ya̱'a̱ ve'e juu' a̱ts miitse'e ntuknu̱ja'yidup.
48001021	Van'itts a̱tse'e nnu̱jkx je̱m siiriait je̱ts cilíciait y'it jo̱o̱tmda.
48001022	Ka'ats a̱tse'e x'íxada y'ijt pa̱n pa̱n jatye'e to'k muk ijttup je̱ Cristo ma̱a̱t je̱tse'e ñay'amókajada je̱m judéait y'it jo̱o̱tm,
48001023	je̱'e̱jyji ve'e y'amo̱tunajxtup y'ijt: “Je̱'e̱ pa̱ne'e xjomto'numdup xtito'numdup y'ijt, je̱'e̱ tse'e u̱xyam je̱ jayu du̱vaajnjip je̱tse'e du̱jaanchjávadat je̱ Jesucristo, ka'a tse'e du̱'uktso̱jkni je̱tse'e du̱jaanchja'vi'atú̱vadat je̱ Jesús.”
48001024	Ax ve'em tse'e du̱yakmá̱jidi du̱yakjaanchidi je̱ Nte'yam je̱ ma̱ja̱ maa'yu̱n ka̱jx juu' a̱tse'e xtoojnji.
48002001	Kumakmajkts joojntnumts a̱tse'e nna̱jkxnuva je̱m Jerusalén, nma̱a̱di a̱tse'e je̱ Bernabé, nvo̱o̱vts a̱tse'e je̱ Tito.
48002002	O̱jtsts a̱tse'e je̱m ku̱x je̱ Nte'yam a̱tse'e xtuk'ix xtuknu̱ja'vi. Ku a̱a̱tse'e je̱m Jerusalén nve'na, van'itts a̱a̱tse'e juu' nko̱jtsmúk apu̱k ma̱a̱t je̱'e̱da pa̱n pa̱n jatye'e du̱nu̱má̱jidup. Je̱mts a̱tse'e n'ava'ni je̱ o̱y ka̱ts je̱ o̱y ayook, ve'em ax jo'n a̱tse'e u̱xyam paat nvaajnjada je̱'e̱da pa̱n pa̱n jatye'e ka je̱ israeejlit jáyuvap. Ve'emts a̱tse'e ntuujn ku̱x je̱'e̱ a̱tse'e ntsa̱jkp je̱tse'e kyavintó̱kiyu̱t juu' a̱tse'e ntoon je̱ts juu' a̱tse'e ntuumpna.
48002003	Ax ó̱yam tse'e kya'israeejlitjáyuva je̱ Tito, ka'a tse'e du̱tuk'ake̱e̱'yidi je̱tse'e je̱ ixta'nu̱n yakpa̱a̱jmjat je̱tse'e du̱ni'kxmat du̱ko̱jmat.
48002004	Ax je̱m tse'e pa̱n pa̱n jatye'e natyijju̱dup utsta ajchta, je̱'e̱ tse'e du̱'uktso̱jktu je̱tse'e je̱ Tito ku̱yakpa̱a̱jmji je̱ ixta'nu̱n. Je̱'e̱ ka̱jxts je̱'e̱ ve'e ñay'amojkijidi a̱a̱ts ma̱a̱t je̱ ixpookpa jo'nda, je̱tse'e du̱'íxtat joma vaate'e juu' yakkuvu̱k ku ve'e je̱ jayu y'it to'k muk je̱ Jesucristo ma̱a̱t, y'uktso̱jktuts je̱'e̱ ve'e je̱ts a̱a̱tse'e ku̱x'ake̱e̱'yidi je̱ts a̱a̱tse'e mpana̱jkxnuvat je̱ Moisés je̱ pyava'nu̱n.
48002005	Ax ni vinxú̱pats a̱a̱tse'e nkanamyaso̱o̱kji je̱ts a̱a̱tse'e ntónu̱t juu' ve'e y'uktso̱jktu, ku̱x je̱'e̱ a̱a̱tse'e ntsa̱jkp je̱tse'e xjaa'kjayé̱ptat je̱ tyu̱v je̱'e̱, ve'em ax jo'n y'íxuva je̱ o̱y ka̱ts je̱ o̱y ayook.
48002006	Ka'ats a̱tse'e je̱ viijnk ko̱jtsvíjin xmo̱o̱ydi je̱'e̱ pa̱n pa̱n jatye'e yakko̱jtstup je̱ts ñu̱má̱jidup je̱'e̱ ve'e. Ax ka'ats a̱ts je̱'e̱ ve'e ntoonka pa̱n ti je̱'e̱ ve'e y'ijtti, ku̱x ka'a ve'e je̱ Nte'yam du̱yakvinko̱pka vinxu̱pe'e je̱ ma̱jin du̱jaye̱pta to'k jado'k.
48002007	Kyuva̱jktuts je̱'e̱ ve'eda je̱ts a̱tse'e je̱ Nte'yam xtukka̱ta̱jki je̱ toonk je̱ts a̱tse'e nvaajnjadat je̱ o̱y ka̱ts je̱ o̱y ayook pa̱n pa̱n jatye'e ka je̱ israeejlit jáyuvap, ve'em ax jo'n je̱ Nte'yam je̱ Pedro du̱tukka̱ta̱jki je̱ toonk je̱tse'e du̱vaajnjadat nay je̱'e̱jyam je̱ o̱y ka̱ts je̱ o̱y ayook pa̱n pa̱n jatye'e israeejlit jayu.
48002008	Je̱ Nte'yam, juu' ve'e je̱ Pedro du̱puta̱jki je̱tse'e du̱tónu̱t je̱ kuká̱tsiva toonk joma ve'e je̱ israeejlit jayu, je̱'e̱jyamts je̱'e̱ ve'e juu' a̱tse'e xputa̱jkiva je̱ts a̱tse'e ntónu̱t je̱ kuká̱tsiva toonk joma ve'e ka je̱ israeejlit jáyuvap.
48002009	Ax je̱ Santiago ma̱a̱t je̱ Pedro je̱ts je̱ Juan, je̱'e̱ juu' ve'e yakko̱jtstup je̱ts ñu̱má̱jidup je̱'e̱ ve'e, ku ve'e du̱nu̱ja'vidi je̱ts je̱ Nte'yam a̱tse'e ya̱ toonk xmo̱o̱y je̱ myaa'yu̱n ka̱jx, van'itts a̱a̱tse'e xka̱va̱a̱'ndi, a̱ts ma̱a̱t je̱ Bernabé, ve'em tse'e du̱yaknu̱ke̱'xnata̱jkidi juu' a̱a̱tse'e tu̱nko̱jtsmúk, ve'em tse'e vyaandi je̱ts ntukma̱a̱tjaye̱jptup a̱a̱tse'e ya̱ toonk je̱'e̱ ma̱a̱tta. O̱y tse'e du̱jávada je̱ts a̱a̱tse'e na̱jkx njaa'ktún joma ve'e ka je̱ israeejlit jáyuvap je̱ts je̱'e̱ ve'e jyaa'któndat joma ve'e je̱ israeejlit jayu.
48002010	Je̱'e̱jyjits a̱a̱tse'e x'amó̱tudu je̱ts a̱a̱tse'e njaa'myé̱tsu̱t je̱ ayo̱o̱va jáyuda. Je̱'e̱mts a̱tse'e ntuump vye'na je̱ts a̱tse'e ntunyakvinko̱pka je̱ts a̱tse'e njaa'któnu̱t.
48002011	Ax ku tse'e je̱ Pedro jye̱'y je̱m Antioquía, ntuknu̱u̱jmits a̱ts je̱'e̱ ve'e aviinm ah'am ku̱x to̱kin je̱'e̱ ve'e juu' ve'e tyoon.
48002012	Mya̱a̱tkaayp mya̱a̱t'uukp tse'e vye'na je̱ utsta je̱ ajchta pa̱n pa̱n jatye'e ka je̱ israeejlit jáyuvap, ax ku tse'e jye̱'ydi je̱ utsta je̱ ajchta juu' ve'e tso̱o̱'ndu je̱m joma ve'e je̱ Santiago, van'it tse'e me̱jts'aaj me̱jtsjo̱o̱t je̱ Pedro apu̱k ñapya̱a̱jmji je̱tse'e du̱ko̱o̱'kma̱a̱tkaayni du̱ko̱o̱'kma̱a̱t'ookni. Je̱'e̱ ka̱jx tse'e ve'em jyatki ku̱x cha̱'kipe'e pa̱n pa̱n jatye'e vaandup je̱ts ixta'nu̱mpu̱u̱jmja ve'e du̱tsa̱k je̱ utsta je̱ ajchta pa̱n pa̱n jatye'e ka je̱ israeejlit jáyuvapta.
48002013	Van'it tse'e je̱ viijnk israeejlit jayu juu' ve'e du̱jaanchja'vidup je̱ Jesucristo, je̱'e̱ tse'e je̱ me̱jts'aaj je̱ me̱jtsjo̱o̱t du̱jaye̱jptu ma̱a̱t je̱ Pedro, je̱ Bernabé paat tse'e ve'em jyátkiva.
48002014	Ax kuts a̱tse'e n'ix je̱ts ka'a ve'e du̱paa'ty du̱'ake̱e̱ga juu' ve'e tyoondup ma̱a̱t je̱ tyu̱v je̱'e̱, ve'em ax jo'n y'íxuva je̱ o̱y ka̱ts je̱ o̱y ayook, van'itts a̱tse'e je̱ja je̱ nu̱may jayu vyinkujk ntuknu̱u̱jmi je̱ Pedro. Jidu̱'u̱mts a̱tse'e nvaajñ: “Mits, ó̱yam mitse'e mja'israeejlitjáyuva, ve'em xa mitse'e mjoojntyka ax jo'n pa̱n pa̱n jatye'e ka je̱'e̱pta, ka ve'emape'e ax jo'n je̱ israeejlit jayu. ¿Tya̱jx tse'e x'ake̱e̱'yava'añ juu' ve'e ka je̱ israeejlit jáyuvapta, je̱tse'e du̱kutyóndat je̱ israeejlit jayu je̱ pyava'nu̱nda?
48002015	Je̱ ke̱'xtku̱n ka̱jx xa u̱u̱'me'e n'israeejlitjáyuvimda, ka'ats u̱u̱'me'e nyaktíjumda tó̱kinax jayu, ve'em ax jo'n pa̱n pa̱n jatye'e ka je̱ israeejlit jáyuvap.
48002016	Nnu̱ja'vimdinupts u̱u̱'me'e je̱ts ka'a ve'e je̱ Nte'yam je̱ jayu du̱kato̱kimpu̱m je̱ Moisés je̱ pyava'nu̱n ka̱jx, je̱'e̱ ve'e ku ve'e je̱ Jesucristo yakjaanchjáva. Je̱'e̱ ka̱jx tse'e je̱ Jesucristo njaanchja'vimda je̱tse'e je̱ Nte'yam xkato̱kimpa̱'mumdat, ka'a tse'e n'íxtimda vintso̱ ve'e nkutyo'numdat je̱ Moisés je̱ pyava'nu̱n je̱ts je̱'e̱ ka̱jxe'e je̱ Nte'yam xkato̱kimpa̱'mumdat, ku̱x je̱ Nte'yam, tyumto̱kimpu̱u̱mp je̱'e̱ ve'e je̱ jayu je̱ Moisés je̱ pyava'nu̱n ka̱jx.”
48002017	Pa̱n n'íxtimdup tse'e je̱tse'e je̱ Nte'yam xkato̱kimpa̱'mumdat ku̱xe'e to'k muk n'ijtumda je̱ Cristo ma̱a̱t, yaknu̱ke̱'xnata̱jkipts je̱'e̱ ve'e je̱ts tó̱kinax jayu u̱u̱'me'eda. ¿Yaktíjupts je̱'e̱ vine'e je̱ts u̱u̱'me'e je̱ Cristo xyakto̱kinto'numdup? ¡Ni vintso̱va xa ve'e ve'em kyayaktij!
48002018	Ax pa̱n a̱ts tse'e je̱ jayu ku̱ntuk'ix je̱tse'e du̱kutyóndat je̱ pava'nu̱n juu' a̱tse'e u̱xyam je̱ jayu nvaajnjidup je̱ts ka je̱'e̱ ka̱jxape'e je̱ jayu yakto̱kinmee'kx, ku̱nyaknu̱ke̱'xnatá̱kats a̱tse'e je̱ts to̱kin ma̱a̱t a̱tse'e je̱'e̱ ka̱jx ku a̱tse'e nkakutyún je̱ pava'nu̱n.
48002019	Ve'em xa a̱tse'e ax jo'n a̱tse'e a̱a̱'k ku̱n'ijt je̱ja je̱ Moisés je̱ pyava'nu̱n vyinkujk, je̱ pava'nu̱n juu' a̱tse'e xtuk'ix je̱ts nvinmajtsjup a̱tse'e je̱ o̱o̱'ku̱n ku̱xe'e a̱ts nkakutyuujn. Je̱ pava'nu̱nti̱ a̱tse'e ve'em xyaktaan je̱ts a̱tse'e njoojntykat vintso ve'e je̱ Nte'yam yakma̱ja yakjaancha y'ijtnit.
48002020	Ve'em xa a̱tse'e ax jo'n a̱tse'e ku̱n'a̱a̱'k je̱m cruz ka̱jxm je̱ Cristo ma̱a̱t. Je̱'e̱ ka̱jxts a̱tse'e nko̱o̱'kjoojntykini je̱ts a̱tse'e nyaktónu̱t ya̱ n'avintso̱ vinma'yu̱n, je̱ Cristo ve'e joojntykip yam a̱ts nja'vin ka̱jxm, je̱ts namvaat a̱tse'e ya̱ naxviijnit ni'kxu̱ko̱pk njayep, je̱ Nte'yam je̱ y'Onu̱k ka̱jxts a̱tse'e njoojntyka ku̱xe'e a̱ts je̱'e̱ njaanchjáva, je̱'e̱ juu' a̱tse'e o̱o̱y xtuntso̱jkp je̱ts a̱tse'e xku'o̱o̱'ki.
48002021	Ka'a xa a̱tse'e nkakuvu̱k je̱ maa'yu̱n juu' ve'e je̱ Nte'yam xtoojnjimdup je̱ Cristo ka̱jx. Ku̱x pa̱n je̱ Nte'yam xa ve'e je̱ jayu ku̱du̱kato̱kimpu̱m je̱ Moisés je̱ pyava'nu̱n ka̱jx, ve'emts je̱'e̱ ve'e ax jo'n ku̱kyatih'ijt ku ve'e je̱ Cristo y'uk'a̱a̱'k.
48003001	Miits, galáciait jáyuda, ka'a ve'e o̱y juu' xpayo̱'o̱yda. ¿Pa̱ne'e mko̱'o̱yvin'íxju̱du je̱tse'e xko̱o̱'kjaanchja'vidini je̱ tyu̱v je̱'e̱? Va'ajts xa a̱ts miitse'e nvaajnjidi je̱tse'e xnu̱ja'vidi vintso̱ ve'e je̱ Cristo du̱yakcruuzpe̱jtti, ve'em ax jo'n viinm ku̱x'ixti jo'n.
48003002	To'k viijnji a̱tse'e nnu̱javava'añ je̱tse'e xnu̱kó̱tstat, ¿mkutyoondu vine'e je̱ Moisés je̱ pyava'nu̱n je̱ts je̱'e̱ ka̱jxe'e je̱ Espíritu Santo tya̱jki je̱m mja'vin ka̱jxmda, ukpu̱ je̱'e̱ ka̱jxe'e ku̱xe'e xjaanchja'vidi je̱ o̱y ka̱ts je̱ o̱y ayook juu' ve'e m'amo̱tunajxtu?
48003003	¿Vintso̱ ve'e m'o̱'yixjada je̱tse'e mnapyá̱mjada va'ajts ka víjap? Mton'ukvaandu xa ve'e juu' ve'e je̱ Nte'yam cha̱jkp ku̱xe'e je̱ Espíritu Santo mputa̱jkijidi. ¿Ve'eme'e u̱xyam xtso̱kta je̱tse'e m'íttat o̱y je̱ts va'ajts je̱ m'avintso̱ kutojku̱n ka̱jxta?
48003004	¿Ka'a vine'e mto'nu̱xjada ni vinxu̱pa nu̱jom je̱ tsaachpaatu̱n juu' ve'e myaknajxtu? ¡Ó̱yap ijk je̱'e̱ vine'e mto'nu̱xjada!
48003005	Ku ve'e je̱ Nte'yam du̱kejx je̱ Espíritu Santo je̱tse'e y'ítu̱t je̱m mja'vin ka̱jxmda je̱tse'e je̱ Nte'yam du̱tún je̱ ma̱jin joma ve'e miitsta, ¿ti ka̱jxts je̱'e̱ ve'e ve'em du̱tún? ¿Je̱'e̱ ka̱jx vine'e ku ve'e x'íxtada vintso̱ ve'e xkutyóndat je̱ Moisés je̱ pyava'nu̱n, ukpu̱ je̱'e̱ ka̱jx vine'e ku ve'e xjaanchjávada je̱ o̱y ka̱ts je̱ o̱y ayook juu' ve'e m'amo̱tunajxtu?
48003006	Jyaanchja'vits je̱'e̱ ve'e je̱ Abraham je̱ Nte'yam. Ax ku̱x tse'e du̱jaanchja'vi, je̱'e̱ ka̱jx tse'e je̱ Nte'yam kyato̱kimpa̱a̱jmji.
48003007	Ax ve'em tse'e, nu̱jávada tse'e je̱ts je̱'e̱da pa̱n pa̱n jatye'e du̱jaanchja'vidup je̱ Nte'yam, je̱ jaanchja'vin ka̱jxts je̱'e̱ ve'e y'itta je̱ Abraham je̱ chaanda je̱ kyo̱o̱jta.
48003008	Ku ve'e kyatúnju̱na vye'na, y'ava'nits je̱'e̱ ve'e je̱ Kunuu'kx Jatyán je̱ts je̱ jaanchja'vin ka̱jxe'e je̱ Nte'yam du̱kato̱kimpá̱mu̱t pa̱n pa̱n jatye'e ka je̱ israeejlit jáyuvap, tyukmuko̱jts tse'e je̱ Nte'yam je̱ Abraham ju̱jpani je̱ o̱y ka̱ts je̱ o̱y ayook ku ve'e du̱nu̱u̱jmi: “Mits ka̱jx xa ve'e du̱paa'ttat je̱ kunoo'kxu̱n je̱ jayu pa̱n nu̱vinxu̱pe'e cha̱a̱nada to'k it to'k naxviijn.”
48003009	Ax ve'em tse'e, je̱'e̱da pa̱n pa̱n jatye'e je̱ Nte'yam du̱jaanchja'vidup, kunoo'kxju̱dupts je̱'e̱ ve'e je̱ Nte'yam, ve'em ax jo'n du̱kunuu'kx je̱ Abraham, juu' ve'e jaanchja'viju.
48003010	Nu̱jom tse'e pa̱n pa̱n jatye'e du̱má̱kkip je̱ Moisés je̱ pyava'nu̱n, ko̱'o̱y nu̱ko̱tsa tse'e y'itta, ku̱x jidu̱'u̱m xa ve'e je̱ Kunuu'kx Jatyán vya'añ: “Ko̱'o̱y nu̱ko̱tsa tse'e y'itta to'k ka̱'a̱jyji pa̱n pa̱n jatye'e du̱kakutyoondup nu̱jom juu' jatye'e javyet yap pava'nu̱n ku̱jxp.” Jidu̱'u̱m tse'e vya'añ.
48003011	Va'ajts tse'e yaknu̱java je̱ts ka'a ve'e pa̱n pa̱ne'e je̱ Nte'yam kyato̱kimpu̱u̱mp je̱ Moisés je̱ pyava'nu̱n ka̱jx, ku̱x jidu̱'u̱m xa ve'e vyaampa je̱ Kunuu'kx Jatyán: “Pa̱n pa̱n xa ve'e je̱ Nte'yam kyato̱kimpu̱u̱mp je̱'e̱ ka̱jx ku ve'e jyaanchjávaja, joojntykapts je̱'e̱ ve'e.” Jidu̱'u̱m tse'e vya'añ.
48003012	Pa̱n ku̱du̱kutyún xa ve'e je̱ jayu je̱ Moisés je̱ pyava'nu̱n, o̱'yipts je̱'e̱ ve'e je̱tse'e ve'em du̱kutyóndat ó̱yame'e du̱kajaanchjávada je̱ Nte'yam. Ve'em xa je̱'e̱ ve'e ax jo'n je̱ Kunuu'kx Jatyán vya'añ: “Pa̱n pa̱n xa ve'e du̱kutyoomp nu̱jom je̱ pava'nu̱n, joojntykapts je̱'e̱ ve'e.”
48003013	Ax ve'em tse'e, ko̱'o̱y nu̱ko̱tsa tse'e n'ijtumdi ku̱xe'e nkakutyo'numdi je̱ Moisés je̱ pyava'nu̱n. Ax ka'a tse'e u̱xyam n'uk'ijtumdini ko̱'o̱y nu̱ko̱tsa, je̱ Cristo ve'e xtuknu̱vaatsumdu je̱ ntó̱kinamda, je̱'e̱ tse'e ko̱'o̱y nu̱ko̱tsa ijt u̱u̱'m ka̱jxamda ku ve'e xku'o̱o̱'kimdi, ve'em ax jo'n je̱ Kunuu'kx Jatyán vya'añ: “Ko̱'o̱y nu̱ko̱tsa xa ve'e nu̱jom pa̱n pa̱n jatye'e je̱m ku̱p ka̱jxm o̱o̱'ktup.” Jidu̱'u̱m tse'e vya'añ.
48003014	Xtuknu̱vaatsumdu tse'e je̱ ntó̱kinamda, ax ve'em tse'e je̱ Cristo ka̱jx je̱ Nte'yam du̱kunoo'kxu̱t pa̱n pa̱n jatye'e ka je̱ israeejlit jáyuvap, ve'em ax jo'n je̱ Abraham yakkunuu'kx, xku'o̱o̱'kimdu ve'e je̱tse'e to'k ka̱'a̱jyji je̱ jaanchja'vin ka̱jx njaye̱jpumdinit yam nja'vin ka̱jxmamda je̱ Espíritu Santo, juu' ve'e je̱ Nte'yam vyaajntk je̱tse'e myiinnit yaja naxviijn.
48003015	Utsta ajchta utsta tsa̱'a̱da, jidu̱'u̱m xa ve'e je̱ jayu yuj du̱jaye̱pta yaja naxviijn. Ku xa ve'e je̱ jayu to'k je̱ na̱k du̱yak'ó̱yada pa̱n vintso̱ ve'e juu' du̱ko̱jts'ó̱yada, ni pa̱na tse'e kya'o̱'yixju̱ je̱tse'e du̱yakpuva'atsu̱t ukpu̱ du̱yaknu̱yókat.
48003016	Nay ve'em tse'e jyajtpa ku ve'e je̱ Nte'yam je̱ vaandu̱k du̱yaktaajñ ma̱a̱t je̱ Abraham je̱ts je̱ chaan je̱ kyo̱o̱j. Ka'a tse'e je̱ Kunuu'kx Jatyán vya'añ je̱ts je̱ Nte'yame'e je̱ Abraham du̱nu̱u̱jmi: “je̱ mtsaanda je̱ mko̱o̱jta”, ve'em ax jo'n nu̱may je̱ tsaan je̱ ko̱o̱j ku̱y'ijtti; jidu̱'u̱me'e du̱nu̱u̱jmi: “je̱ mtsaan je̱ mko̱o̱j”. Ax je̱'e̱ts ya̱'a̱ ve'e tyijp to'kji je̱ chaan je̱ kyo̱o̱j, je̱'e̱ts je̱'e̱ ve'e je̱ Cristo.
48003017	Ya̱'a̱ xa a̱tse'e ntijp. Ku ve'e je̱ Nte'yam du̱muka̱jts je̱ Abraham, tyukvinva'nits je̱'e̱ ve'e je̱ts kyutyónupe'e je̱ y'ayook. Je̱'e̱ ka̱jx tse'e je̱ Moisés je̱ pyava'nu̱n juu' ve'e maktaaxk mó̱kupx ja'ii'px majk joojnt u̱x'o̱o̱k je̱'y, ka'ats je̱'e̱ ve'e y'o̱'yixju̱ je̱tse'e du̱nu̱nkayakjátu̱t je̱tse'e tyónju̱t kyó̱tsju̱t je̱ ayook juu' ve'e je̱ Nte'yam je̱ Abraham tyukvinva'ni.
48003018	Ax pa̱n van'itji tse'e je̱ Nte'yam ku̱du̱kutyún je̱ y'ayook ku ve'e je̱ jayu du̱kutyún je̱ Moisés je̱ pyava'nu̱n, ka'a tse'e tyun je̱ ayook juu' ve'e je̱ Nte'yam je̱ Abraham tyukvinva'ni je̱ts tyónupe'e je̱ myaa'yu̱n ka̱jx.
48003019	Ax ve'em tse'e, ¿tits je̱'e̱ ve'e vya'añ je̱ Moisés je̱ pyava'nu̱n? Yakmo̱o̱y xa ve'e je̱ Moisés je̱ pava'nu̱n je̱tse'e ve'em je̱ jayu je̱ tyo̱kin yaknu̱ke̱'xnatá̱ka y'ítu̱t, tá̱vani ve'e je̱ Nte'yam je̱ vaandu̱k du̱yaktáñ vye'na je̱ Abraham ma̱a̱t. Je̱ vaat xa ve'e jyejk je̱ pava'nu̱n ku ve'e myiijn je̱ Abraham je̱ chaan je̱ kyo̱o̱j, je̱'e̱ pa̱ne'e je̱ Nte'yam vyaajntk je̱tse'e myínu̱t. Je̱ ángeles ka̱jxta xa ve'e je̱ Moisés yakmo̱o̱jy je̱ pava'nu̱n, van'it tse'e je̱ Moisés je̱ pava'nu̱n du̱ko̱jtsnajxy je̱ja je̱ jayu vyinkujkta.
48003020	Ax viinm tse'e je̱ Nte'yam je̱ ko̱jtstán du̱yaktaajñ je̱ Abraham ma̱a̱t, ka'a tse'e pa̱n viijnk yaktsa̱jk juu' ve'e je̱ Abraham ku̱du̱nu̱u̱jmi vintso̱ ve'e je̱ Nte'yam vyaajñ.
48003021	¿Je̱'e̱ts ya̱'a̱ vine'e tyijp je̱ts cho'oxpu̱jkpe'e je̱ Moisés je̱ pyava'nu̱n je̱ Nte'yam je̱ vyaandu̱k? ¡Ni vintso̱va xa ve'e ve'em kyayaktij! Ku̱x pa̱n je̱ja xa ve'e ku̱y'it je̱ pava'nu̱n juu' ka̱jxe'e je̱ Nte'yam du̱yaky je̱ joojntykin juu' ve'e xa̱'ma ka̱jx ijtp, je̱ pava'nu̱n ka̱jx tse'e je̱ Nte'yam je̱ jayu ku̱du̱kato̱kimpu̱m.
48003022	Ax vaamp xa ve'e je̱ Kunuu'kx Jatyán je̱ts to'k ka̱'a̱jyji ve'e je̱ jayu y'itta je̱m je̱ to̱kin kya̱'m. Je̱'e̱ ka̱jx xa ya̱'a̱ ve'e ve'em je̱tse'e je̱ jaanchja'vin ka̱jx yakmo̱o̱ydinit je̱ Nte'yam je̱ vyaandu̱k je̱'e̱da pa̱n pa̱n jatye'e je̱ Jesucristo du̱jaanchja'vidup.
48003023	Ka'anume'e je̱ Jesús myin vye'na yaja naxviijn, ijtumdu tse'e je̱p je̱ Moisés pyava'nu̱n pa'tkup. Ve'em tse'e n'ijtumdi van'it paat ku ve'e je̱ jayu yakvaajnji'ukvaandi vintso̱ je̱'e̱ ve'e ku ve'e je̱ Jesucristo yakjaanchjáva.
48003024	Ax ve'em tse'e je̱ Moisés je̱ pyava'nu̱n xka̱'mimda y'ijt ax jo'n je̱ pi'k ónu̱k ku̱n'ijtumdi, xtuk'íxumdu tse'e pa̱n ti je̱'e̱ ve'e je̱ to̱kin. Ve'em tse'e du̱tuujn van'it paat ku ve'e je̱ Cristo myiijn je̱tse'e je̱ jaanchja'vin ka̱jx je̱ Nte'yam xkato̱kimpa̱'mumdat.
48003025	Ax u̱xyam tse'e, ku ve'e njaanchja'vimda je̱ Cristo, ka'a tse'e n'uk'ijtumdini je̱p je̱ Moisés pyava'nu̱n pa'tkup.
48003026	Ku̱xe'e je̱ Jesucristo xjaanchjávada, je̱'e̱ ka̱jx tse'e m'itta je̱ Nte'yam je̱ y'ónu̱k.
48003027	Nu̱vinxu̱pts miitse'e m'itta to'k muk je̱ Cristo ma̱a̱t je̱ na̱pe̱jtu̱n ka̱jx, ve'em xa ve'e m'itta ax jo'n je̱ Cristo ku̱mnatyukxo̱jxjidi jo'n.
48003028	Ka'a xa ve'e vyinko̱pka pa̱n je̱ jayu ve'e y'it israeejlit jayu uk pa̱n pa̱n jatye'e ka je̱'e̱pta, joyu̱toompa jayu ukpu̱ naspa̱ka jayu, yaa'tya̱jk ukpu̱ ta̱'a̱xta̱jk, ku̱x ku xa ve'e to'k muk n'ijtumda je̱ Cristo Jesús ma̱a̱t, ve'em tse'e nu̱jom n'ijtumda ax jo'n to'k ni'kx to'k ko̱pk ku̱n'ijtumdi.
48003029	Ax pa̱n ve'em tse'e n'ijtumda je̱ Cristo ma̱a̱t, je̱ Abraham je̱ chaan je̱ kyo̱o̱jts u̱u̱'me'eda, xtukka̱daakumdupts u̱u̱'me'e je̱ vaandu̱k juu' ve'e je̱ Nte'yam yaktaan.
48004001	Ya̱'a̱ xa je̱'e̱ ve'e juu' a̱tse'e ntijp: Namvaat xa ve'e je̱ jayu je̱ y'ónu̱k pi'knum juu' ve'e je̱ pu̱k tukka̱da'akjup, ó̱yame'e je̱ pu̱k du̱je̱'e̱iká̱xu̱t nu̱jom, vanxu̱pts je̱'e̱ ve'e y'it ax jo'n je̱ joyu̱toompa.
48004002	Je̱m xa ve'e je̱ jayu juu' ve'e íxju̱dup je̱tse'e kya̱'majada van'it paat ku ve'e jye̱'yat je̱ xa̱a̱j juu' ve'e je̱ tyee' ñu̱pa̱a̱jmtki.
48004003	Ve'emts u̱u̱'me'e njajtumduva. Namvaat xa ve'e n'ijtumdi ax jo'n je̱ pi'k ónu̱k, o̱o̱y tse'e ntuntso̱jkumdi je̱tse'e mpana̱jkxumdat je̱ ko̱'o̱y costumbre juu' ve'e je̱ jayu pyana̱jkxtup yaja naxviijn.
48004004	Ax ku tse'e je̱ xa̱a̱j jye̱'yni juu' ve'e je̱ Nte'yam ñu̱pa̱a̱jmtki, van'it tse'e je̱ Nte'yam du̱kejx je̱ y'Onu̱k, je̱ ta̱'a̱xta̱jkts je̱'e̱ ve'e yakke̱'xju, je̱tse'e y'ijt je̱p je̱ Moisés pyava'nu̱n pa'tkup.
48004005	Ve'em tse'e du̱tuujn je̱tse'e xpa̱jku̱mpijtumdinuvat, ka'a tse'e n'uk'ijtumdinit je̱p je̱ Moisés pyava'nu̱n pa'tkup, je̱'e̱ ve'e je̱tse'e n'ijtumdinit je̱ Nte'yam ma̱a̱t ax jo'n je̱'e̱ je̱ y'ónu̱k.
48004006	Ku̱x je̱ Nte'yam je̱ y'ónu̱k miitse'eda, je̱'e̱ ka̱jx tse'e je̱ Nte'yam du̱pu̱u̱jm je̱m mja'vin ka̱jxmda je̱ Espíritu Santo, juu' ve'e ijtpap je̱m je̱ Nte'yam jya'vin ka̱jxm, je̱ Espíritu Santo, juu' ka̱jxe'e je̱ Nte'yam nmuko̱jtsumda jidu̱'u̱m: “Tata, a̱a̱ts je̱ nTee'.”
48004007	Ax ve'em tse'e, je̱ Nte'yam je̱ y'ónu̱k xa miitse'eda, ka'a tse'e m'uk'ijttini ax jo'n je̱ joyu̱toompa. Ax je̱'e̱ tse'e ku̱xe'e m'itta je̱ Nte'yam je̱ y'ónu̱k, je̱'e̱ ka̱jx tse'e je̱ Cristo ka̱jx mmo̱o̱jyjidinit nu̱jom je̱ y'o̱y je̱'e̱ juu' ve'e mtukka̱da'akjadap ku̱x je̱'e̱ je̱ y'ónu̱k miitse'eda.
48004008	Ku miitse'e je̱ Nte'yam xka'íxadana vye'na, mmutoonduts miitse'e may juu' ve'e ka je̱ Nte'yamap.
48004009	Ax u̱xyam tse'e, je̱'e̱ ve'e ku̱xe'e je̱ Nte'yam x'íxaidini, ukpu̱ ñojk'ó̱y yakka̱ts, je̱'e̱ ve'e ku̱xe'e je̱ Nte'yam m'íxaijidini, ¿vintso̱se'e mnayjávajada je̱tse'e jado'k nax x'avimpijtidinuva je̱tse'e mka̱'mijidinuvat je̱ costumbre juu' ve'e katoomp je̱ts tukma̱'a̱tum?
48004010	¡Je̱m tse'e je̱ xa̱a̱j, je̱ po̱'o̱, je̱ aats, je̱ts je̱ joojnt juu' ve'e m'amaa'yidup!
48004011	Je̱'e̱ts a̱tse'e nvinmaayp ku ve'e ni vinxu̱pa mkato'nu̱xjadat juu' a̱ts miitse'e ntuk'ixtu.
48004012	Utsta ajchta utsta tsa̱'a̱da, nmunoo'kxtktup xa ve'e je̱tse'e mnapyá̱mjadat a̱ts ma̱a̱t, ve'em ax jo'n a̱tse'e nnapyu̱mju̱ miits ma̱a̱tta. Ka'a xa a̱ts miitse'e xmuto̱kintoondi.
48004013	Ax jo'n xnu̱jávada jo'n, je̱ pa'am ka̱jx a̱tse'e muto'k nax n'ijt miits ma̱a̱tta je̱tse'e nvaajnjidi je̱ o̱y ka̱ts je̱ o̱y ayook.
48004014	O̱yam tse'e mtso'oxjajtu̱xjidi ku a̱tse'e pa̱jkjup nve'na van'it, ka'ats a̱ts miitse'e xviijnk'íxti, ni ka'ats a̱tse'e xko̱'o̱yja'vidi, ñojk'ó̱y a̱tse'e xkuva̱jkti ax jo'n a̱tse'e ku̱n'ijt je̱ Nte'yam je̱ y'aangeles ukpu̱ a̱tse'e ku̱n'ijt je̱ Jesucristo viinm.
48004015	¿Jómase'e y'it je̱ xo̱o̱jntku̱n juu' ve'e mjaye̱jptu van'it? Ve'em xa a̱ts miitse'e nna̱a̱jmada je̱ts pa̱n ku̱m'o̱'yixjidi ve'e je̱ts a̱tse'e xyakjo̱tka̱daakti, je̱ mviijn paat tse'e ku̱xyakpítsumdi je̱ts a̱tse'e ku̱xmo̱o̱ydi.
48004016	Ax u̱xyam, ¿je̱ mtso'oxpa̱jkpada a̱ts vine'e tu̱nvimpijtni je̱'e̱ ka̱jx ku a̱ts miitse'e nvaajnjidi je̱ tyu̱v je̱'e̱?
48004017	O̱o̱y xa miitse'e mtunvinmáyjada je̱'e̱da pa̱n pa̱n jatye'e du̱yaktiku̱tsuvaandup je̱ o̱y ka̱ts je̱ o̱y ayook; ax je̱ kyo̱'o̱y je̱'e̱ts je̱'e̱ ve'e juu' ve'e mtukmutso̱jkju̱dup. Je̱'e̱ts je̱'e̱ ve'e cho̱jktup je̱ts a̱ts miitse'e xmaso̱o̱ktinit je̱ts je̱'e̱ ve'e xpana̱jkxtinit.
48004018	O̱y xa je̱'e̱ ve'e ku ve'e je̱ jayu je̱ viijnk jayu du̱vinmay pa̱n o̱y je̱'e̱ ve'e juu' ve'e yaktukmutso̱jktup. Xa̱'ma ka̱jx tse'e ve'em yaktónu̱t, ka van'ítjyap ku a̱tse'e n'it miits ma̱a̱tta.
48004019	Miits, juu' a̱tse'e n'onu̱kja'vidup, jado'k nax xa a̱tse'e je̱ tsaachpaatu̱n nyaknaxy miits ka̱jxta, ve'em ax jo'n je̱ ónu̱k taak je̱ tsaachpaatu̱n du̱yaknaxy ku ve'e je̱ y'ónu̱k du̱yakke̱'e̱xuva'añ. Ax jaa'ktsaachpaa'tupts a̱tse'e van'it paat ku ve'e m'ijttinit ax jo'n je̱ Cristo du̱tsa̱k.
48004020	O̱o̱y a̱tse'e njatuntsa̱k je̱ts a̱tse'e u̱xyam ku̱n'it miits ma̱a̱tta, ve'emts a̱tse'e ku̱nyaknu̱ke̱'xnatá̱ka je̱ts o̱o̱y a̱ts miitse'e ntuntso̱kta. O̱o̱y a̱ts miitse'e xtunvinma'yu̱nmo̱'o̱da.
48004021	Miitsta, pa̱n pa̱n jatye'e je̱p je̱ Moisés pyava'nu̱n pa'tkup napya̱muvaajnju̱dup, nu̱kó̱tstats n'it, ¿ka'ana miitse'e x'amo̱tunaxta vintso̱ ve'e vya'añ je̱ pava'nu̱n?
48004022	Ve'em xa ve'e vya'añ je̱ts nu̱me̱jtske'e je̱ y'ónu̱k y'ijt je̱ Abraham, to'k juu' ve'e tyukma̱a̱tjaye̱jp je̱ ja̱jtspa je̱ts jado'k juu' ve'e tyukma̱a̱tjaye̱jp je̱ ñu̱da̱'a̱xam.
48004023	Je̱ ja̱jtspa, je̱ Agar, ve'emts je̱'e̱ ve'e je̱ y'ónu̱k kye'x áxam jo'n o̱pyá̱n pi'k ónu̱ka. Ax je̱ Abraham je̱ ñu̱da̱'a̱x, je̱'e̱ tse'e to'k je̱ pi'k ónu̱k du̱yakke̱'x je̱tse'e ve'em tyónju̱t juu' ve'e je̱ Nte'yam je̱ Abraham tukvinva'niju.
48004024	Ya̱ nu̱me̱jtsk ta̱'a̱xta̱jkta, me̱jtsk je̱ ko̱jtstánts je̱'e̱ ve'e juu' ve'e yaktukmu'a'ixmojkidup. To'k je̱ ko̱jtstán, je̱'e̱ juu' ve'e je̱ jayu yakmo̱o̱ydu joma ve'e je̱ Sinaí Ko̱pk, je̱ Agaarts je̱'e̱ ve'e je̱ ko̱jtstán yaktukmu'a'ixmojkip. Pa̱n pa̱n jaty tse'e je̱p ko̱jtstánu̱pa'tkup ijttup, je̱pts je̱'e̱ ve'e pava'nu̱n pa'tkup y'itta.
48004025	Je̱ Agar, juu' ve'e yaktukmu'a'ixmojkip je̱ ko̱jtstán juu' ve'e je̱ jayu yakmo̱o̱ydu joma ve'e je̱ Sinaí Ko̱pk juu' ve'e je̱m arábiait y'it jo̱o̱tm, ve'em xa je̱'e̱ ve'e ax jo'n je̱ jáyuda juu' ve'e u̱xyam tsu̱u̱nidup je̱m Jerusalén, je̱'e̱ tse'e ijttup ax jo'n je̱ joyu̱toompada, nay ve'empa tse'e pa̱n pa̱n jatye'e napya̱a̱jmju̱dup je̱p pava'nu̱n pa'tkup je̱'e̱ ma̱a̱tta.
48004026	Ax je̱ tsapjo̱o̱tmit Jerusalén, ka'ats je̱'e̱ ve'e vye'ema ax jo'n je̱ joyu̱toompada, ve'em je̱'e̱ ve'e ax jo'n u̱u̱'me'e ku̱ntaakimdi.
48004027	Ku̱x jidu̱'u̱me'e vya'añ je̱ Kunuu'kx Jatyán: Xo̱o̱n xa mitse'e, ta̱'a̱xta̱jk juu' ve'e je̱ y'ónu̱k du̱kayakjé̱jip, juu' ve'e je̱ ónu̱k du̱kajaye̱jpp je̱tse'e du̱kanu̱java je̱ tsaachpaatu̱n ku ve'e je̱ ta̱'a̱xta̱jk je̱ y'ónu̱k du̱yakje̱ja, ko̱tsu̱ tse'e ma̱kk je̱ mxo̱o̱jntku̱n ka̱jx, ku̱x je̱ ta̱'a̱xta̱jk juu' ve'e yakmaso̱o̱k, jaa'kjé̱japts je̱'e̱ ve'e je̱ y'ónu̱k nu̱yojk je̱ts ka'a ve'e je̱'e̱ juu' ve'e je̱m je̱ ñu̱yaa'y. Jidu̱'u̱m tse'e vya'añ.
48004028	Utsta ajchta utsta tsa̱'a̱da, je̱ Abraham je̱ y'ónu̱k je̱'e̱ ve'e je̱ Isaac je̱'e̱ ka̱jx ku ve'e je̱ Nte'yam tyukvinva'niji, nay ve'empa tse'e n'ijtumda je̱ Nte'yam je̱ y'ónu̱kta je̱ Nte'yam je̱ vyaandu̱k ka̱jx.
48004029	Ax ve'em tse'e, ve'em ax jo'n van'it jyajty ku ve'e je̱ ónu̱k juu' ve'e ke̱'x ax jo'n je̱ pi'k ónu̱k kye̱'e̱xta, je̱'e̱ tse'e du̱jomtoon du̱titoon je̱ ónu̱k juu' ve'e ke̱'x je̱ Espíritu Santo je̱ mya̱kkin ka̱jx, nay ve'empa tse'e u̱xyam jyajtpa.
48004030	¿Ax vintso̱ tse'e vya'añ je̱ Kunuu'kx Jatyán? Vaamp xa ve'e jidu̱'u̱m: “Pavo̱jpni je̱ ja̱jtspa ma̱a̱t je̱ y'ónu̱k, ku̱x ka'a ve'e je̱ ja̱jtspa je̱ y'ónu̱k du̱tukma̱a̱tjayé̱pu̱t je̱ pu̱k je̱ ónu̱k juu' ve'e je̱ tyaak je̱m je̱ ñu̱yaa'y.”
48004031	Ax ve'em tse'e, utsta ajchta utsta tsa̱'a̱da, ka'a xa u̱u̱'me'e nve'emamda ax jo'n je̱ ja̱jtspa je̱ y'ónu̱k, ve'em u̱u̱'me'eda ax jo'n je̱ ónu̱k juu' ve'e je̱ tyaak je̱m je̱ ñu̱yaa'y.
48005001	Je̱ Cristo xa ve'e xyakta'numdup naspa̱ka. Ve'em tse'e du̱tuujn je̱tse'e nko̱o̱'k'ijtumdinit ax jo'n je̱ joyu̱toompada. Naajk'ítjada naspa̱ka, ka'a tse'e m'uknapya̱a̱jmjidinuvat je̱p kutojku̱n pa'tkup juu' ve'e myaktaajnjidinuvap ax jo'n je̱ joyu̱toompa ku̱m'ijtti.
48005002	Amo̱tunaxta. A̱ts, je̱ Pablo, vaamp xa a̱tse'e je̱ts pa̱n myakpa̱a̱jmjidupe'e je̱ ixta'nu̱n je̱tse'e xni'kxmadat xko̱jmadat, ni vinxú̱pats je̱'e̱ ve'e mkato'nu̱xjadat juu' ve'e je̱ Cristo tyoon.
48005003	Nnu̱u̱jmidinuvap xa a̱ts miitse'e jado'k nax: Pa̱n pa̱n jatye'e je̱ ixta'nu̱n yakpa̱a̱jmjidup je̱tse'e du̱ni'kxmadat du̱ko̱jmadat, tun vinko̱pkts je̱'e̱ ve'e je̱tse'e du̱kutyóndat nu̱jom je̱ Moisés je̱ pyava'nu̱n.
48005004	Miitsta, pa̱n nu̱vinxu̱pe'e x'íxtada vintso̱ ve'e je̱ Nte'yam mkato̱kimpá̱mjadat ku̱xe'e xpana̱jkxta je̱ Moisés je̱ pyava'nu̱n, apu̱k tse'e mnapyá̱mjada ka je̱ Cristo ma̱a̱tap, mnapya̱a̱jmju̱dup tse'e joma ve'e mkapaa'tjadat je̱ Nte'yam je̱ myaa'yu̱n.
48005005	Ax a̱a̱ts, je̱ Espíritu Santo ka̱jxts a̱a̱tse'e nnu̱ja'vini je̱ts je̱ Nte'yam a̱a̱tse'e xkato̱kimpa̱a̱mp je̱'e̱ ka̱jx ku a̱a̱tse'e je̱ Jesucristo njaanchjáva.
48005006	Ax ku tse'e n'ijtumda to'k muk je̱ Cristo Jesús ma̱a̱t, ka'a tse'e vyinko̱pka ku ve'e nni'kxmimda nko̱jmimda je̱ ixta'nu̱n uk pa̱n ka'a; juu' xa ve'e vinko̱pk, je̱'e̱ts je̱'e̱ ve'e je̱tse'e njaanchja'vimdat je̱ Jesucristo je̱tse'e ve'em nu̱ke̱'xnatá̱ka tyánu̱t je̱'e̱ ka̱jx ku ve'e je̱ jayu ntso̱jkumda.
48005007	O̱y xa miitse'e xpana̱jkx'ukvaandi je̱ Nte'yam. ¿Pa̱n tse'e tu̱mtukmaso̱'o̱kjada je̱ tyu̱v je̱'e̱?
48005008	Ka je̱ Nte'yamap xa je̱'e̱ ve'e, je̱'e̱ juu' ve'e myaaxu̱xju̱du.
48005009	Ve'em xa je̱'e̱ ve'e je̱ kyo̱'o̱y je̱'e̱ juu' ve'e tyoondup ax jo'n je̱ ka̱ts vya'añ: “Tyukta̱jkiku̱jxpts je̱'e̱ ve'e jyayu̱u̱'nama je̱ levadura nu̱jom je̱ ju̱ts.” Jidu̱'u̱m tse'e vya'añ.
48005010	Ax vinjávats a̱tse'e ntañ, je̱'e̱ ka̱jx ku a̱tse'e to'k muk n'it je̱ Ma̱ja̱ Vintsá̱n ma̱a̱t, je̱ts kijpxe'e je̱ vinma'yu̱n njaye̱jpumda. Je̱ Nte'yam tse'e du̱yaktsaachpaa'tup je̱ jáyuda juu' ve'e myakjomvinmaajyju̱dup myaktivinmaajyju̱dup, jyapa̱na je̱'e̱.
48005011	Utsta ajchta utsta tsa̱'a̱da, pa̱n ku̱njaa'kvaajñna xa a̱tse'e je̱ jayu je̱tse'e je̱ ixta'nu̱n yakpa̱a̱jmjadat je̱tse'e du̱ni'kxmadat du̱ko̱jmadat, ka'ats a̱tse'e ku̱xjomtonda ku̱xtitonda je̱ israeejlit jáyuda je̱ts ka'a tse'e ku̱du̱ko̱'o̱yjávada ku a̱tse'e je̱ jayu nvaajnjada pa̱n ti ve'e kyu'o̱o̱'ki je̱ Cristo je̱m cruz ka̱jxm.
48005012	Ax je̱'e̱da pa̱n pa̱n jatye'e mvinma'yu̱nmo̱o̱jyju̱dup, ¡o̱y tse'e ku̱y'it je̱tse'e nu̱jómam ku̱yakku̱stsojkkú̱x joma ve'e je̱ ixta'nu̱n yakpa̱a̱jmjidi!
48005013	Utsta ajchta utsta tsa̱'a̱da, je̱ Nte'yam xa ve'e myaaxu̱xju̱du je̱tse'e naspa̱ka m'ijttinit. Ax ka je̱'e̱pts a̱tse'e ntijp je̱ts naspa̱ka ve'e m'íttat je̱tse'e xyaktóndat je̱ m'avintso̱ vinma'yu̱nda, je̱'e̱ ve'e je̱tse'e mnapyutá̱kajadat to'k jado'k je̱'e̱ ka̱jx ku ve'e o̱o̱y mtunnachó̱kjada.
48005014	Nvaate'e nu̱jom je̱ Moisés je̱ pyava'nu̱n yakvinmo̱tumóku̱t ma̱a̱t ya̱'a̱: “Tso̱kta je̱ mmuja̱nta̱mda je̱ mmuta̱kta̱mda ve'em ax jo'n viinm mnachó̱kjada.” Jidu̱'u̱m tse'e yakvinmo̱tumuk.
48005015	Ax pa̱n mtoondup tse'e ax jo'n je̱ mu'uk tá̱nu̱k juu' ve'e nacho'tsju̱dup navya̱jtsju̱dup vimpit atu̱j, nay'íxjadats ku̱x ku ve'e mnaajkvintó̱kijadat vimpit atu̱j.
48005016	Jidu̱'u̱mts a̱tse'e nva'añ: Joojntykada ax jo'n je̱ Espíritu Santo mtuknu̱jávajada, ve'em tse'e xkayaktóndat je̱ m'avintso̱ vinma'yu̱nda.
48005017	Ku̱x ku xa ve'e je̱ jayu du̱yaktún je̱ y'avintso̱ vinma'yu̱n, cho'oxpu̱jkpts je̱'e̱ ve'e je̱ Espíritu Santo; ax je̱ Espíritu Santo, cho'oxpu̱jkpts je̱'e̱ ve'e je̱ jayu juu' ve'e je̱ y'avintso̱ vinma'yu̱n du̱yaktoomp; ax ve'em tse'e ñacho'oxpá̱kjada vimpit atu̱j. Je̱'e̱ ka̱jx tse'e ku ve'e xtonda juu' ve'e je̱ Espíritu Santo cha̱jkp, ka'a tse'e xyaktonda je̱ m'avintso̱ vinma'yu̱nda.
48005018	Ax pa̱n je̱ Espíritu Santo tse'e mtuk'íxju̱dup juu' ve'e je̱ Nte'yam cha̱jkp, ka'a tse'e m'itta je̱p je̱ Moisés pyava'nu̱n pa'tkup.
48005019	Ixna ke̱'xna xa je̱'e̱ ve'e pa̱n pa̱n jatye'e du̱yaktoondup je̱ y'avintso̱ vinma'yu̱n: ka'a tse'e du̱vintsa̱'a̱gada je̱ navya̱jku̱n, tyukma̱a̱tjaye̱jptup tse'e je̱ ka̱ts je̱ yaa'y je̱ ta̱'a̱x juu' ve'e ka pú̱kap jyaye̱jptup, ka ó̱yap ka va'ajtsap tse'e juu' ve'e tyoondup kyo̱jtstup,
48005020	vyinja'vidup vyintsa̱'kidup tse'e juu' ve'e ka je̱ Nte'yamap, po̱jktup, jo̱t'aajnju̱dup, e̱jkju̱dup, ka'a tse'e juu' du̱kuva̱kta, namyá̱jijidup, napya̱jkva'kxju̱dup, nay'apu̱ku̱pa̱a̱jmju̱dup,
48005021	ñas'ayo̱'vidup tse'e juu', ooktup mookju̱dup, kañajxtup oknajxtup, axa̱a̱'kp tse'e juu' jaty du̱tonda ku ve'e xa̱a̱j tyunju̱. Tyoondup tse'e nu̱jom juu' ve'e ve'em. Nnu̱u̱jmidup xa a̱ts miitse'e, ve'em ax jo'n a̱ts miitse'e nvaajnjidi jo'n, je̱ts je̱'e̱ pa̱n pa̱n jatye'e ve'em játkidup, ka'a tse'e y'íttat je̱m je̱ Nte'yam y'am kya̱'m.
48005022	Ax juu' tse'e je̱ Espíritu Santo yakjé̱jip, ka'ats je̱'e̱ ve'e vye'ema, je̱'e̱ts je̱'e̱ ve'e je̱tse'e je̱ jayu je̱ tso̱jku̱n du̱jaye̱pta, je̱ xo̱o̱jntku̱n, je̱ o̱y jo̱o̱t, juu' du̱muté̱nada, o̱y jayu ñapyá̱mjada je̱ viijnk jayu ma̱a̱t, je̱ jayu du̱putá̱kada, du̱tonda ax jo'n du̱paa'ty du̱'ake̱e̱ga,
48005023	je̱ nu̱u̱'k aaj je̱ nu̱u̱'k jo̱o̱t du̱jaye̱pta, je̱tse'e ñay'akuva̱a̱'najada. Ka'a xa ve'e ti pava'nu̱n juu' ve'e du̱kayakjajtp je̱tse'e ve'em yaktún.
48005024	Ax je̱'e̱ pa̱n pa̱n jatye'e ijttup je̱ Cristo je̱ jyayu, ka'a tse'e du̱yaktonda je̱ y'avintso̱ vinma'yu̱n, ve'em xa ve'e je̱ y'avintso̱ vinma'yu̱nda y'it ax jo'n je̱ jayu juu' ve'e a̱a̱'kani je̱m cruz ka̱jxm.
48005025	Je̱ Espíritu Santo tse'e xmo̱'yumdu je̱ njoojntykinamda, ax ve'em tse'e du̱tsa̱k je̱tse'e nyo̱'yumdat je̱ too' juu' je̱'e̱ ve'e xtuk'íxumdup.
48005026	Ka'a xa ve'e nnamya̱a̱gue̱jxumjadat, ka'a tse'e juu' jaty nto'numdat je̱tse'e n'íxumdat joma vaate'e je̱ jayu juu' du̱kuva̱kta, ka'a tse'e n'e̱jkumjadat ku ve'e nkajaye̱jpumda juu' ve'e je̱ viijnk jayu jyaye̱jptup.
48006001	Utsta ajchta utsta tsa̱'a̱da, pa̱n je̱m xa ve'e juu' ve'e je̱p to̱kin ja̱a̱tp tu̱kya'a, miits tse'eda pa̱n pa̱n jatye'e ta̱m mnaajk'ijtjidinup je̱ Espíritu Santo ma̱a̱t, mputá̱kadap tse'e je̱tse'e y'ijtnuvat o̱y jo̱o̱t je̱ Nte'yam ma̱a̱t. Nu̱u̱'k aaj nu̱u̱'k jo̱o̱t tse'e ve'em xtóndat je̱tse'e o̱o̱y mtunnay'íxjadat vintso̱ ve'e mkaka'aduvat je̱p to̱kin ja̱a̱tp.
48006002	Napyutá̱kajada pa̱n ti ve'e to'k jado'k jajtjup najxjup, ve'em tse'e xkutyóndat je̱ Cristo je̱ pyava'nu̱n.
48006003	Pa̱n pa̱n xa ve'e ma̱j nayja'vijup ó̱yame'e du̱kanu̱pa̱na, viinm tse'e ñavyin'u̱u̱'nju̱.
48006004	Ka̱kje̱'e̱ tse'e xpayo̱'o̱ydat vintso̱ ve'e juu' xtóndat xkó̱tstat. Pa̱n o̱y je̱'e̱ ve'e juu' ve'e mtoondup, je̱p xa ve'e juu' ka̱jxe'e mnatyukxo̱o̱ndu̱kjadat, ka'a xa ve'e vyinko̱pka je̱tse'e xnatyukmu'a'ixmókajadat juu' ve'e je̱ viijnk jayu tyoondup kyo̱jtstup.
48006005	Ka̱kje̱'e̱ ve'e xtóndat juu' ve'e mtukka̱daakju̱dup.
48006006	Pa̱n pa̱n xa ve'e yaktuk'ixp je̱ o̱y ka̱ts je̱ o̱y ayook, tukka̱daakjupts je̱'e̱ ve'e je̱tse'e du̱yakva'kxu̱t ma̱a̱t je̱ yak'ixpa̱jkpa nu̱jom juu' jatye'e o̱y.
48006007	Ka'a tse'e mnavyin'a̱a̱'njadat, ka'a xa ve'e pa̱n je̱ Nte'yam du̱kaka̱tsa̱pu̱k je̱tse'e kyatukkuvé̱tju̱t. Pa̱n vintso̱ ve'e je̱ jayu juu' tu̱du̱ni'ip, ve'em tse'e du̱tsíku̱t.
48006008	Pa̱n je̱ jayu ve'e juu' du̱toomp ku̱xe'e du̱tsa̱k je̱tse'e du̱tónu̱t je̱ y'avintso̱ vinma'yu̱n, je̱ y'avintso̱ vinma'yu̱n ka̱jxts je̱'e̱ ve'e vyintó̱kinit je̱ jayu; ax pa̱n je̱ jayu tse'e juu' du̱toomp ku̱xe'e du̱tsa̱k je̱tse'e du̱tónu̱t je̱ Espíritu Santo je̱ vyinma'yu̱n, je̱ Espíritu Santo ka̱jxts je̱'e̱ ve'e du̱jaye̱jpnit je̱ joojntykin juu' ve'e xa̱'ma ka̱jx ijtp.
48006009	Ax ve'em tse'e, ka'a tse'e nnoo'kxumdat je̱tse'e nto'numdat je̱ y'o̱y je̱'e̱, ku̱x pa̱n ka'a xa ve'e nton'atú̱vimda je̱ y'o̱y je̱'e̱, pyaatnupts je̱'e̱ ve'e je̱ xa̱a̱j je̱tse'e mpa̱jkumdat je̱ y'o̱y je̱'e̱ juu' ve'e n'a'íxumdup.
48006010	Je̱'e̱ ka̱jx tse'e, vinxu̱p naxe'e x'o̱'yixumjada, ntoojnjimdap tse'e anañu̱joma je̱ jayu je̱ y'o̱y je̱'e̱, je̱'e̱ ve'e vinko̱pk je̱ n'útsamda je̱ n'ajchamda je̱ts je̱ n'útsamda je̱ ntsa̱'a̱amda je̱ jaanchja'vin ka̱jx.
48006011	Ixta vinxu̱p je̱ mú̱jit letra a̱tse'e nja'a ku a̱ts miitse'e nnu̱jáyada, nka̱'mam a̱ts ya̱'a̱ ve'e nja'a.
48006012	Je̱'e̱ pa̱n pa̱n jatye'e m'ake̱e̱'yavaajnju̱dup je̱tse'e myakpa̱a̱jmjadat je̱ ixta'nu̱n, je̱'e̱ ka̱jxji tse'e ve'em du̱tonda je̱tse'e o̱y ñaajktánjadat je̱ja je̱ jayu vyinkujk, ka'a tse'e du̱kuva̱kta pa̱n ti ve'e kyu'o̱o̱'ki je̱ Cristo je̱m cruz ka̱jxm, ku̱x ñu̱ja'vidupe'e ku ve'e ve'em yakkuvu̱k, yaktsaachpaa'tjadapts je̱'e̱ ve'e je̱ jayu.
48006013	Je̱'e̱ pa̱n pa̱n jatye'e du̱kuva̱jktup je̱tse'e je̱ ixta'nu̱n yakpa̱a̱jmjadat je̱tse'e du̱ni'kxmadat du̱ko̱jmadat ax jo'n je̱ Moisés je̱ pyava'nu̱n vya'añ jo'n, ni je̱'e̱ tse'e du̱kakutyonda je̱ Moisés je̱ pyava'nu̱n, je̱'e̱ ve'e cho̱jktup je̱tse'e je̱ ixta'nu̱n myakpa̱a̱jmjadat je̱tse'e ve'em du̱tukxo̱o̱ndu̱ktat ku ve'e m'ake̱e̱'yajada je̱tse'e myakpa̱a̱jmjadat je̱ ixta'nu̱n.
48006014	Ax a̱ts, je̱'e̱jyjits a̱tse'e ntukxo̱o̱jntkp ku̱xe'e xku'o̱o̱'kimdi je̱ nMa̱ja̱ Vintsá̱namda Jesucristo je̱m cruz ka̱jxm. Ku̱x tse'e je̱m y'uk'a̱a̱'k, je̱'e̱ ka̱jx tse'e je̱ naxviijnit je̱ kyo̱'o̱y je̱'e̱ y'it ax jo'n ku̱y'a̱a̱'k yaja a̱ts nvinkujk, je̱ts a̱tse'e n'it ax jo'n a̱tse'e ku̱n'a̱a̱'k je̱ja je̱ naxviijnit je̱ kyo̱'o̱y je̱'e̱ vyinkujk.
48006015	Ni vinxu̱pa xa ve'e kyatún pa̱n yakpa̱a̱jmji ve'e je̱ jayu je̱ ixta'nu̱n uk pa̱n ka'a. Juu' xa ve'e toomp, je̱'e̱ts je̱'e̱ ve'e ku ve'e je̱ Nte'yam je̱ jayu je̱ nam joojntykin du̱ma̱'a̱.
48006016	Je̱ Nte'yam tse'e du̱mo̱o̱ynup je̱ o̱y jo̱o̱t je̱ts je̱ tukmo̱'tu̱n nu̱jom pa̱n pa̱n jatye'e joojntykidup ax jo'n a̱tse'e tu̱nva'añ, nu̱jom pa̱n pa̱n jatye'e vyinko̱o̱n.
48006017	Ax ve'em tse'e, ka'ats a̱tse'e ntsa̱k je̱tse'e a̱ts je̱ ntoo' pa̱n du̱yak'atóku̱t, ku̱x ya̱ tay juu' jaty a̱tse'e njayejpp yam nmi'kxm nko̱jm, ya̱'a̱ tse'e du̱yaknu̱ke̱'xnata̱jkip je̱ts je̱ Ma̱ja̱ Vintsá̱n Jesús a̱tse'e nmutuump nmupu̱jkp.
48006018	Utsta ajchta utsta tsa̱'a̱da, je̱ nMa̱ja̱ Vintsá̱namda Jesucriistots miitse'e anañu̱joma mkunoo'kxjadap. Amén.
49001001	A̱tse'e je̱ Pablo, je̱ Nte'yam a̱tse'e xvinko̱o̱n je̱ts a̱tse'e n'ítu̱t je̱ Jesucristo je̱ kyuká̱tsiva. Máyam a̱tse'e je̱ Dios ntuknu̱ke̱xta je̱ Nte'yam je̱ jyayu juu' ve'e je̱m éfesovit kyajpu̱n ka̱jxm. Mtoondupe'e juu' ve'e pyaatyp y'ake̱e̱guip je̱ts to'k muke'e m'itta je̱ Cristo Jesús ma̱a̱t.
49001002	Je̱ Nte'yam, juu' ve'e nTee'imdup, je̱ts je̱ Ma̱ja̱ Vintsá̱n Jesucristo, je̱'e̱ tse'e mkunoo'kxjadap je̱tse'e m'ijttinit je̱ y'o̱y jo̱o̱t ma̱a̱tta.
49001003	¡Yakma̱ja yakjaancha tse'e y'ijtnit je̱ Nte'yam, je̱ nMa̱ja̱ Vintsá̱namda Jesucristo je̱ Tyee'! Ku̱x tse'e to'k muk n'ijtumda je̱ Cristo ma̱a̱t, je̱'e̱ ka̱jx tse'e xmo̱'yumdi nu̱jom je̱ kunoo'kxu̱n juu' ve'e je̱m tsapjo̱o̱tm.
49001004	Je̱ Cristo ka̱jx tse'e xvinko̱'numdi van'ítani ku ve'e ya̱ it kyatso̱o̱'ndu̱kna vye'na, ve'em tse'e je̱ja je̱'e̱ vyinkujk n'ijtumdinit va'ajts je̱ts ka'a ti to̱kin.
49001005	Ku̱xe'e ve'em je̱ vinma'yu̱n du̱jayep je̱tse'e du̱'o̱yjava, je̱'e̱ ka̱jx tse'e je̱ tso̱jku̱n ma̱a̱t du̱nu̱pa̱a̱jmtki je̱tse'e n'ijtumdinit je̱'e̱ je̱ y'ónu̱kta je̱ Jesucristo ka̱jx.
49001006	¡Yakma̱ja yakjaancha tse'e je̱ Nte'yam y'ijtnit ku̱xe'e xtoojnjimdi ya̱ ma̱ja̱ maa'yu̱n je̱ y'Onu̱k ka̱jx, juu' ve'e o̱o̱y tyuntsa̱jkp!
49001007	Ya̱ ma̱ja̱ maa'yu̱n ka̱jx tse'e je̱ Nte'yam xkujocho̱o̱kumdi, je̱'e̱ ku ve'e je̱ y'Onu̱k xku'o̱o̱'kimdi je̱tse'e xto̱kinme̱e̱'kxumdi.
49001008	Ku̱x tse'e je̱ Nte'yam o̱o̱y xtuntso̱jkumda, je̱'e̱ ka̱jx tse'e ya̱ ma̱ja̱ maa'yu̱n xtoojnjimdi. Je̱'e̱ tse'e nu̱jom xmo̱'yumdup je̱ vijin je̱ ke̱ju̱n je̱tse'e nu̱jom juu' xtukvinmó̱tumda
49001009	je̱tse'e ve'em xtuknu̱ja'vimdat ti ve'e ñu̱pa̱a̱jmtki je̱tse'e du̱tónu̱t je̱ Cristo ka̱jx, ve'em ax jo'n du̱'o̱yjava.
49001010	Ñu̱pa̱a̱jmtkits je̱'e̱ ve'e je̱tse'e nu̱jom juu' jatye'e pya̱a̱m, ve'em juu' ve'e ijtp je̱m tsapjo̱o̱tm je̱ts juu' ve'e ijtp yaja naxviijn, je̱'e̱ tse'e nay'amojkika̱jxjinup je̱p je̱ Cristo kya̱'p pya'tkup ku ve'e je̱ xa̱a̱j du̱paatnit je̱tse'e ve'em tyoojnjinit kyo̱jtsjinit.
49001011	Je̱ Cristo ka̱jxts a̱a̱tse'e je̱ Nte'yam xvinka̱a̱jn je̱ts a̱a̱tse'e n'ítu̱t je̱'e̱ je̱ jyayu, ve'em ax jo'n du̱nu̱pa̱a̱jmtki. Je̱'e̱ tse'e nu̱jom juu' jaty du̱toomp ax jo'n du̱'o̱yjava.
49001012	Xvinko̱o̱nts a̱a̱tse'e je̱ts a̱a̱tse'e njoojntykat vintso̱ a̱a̱ts je̱'e̱ ve'e nyakmá̱jat nyakjaanchat, a̱a̱tse'e mutoo'va̱jkp njaanchja'vi'ukvaan je̱ Cristo.
49001013	Nay ve'empats miitse'eda, ku ve'e x'amo̱tunajxti je̱ tyu̱v je̱'e̱, je̱ o̱y ka̱ts je̱ o̱y ayook juu' ka̱jxe'e xjaye̱pta je̱ joojntykin juu' ve'e xa̱'ma ka̱jx ijtp, van'it tse'e xjaanchja'viduva je̱ Cristo, to'k muk tse'e myakpa̱a̱mduva je̱'e̱ ma̱a̱t je̱tse'e tya̱jkiva je̱m mja'vin ka̱jxmda je̱ Espíritu Santo je̱tse'e nu̱java tyánu̱t je̱ts je̱ Nte'yam je̱ jyayu miitse'eda, je̱ Espíritu Santo, juu' ve'e je̱ Nte'yam vyaajntk je̱tse'e myínu̱t yaja naxviijn.
49001014	Je̱ Nte'yam tse'e du̱pa̱a̱m je̱ Espíritu Santo yam nja'vin ka̱jxmamda je̱tse'e nu̱java tyánu̱t je̱ts xmo̱'yumdinupe'e je̱ Nte'yam nu̱jom je̱ y'o̱y je̱'e̱ juu' ve'e xtukvinva'nimdu. ¡Je̱ Nte'yam je̱ mya̱jin ka̱jx tse'e ve'em tyónju̱t kyó̱tsju̱t! ¡O̱o̱y xa ve'e je̱ ma̱jin je̱ jaanchin du̱tunjayep!
49001015	Je̱'e̱ ka̱jx tse'e, ku a̱tse'e je̱ ka̱ts nmo̱tu je̱ts mjaanchja'vidupe'e je̱ Ma̱ja̱ Vintsá̱n Jesús je̱ts vintso̱ ve'e xtso̱kta anañu̱joma je̱ Nte'yam je̱ jyayu,
49001016	ijtp xa a̱tse'e je̱ Nte'yam nkuka̱jtsja miits ka̱jxta, njaa'mye̱jtstupts a̱ts miitse'e ku a̱tse'e ntsapka̱ts.
49001017	N'amó̱tupts a̱tse'e je̱ Ma̱ja̱ Vintsá̱n Jesucristo je̱ Ntye'yam, je̱ Dios Tee', juu' ve'e nu̱jom du̱nu̱ma̱jika̱jxp, je̱tse'e je̱ nu̱ja'vin du̱pá̱mu̱t je̱m mja'vin ka̱jxmda je̱tse'e du̱yaknu̱ke̱'xnatá̱kat juu' je̱'e̱ ve'e cha̱jkp, ve'em tse'e je̱ Nte'yam nu̱yojk o̱y x'íxadat.
49001018	N'amó̱tupts a̱tse'e je̱tse'e du̱yak'ava'atsu̱t je̱ mvinma'yu̱nda, ve'em tse'e o̱y xnu̱jávadat je̱ y'o̱y je̱'e̱ juu' ve'e je̱ Nte'yam ñu̱pa̱a̱jmtki je̱tse'e xjaye̱jptinit, je̱tse'e o̱y xnu̱jávadat vinxu̱pe'e du̱tunnu̱ma̱ja je̱ pu̱k juu' ve'e jyaye̱jptinup je̱ Nte'yam je̱ jyáyuda,
49001019	je̱tse'e o̱y xnu̱ja'viduvat je̱ ma̱kkin juu' ve'e o̱o̱y tyunjayejpp je̱ts juu' ka̱jxe'e xputa̱jkimda, u̱u̱'mda, juu' ve'e je̱ Nte'yam du̱jaanchja'vidup.
49001020	Nay je̱'e̱jyam tse'e ya̱ ma̱kkin juu' ve'e je̱ Nte'yam je̱ Cristo tyukyakjoojntykpa̱jknuva ku ve'e y'uk'a̱a̱'k je̱tse'e du̱yak'a̱jxtkni je̱ja y'aka'yu̱n pa'ayi je̱m tsapjo̱o̱tm.
49001021	Ka̱jxm tse'e o̱o̱y du̱tumpu̱u̱jm je̱ts ka'a ve'e pa̱n pa̱n pa̱n jaty viijnk juu' ve'e du̱nu̱má̱jidup, yakkutojktup, vinténidup, vintsá̱nidup, je̱ts nu̱jom juu' jatye'e ijttup, ka u̱xyam ya̱ xa̱a̱jjyap tse'e, nay ve'empa ve'e juu' ve'e miimpnum.
49001022	Pya̱a̱me'e nu̱jom juu' jaty je̱p je̱ Cristo kya̱'p pya'tkup. Je̱ Nte'yam tse'e du̱mo̱o̱ynu je̱ Cristo je̱ kutojku̱n je̱tse'e du̱nu̱kuvajkinit to'k ka̱'a̱jyji juu' jaty. Je̱ jaanchja'vivata̱jk je̱ y'o̱'yin ka̱jxta tse'e ve'em du̱tuujn.
49001023	Ve'em ax jo'n je̱ jayu to'k ni'kx to'k ko̱pk du̱jayep, ve'em tse'e je̱ Cristo y'it je̱ jaanchja'vivata̱jk ma̱a̱tta, ijtpts je̱'e̱ ve'e je̱ jyayu ma̱a̱tta pa̱n joma tso̱ ve'e y'itta, je̱ Cristo, juu' ve'e ijtp anañu̱joma ka̱jx.
49002001	Ax miitsta, ka'a xa ve'e xjaye̱jpti je̱ joojntykin juu' ve'e xa̱'ma ka̱jx ijtp, je̱ o̱o̱'kpa jo'ne'e m'ijtti ku̱xe'e xkaka̱tsu̱pa̱jkti je̱ Nte'yam je̱tse'e mto̱kintoondi.
49002002	Mpana̱jkxtu tse'e je̱ naxviijnit je̱ kyo̱'o̱y je̱'e̱, mtoondu ve'e juu' ve'e cha̱jkp je̱'e̱ juu' ve'e du̱yakkutojkjip je̱ ko̱'o̱yjáyuvap juu' ve'e víttup je̱m po̱j jo̱o̱tm je̱tse'e du̱ka̱'ma je̱ jayu juu' ve'e du̱kaka̱tsu̱pa̱jktup je̱ Nte'yam.
49002003	Ve'emam xa u̱u̱'me'e nu̱jom njoojntykimda y'ijt, nyakto'numdu tse'e ya̱ n'avintso̱ vinma'yu̱namda je̱ts vintso̱ ve'e viinm nmayja'vimjidi. Ijtumduva tse'e je̱p je̱ Nte'yam y'e̱jku̱n ja̱a̱tp, ve'em ax jo'n jyapa̱na.
49002004	Ax je̱ Nte'yam, juu' ve'e o̱o̱y je̱ tukmo̱'tu̱n du̱tunjaye̱jpp je̱tse'e o̱o̱y xtuntso̱jkumda,
49002005	ku ve'e je̱ o̱o̱'kpa jo'n n'ijtumdi ku̱xe'e je̱ Nte'yam nkaka̱tsu̱pa̱jkumdi, je̱ Cristo ka̱jx tse'e xmo̱'yumdi je̱ joojntykin juu' ve'e xa̱'ma ka̱jx ijtp. Je̱ myaa'yu̱n ka̱jx tse'e xyaktso̱o̱kumdi.
49002006	Ku̱xe'e to'k muk n'ijtumda je̱ Cristo ma̱a̱t, ve'em xa ve'e n'ijtumda ax jo'n je̱ Nte'yam ku̱xyakka̱jxmpojtu̱kumdi je̱tse'e je̱m tsapjo̱o̱tm ku̱xyak'a̱jxtkumdini je̱ Cristo ma̱a̱t.
49002007	Ve'em tse'e du̱tuujn je̱tse'e du̱yaknu̱ke̱'xnatá̱kat van'it ku ve'e jye̱'yat je̱ tiempo juu' ve'e miimpnum, je̱ts o̱o̱ye'e xtuntso̱jkumda je̱tse'e je̱ ma̱ja̱ maa'yu̱n xtoojnjimdi je̱ Cristo Jesús ka̱jx.
49002008	Je̱ myaa'yu̱n ka̱jx tse'e je̱ Nte'yam xyaktso̱o̱kumdi je̱'e̱ ka̱jx ku ve'e njaanchja'vimda. Ni pa̱na xa ve'e viinm kya'o̱'yixju̱ je̱tse'e ñaajktso̱'o̱kju̱t, je̱ Nte'yam je̱ myaa'yu̱n ka̱jxts je̱'e̱ ve'e je̱tse'e tsa̱'a̱k n'ijtumda.
49002009	Ka je̱'e̱ ka̱jxap xa ve'e je̱ Nte'yam xyaktso̱o̱kumdi ku̱xe'e nto'numdi juu' ve'e o̱y, ve'em tse'e ni pa̱na kyanamyá̱jajat.
49002010	Je̱ Nte'yame'e xpa̱'mumdu to'k muk je̱ Cristo ma̱a̱t je̱tse'e nto'numdat je̱ y'o̱y je̱'e̱, ve'em ax jo'n du̱nu̱pa̱a̱jmtki je̱tse'e nto'numdat.
49002011	Ax ve'em tse'e, jaa'myé̱tsta vintso̱ miitse'e m'ijtti. Ka'a xa ve'e m'israeejlitjáyuvada, je̱'e̱da pa̱n pa̱n jatye'e je̱ ixta'nu̱n du̱ni'kxmidup du̱ko̱jmidup. Je̱'e̱ ka̱jx tse'e je̱ israeejlit jáyuda mtijjada ka je̱ ixta'nu̱n ma̱a̱ttap.
49002012	Jaa'myé̱tsta je̱ts ka'a miitse'e m'ijtti je̱ Cristo ma̱a̱t ukpu̱ je̱ israeejlit jayu ma̱a̱t, ka'a tse'e mtukka̱daakjidi je̱ y'o̱y je̱'e̱ juu' ve'e je̱ Nte'yam tyukvinva'ni je̱ jyáyuda, ka'a tse'e ti o̱'yin x'a'ixti, apu̱k tse'e m'ijtti ka je̱ Nte'yam ma̱a̱tap.
49002013	Jékum xa miitse'e mve̱'nada; ax u̱xyam tse'e, ku̱xe'e to'k muk m'itta je̱ Cristo ma̱a̱t, je̱ Nte'yam tse'e myakje̱'yju̱du je̱tse'e ta̱mji m'itta je̱'e̱ ma̱a̱t je̱ Cristo je̱ y'o̱o̱'ku̱n ka̱jx.
49002014	Je̱ Cristo tse'e du̱yakkuto̱ki juu' ve'e xtso'oxpa̱jkumdup y'ijt, je̱'e̱ tse'e du̱pa̱a̱m je̱tse'e o̱y jo̱o̱t n'ijtumdat to'k jado'k, to'k kajpu̱nji, je̱ israeejlit jayu je̱ts pa̱n pa̱n jatye'e ka je̱'e̱pta.
49002015	Je̱ Cristo tse'e je̱ y'o̱o̱'ku̱n ka̱jx du̱yakkuto̱ki je̱ Moisés je̱ pyava'nu̱n je̱tse'e ve'em xyaknamyujo̱t'o̱'yimjidini, u̱u̱'mda, juu' ve'e du̱pana̱jkxtup y'ijt me̱jtsk je̱ ña̱a̱'da je̱ tyoo'da. Ve'em tse'e du̱tuujn je̱tse'e n'ijtumdinit to'k nam kajpu̱n je̱'e̱ ka̱jx ku ve'e to'k muk n'ijtumda je̱ Cristo ma̱a̱t. Ax ve'em tse'e n'ijtumda o̱y jo̱o̱t.
49002016	Je̱ y'o̱o̱'ku̱n ka̱jx tse'e du̱yakkuto̱ki je̱ e̱jku̱n juu' ve'e nayjaye̱jpu̱xumju̱dup y'ijt, je̱ israeejlit jayu je̱ts pa̱n pa̱n jatye'e ka je̱'e̱pta; ku̱x tse'e y'uk'a̱a̱'k je̱m cruz ka̱jxm, je̱'e̱ ka̱jx tse'e xyakto'kmojkumdi ax jo'n to'k ni'kx to'k ko̱pk ku̱n'ijtumdi je̱tse'e xyakvimpijtumdi je̱ Nte'yam ma̱a̱t.
49002017	Miin xa ve'e je̱ Cristo je̱tse'e du̱'ava'ni je̱ o̱y ka̱ts je̱ o̱y ayook je̱tse'e njaye̱jpumdat je̱ o̱y jo̱o̱t. Miits ka̱jxtats je̱'e̱ ve'e ve'em du̱tuujn, je̱ Nte'yam tse'e mmujékumidu; nay ve'empa ve'e a̱a̱ts ka̱jx du̱toompa, a̱a̱ts, je̱ israeejlit jayu, juu' ve'e je̱ Nte'yam du̱mutá̱midu.
49002018	Ax u̱xyam tse'e, je̱ Cristo ka̱jx tse'e je̱ Espíritu Santo xputa̱jkimda je̱tse'e nmutá̱mimda je̱ Dios Tee'. Ax to'kjyamts je̱'e̱ ve'e je̱ Espíritu Santo, juu' ve'e xputa̱jkimdup, u̱u̱'m, je̱ israeejlit jayu je̱ts pa̱n pa̱n jatye'e ka je̱'e̱pta.
49002019	Ya̱'a̱ ka̱jx tse'e, ka'ats miitse'e m'ukviijnkjáyuvidini, ka'a miitse'e m'ukjekumitjáyuvidini, m'ijttupe'e to'k kajpu̱n ma̱a̱t je̱ Nte'yam je̱ jyáyuda, ijtumdupe'e je̱ Nte'yam ma̱a̱t ax jo'n je̱'e̱ ma̱a̱t ku̱ntsu̱u̱nimda to'k ja̱a̱jn to'k ta̱jk.
49002020	Juu' xa ve'e kyo̱jtstu je̱ kuká̱tsivata̱jk je̱ts je̱ Nte'yam je̱ y'ayook ko̱jtsnajxpata̱jkta, ve'emts je̱'e̱ ve'e ax jo'n je̱ tsapta̱kne'ev cho̱o̱'ndu̱k. Je̱ts miitsta, ve'em xa miitse'eda ax jo'n je̱ tsaaj juu' ve'e jyaa'ktukvimpejtp je̱ tsapta̱kne'ev. Ax je̱ Jesucristo, ve'emts je̱'e̱ ve'e ax jo'n je̱ tsaaj juu' ve'e du̱nu̱ma̱jika̱jxp joma ve'e je̱ tsapta̱jk.
49002021	Je̱ jaanchja'vivata̱jk, ijttupts je̱'e̱ ve'e to'k muk je̱ Cristo ma̱a̱t. Ve'em xa je̱'e̱ ve'eda ax jo'n je̱ tsaaj juu' ve'e ma̱kk nay'amajtsmojkjup ma̱a̱t je̱ tsaaj juu' ve'e du̱nu̱ma̱jika̱jxp. Ax ve'em tse'e je̱ tsapta̱jk y'o̱'yi'atu̱'u̱ts joma ve'e je̱ Nte'yam yakvinjava yakvintsa̱'a̱ga.
49002022	Ax nay ve'emts miitse'e m'ijttuva ax jo'n je̱ tsaaj juu' ve'e yakpa̱a̱mp je̱tse'e du̱yak'o̱ya je̱ tsapta̱jk joma ve'e je̱ Nte'yam chu̱u̱na je̱ Espíritu Santo ka̱jx.
49003001	A̱ts, je̱ Pablo, je̱ Cristo Jesús je̱ myutoompa je̱ myupa̱jkpa, yap a̱tse'e poxu̱ntu̱jkp n'it ku̱xe'e a̱ts miits nvaajnjidi je̱ o̱y ka̱ts je̱ o̱t ayook, miitsta, ka je̱ israeejlit jáyuvapta.
49003002	Mmó̱tudu xa miitse'e je̱ ma̱ja̱ maa'yu̱n juu' a̱tse'e je̱ Nte'yam xtoojnji je̱ts a̱tse'e xtukka̱ta̱jki ya̱ toonk miits je̱ m'o̱'yin ka̱jxta.
49003003	Je̱ Nte'yamts a̱tse'e xtuknu̱ja'vi juu' ve'e ñu̱pa̱a̱jmtki je̱tse'e kyayaknu̱java y'ijt, ve'em ax jo'n a̱ts miitse'e ve̱e̱'n tu̱nnu̱jáyada.
49003004	Ku ve'e ya̱ na̱k xkó̱tstat, ve'em tse'e xvinmó̱tudat je̱ts nmu̱ja'vip a̱tse'e juu' ve'e je̱ Nte'yam tyoon je̱ Cristo ka̱jx.
49003005	Ax ka'ats ya̱'a̱ ve'e je̱ Nte'yam je̱ jayu du̱tuknu̱ja'vi ve'em ax jo'n u̱xyam je̱ Espíritu Santo ka̱jx tyuknu̱jávajada je̱ kyunuu'kx kuká̱tsivada je̱ts je̱ Nte'yam je̱ y'ayook ko̱jtsnajxpata̱jkta.
49003006	Je̱'e̱ts a̱tse'e ntijp, je̱ jayu pa̱n pa̱n jatye'e ka je̱ israeejlitap, tyukma̱a̱tjaye̱jptupts je̱'e̱ ve'e je̱ Nte'yam je̱ kyunoo'kxu̱n je̱ israeejlit jáyuda, kijpxts je̱'e̱ ve'e y'itta to'k muk je̱ Cristo ma̱a̱t, kijpxts je̱'e̱ ve'e tyukka̱da'akjada je̱ vaandu̱k juu' ve'e je̱ Nte'yam pya̱a̱m. Nu̱jomts ya̱'a̱ ve'e tyonku̱xju̱ ku ve'e je̱ jayu y'it to'k muk je̱ Cristo ma̱a̱t je̱ o̱y ka̱ts je̱ o̱y ayook ka̱jx.
49003007	Je̱ Nte'yamts a̱tse'e je̱ maa'yu̱n xtoojnji je̱ts a̱tse'e je̱ mya̱kkin ka̱jx xtukka̱ta̱jki ya̱ toonk.
49003008	Ax a̱ts, ó̱yam a̱tse'e nnu̱pi'kikú̱x nu̱jom je̱ Nte'yam je̱ jyayu, je̱'e̱ts a̱tse'e xtoojnji ya̱ maa'yu̱n je̱ts a̱tse'e nvaajnjadat pa̱n pa̱n jatye'e ka je̱ israeejlit jáyuvap pa̱n vintso̱ ve'e je̱ Cristo o̱o̱y je̱ ma̱jin du̱tunjayep,
49003009	je̱'e̱ts a̱tse'e xtoojnji ya̱ maa'yu̱n je̱ts a̱tse'e nu̱jom je̱ jayu ntuknu̱jávadat juu' ve'e je̱ Nte'yam ju̱jp xu̱p ñu̱pa̱a̱jmtki je̱ts juu' ve'e námnum yaknu̱ke̱'xnata̱jki, je̱ Nte'yam, juu' ve'e nu̱jom du̱pa̱mka̱jx.
49003010	Cho̱jk xa je̱'e̱ ve'e je̱tse'e u̱xyam du̱'íxtat nu̱jom je̱ yakkutojkpa je̱ts pa̱n pa̱n jatye'e du̱nu̱má̱jidup je̱m tsapjo̱o̱tm vintso̱ ve'e ya̱ ma̱ja̱ maa'yu̱n du̱tuujnja pa̱n pa̱n jatye'e jaanchja'vijidup, ax ve'em tse'e du̱nu̱jávadat je̱ Nte'yam je̱ vyijin je̱ kye̱ju̱n juu' ve'e may viijn.
49003011	Ju̱jp xú̱pani tse'e du̱nu̱pa̱a̱jmtki je̱tse'e ve'em jyátu̱t juu' ve'e toojnju ko̱jtsju je̱ nMa̱ja̱ Vintsá̱namda Cristo Jesús ka̱jx.
49003012	Ku̱xe'e to'k muk n'ijtumda je̱ Cristo ma̱a̱t je̱ts je̱'e̱ ve'e njaanchja'vimda, o̱'yip tse'e je̱tse'e je̱ Nte'yam nmutá̱mimdat to'k aaj to'k jo̱o̱t.
49003013	Je̱'e̱ ka̱jxts a̱ts miitse'e n'amó̱tuda je̱ts ka'a ve'e mtsaachvinmáydat ku̱xe'e a̱ts ntsaachpaa'ty miits ka̱jxta. Tsaachpaatpts a̱tse'e je̱tse'e o̱y mtaandinit je̱ Nte'yam ma̱a̱t.
49003014	Ya̱'a̱ ka̱jxts a̱tse'e nvinko̱xktena je̱ Dios Tee',
49003015	juu' ka̱jxe'e je̱ xya̱a̱j du̱jaye̱pta nu̱jom juu' ve'e je̱m tsapjo̱o̱tm, ve'em ax jo'n yaja naxviijmpa.
49003016	N'amó̱tupts a̱ts je̱'e̱ ve'e, ve'em vintso̱ ve'e je̱ ma̱jin o̱o̱y du̱tunjayep, je̱tse'e je̱ Espíritu Santo ka̱jx mpa̱'mu̱xjadat je̱ ma̱kkin je̱m mja'vin ka̱jxmda,
49003017	ve'em tse'e je̱ Cristo je̱m jyoojntykat je̱'e̱ ka̱jx ku ve'e xjaanchjávada. N'amó̱tupts a̱tse'e je̱tse'e o̱o̱y je̱ tso̱jku̱n mtumpa̱'mu̱xjadat je̱m mja'vin ka̱jxmda je̱tse'e ve'em myak'ijtjidinit ax jo'n je̱ ku̱p je̱ y'aa'ts yak'itju̱ ma̱kk,
49003018	ve'em tse'e m'o̱'yixjadat je̱tse'e xvinmó̱tudat o̱y, miits je̱ts nu̱jom pa̱n pa̱n jatye'e ijttuvap je̱ Nte'yam je̱ jyayu, vinxu̱p ma̱ja̱ viijn, vinxu̱p ya̱n, vinxu̱p ka̱jxm, je̱ts vinxu̱p ka̱a̱k je̱'e̱ ve'e je̱ tso̱jku̱n juu' ve'e je̱ Cristo jyayejpp.
49003019	N'amó̱tupts a̱tse'e je̱tse'e o̱y xnu̱jávadat je̱ tso̱jku̱n juu' ve'e je̱ Cristo jyayejpp, ó̱yame'e je̱ jayu kyama̱a̱da'aky je̱tse'e du̱nu̱ja'viká̱xu̱t, ax ve'em tse'e pu'uk avaada je̱ Nte'yam ñaajk'ítju̱t je̱m miits mja'vin ka̱jxmda.
49003020	Ax je̱'e̱ pa̱ne'e o̱'yixjup je̱tse'e du̱tónu̱t o̱o̱y nu̱yojk je̱ts ka je̱'e̱jyape'e juu' ve'e n'amó̱tumdup ukpu̱ juu' ve'e nvinma'yumdup, ve'em ax jo'n du̱tún je̱ ma̱kkin ka̱jx juu' ve'e xmo̱'yumdup,
49003021	je̱'e̱ tse'e yakma̱ja yakjaancha ijtnup je̱ jaanchja'viva ka̱jxta je̱ts je̱ Cristo Jesús ka̱jx. ¡Ax ve'em tse'e y'ijtnit xa̱'ma ka̱jx! Amén.
49004001	Ax ve'em tse'e, a̱ts, je̱ poxu̱nta̱kjayu je̱'e̱ ka̱jx ku a̱tse'e je̱ Ma̱ja̱ Vintsá̱n nmutún nmupu̱k, nmunoo'kxtktupts a̱ts miitse'eda je̱ts tsoj yakxo̱ne'e mjáyuvadat mjoojntykadat, ve'em ax jo'n du̱paa'ty du̱'ake̱e̱ga jo'n, je̱'e̱ ka̱jx ku ve'e je̱ Nte'yam myaaxu̱xjidi.
49004002	Je̱ nu̱u̱'k aaj je̱ nu̱u̱'k jo̱o̱t ma̱a̱te'e m'íttat. Namyuténixjada juu' vimpit atu̱j je̱ tso̱jku̱n ma̱a̱t.
49004003	Je̱'e̱ tse'e tonda vintso̱ ve'e je̱ Espíritu Santo ka̱jx mnaajk'ítjadat tum je̱ o̱y jo̱o̱t ma̱a̱t to'k jado'k.
49004004	To'k ni'kx to'k ko̱pk jo'n tse'e n'ijtumda je̱ts to'ke'e je̱ Espíritu Santo, ve'em ax jo'n to'kji je̱ a'ix'ijtu̱n juu' ve'e je̱ Nte'yam xtuknu̱yaaxjimdu.
49004005	To'kji xa ve'e je̱ Ma̱ja̱ Vintsá̱n, to'kji tse'e je̱ jaanchja'vin, to'kji tse'e je̱ na̱pe̱jtu̱n,
49004006	to'kji tse'e je̱ Nte'yam, juu' ve'e anañu̱joma nTee'imdup, juu' ve'e nu̱jom du̱ka̱'mika̱jxp, juu' ve'e nu̱jom juu' jaty du̱yak'ijtp―je̱ts nu̱jom juu' jatye'e ijtp, je̱'e̱ ma̱a̱tts je̱'e̱ ve'e y'it.
49004007	Ax ka̱kje̱'e̱ tse'e je̱ maa'yu̱n je̱ puta̱jkin nyakmo̱'yumdi, ve'em ax jo'n je̱ Cristo xtukmutso̱jkumda.
49004008	Ve'em xa je̱'e̱ ve'e ax jo'n je̱ Kunuu'kx Jatyán vya'añ: Ku ve'e chajpe̱jtni, yakna̱jkxts je̱'e̱ ve'e je̱ jáyuda juu' ve'e je̱ to̱kin ka̱'mijup y'ijt je̱tse'e je̱ jáyuda du̱mo̱o̱jy je̱ y'o̱o̱jyit je̱'e̱. Jidu̱'u̱m tse'e vya'añ.
49004009	¿Tis je̱'e̱ ve'e tyijp ku ve'e vya'añ je̱ts tsajpe̱jtnu ve'e? Je̱'e̱ xa ve'e tyijp je̱ts too'va̱jkpe'e kya̱daaky yaja naxviijn.
49004010	Je̱'e̱ pa̱ne'e ka̱daak, je̱'e̱jyamts je̱'e̱ ve'e pa̱ne'e pe̱jtnu je̱m tsapjo̱o̱tm je̱tse'e y'ijtnit anañu̱joma it.
49004011	Je̱'e̱ tse'e je̱ maa'yu̱n je̱ puta̱jkin du̱yajkp. Je̱m tse'e pa̱ne'e yakmo̱o̱ydup je̱tse'e je̱ kuká̱tsiva y'íttat, je̱m tse'e pa̱ne'e yakmo̱o̱ydup je̱tse'e je̱ Nte'yam je̱ y'ayook ko̱jtsnajxpa y'íttat, je̱m tse'e pa̱ne'e yakmo̱o̱ydup je̱tse'e je̱ jayu du̱vaajnjadat je̱ o̱y ka̱ts je̱ o̱y ayook, nay je̱mpa tse'e pa̱ne'e yakmo̱o̱ydup je̱tse'e du̱'ix'íttat je̱ jaanchja'vivata̱jk je̱tse'e du̱tuk'íxtat je̱ Nte'yam je̱ y'ayook.
49004012	Ve'em tse'e du̱tuujn je̱ts je̱'e̱ ve'e du̱kó̱tstat du̱ka'amáydat je̱ Nte'yam je̱ jyayu, je̱tse'e du̱mutóndat du̱mupá̱ktat je̱ Nte'yam je̱tse'e je̱ jayu nu̱yojk je̱ Jesucristo du̱jaanchjávadat.
49004013	Je̱ vaat tse'e ve'em du̱tóndat ku ve'e je̱ njaanchja'vinamda vyimpítu̱t to'kji je̱tse'e n'íxaimdinit je̱ Nte'yam je̱ y'Onu̱k, je̱tse'e o̱y je̱ts va'ajts n'ijtumdinit, ve'em ax jo'n je̱ Cristo y'it o̱y je̱ts va'ajts;
49004014	ka'a tse'e n'uk'ijtumdinit ax jo'n je̱ pi'k ónu̱kta juu' ve'e du̱ka'o̱ynu̱ja'vidup ti ve'e vinko̱pk je̱tse'e yaktónu̱t, juu' ve'e du̱pana̱jkxtup o̱yjuu' ixpa̱jku̱na, ve'em tse'e vyin'a̱a̱'njada je̱ jayu juu' ve'e cho̱jktup je̱tse'e du̱pana̱jkxtat je̱ taay juu' ve'e tuk'íxju̱dup.
49004015	Ñojk'ó̱ye'e nko̱jtsumdat je̱ tyu̱v je̱'e̱ je̱ tso̱jku̱n ma̱a̱t je̱tse'e o̱y n'ijtumdinit je̱ Cristo ma̱a̱t, je̱'e̱ juu' ve'e du̱nu̱kuvajkip je̱ jaanchja'vivata̱jk, ve'em tse'e n'ijtumdinit ax jo'n je̱ jayu ye̱e̱'k'apé̱tta je̱tse'e jye̱'yada joma ve'e je̱ o̱y vinma'yu̱n du̱jaye̱pta.
49004016	Ku ve'e je̱ jayu je̱ ñi'kx je̱ kyo̱pk o̱y pu̱m ma̱kk pu̱m, navya̱a̱'njup tse'e o̱y je̱ ee'm to'k ka̱'a̱jyji joma ve'e je̱ pajk ñamyukju̱, nu̱na̱jkxjup tse'e je̱ y'uu'k je̱ jyu̱'kx je̱tse'e du̱yakma̱kkpu̱k nu̱jom je̱ ñi'kx je̱ kyo̱pk. Nay ve'empa tse'e n'ijtumda je̱ Cristo ma̱a̱t. Ku tse'e to'k ka̱'a̱jyji nu̱to'k jaty ntso̱jkumda je̱tse'e n'ijtumda je̱p je̱ Cristo kya̱'p pya'tkup, ve'em tse'e nnapyuta̱jkimjada je̱tse'e nu̱jom ma̱kk n'ijtumdinit to'k muk je̱ Cristo ma̱a̱t.
49004017	Je̱ja xa a̱ts miitse'e je̱ Ma̱ja̱ Vintsá̱n vyinkujk nma̱a̱jmada je̱ts ka'a ve'e m'ukjoojntykidinit ax jo'n je̱'e̱da pa̱n pa̱n jatye'e je̱ Nte'yam du̱ka'íxada je̱tse'e je̱ y'avintso̱ vinma'yu̱n du̱yaktonda,
49004018	juu' ve'e ijttup ax jo'n je̱ jayu juu' ve'e tsu̱u̱nidup kupi'ijts kuko̱o̱'ts, juu' ve'e du̱kajaye̱jptup je̱ joojntykin juu' ve'e je̱ Nte'yam yajkyp, juu' ve'e du̱katinu̱ja'vidup ku̱xe'e ma̱kk je̱ kyuvajk du̱tumpa̱mda,
49004019	juu' ve'e ko̱o̱'ktso̱'o̱tyoondinup ku ve'e je̱ ka̱ts du̱tukma̱a̱tjayé̱pta je̱ yaa'y je̱ ta̱'a̱x juu' ve'e ka pú̱kap jyaye̱jptup, juu' ve'e natyukka̱ta̱jkijidup nu̱jom juu' jatye'e ka ó̱yap, ax nu̱yojk tse'e du̱tso̱jk'ata̱'a̱tsta juu' ve'e ka ó̱yap vintso̱ ve'e ya̱ it ñaxy.
49004020	Ax ka'ats miitse'e je̱ Cristo jye̱'e̱ ve'em myakvaajnjidi.
49004021	Mpana̱jkxtup xa miitse'e je̱ Cristo ku̱x m'amo̱tunajxtu ve'e ku ve'e myakvaajnjidi, mtuk'íxju̱du tse'e je̱ tyu̱v je̱'e̱ juu' ve'e ijtp je̱ Jesús ka̱jx.
49004022	Myaktuknu̱ja'vidu tse'e je̱ts ka'a ve'e ve'em m'ukjoojntykidinit ax jo'n mko̱'o̱yjoojntykada y'ijt, je̱'e̱ ve'e ku ve'e xpana̱jkxta y'ijt juu' ve'e ka ó̱yap, je̱tse'e ve'em myakvin'a̱a̱'ndi;
49004023	myaktuknu̱ja'vidu ve'e je̱tse'e xyaktíktstinit je̱ mjo̱o̱tta je̱ mja'vinda.
49004024	Joojntykada ax jo'n du̱paa'ty du̱'ake̱e̱ga ma̱a̱t je̱ nam jáyuvin juu' ve'e je̱ Nte'yam mmo̱o̱jyju, juu' ve'e pya̱a̱m tu̱v je̱ts va'ajts ku ve'e ñay'apa̱mnajxji.
49004025	Ax je̱'e̱ ka̱jx tse'e, ka'a tse'e m'uktaayidinit, tyú̱vame'e to'k jado'k xmukó̱tstat je̱ mmujáyuda, ku̱x anañu̱joma ve'e n'ijtumda ax jo'n to'k ni'kx to'k ko̱pk ku̱n'ijtumdi je̱ Cristo ma̱a̱t.
49004026	Ku ve'e m'é̱kjada, ka'a tse'e mto̱kintóndat. Ka'a tse'e e̱jkjup mxa̱náxtat.
49004027	Ka'a tse'e x'itu̱mo̱'o̱dat je̱ Satanás.
49004028	Je̱'e̱ juu' ve'e me̱e̱'tsp tu̱y'it, ka'a tse'e y'ukme̱e̱'tsnit, je̱ o̱y to'nu̱ne'e je̱ kya̱'a̱j tyuktónup, ve'em tse'e du̱jayé̱pu̱t juu' je̱tse'e du̱putá̱kat pa̱n pa̱n jatye'e katih'ijtu̱xju̱dup.
49004029	Ka'a tse'e ti ka ó̱yap xkó̱tstat; je̱'e̱ ve'e mkó̱tstap juu' ve'e je̱ jayu ma̱kk du̱yak'ijttinup to'k muk je̱ Cristo ma̱a̱t je̱ts juu' jatye'e o̱y to'nu̱xjadap pa̱n pa̱n jatye'e m'amo̱tunajxju̱dup.
49004030	Ka'a tse'e xyaktsaachvinmáydat je̱ Espíritu Santo, juu' ve'e ta̱jki je̱m mja'vin ka̱jxmda je̱tse'e m'íxjada mjayé̱pjada van'it paat ku ve'e je̱ Nte'yam myaktaajnjidinit tum o̱y je̱ts tum va'ajts.
49004031	Maso̱kka̱xta juu' jatye'e ka ó̱yap. Ka'a tse'e mjo̱tma'attat, m'é̱kjadat, mjo̱t'ánjadat, ma̱kk mtun'aajvu̱ktat, mnavyinko̱jtspé̱tjadat, ka'a tse'e xnu̱ko̱'o̱vyinmáyadat je̱ mmujayu;
49004032	ñojk'ó̱ye'e o̱y jayu mnapyá̱mjadat to'k jado'k, je̱tse'e mnatyukmo̱'o̱tjadat. Namye̱e̱'kxu̱xjada je̱ mtó̱kinda vimpit atu̱j, ve'em ax jo'n je̱ Nte'yam xto̱kinme̱e̱'kxumdini jo'n je̱ Cristo ka̱jx.
49005001	Je̱'e̱ ku ve'e n'ijtumda je̱ Nte'yam je̱ y'ónu̱kta je̱tse'e o̱o̱y xtuntso̱jkumda, je̱'e̱ tse'e tonda je̱tse'e m'ijttinit ax jo'n je̱ Nte'yam.
49005002	Nachó̱kjada to'k jado'k, ve'em ax jo'n je̱ Cristo xtso̱jkumdi je̱tse'e xku'o̱o̱'kimdi. Ve'emts je̱'e̱ ve'e y'ijt ax jo'n je̱ tá̱nu̱k ya̱x juu' ve'e je̱ Nte'yam yaktukvintsa̱'kip je̱tse'e du̱'o̱yjava.
49005003	Ku̱x je̱ Nte'yam je̱ jyayu miitse'eda, je̱'e̱ ka̱jx tse'e vinko̱pk je̱ts ni pa̱na ve'e du̱kavinmáyu̱t je̱ts mtoondupe'e ax jo'n pa̱n pa̱n jatye'e je̱ navya̱jku̱n du̱yakvintsa̱'kintó̱kidup uk pa̱n pa̱n jatye'e je̱ ka̱ts du̱tukma̱a̱tjaye̱jptup je̱ yaa'y je̱ ta̱'a̱x juu' ve'e ka pú̱kap jyaye̱jptup. Ni pa̱na ve'e du̱kavinmaayvat je̱ts mtoondupe'e ax jo'n je̱ jayu ti du̱nas'ayó̱vada,
49005004	jyomva'anda tyiva'anda, o̱yvintso̱va juu' du̱ko̱tsta, kyatso̱'o̱tyónda ku ve'e du̱ko̱tsta juu' ve'e ka ó̱yap, ax ka'ats ya̱'a̱ ve'e du̱paa'ty du̱'ake̱e̱ga; ñojk'ó̱ye'e je̱ Nte'yam xkuko̱jtsjadat je̱ maa'yu̱n juu' je̱'e̱ ve'e xtoojnjimdup.
49005005	Mnu̱ja'vidup xa miitse'e je̱ts ka'a ve'e je̱ ko̱'o̱yyaa'yap y'íttat je̱m je̱ Cristo je̱ts je̱ Nte'yam y'am kya̱'m, nay ka'ava ve'e pa̱n pa̱n jatye'e kanaajk'ijtju̱dup va'ajts aaj va'ajts jo̱o̱t; ka'a tse'e je̱m y'ijttuvat pa̱n pa̱n jatye'e juu' du̱nas'ayo̱'vidup, je̱'e̱ts je̱'e̱ ve'eda juu' ve'e du̱vinja'vidup du̱vintsa̱'kidup juu' ve'e ka je̱ Nte'yamap.
49005006	Ka'ats miitse'e pa̱n mvin'a̱a̱'njadat ku ve'e vya'andat je̱ts ka'a ve'e vyinko̱pka je̱tse'e yaktónu̱t ax jo'n a̱tse'e tu̱nja'a, ku̱x ya̱ ka ó̱yap ka̱jx xa ve'e je̱ Nte'yam o̱o̱y du̱tunyaktsaachpaattinit je̱'e̱ pa̱n pa̱n jatye'e kaka̱tsu̱pa̱jkju̱dup.
49005007	Je̱'e̱ ka̱jx tse'e, ka'a tse'e ve'em xtóndat ax jo'n je̱ jayu juu' ve'e ve'em du̱toondup je̱ kyo̱'o̱y je̱'e̱.
49005008	Je̱p xa miitse'e to̱kin ja̱a̱tp m'ijtti, ve'em tse'e mtsu̱u̱nidi ax jo'n je̱ jayu juu' ve'e ijttup je̱ja ako̱o̱'ts it ja̱a̱t. Ax ka'ats miitse'e ve'em m'uk'ijttini, je̱'e̱ ka̱jx ku ve'e je̱ Nte'yam mmo̱o̱jyjidi je̱ vijin je̱ ke̱ju̱n. Joojntykada ve'em ax jo'n je̱ jayu juu' ve'e yo̱'ydup je̱ja ajajtk it ja̱a̱t.
49005009	Ku̱x je̱ jayu juu' ve'e je̱ Nte'yam yakvijp yakkejp, je̱'e̱ tse'e je̱ o̱y jáyuvin du̱jaye̱jpp, tyuumpts je̱'e̱ ve'e je̱ tyu̱v je̱'e̱ je̱tse'e jyoojntyka ax jo'n du̱paa'ty du̱'ake̱e̱ga.
49005010	Payo̱'o̱yda o̱y vintso̱ ve'e xtóndat juu' ve'e je̱ Ma̱ja̱ Vintsá̱n cha̱jkp.
49005011	Ka'a tse'e xtóndat ax jo'n je̱ jayu juu' ve'e du̱toondup juu' ve'e ni pa̱na kato'nu̱xjup, ve'em ax jo'n je̱ jayu juu' ve'e tsu̱u̱nidup je̱ja ako̱o̱'ts it ja̱a̱t, ñojk'ó̱ye'e xyaknu̱ke̱'xnatá̱kadat je̱ts ka ó̱yap je̱'e̱ ve'e juu' ve'e tyoondup.
49005012	Ku̱x tso̱'o̱tyo'nu̱n je̱'e̱ ve'e ku ve'e yakka̱ts juu' jatye'e tyoondup ayu'uts.
49005013	Ku ve'e je̱ kujajpa je̱ kuta̱'kxpa kyujaj kyutu̱'kx je̱ja ako̱o̱'ts it ja̱a̱t, nu̱ke̱'xnatá̱ka tse'e nu̱jom tyanku̱x,
49005014	ku̱x je̱ kujajpa je̱ kuta̱'kxpa ve'e du̱kujajp du̱kuta̱'kxp nu̱jom juu' jaty. Je̱'e̱ ka̱jx tse'e je̱ ka̱ts vya'añ: Mits, ma̱kk maava, jo̱tviju̱, pojtu̱ku̱ je̱tse'e mko̱o̱'k'ijtnit ax jo'n je̱ o̱o̱'kpa, je̱tse'e je̱ Cristo mkujajju̱t mkuta̱'kxju̱t. Jidu̱'u̱m tse'e je̱ ka̱ts vya'añ.
49005015	Ax ve'em tse'e, o̱o̱ye'e mtunnay'íxjadat pa̱n vintso̱ ve'e juu' xtóndat xkó̱tstat, ka ve'emap ax jo'n je̱ jayu juu' ve'e du̱katinu̱ja'vidup; ve'eme'e xtóndat ax jo'n je̱ jayu juu' ve'e du̱nu̱ja'vidinup juu' ve'e je̱ Nte'yam cha̱jkp.
49005016	Nam m'o̱'yixju̱dup tse'e, je̱'e̱ tse'e mtóndap je̱tse'e je̱ jayu xtukpana̱jkxtat je̱ Nte'yam, ku̱x je̱ jayu juu' ve'e u̱xyam joojntykidup, ko̱'o̱y jáyudats je̱'e̱ ve'e.
49005017	Ka'a tse'e o̱yvintso̱va juu' xtóndat; je̱'e̱ ve'e ixta o̱y je̱tse'e xnu̱jávadat pa̱n juu' ve'e je̱ Ma̱ja̱ Vintsá̱n cha̱jkp.
49005018	Ka'a tse'e m'oo'ktat mmo'okjadat, ku̱x ku xa ve'e je̱ jayu y'uu'k myu'ukju̱, vintó̱kiyupts je̱'e̱ ve'e; ñojk'ó̱ye'e tonda juu' ve'e je̱ Nte'yam cha̱jkp je̱ ma̱kkin ka̱jx je̱ts je̱ vinma'yu̱n ka̱jx juu' ve'e je̱ Espíritu Santo mmo̱o̱jyju̱dup.
49005019	Ko̱tsta to'k jado'k je̱ salmo ma̱a̱t je̱ u̱v ma̱a̱t juu' ve'e je̱ Nte'yam du̱yakmá̱jidup du̱yakjaanchidup, yaknaxta je̱ u̱v je̱ salmo je̱m mja'vin ka̱jxmda je̱ Ma̱ja̱ Vintsá̱n je̱ mya̱jin je̱ jyaanchin ka̱jx.
49005020	Pa̱n ti ve'e toojnjup ko̱jtsjup, xa̱'ma ka̱jx tse'e xkuko̱jtsjadat je̱ Nte'yam, je̱ Dios Tee'. Je̱ nMa̱ja̱ Vintsá̱namda Jesucristo ka̱jx tse'e ve'em xtóndat.
49005021	Ku̱x mvinja'vidup mvintsa̱'kidupe'e je̱ Cristo, napyutá̱kajadats to'k jado'k.
49005022	Ta̱'a̱xta̱jkta, napyá̱mjada je̱p je̱ mnu̱yaa'y kya̱'p pya'tkupta, ve'em ax jo'n je̱p je̱ Ma̱ja̱ Vintsá̱n kya̱'p pya'tkup ku̱m'ijtti.
49005023	Ku̱x je̱ yaa'tya̱jk, je̱'e̱ ve'e du̱nu̱kuvajkip je̱ ñu̱da̱'a̱x, ve'em ax jo'n je̱ Cristo du̱nu̱kuvajka pa̱n pa̱n jatye'e jaanchja'vijidup, je̱ Cristo, juu' ve'e je̱ jyayu du̱yaktso̱o̱kp je̱tse'e y'it je̱'e̱ ma̱a̱tta ax jo'n to'k ni'kx to'k ko̱pk ku̱y'ijtti.
49005024	Ax ve'em tse'e, ve'em ax jo'n je̱ jaanchja'vivata̱jk je̱p je̱ Cristo kya̱'p pya'tkup y'itta, nay ve'empa tse'e du̱tsa̱k je̱tse'e je̱ ta̱'a̱xta̱jk je̱p je̱ ñu̱yaa'y kya̱'p pya'tkup y'ítu̱t nu̱jom ka̱jx.
49005025	Yaa'tya̱jkta, tso̱kta je̱ mnu̱da̱'a̱xta, ve'em ax jo'n je̱ Cristo du̱tsa̱k je̱ jaanchja'vivata̱jk je̱tse'e du̱ku'o̱o̱'ki,
49005026	ve'em tse'e y'ijttinit o̱y je̱ts va'ajts. Ku̱x jyaanchja'vidu ve'e je̱ o̱y ka̱ts je̱ o̱y ayook, je̱'e̱ ka̱jx tse'e tyuknu̱vaatsjidi je̱ tyó̱kinda.
49005027	Kyu'o̱o̱'kits je̱'e̱ ve'e je̱tse'e je̱ja vyinkujk du̱pa̱a̱mnit je̱ ma̱jin ma̱a̱t, ve'em tse'e y'ijttinit ka to̱kin ma̱a̱tap, ni pa̱na ve'e je̱ to̱kin kyapaatu̱xjadat, o̱y je̱ts va'ajts je̱'e̱ ve'e y'ijttinit.
49005028	Ax ve'em tse'e du̱tsa̱k je̱tse'e je̱ yaa'tya̱jk du̱tsó̱ku̱t je̱ ñu̱da̱'a̱x ve'em ax jo'n je̱ y'avintso̱ ni'kxu̱ko̱pk du̱tsa̱k jo'n. Pa̱n pa̱n xa ve'e je̱ ñu̱da̱'a̱x du̱tso̱jkp, viinm tse'e ñacha̱kju̱.
49005029	Ka'a xa ve'e pa̱n juu' ve'e du̱katso̱jkp je̱ y'avintso̱ ni'kxu̱ko̱pk; ñojk'ó̱ye'e du̱yakjoojntyka je̱tse'e du̱'ix'it. Nay ve'empa tse'e je̱ Cristo du̱tún ma̱a̱t pa̱n pa̱n jatye'e jaanchja'vijidup,
49005030	je̱'e̱ pa̱n pa̱n jatye'e ijttup ax jo'n to'k ni'kx to'k ko̱pk ku̱y'ijtti je̱ Cristo ma̱a̱t.
49005031	Ax ya̱'a̱ ka̱jx tse'e du̱tsa̱k je̱tse'e je̱ yaa'tya̱jk du̱maso̱o̱knit je̱ tyee' je̱ tyaak je̱tse'e je̱ ñu̱da̱'a̱x du̱ma̱a̱tnamyojkjinit, ax nu̱me̱jtsk tse'e jyajttinit ax jo'n to'k ni'kx to'k ko̱pk ku̱y'ijtti.
49005032	O̱o̱y xa ya̱'a̱ ve'e tyunma̱ja̱ka̱tsa, ka'ats ya̱'a̱ ve'e yaknu̱java y'ijt, je̱'e̱ts a̱tse'e ntijp pa̱n vintso̱ ve'e je̱ Cristo y'it ma̱a̱t pa̱n pa̱n jatye'e jaanchja'vijidup.
49005033	O̱yam tse'e vye'ema, va'an tse'e je̱ yaa'tya̱jk je̱ ñu̱da̱'a̱x du̱tsa̱ku̱ ax jo'n viinm ñacha̱kju̱ jo'n; je̱ts je̱ ta̱'a̱xta̱jk, va'an tse'e je̱ ñu̱yaa'y du̱vintsa̱'a̱ga.
49006001	Pi'k ónu̱kta, ka̱tsa̱pa̱kta je̱ mtee'da je̱ mtaakta ax jo'n je̱ Ma̱ja̱ Vintsá̱n du̱tsa̱k, ku̱x ve'eme'e du̱paa'ty du̱'ake̱e̱ga.
49006002	Ku̱x je̱ muto'k pava'nu̱n juu' ve'e je̱ vaandu̱k ma̱a̱t, jidu̱'u̱m tse'e vya'añ: “Vintsa̱'a̱gada je̱ mtee'da je̱ mtaakta,
49006003	ve'em tse'e o̱y mtsa̱a̱nadat je̱tse'e may xa̱a̱j may joojnt mjoojntykadat yaja naxviijn.” Jidu̱'u̱m tse'e je̱ pava'nu̱n vya'añ juu' ve'e je̱ vaandu̱k ma̱a̱t.
49006004	Onu̱k tee'da, ka'a tse'e xyakjo̱tma'attat je̱ m'ónu̱kta; ñojk'ó̱ye'e xkó̱tstat xka'amáydat je̱tse'e xtuk'íxtat vintso̱ ve'e du̱mutóndat du̱mupá̱ktat je̱ Ma̱ja̱ Vintsá̱n.
49006005	Mutoompa jáyuda, ka̱tsa̱pa̱kta je̱ mvintsa̱nda yaja naxviijn je̱ vintsa̱'kin ma̱a̱t, je̱ ja'vin ma̱a̱t je̱ tsa̱'kin ma̱a̱t, to'k aaj to'k jo̱o̱t, ve'em ax jo'n je̱ Cristo viinm ku̱xka̱tsu̱pa̱jkti jo'n.
49006006	Mutonda ka van'ítjyap ku ve'e m'íxjada je̱tse'e ve'em o̱y mnaajktanuva'anjada je̱'e̱ ma̱a̱tta; ñojk'ó̱ye'e mutonda ax jo'n je̱ Cristo je̱ myutoompa je̱ myupa̱jkpa, to'k aaj to'k jo̱o̱t ax jo'n je̱ Nte'yam du̱tsa̱k jo'n.
49006007	To'k jo̱o̱te'e xmutóndat, ve'em ax jo'n je̱ Ma̱ja̱ Vintsá̱n ku̱xmutoondi ku̱xmupa̱jkti je̱ts ka'a ve'e je̱ jayu,
49006008	ku̱x mnu̱ja'vidup miitse'e je̱ts mo̱'o̱jadap je̱'e̱ ve'e je̱ Ma̱ja̱ Vintsá̱n juu' ve'e tukka̱da'akjup to'k jado'k pa̱n vintso̱ ve'e juu' ve'e o̱y juu' ve'e ka o̱y tu̱du̱tonda tu̱du̱ko̱tsta, je̱ mutoompa je̱ts je̱ yaktoompa.
49006009	Je̱ts miitsta, yaktoompa jáyuda, nay ve'empats miitse'e xtoonduvat ma̱a̱t je̱ mtoompada, muko̱tsta o̱y aaj o̱y jo̱o̱t, ka'a tse'e je̱ atsa̱'kin ma̱a̱t xmukó̱tstat, ku̱x mnu̱ja'vidupe'e je̱ts ve'em miitse'eda ax jo'n je̱'e̱da, m'ijttuvape'e je̱p je̱ Ma̱ja̱ Vintsá̱n kya̱'p pya'tkup, je̱'e̱ juu' ve'e je̱m tsapjo̱o̱tm ijtp. Ni pá̱nats je̱'e̱ ve'e du̱kaviijnk'íx.
49006010	Utsta ajchta utsta tsa̱'a̱da, ax juu'ts a̱tse'e nko̱jtskuka̱jxip, je̱'e̱ts je̱'e̱ ve'e je̱tse'e ma̱kk mnaajk'ijtjidinit to'k muk je̱ Ma̱ja̱ Vintsá̱n ma̱a̱t je̱ ma̱kkin ka̱jx juu' ve'e je̱ Nte'yam mmo̱o̱jyju̱dup.
49006011	Ve'em ax jo'n je̱ tojpa ma̱kk aaj ma̱kk jo̱o̱t y'it ku ve'e tu̱ñaxya̱xju̱ ax jo'n je̱ tojpa ñaxya̱xju̱ ku ve'e y'atso'oxtonuva'añ, nay ve'empats miitse'eda ma̱kk aaj ma̱kk jo̱o̱t m'ijttinit je̱'e̱ ka̱jx ku ve'e xjaye̱pta nu̱jom juu' ve'e je̱ Nte'yam mmo̱o̱jyju̱dup je̱tse'e x'ama̱a̱daagadat je̱ ko̱'o̱yjáyuvap juu' ve'e du̱nu̱vintsa̱nika̱jxp je̱ ko̱'o̱yja̱yuvapta̱jkta je̱tse'e mvin'a̱a̱'nuva'anjada.
49006012	Ku̱x ka je̱'e̱p xa u̱u̱'me'e nma̱a̱tnacho'oxpa̱jkumju̱dup je̱ nmujáyuvamda juu' ve'e tsu'utsax juu' ve'e nu̱u̱'pu̱nax, je̱'e̱ ve'e je̱ ko̱'o̱yjáyuvapta pa̱n pa̱n jatye'e yakkutojktup je̱m po̱j jo̱o̱tm, pa̱n pa̱n jatye'e du̱nu̱má̱jidup je̱tse'e du̱ka̱'mada je̱'e̱da juu' ve'e du̱ma̱a̱tnavya̱a̱'nju̱dup je̱ kyo̱'o̱y je̱'e̱.
49006013	Je̱'e̱ ka̱jx tse'e, ve'em ax jo'n je̱ tojpa ma̱kk ñaajk'ítju̱ ku ve'e tu̱ñaxya̱xju̱ ax jo'n je̱ tojpa ñaxyó̱xjada, nay ve'empats miitse'e ma̱kk aaj ma̱kk jo̱o̱t mnaajk'ijtjidinit je̱'e̱ ka̱jx ku ve'e xjaye̱pta nu̱jom juu' ve'e je̱ Nte'yam mmo̱o̱jyju̱dup, ax ve'em tse'e juu' xmuté̱nadat van'it ku ve'e je̱ ko̱'o̱yjáyuvap mvinkumínajadat. Ax kuts ya̱'a̱ ve'e ñáxu̱t, o̱y tse'e mtándat.
49006014	Ve'em ax jo'n je̱ tojpa je̱ tyiintsóm ñapya̱'mu̱xju̱, ve'empats miitse'e tyú̱vam juu' xkó̱tstat. Je̱ts ve'em ax jo'n ñatyukxa̱xju̱ je̱ pojxu̱n ax jo'n je̱ nu̱xoya, ve'empats miitse'e xtoonduvat xa̱'ma juu' ve'e pyaatyp y'ake̱e̱guip.
49006015	Ve'em ax jo'n je̱ tojpa ñay'apa̱a̱mdu̱kaja jo'n ku ve'e je̱ tyukva'ku̱n du̱tukva'aga, ve'empats miitse'e mnay'apa̱a̱mdu̱kajadat je̱tse'e je̱ jayu xvaajnjadat je̱ o̱y ka̱ts je̱ o̱y ayook, ve'em tse'e du̱nu̱jávadat vintso̱ ve'e y'íttat o̱y jo̱o̱t je̱ Nte'yam ma̱a̱t.
49006016	Je̱ts ve'em ax jo'n je̱ tojpa je̱m kya̱'m du̱mats'it to'k je̱ escudo juu' ve'e natyukkuvaajnjup je̱tse'e je̱m du̱yakpi'its nu̱jom je̱ ko'mu̱n juu' ve'e to̱o̱yp je̱tse'e yaktuknu̱kuj, ve'empats miitse'e ma̱kk xjaanchjávadat je̱ Nte'yam, ve'em tse'e mkah'ama̱a̱daagajadat je̱ ko̱'o̱yjáyuvap juu' ve'e du̱nu̱vintsa̱nika̱jxp je̱ ko̱'o̱yjayuvapta̱jkta.
49006017	Ve'em ax jo'n je̱ tojpa du̱jayep je̱ pyojxu̱n kujop, nay ve'empats miitse'e xnu̱ja'vidinit je̱ts je̱ Nte'yame'e je̱ mto̱kin mtuknu̱vaatsju̱du; je̱ts ve'em ax jo'n je̱ tojpa je̱ yajkxy tsojx du̱yaktún, nay ve'empa tse'e je̱ jayu xvaajnjadat je̱ Nte'yam je̱ y'ayook juu' ve'e je̱ Espíritu Santo mmo̱o̱jyju̱du.
49006018	Ijtp tse'e mtsapkó̱tstat pa̱n ti vinma'yu̱ne'e je̱ Espíritu Santo mmo̱'o̱jadap. Je̱'e̱ ka̱jx tse'e, nakyujoojntykajada, xa̱'ma ka̱jx tse'e xnu̱tsapkó̱tstat nu̱jom je̱ Nte'yam je̱ jyayu.
49006019	Ve'empats a̱tse'e to'k aaj xnu̱tsapko̱jtstuvat, ve'emts a̱tse'e je̱ Nte'yam je̱ aaj je̱ ayook xmo̱'o̱t vintso̱ a̱tse'e to'k aaj to'k jo̱o̱t juu' nkó̱tsu̱t, ve'emts a̱tse'e je̱ jayu nvaajnjadat je̱ o̱y ka̱ts je̱ o̱y ayook juu' ve'e kayaknu̱ja'vip y'ijt.
49006020	Ya̱ ayook ka̱jxts a̱tse'e je̱ Nte'yam xvinka̱a̱jn je̱ts a̱tse'e je̱ kuká̱tsiva n'ítu̱t. Ax yapts a̱tse'e poxu̱ntu̱jkp u̱xyam n'it ku̱xe'e a̱ts ya̱ ayook je̱ jayu nvaajñja. Nu̱tsapko̱tsta a̱ts to'k aaj je̱ts a̱tse'e ya̱ o̱y ka̱ts ya̱ o̱y ayook je̱ jayu va'ajts nvaajnjadat, ve'em ax jo'n du̱vinmachju̱ jo'n.
49006021	Ya̱ n'útsamda ya̱ n'ajchamda Tíquico, juu' ve'e o̱o̱y ntuntso̱jkumdup je̱tse'e to'k aaj to'k jo̱o̱t xputa̱jkimda je̱ Ma̱ja̱ Vintsá̱n je̱ tyoonk ka̱jx, ya̱'a̱ tse'e mtuknu̱jávajadap nu̱jom pa̱n vintso̱ a̱tse'e u̱xyam n'it je̱ts juu' a̱tse'e ntuump.
49006022	Je̱'e̱ ka̱jxts a̱ts miits ya̱'a̱ ve'e ntuknu̱ke̱xta je̱tse'e mva'nu̱xjadat pa̱n vintso̱ a̱a̱tse'e u̱xyam n'it je̱tse'e myakjo̱t'amá̱jajadat.
49006023	Je̱ Nte'yam, juu' ve'e nTee'imdup, je̱ts je̱ Ma̱ja̱ Vintsá̱n Jesucristo, je̱'e̱ tse'e du̱pá̱mdap je̱ o̱y jo̱o̱t, je̱ tso̱jku̱n, je̱ts je̱ jaanchja'vin je̱m je̱ utsta je̱ ajchta ma̱a̱t je̱ utsta je̱ tsa̱'a̱da jya'vin ka̱jxmda.
49006024	Je̱ Nte'yam tse'e du̱kunoo'kxup to'k ka̱'a̱jyji pa̱n pa̱n jatye'e ijtp du̱tso̱jktup je̱ nMa̱ja̱ Vintsá̱namda Jesucristo.
50001001	A̱tse'e je̱ Pablo, ma̱a̱t je̱ Timoteo, je̱ Nte'yam je̱ myutoompada je̱ myupa̱jkpada. Máyam a̱a̱tse'e je̱ Dios ntuknu̱ke̱xta pa̱n pa̱n jatye'e je̱ jaanchja'vivata̱jk du̱nu̱vinténidup ma̱a̱t pa̱n pa̱n jatye'e yakpa̱a̱mdup je̱tse'e pyutá̱kajadat, nay ve'empa anañu̱joma je̱ Nte'yam je̱ jyayu juu' ve'e ijttup to'k muk je̱ Jesucristo ma̱a̱t je̱m filíposit kyajpu̱n ka̱jxm.
50001002	Je̱ Nte'yam, juu' ve'e nTee'imdup, je̱ts je̱ Ma̱ja̱ Vintsá̱n Jesucristo, je̱'e̱ tse'e mkunoo'kxjadap je̱tse'e m'ijttinit je̱ y'o̱y jo̱o̱t ma̱a̱tta.
50001003	Ijtp a̱tse'e je̱ Nte'yam nkuka̱jtsja ku a̱ts miitse'e njaa'myé̱tsta.
50001004	Vinnaajknáx a̱tse'e ntsapka̱ts, nnu̱tsapko̱jtstupts a̱ts miitse'e je̱ xo̱o̱jntku̱n ma̱a̱t
50001005	ku̱x mnapya̱a̱jmju̱dupe'e a̱ts ma̱a̱t je̱tse'e ve'em vya'kxtu̱ku̱t je̱ o̱y ka̱ts je̱ o̱y ayook. Ve'em tse'e xtoondi je̱ muto'k xa̱a̱j ku a̱tse'e x'amo̱tunajxti je̱tse'e ve'em xtonda u̱xyam paat.
50001006	Vinjávats a̱tse'e ntañ je̱ts je̱'e̱ pa̱ne'e du̱yakje̱ji je̱ y'o̱y je̱'e̱ juu' ve'e je̱m mja'vin ka̱jxmda, ve'em tse'e du̱jaa'któnu̱t van'it paat ku ve'e m'ijttinit o̱y je̱ts va'ajts je̱ xa̱a̱j ku ve'e je̱ Jesucristo myiinnuvat.
50001007	Miitsta, juu' a̱tse'e o̱o̱y ntuntso̱jktup, pyaatyp y'ake̱e̱guipts je̱'e̱ ve'e je̱ts a̱ts miitse'e ve'em njávadat ntsó̱ktat, ku̱x pa̱n yap a̱tse'e poxu̱ntu̱jkp n'it ukpu̱ naspa̱ka a̱tse'e n'it je̱ts a̱tse'e je̱ jayu ntuk'ix je̱ts tyú̱vam je̱'e̱ ve'e je̱ o̱y ka̱ts je̱ o̱y ayook, miitsts a̱tse'e ntukma̱a̱tjaye̱jptup je̱ maa'yu̱n juu' a̱tse'e je̱ Nte'yam xtoojnji.
50001008	Ñu̱ja'vip xa ve'e je̱ Nte'yam je̱ts o̱o̱y a̱ts miitse'e anañu̱joma ntuntso̱kta, nyak'ana̱a̱'ktup a̱ts miitse'e je̱ tso̱jku̱n ma̱a̱t juu' ve'e je̱ Jesucristo pya̱a̱m yam a̱ts nja'vin ka̱jxm.
50001009	Nnu̱tsapko̱jtstupts a̱ts miitse'e je̱tse'e je̱ tso̱jku̱n juu' ve'e mjaye̱jptup, je̱'e̱ tse'e nu̱yojki'ata̱'a̱tsup je̱ nu̱ja'vin ma̱a̱t je̱ts je̱ vijin je̱ ke̱ju̱n ma̱a̱t,
50001010	ve'em tse'e m'o̱'yixjadat je̱tse'e xvinkó̱ndat je̱ y'o̱y je̱'e̱ je̱tse'e m'ijttinit o̱y je̱ts va'ajts, ka to̱kin ma̱a̱tap, van'it paat tse'e ve'em m'ijttinit ku ve'e je̱ Cristo myiinnuvat.
50001011	Ku ve'e xvinko̱nda je̱ y'o̱y je̱'e̱, je̱'e̱ ka̱jx ku ve'e je̱ Jesucristo mputá̱kajada, mjoojntykidup tse'e ax jo'n du̱paa'ty du̱'ake̱e̱ga je̱tse'e o̱y nu̱ko̱tsa je̱ts yakma̱ja yakjaancha je̱ Nte'yam y'ijtnit.
50001012	Utsta ajchta utsta tsa̱'a̱da, ntsa̱jkp xa a̱tse'e je̱tse'e xnu̱jávadat je̱ts nu̱yojke'e je̱ jayu du̱nu̱jávada je̱ o̱y ka̱ts je̱ o̱y ayook je̱'e̱ ka̱jx ku a̱tse'e pa̱kmuk n'it.
50001013	Ax ve'em tse'e je̱ tojpata̱jk juu' ve'e ijttup je̱ja je̱ yakkutojkpa vyinkujk juu' ve'e je̱ ma̱ja̱ kutojku̱n du̱ka̱'mip, je̱ts nu̱jom je̱ jayu, je̱'e̱ tse'e du̱nu̱ja'vidup je̱ts yap a̱tse'e poxu̱ntu̱jkp n'it ku̱xe'e a̱ts je̱ Cristo nmutún nmupu̱k.
50001014	Nay ve'empa tse'e ku ve'e du̱'ixta je̱ts yap a̱tse'e poxu̱ntu̱jkp, nu̱may tse'e je̱ utsta je̱ ajchta to'k aaj to'k jo̱o̱t ñapyá̱mjada je̱m je̱ Ma̱ja̱ Vintsá̱n y'am kya̱'m, nu̱yojk ma̱kk aaj ma̱kk jo̱o̱tts je̱'e̱ ve'e du̱ko̱tsta je̱ Nte'yam je̱ y'ayook.
50001015	Je̱ja xa ve'e pa̱n pa̱n jatye'e je̱ Cristo jye̱'e̱ je̱ jayu du̱vaajnjidup ku̱x cho̱jktupe'e je̱tse'e je̱ jayu vyintsa̱'a̱gajadat je̱ts ka'a ve'e a̱ts. Ax jé̱jadava tse'e juu' ve'e o̱y aaj o̱y jo̱o̱t je̱ jayu du̱vaajnjidup ku̱x nma̱a̱tnayja'vijidup a̱tse'e,
50001016	xtso̱jktup a̱tse'e ku̱x ñu̱ja'vidupe'e je̱ts je̱'e̱ ka̱jx a̱tse'e yaja n'it ku̱xe'e a̱ts je̱ jayu ntuk'ix je̱ts tyú̱vam je̱'e̱ ve'e je̱ o̱y ka̱ts je̱ o̱y ayook.
50001017	Je̱ jayu juu' ve'e du̱tso̱jktup je̱tse'e vintsa̱'a̱ga y'íttat, je̱ y'avintso̱ o̱'yinjits je̱'e̱ ve'e y'íxtidup ku ve'e je̱ jayu du̱vaajnjada je̱ Cristo jye̱'e̱. Ka to'k jo̱o̱tap tse'e ve'em du̱tonda, ñasja'vidupts je̱'e̱ ve'e je̱ts nu̱yojk a̱tse'e ntsaachpaa'tu̱t yap poxu̱ntu̱jkp ku̱xe'e ve'em du̱tonda.
50001018	Ax pa̱n to'k aaj to'k jo̱o̱t tse'e du̱tonda ukpu̱ ka to'k aaj to'k jo̱o̱tape'e, xo̱o̱jntkpts a̱tse'e ku ve'e je̱ jayu yakvaajñja je̱ Cristo jye̱'e̱. Ax xo̱o̱jntkpts a̱tse'e njaa'k'ítu̱t
50001019	ku̱x nmu̱ja'vinup a̱tse'e je̱ts o̱y a̱ts ya̱'a̱ ve'e ntuknáxu̱t je̱'e̱ ka̱jx ku a̱ts miitse'e xnu̱tsapko̱tsta je̱ts je̱'e̱ ka̱jx ku a̱tse'e xputa̱ka je̱ Espíritu Santo, juu' ve'e ijtp je̱m je̱ Jesucristo jya'vin ka̱jxm.
50001020	Juu'ts a̱tse'e ntsa̱jkp je̱ts a̱tse'e n'a'ix, je̱'e̱ts je̱'e̱ ve'e je̱ts a̱tse'e to'k aaj to'k jo̱o̱t nkutyónu̱t je̱ toonk juu' a̱tse'e je̱ Nte'yam xmo̱o̱y, ve'em tse'e u̱xyam je̱ts vintso̱ ve'e ya̱ it ñaxy je̱ Cristo yakma̱ja yakjaancha y'ijtnit a̱ts ya̱ nni'kx ya̱ nko̱pk ka̱jx, pa̱n joojntykip a̱tse'e uk pa̱n o̱o̱'kp a̱tse'e.
50001021	A̱ts ka̱jx, je̱'e̱jyjits a̱tse'e ntsa̱jkp je̱tse'e je̱ Cristo yakma̱ja yakjaancha y'ijtnit. Ax pa̱n o̱o̱'kpts a̱tse'e, a̱ts je̱ n'o̱'yints je̱'e̱ ve'e.
50001022	Ax pa̱n jaa'kjoojntykipts a̱tse'e yaja naxviijn, o̱'yip tse'e je̱ts a̱tse'e je̱ Cristo njaa'kmutónu̱t njaa'kmupá̱ku̱t. Ka'a xa a̱tse'e nnu̱java pa̱n juu' a̱tse'e ku̱nvinká̱n.
50001023	Tso'oxts je̱'e̱ ve'e je̱ts a̱tse'e nnu̱jávat juu' a̱tse'e ntsa̱jkp. Muto'k viijn, ntsa̱jkpts a̱tse'e je̱ts a̱tse'e n'o̱o̱'ku̱t je̱ts a̱tse'e ve'em n'ijtnit je̱ Cristo ma̱a̱t, a̱ts je̱ n'o̱'yine'e ve'em ku̱y'it.
50001024	Ax jado'k viijn, miits je̱ m'o̱'yindats je̱'e̱ ve'e je̱ts a̱tse'e njaa'kjoojntykat yaja naxviijn.
50001025	Ku̱x a̱tse'e ve'em vinjava ntañ, nnu̱ja'vipts a̱tse'e je̱ts njaa'kma̱a̱ttándap a̱ts miitse'e je̱tse'e nu̱yojk o̱y mtaandinit je̱ Cristo ma̱a̱t je̱tse'e nu̱yojk mxo̱o̱jntktinit je̱'e̱ ka̱jx ku je̱'e̱ ve'e xjaanchjávada,
50001026	ax ve'em tse'e o̱o̱y mtunxo̱o̱ndu̱ktat je̱ Ma̱ja̱ Vintsá̱n Jesucristo ka̱jx ku a̱tse'e jado'k nax n'ijtnuvat miits ma̱a̱tta.
50001027	Pa̱n ti ve'e toojnjup ko̱jtsjup, joojntykada ve'em ax jo'n du̱paa'ty du̱'ake̱e̱ga ma̱a̱t je̱ o̱y ka̱ts je̱ o̱y ayook, je̱ maa'yu̱nts je̱'e̱ ve'e juu' ve'e je̱ Cristo tyoojnjip je̱ jayu. Ax pa̱n na̱jkxpts a̱ts miitse'e nku'ixta uk pa̱n jékum a̱tse'e, ntsa̱jkpts a̱tse'e je̱ts a̱tse'e je̱ ka̱ts nmó̱tuvu̱t je̱ts ma̱kke'e mnaajk'ítjada to'k je̱ ja'vin ma̱a̱t je̱ts to'k je̱ vinma'yu̱n ma̱a̱t, ma̱kk aaj ma̱kk jo̱o̱te'e xtonda vintso̱ ve'e nu̱yojk je̱ o̱y ka̱ts je̱ o̱y ayook yakjaanchjávat
50001028	je̱ts ka'a ve'e xtsa̱'a̱gada ni vintso̱va pa̱n pa̱n jatye'e mtso'oxpa̱jkju̱dup. Pa̱n ve'em tse'e xtonda ax jo'n a̱tse'e tu̱nja'a, myaknu̱ke̱'xnatá̱kadap tse'e je̱ts vintó̱kidap je̱'e̱ ve'eda je̱ts miitse'e mtso̱'o̱ktat je̱'e̱ ka̱jx ku ve'e je̱ Nte'yam mputá̱kajada.
50001029	Je̱ Nte'yam tse'e mmo̱o̱jyju̱du je̱ xo̱o̱jntku̱n ka ko̱o̱jyape'e je̱tse'e xjaanchjávadat je̱ Cristo, ve'empa ve'e je̱tse'e xkutsaachpaadiduvat.
50001030	U̱xyam tse'e m'o̱'yixjada je̱ts a̱tse'e xputá̱kadat je̱tse'e kijpx n'ama̱a̱daaguimdat je̱ kyo̱'o̱y je̱'e̱. M'ixtu tse'e juu' a̱tse'e ntoon je̱ts a̱tse'e nyakvinto̱ki je̱ kyo̱'o̱y je̱'e̱, nay je̱'e̱jyam je̱'e̱ ve'e juu' a̱tse'e u̱xyam ntuump, ve'em ax jo'n je̱ ka̱ts xmó̱tuda.
50002001	Ax ve'em tse'e, je̱'e̱ ve'e ku ve'e mnaajkma̱kkpákjada ku̱xe'e to'k muk m'itta je̱ Cristo ma̱a̱t, ku ve'e mjo̱t'amá̱jada je̱ tso̱jku̱n ka̱jx, ku ve'e xjaye̱pta je̱ Espíritu Santo je̱m mja'vin ka̱jxmda, ku ve'e je̱ jayu x'ama'atjada ku ve'e chaachpaa'ty, je̱ts ku ve'e je̱ tukmo̱'tu̱n xjaye̱pta,
50002002	yakpo'okta to'k aaj a̱ts ya̱ nxo̱o̱jntku̱n je̱'e̱ ka̱jx ku ve'e xjaye̱pta to'k je̱ vinma'yu̱n, to'k je̱ tso̱jku̱n, je̱ts to'k je̱ jo̱o̱t to'k je̱ ja'vin.
50002003	Ka'a tse'e ti xtóndat je̱ m'avintso̱ o̱'yin ka̱jxji ukpu̱ je̱'e̱ ka̱jx ku ve'e mnamya̱java'anjada, nu̱u̱'k aaj nu̱u̱'k jo̱o̱te'e to'k jado'k xjávadat juu' ve'e viijnkta, ve'em ax jo'n je̱'e̱ ve'e nu̱yojk ku̱du̱nu̱má̱jidi je̱ts ka'a ve'e miitsta.
50002004	Ni pa̱na ve'e je̱ y'avintso̱ o̱'yinji du̱ka'íxtat, je̱'e̱ ve'e juu' ve'e tyuk'o̱'yiduvap je̱ viijnk jayu.
50002005	Ve'em xa ve'e du̱tsa̱k je̱tse'e je̱ vinma'yu̱n xjayé̱ptat ax jo'n je̱ vinma'yu̱n juu' ve'e je̱ Cristo Jesús jyayejpp.
50002006	O̱yam je̱'e̱ ve'e je̱ Nte'yam, kyuva̱jkts je̱'e̱ ve'e je̱tse'e du̱kayaktónu̱t je̱ ma̱jin je̱ jaanchin juu' ve'e jyayejpp ku̱x je̱ Nte'yam je̱'e̱ ve'e,
50002007	ñojk'ó̱ye'e du̱masa̱a̱k nu̱jom juu' ve'e y'ix jyaye̱jp je̱tse'e jyayuvimpijt, ve'em tse'e ñapya̱a̱jmji ax jo'n je̱ jayu juu' ve'e patto'nip.
50002008	Ax ku tse'e ñapya̱a̱jmji ax jo'n je̱ patto'niva, va'ajts nu̱u̱'k va'ajts naxka̱da'akyts je̱'e̱ ve'e ñapya̱a̱jmji je̱tse'e je̱ Dios Tee' du̱ka̱tsa̱pu̱jk van'it paat ku ve'e y'uk'a̱a̱'k je̱m cruz ka̱jxm, ve'em ax jo'n je̱ ma̱ja̱ to̱kin ku̱du̱tuujn.
50002009	Je̱'e̱ ka̱jx tse'e o̱o̱y je̱ Nte'yam tyunyakmá̱jiji tyunyakjaanchiji, je̱m tse'e ka̱jxm o̱o̱y du̱tumpu̱u̱jm je̱tse'e myo̱o̱jyji je̱ xa̱a̱j juu' ve'e du̱nu̱ma̱jika̱jxp du̱nu̱jaanchika̱jxp,
50002010	ve'em tse'e ku ve'e yak'amo̱tunáxu̱t je̱ Jesús je̱ xya̱a̱j, ko̱xkté̱nadap tse'e nu̱jom pa̱n pa̱n jatye'e ijttup je̱m tsapjo̱o̱tm, yaja naxviijn, je̱ts pa̱n pa̱n jatye'e ijttup je̱p naxviijnit itu̱pa'tkup,
50002011	anañu̱joma tse'e vya'andat je̱ts je̱ Jesucristo je̱'e̱ ve'e je̱ Ma̱ja̱ Vintsá̱n. Je̱ Nte'yam, juu' ve'e nTee'imdup, je̱'e̱ je̱ mya̱jin je̱ jyaanchin ka̱jx tse'e ve'em du̱tóndat du̱kó̱tstat.
50002012	Je̱'e̱ ka̱jx tse'e, miitsta, juu' a̱tse'e o̱o̱y ntuntso̱jktup, ve'em ax jo'n xkutyoondi je̱ ayook juu' a̱ts miitse'e nvaajnjidu ku a̱tse'e n'ijt miits ma̱a̱tta, nu̱yojkts je̱'e̱ ve'e u̱xyam du̱tsa̱k je̱tse'e xkutyóndat ku a̱tse'e jékum n'it. Tonda vintso̱ ve'e o̱y m'ijttinit je̱ Nte'yam ma̱a̱t. Ja'vip tsa̱'kip tse'e ve'em xtóndat,
50002013	ku̱x je̱ Nte'yam je̱'e̱ ve'e mmo̱o̱jyju̱dup ka je̱'e̱jyap je̱ vinma'yu̱n je̱tse'e xtsó̱ktat juu' je̱'e̱ ve'e cha̱jkp, nay ve'empa ve'e je̱ ma̱kkin je̱tse'e ve'em xtóndat xkó̱tstat.
50002014	Nu̱jom juu' jatye'e mtoondup mko̱jtstup, o̱y yakxó̱n tse'e xtóndat xkó̱tstat, ka'a tse'e to'k jado'k xpakó̱tstat uk mnakyo̱jtsvintsó̱vjadat,
50002015	ve'em tse'e ni pa̱na je̱ to̱kin mkapaatu̱xjadat, ni tía ve'e juu' ve'e ka ó̱yap, je̱ Nte'yam je̱ y'ónu̱k tse'e m'íttat juu' ve'e va'ajts aaj va'ajts jo̱o̱t joojntykidup je̱ja nu̱may jayu akujk juu' ve'e ko̱'o̱yjoojntykidup je̱ts ka vintú̱vap juu' du̱tonda. Ve'em tse'e m'íttat yaja naxviijn ax jo'n may je̱ maatsa juu' ve'e ya̱ naxviijnit it du̱kujajp du̱kuta̱'kxp,
50002016	mtuknu̱jávadap tse'e je̱ jayu vintso̱ ve'e du̱jayé̱ptat je̱ joojntykin juu' ve'e xa̱'ma ka̱jx ijtp. Pa̱n mtoondup tse'e ve'em, o̱o̱yts a̱tse'e ntunxo̱o̱ndu̱ku̱t miits ka̱jxta je̱ xa̱a̱j ku ve'e je̱ Cristo myiinnuvat, je̱'e̱ ka̱jx tse'e ku̱xe'e kyavinto̱ki juu' a̱tse'e ntoon nko̱jts ku a̱tse'e n'ijt miits ma̱a̱tta.
50002017	e̱o̱'ktu ve'e je̱ tá̱nu̱k ku ve'e je̱ Nte'yam yaktukvintsa̱'ki je̱m yo̱jxpe̱jtu̱n ka̱jxm je̱tse'e je̱ jayu o̱y y'íttat je̱ Nte'yam ma̱a̱t. Nay ve'empats a̱tse'e, pa̱n o̱o̱'kp a̱tse'e je̱ts je̱'e̱ ka̱jxe'e to'k aaj to'k jo̱o̱t xjaanchjávadat je̱ Jesucristo, xo̱o̱jntkpts a̱tse'e n'it.
50002018	Nay ve'emts a̱tse'e ntsa̱k je̱tse'e mxo̱o̱ndu̱ktat a̱ts ma̱a̱t.
50002019	Pa̱n vaamp tse'e je̱ Ma̱ja̱ Vintsá̱n Jesús, tso̱jk a̱tse'e nké̱xu̱t je̱ Timoteo je̱tse'e na̱jkx mku'íxjada, ve'emts a̱tse'e nxo̱o̱ndu̱ku̱t ku a̱tse'e nnu̱jávat pa̱n vintso̱ miitse'e je̱mda.
50002020	Je̱'e̱jyji ve'e to'k je̱ vinma'yu̱n du̱jaye̱jpp a̱ts ma̱a̱t. Ve'em ax jo'n a̱ts miitse'e o̱o̱y ntunvinmayda, nay ve'empats je̱'e̱ ve'e o̱o̱y mtunvinmaajyju̱duva.
50002021	Nu̱jom pa̱n pa̱n jatye'e viijnkta, y'íxtidupts je̱'e̱ ve'e je̱ y'avintso̱ o̱'yinji, ka'ats je̱'e̱ ve'e du̱tonuva'anda juu' ve'e je̱ Cristo Jesús cha̱jkp.
50002022	Ax mnu̱ja'vidup tse'e vintso̱ ve'e je̱ Timoteo du̱yaknu̱ke̱'xnatá̱ka je̱ts tyuumpe'e je̱ y'o̱y je̱'e̱. Ve'em ax jo'n je̱ jayu je̱ y'ónu̱k pyutá̱kaja, xputa̱jkipts a̱ts je̱'e̱ ve'e ku a̱tse'e je̱ jayu nvaajnjada je̱ o̱y ka̱ts je̱ o̱y ayook.
50002023	Ku̱x tse'e ve'em, je̱'e̱ ka̱jxts a̱tse'e n'a'ix je̱ts a̱ts miitse'e ntuk'aké̱xadat je̱tse'e na̱jkx mku'íxjada tun jatyji ku a̱tse'e nnu̱jávat pa̱n jaa'kpoxu̱nta̱ktsa̱a̱nap a̱tse'e uk pa̱n ka'a.
50002024	Nayja'vijinupts a̱tse'e je̱ Ma̱ja̱ Vintsá̱n ka̱jx je̱ts tso̱jk a̱tse'e viinm miits na̱jkx nku'ixta.
50002025	Ve'em a̱tse'e nnasjava je̱ts vinko̱pk je̱'e̱ ve'e je̱ts a̱ts miitse'e u̱xyam ntuknu̱ké̱xtat ya̱ n'útsamda ya̱ n'ajchamda Epafrodito, ya̱'a̱ juu' a̱tse'e ya̱ toonk ntukma̱a̱ttuump je̱tse'e ntukma̱a̱t'ama̱a̱daaga je̱ kyo̱'o̱y je̱'e̱, juu' a̱ts miitse'e xtuknu̱ke̱jxtu je̱ts a̱tse'e xmutónu̱t.
50002026	O̱o̱yts ya̱'a̱ ve'e du̱tuntsa̱k je̱tse'e y'ítu̱t anañu̱joma miits ma̱a̱tta, o̱o̱y tse'e du̱tunvinmay ku̱xe'e xmó̱tudi je̱ ka̱ts je̱ts pa̱jkju ya̱'a̱ ve'e.
50002027	Tyú̱vam xa ve'e je̱ts ma̱kk ya̱'a̱ ve'e o̱o̱y tyumpa̱jkji, o̱o̱'ku̱n ámani ya̱'a̱ ve'e vye'na. Ax je̱ Nte'yam tse'e tukmo̱'tju. Ka ya̱'a̱jyap tse'e tyukmo̱'t, xtukmo̱'tpa a̱ts je̱'e̱ ve'e je̱ts a̱tse'e nkatsaachvinmañáxu̱t.
50002028	Je̱'e̱ ka̱jxts a̱tse'e nu̱yojk ntsa̱k je̱ts a̱ts miits ya̱'a̱ ve'e ntuknu̱ké̱xtat je̱tse'e ve'em mxo̱o̱ndu̱ktat ku ve'e x'íxtinuvat, ve'emts a̱tse'e vinjo'n nko̱o̱'knavyinma'yu̱nmo̱o̱jyjinuvat.
50002029	Ku ve'e jye̱'yat, kuvá̱ktats ya̱'a̱ ve'e je̱ xo̱o̱jntku̱n ma̱a̱t ku̱x mnay'útsijidup mnay'ajchijidup mnay'útsijidup mnacha̱'a̱ijidupe'e je̱ Ma̱ja̱ Vintsá̱n ka̱jx. Vintsa̱'a̱gada je̱ jayu pa̱n pa̱n jatye'e ve'em ax jo'n ya̱'a̱,
50002030	ku̱x o̱o̱'ku̱n ámani ya̱'a̱ ve'e vye'na ku ve'e je̱ Cristo du̱mutuujn du̱mupu̱jk, napya̱a̱jmju tse'e je̱m je̱ o̱o̱'ku̱n y'am kya̱'m ku a̱tse'e xtoojnji juu' miitse'e mka'o̱'yixju̱du je̱ts a̱tse'e xtoojnjadat.
50003001	Ax ve'em tse'e, utsta ajchta utsta tsa̱'a̱da, xo̱o̱ndu̱kta ku̱xe'e to'k muk m'itta je̱ Ma̱ja̱ Vintsá̱n ma̱a̱t. Ka'ats a̱tse'e nko̱'o̱yjáva ku a̱tse'e njaaynuva juu' a̱ts miitse'e ntuknu̱ja'vidu, ku̱x miits je̱ m'o̱'yin ka̱jxta xa je̱'e̱ ve'e.
50003002	Nay'íxjada je̱'e̱ ka̱jxta juu' ve'e du̱toondup je̱ kyo̱'o̱y je̱'e̱, juu' ve'e du̱tso̱jktup je̱tse'e je̱ jayu je̱ ixta'nu̱n du̱ni'kxmadat du̱ko̱jmadat.
50003003	U̱u̱'mda xa je̱'e̱ ve'eda juu' ve'e je̱ ixta'nu̱n ma̱a̱t juu' ve'e je̱ Nte'yam y'o̱yja'vip ku̱x nvinja'vimdup nvintsa̱'kimdupe'e je̱ Nte'yam je̱ Espíritu Santo ka̱jx je̱tse'e nxo̱o̱jntkumda ku̱xe'e to'k muk n'ijtumda je̱ Cristo Jesús ma̱a̱t. Ka'a tse'e njaanchja'vimda je̱ts njaye̱jpumdupe'e je̱ joojntykin juu' ve'e xa̱'ma ka̱jx ijtp je̱'e̱ ka̱jx ku ve'e n'ijtumda to'k jayu je̱ naxviijnit je̱'e̱ ka̱jx je̱ts ka'a ve'e jado'k jayu.
50003004	Pa̱n jyaanchja'vidup tse'e jyapa̱na je̱ts je̱'e̱ ve'e du̱jaye̱jpp je̱ joojntykin juu' ve'e xa̱'ma ka̱jx ijtp je̱'e̱ ka̱jx ku ve'e y'it to'k jayu je̱ naxviijnit je̱'e̱ ka̱jx je̱ts ka'a ve'e jado'k jayu, nu̱yojkts je̱'e̱ ve'e juu' a̱tse'e ku̱njaanchjáva je̱ts njayejppts a̱tse'e je̱ joojntykin juu' ve'e xa̱'ma ka̱jx ijtp je̱'e̱ ka̱jx ku a̱tse'e n'it to'k jayu je̱ naxviijnit je̱'e̱ ka̱jx je̱ts ka'a ve'e jado'k jayu.
50003005	Yakpa̱a̱jmjits a̱tse'e je̱ ixta'nu̱n kutoodojtu̱k xa̱a̱j ke'ex, israeejlit jáyuts a̱tse'e, je̱ Benjamín je̱ jya̱ka̱'a̱, hebreo jáyuts a̱tse'e, je̱'e̱vats a̱ts je̱ ntee' je̱ ntaak. Pa̱n vintso̱ ve'e je̱ Moisés je̱ pyava'nu̱n yakkutyún, je̱ fariseo je̱ y'ixpa̱jku̱nts a̱tse'e mpanu̱jkxp y'ijt,
50003006	ve'emts a̱tse'e nnayja'viji je̱ts o̱y a̱tse'e nkutyún y'ijt je̱ pava'nu̱n, ve'emts a̱tse'e njomtonda ntitonda y'ijt je̱ jaanchja'vivata̱jk, o̱o̱yts a̱tse'e ntun'ix vintso̱ a̱tse'e nkutyonká̱xu̱t nu̱jom je̱ Moisés je̱ pyava'nu̱n.
50003007	Ax nu̱jomts ya̱'a̱ ve'e juu' jaty a̱tse'e o̱o̱y ntuntuknu̱má̱jip y'ijt, je̱ Cristo ka̱jxts a̱ts je̱'e̱ ve'e njava je̱ts ni vinxu̱pa a̱ts je̱'e̱ ve'e xkatuujnja.
50003008	Ax ka ya̱'a̱jyap tse'e, ve'em a̱tse'e njava je̱ts ni tía a̱ts je̱'e̱ ve'e xkatuujnja, tun to'kji je̱'e̱ ve'e juu' a̱tse'e nja'vip je̱ts o̱o̱y je̱'e̱ ve'e du̱tunnu̱ma̱ja, je̱'e̱ts je̱'e̱ ve'e ku a̱tse'e va'ajts n'íxat a̱ts je̱ nMa̱ja̱ Vintsá̱n, je̱ Cristo Jesús, juu' ka̱jx a̱tse'e nu̱jom juu' jaty nmaso̱o̱kni. Je̱ naax je̱ po'ox jo'nts a̱tse'e juu' nja'vini je̱'e̱ ka̱jx je̱ts a̱tse'e n'ijtnit je̱ Cristo ma̱a̱t,
50003009	a̱tse'e to'k muk n'ijtnit je̱'e̱ ma̱a̱t. Ax ve'emts a̱tse'e o̱y ntaannit je̱ Nte'yam ma̱a̱t ka je̱'e̱ ka̱jxap ku a̱tse'e ku̱n'ix vintso̱ a̱tse'e nkutyónu̱t je̱ Moisés je̱ pyava'nu̱n, je̱'e̱ ka̱jxe'e ku̱xe'e a̱ts je̱ Nte'yam xkato̱kimpu̱m ku̱xe'e a̱ts je̱ Cristo njaanchjáva.
50003010	Ntsa̱jkpts a̱tse'e je̱ts a̱tse'e va'ajts n'íxainit je̱ Cristo, a̱tse'e ntukma̱a̱tjaye̱jpnit je̱ ma̱kkin juu' ve'e jyayejpp ku ve'e jyoojntykpa̱jknuva. Ntsa̱jkpts a̱tse'e je̱ts a̱tse'e ntsaachpaa'tu̱t ve'em ax jo'n je̱'e̱ ve'e chaachpaaty, je̱ts a̱tse'e ve'em n'ítu̱t ax jo'n je̱'e̱ ku ve'e y'uk'a̱a̱'k,
50003011	ntso̱jkpapts a̱tse'e je̱ts a̱tse'e njoojntykpa̱jknuvat ku a̱tse'e a̱a̱'kani nve̱'nat.
50003012	Ka je̱'e̱p xa a̱tse'e ntijp je̱ts tá̱vani a̱ts ya̱'a̱ ve'e n'ama̱a̱daaguikú̱x ukpu̱ a̱tse'e n'it o̱y je̱ts va'ajts. Je̱'e̱ a̱tse'e ntuump je̱ts a̱tse'e nkutyónu̱t nu̱jom je̱ vinma'yu̱n juu' ve'e je̱ Cristo Jesús jyaye̱jp a̱ts ka̱jx ku a̱tse'e xje̱'e̱i'ukvaajñ.
50003013	Utsta ajchta utsta tsa̱'a̱da, viinm a̱tse'e nnayjávaja je̱ts ka'anum a̱ts ya̱'a̱ ve'e n'ama̱a̱daaga. Juu' a̱tse'e tu̱u̱v ntuump, nyaktanku̱jxpts a̱tse'e juu' ve'e náxyani je̱ts a̱tse'e je̱ nma̱kkin nyaktún pa̱n joma vaat a̱tse'e x'o̱'yixju̱ je̱ts a̱tse'e n'ama̱a̱daagat juu' ve'e miimpnum,
50003014	je̱ts a̱tse'e n'ijtnit ax jo'n je̱ jayu juu' ve'e ma̱kk noomp je̱tse'e too'va̱jkp jye̱'yat joma ve'e kyuka̱xa je̱ noomk, je̱ts a̱tse'e njoojntykinit je̱m tsapjo̱o̱tm, je̱ joojntykin juu' a̱tse'e je̱ Nte'yam xtuknu̱yaaxji ku̱xe'e a̱ts to'k muk n'it je̱ Cristo Jesús ma̱a̱t.
50003015	Nu̱jom pa̱n nu̱vinxu̱p u̱u̱'me'e nnu̱ja'vimdini je̱ Nte'yam je̱ y'ayook, ve'em tse'e du̱tsa̱k je̱tse'e je̱ vinma'yu̱n ve'em njaye̱jpumdat. Ax pa̱n je̱m tse'e juu' ve'e viijnk du̱vinmó̱tudup, je̱ Nte'yamts ya̱'a̱ ve'e tuknu̱jávajadap.
50003016	Pa̱n joma vaate'e je̱ Nte'yam xtuknu̱ja'vimda je̱ tyu̱v je̱'e̱, va'an tse'e du̱joojntykimda ax jo'n xtuknu̱ja'vimda.
50003017	Utsta ajchta utsta tsa̱'a̱da, joojntykada ax jo'n a̱ts, yakvinkó̱pkiduvats je̱'e̱ pa̱n pa̱n jatye'e joojntykidup ve'em.
50003018	May náxani xa a̱ts miitse'e nvaajnjada, ax u̱xyamts a̱ts miitse'e nu̱nyaaxnup njaa'kvaajnjada, je̱ts je̱ja ve'e nu̱mayda pa̱n pa̱n jatye'e du̱tso'oxpa̱jktup je̱ Cristo, ka'a tse'e du̱nu̱javava'anda pa̱n tya̱jxe'e y'uk'a̱a̱'k je̱m cruz ka̱jxm.
50003019	Ax vintó̱kidapts je̱'e̱ ve'e, je̱ tyiints tse'e vyinmaaydup je̱tse'e du̱kayakvinkó̱pkada juu' ve'e je̱ Nte'yam cha̱jkp, natyukmá̱jijidupts je̱'e̱ ve'e juu' ve'e ku̱du̱tuktso̱'o̱tyónda, je̱'e̱jyji ve'e vyinmaaydup juu' jatye'e ijtp yaja naxviijn.
50003020	Ax u̱u̱'mda, je̱mts u̱u̱'me'e tsapjo̱o̱tm nkukajpu̱nimda, n'a'íxumdupts u̱u̱'m je̱'e̱ ve'e je̱ Yaktso̱o̱kpa, juu' ve'e je̱m tso̱o̱'nup je̱tse'e yaja kya̱daaknit, je̱ Ma̱ja̱ Vintsá̱n Jesucristo.
50003021	Je̱'e̱ xa ve'e du̱yaktíktsnup u̱u̱'m ya̱ nni'kxamda ya̱ nkó̱pkamda, juu' ve'e ayonu̱kta̱ka, juu' ve'e o̱o̱'kup, je̱tse'e ve'em y'ijtnit ax jo'n je̱ y'avintso̱ ni'kxu̱ko̱pk juu' ve'e je̱ ma̱jin o̱o̱y du̱tunjaye̱jpp. Ve'em tse'e du̱tónu̱t je̱ ma̱kkin ka̱jx juu' ve'e yaktoomp je̱tse'e du̱yakkutojkjiká̱xu̱t nu̱jom juu' jaty.
50004001	Je̱'e̱ ka̱jx tse'e, utsta ajchta utsta tsa̱'a̱da, juu' a̱tse'e o̱o̱y ntuntso̱jktup, ntsa̱jkpts a̱tse'e je̱ts a̱tse'e n'ítu̱t miits ma̱a̱tta, xyakxo̱o̱jntktupts a̱ts miitse'e je̱ts a̱tse'e xmo̱'o̱da je̱ ma̱jin. Ijtp tse'e xtóndat juu' a̱ts miitse'e tu̱ntuknu̱jáyada, ma̱kk tse'e mnaajk'ítjadat to'k muk je̱ Ma̱ja̱ Vintsá̱n ma̱a̱t.
50004002	Nmunoo'kxtktupts a̱tse'e je̱ ta̱'a̱xta̱jk Evodia je̱ts je̱ ta̱'a̱xta̱jk Síntique je̱tse'e ñamyujo̱t'ó̱yajadat, ve'em ax jo'n du̱tsa̱k pa̱n pa̱n jatye'e du̱jaanchja'vidup je̱ Ma̱ja̱ Vintsá̱n.
50004003	Je̱ts mits, juu' a̱tse'e ntukma̱a̱tmutuump ntukma̱a̱tmupu̱jkp je̱ Nte'yam, n'amó̱tupts a̱ts mitse'e je̱tse'e xputá̱kat ya̱ nu̱me̱jtsk ta̱'a̱xta̱jkta. O̱o̱y a̱ts je̱'e̱ ve'e xtumputa̱jkidi ku a̱tse'e ntukka'amaajy je̱ o̱y ka̱ts je̱ o̱y ayook, xputa̱jkiduvats a̱tse'e je̱ Clemente je̱ts je̱ viijnk jáyuda juu' a̱tse'e nma̱a̱ttoonduva, je̱'e̱ juu' ve'e je̱ xya̱a̱jta javyétani ijtp je̱p libro ku̱jxp joma ve'e javyet y'itta je̱ xya̱a̱jta pa̱n pa̱n jatye'e joojntykidinup xa̱'ma ka̱jx.
50004004	Ijtp tse'e mnaajkxo̱o̱ndu̱kjadat je̱ Ma̱ja̱ Vintsá̱n ka̱jx. Vaannuvap a̱tse'e jado'k nax je̱tse'e mxo̱o̱ndu̱ktat.
50004005	Va'an tse'e je̱ jayu anañu̱joma du̱nu̱jávada vintso̱ ve'e o̱y jayu mnapyá̱mjada. Ta̱mji ve'e je̱ Ma̱ja̱ Vintsá̱n.
50004006	Ni tía ve'e xkavinmáydat, ñojk'ó̱ye'e, pa̱n ti ve'e toojnjup ko̱jtsjup, tsapko̱tsta, je̱tse'e je̱ Nte'yam juu' x'amó̱tudat, vaajnjiká̱xta nu̱jom je̱ Nte'yam je̱ kuko̱jtsu̱n ma̱a̱t.
50004007	Ku ve'e ve'em xtonda, van'it tse'e je̱ Nte'yam mmo̱'o̱jadat je̱ y'o̱y jo̱o̱t, juu' ve'e du̱jaa'knu̱má̱jip je̱ts ka'a ve'e juu' ve'e je̱ jayu vyinmó̱tudup, to'k viijn tse'e y'ítu̱t je̱ mja'vinda je̱ts je̱ mvinma'yu̱nda je̱ Cristo Jesús ma̱a̱t.
50004008	Utsta ajchta utsta tsa̱'a̱da, juu'ts a̱tse'e nko̱jtskuka̱jxinup, je̱'e̱ts je̱'e̱ ve'e je̱tse'e xpayo̱'o̱ydat nu̱jom juu' ve'e tyú̱vam, nu̱jom juu' ve'e vyinmajtsjup je̱tse'e yakvintsa̱'a̱gat, nu̱jom juu' ve'e du̱yaknu̱ke̱'xnata̱jkip je̱ tu̱v jáyuvin je̱ tu̱v joojntykin, nu̱jom juu' ve'e va'ajts, nu̱jom juu' ve'e du̱yakjé̱jip je̱ tso̱jku̱n, je̱ts nu̱jom juu' ve'e yak'o̱yja'vip. Payo̱'o̱yda nu̱jom juu' ve'e o̱y je̱ts juu' ve'e vyinmajtsjup je̱tse'e yak'o̱ñu̱kó̱tsat.
50004009	Je̱'e̱ tse'e tonda juu' a̱ts miitse'e ntuk'ixtu, juu' ve'e ntukka̱ta̱jkidu, juu' ve'e m'amo̱tunajxtu ku a̱tse'e nka̱jts, je̱ts juu' ve'e mnu̱'ixvaatstu vintso̱ a̱tse'e juu' ntun. Pa̱n mtoondup tse'e ve'em, ijtnupts je̱'e̱ ve'e je̱ Nte'yam miits ma̱a̱tta, je̱'e̱ juu' ve'e je̱ o̱y jo̱o̱t du̱yajkp.
50004010	O̱o̱y a̱tse'e ntunxo̱o̱ndu̱k je̱ Ma̱ja̱ Vintsá̱n ka̱jx ku̱xe'e a̱ts miits xjaa'mye̱jtstinuva; ka je̱'e̱pts a̱tse'e ntijp je̱ts xjaa'tyó̱kidinu a̱ts miitse'e, je̱'e̱ ve'e ku̱xe'e mka'o̱'yixjidi je̱ts a̱tse'e ku̱xputa̱jkidi.
50004011	Ka'ats a̱tse'e ve'em nva'añ ku̱xe'e a̱ts juu' xka'ijtja, ku̱x yuj a̱tse'e je̱ts a̱tse'e ntukjo̱tka̱da'aky juu' a̱tse'e n'ixp njayejpp.
50004012	Nnu̱ja'vip a̱tse'e vintso̱ ve'e juu' y'it kya'it. Ixtañts a̱tse'e njayep pa̱n ku'ux a̱tse'e n'it uk pa̱n ayooj a̱tse'e n'it, pa̱n n'ixp njayejpp a̱tse'e o̱o̱y juu' uk pa̱n vin'it a̱tse'e juu' xka'ijtja.
50004013	Nu̱jom xa a̱tse'e juu' x'o̱'yixju̱ ku̱x je̱ Cristo a̱tse'e xma̱kkinmo̱o̱yp.
50004014	O̱yam tse'e vye'ema, o̱yts miitse'e xtoondi ku a̱tse'e je̱ puta̱jkin xke̱jxjidi ku a̱tse'e yaja ntsaachpaa'ty.
50004015	Nay ve'empa tse'e, filíposit jáyuda, ku a̱ts miitse'e ntukmuko̱jts'ukvaandi je̱ o̱y ka̱ts je̱ o̱y ayook je̱ts ku a̱tse'e ntsa̱a̱'n je̱m macedóniait y'it jo̱o̱tm, ax xnu̱jávada jo'n, miitsjits je̱'e̱ ve'eda juu' a̱tse'e je̱ puta̱jkin xmo̱o̱ydu.
50004016	Ku̱x namvaat a̱tse'e je̱m tesalónicait kyajpu̱n ka̱jxm nve'na, xtuk'ake̱jxiduts a̱ts miitse'e ka to'k náxap vinxu̱p a̱tse'e juu' xka'ijtji.
50004017	Ax ka je̱'e̱pts a̱tse'e n'íxtip je̱ts a̱ts miitse'e juu' xmo̱'o̱dat, je̱'e̱ ve'e je̱tse'e ñu̱yókat je̱ o̱'yin juu' ve'e mjaye̱jptup je̱m je̱ Nte'yam vyinkojkm.
50004018	Njayejpp xa a̱tse'e nu̱yojk, ka'a a̱tse'e xkatih'ijtja. Je̱ puta̱jkin juu' a̱ts miitse'e xtuknu̱ke̱jxtu ya̱ Epafrodito ma̱a̱t, jé̱mani tse'e tyunjajtjini. Ve'emts ya̱'a̱ ve'e ya̱ puta̱jkin ax jo'n je̱ ya̱x juu' ve'e xoo'kp pa'ajk je̱tse'e je̱ Nte'yam du̱'o̱yjava.
50004019	Ax a̱ts je̱ nNte'yam tse'e mmo̱'o̱jadap nu̱jom pa̱n ti ve'e mka'ijtu̱xju̱dup. Ve'em tse'e du̱tónu̱t je̱ Jesucristo ka̱jx, ve'em ax jo'n o̱o̱y je̱ ma̱jin je̱ jaanchin du̱tunjayep.
50004020	¡Yakma̱ja yakjaancha tse'e y'ijtnit xa̱'ma ka̱jx u̱u̱'m je̱ nNte'yamamda, juu' ve'e nTee'imdup! Amén.
50004021	Je̱ Ma̱ja̱ Vintsá̱n Jesucristo ka̱jx a̱tse'e máyam je̱ Dios ntuknu̱ke̱xta anañu̱joma pa̱n pa̱n jatye'e ijttup je̱ Nte'yam je̱ jyayu. Ya̱ utsta ya̱ ajchta juu' ve'e ijttup a̱ts ma̱a̱t, ya̱'a̱ tse'e máyam je̱ Dios mtuknu̱ke̱jxju̱duva.
50004022	Nu̱jom je̱ Nte'yam je̱ jyayu juu' ve'e yaja ijttup, vinko̱pk pa̱n pa̱n jatye'e je̱m je̱ yakkutojkpa César tya̱k'am, je̱'e̱ tse'e máyam je̱ Dios mtuknu̱ke̱jxju̱duvap.
50004023	Je̱ nMa̱ja̱ Vintsá̱namda Jesucriistots miitse'e anañu̱joma mkunoo'kxjadap.
51001001	A̱tse'e je̱ Pablo, je̱ Nte'yam a̱tse'e xvinko̱o̱n je̱ts a̱tse'e je̱ Jesucristo je̱ kyuká̱tsiva n'ítu̱t. A̱ts ma̱a̱t je̱ n'útsamda je̱ n'ajchamda Timoteo,
51001002	máyam a̱a̱tse'e je̱ Dios ntuknu̱ke̱xta je̱ Nte'yam je̱ jyayu juu' ve'e nay'amojku̱du̱p je̱m colósasit kyajpu̱n ka̱jxm. Mtoondupe'e juu' ve'e pyaatyp y'ake̱e̱guip ku̱xe'e to'k muk m'itta je̱ Cristo ma̱a̱t. Je̱ Nte'yam, juu' ve'e nTee'imdup, je̱'e̱ tse'e mkunoo'kxjadap je̱tse'e m'ijttinit je̱ y'oy jo̱o̱t ma̱a̱t.
51001003	Ku a̱a̱ts miitse'e nnu̱tsapko̱tsta, xa̱'ma ka̱jxts a̱a̱tse'e nkuka̱jtsja je̱ Nte'yam, je̱ nMa̱ja̱ Vintsá̱namda Jesucristo je Tyee',
51001004	nkuko̱jtsjipts a̱a̱ts je̱'e̱ ve'e ku̱xe'e je̱ ka̱ts nmo̱tu vintso̱ ve'e je̱ Cristo Jesús xjaanchjávada je̱ts vintso̱ ve'e xtso̱ktu̱ nu̱jom je̱ Nte'yam je̱ jyayu.
51001005	Je̱'e̱ ka̱jx tse'e ve'em xtonda ku̱x m'a'íxtupe'e je̱ o̱'yin je̱m tsapjo̱o̱tm. M'amo̱tunajxtuts miits ya̱'a̱ ve'e ku ve'e myakvaajnjidi je̱ ayook juu' ve'e tyú̱vam,
51001006	je̱ o̱y ka̱ts je̱ o̱y ayook juu' ve'e mnu̱je̱'yju̱du̱ je̱ts juu' ka̱jxe'e jye̱ja je̱ y'o̱y je̱'e̱. Ya̱ ayook tse'e va'kxtk'ata̱a̱tsp je̱tse'e mya̱kkpa̱jk'atu̱'u̱ts to'k it to'k naxviijn, ve'em ax jo'n jyajt'ukvaajñ miits ma̱a̱tta ku ve'e x'amo̱tunajxti vintso̱ ve'e je̱ Nte'yam je̱ jayu je̱ maa'yu̱n du̱tuujnja je̱tse'e xnu̱ja'vidi je̱ts tyú̱vam je̱'e̱ ve'e je̱ ayook. Ax u̱xyam paat tse'e ve'em jyaty miits ma̱a̱tta.
51001007	Mva'nu̱xju̱du tse'e ya̱ ayook je̱ Epafras, je̱'e̱ juu' a̱a̱tse'e o̱o̱y ntuntsa̱jkp je̱ts a̱a̱tse'e nma̱a̱ttún, to'k je̱'e̱ ve'e je̱ Cristo je̱ myutoompa je̱ myupa̱jkpa juu' ve'e du̱kutyoomp je̱ toonk juu' ve'e yaktukka̱ta̱jki miits je̱ m'o̱'yin ka̱jxta.
51001008	Je̱'e̱ xa a̱a̱tse'e xtuknu̱ja'vi vintso ve'e xyaknu̱ke̱'xnatá̱kada je̱ tso̱jku̱n juu' ve'e je̱ Espíritu Santo pya̱a̱m je̱m mja'vin ka̱jxmda.
51001009	Je̱'e̱ ka̱jx tse'e, van'it paatani ku a̱a̱tse'e je ka̱ts nmo̱tu vintso̱ ve'e xjaanchjávada je̱ Jesucristo, ijtpts a̱a̱ts miitse'e nnu̱tsapko̱tsta, je̱'e̱ts a̱a̱tse'e je̱ Nte'yam n'amó̱tup je̱ts o̱ye'e mtuknu̱jávadat juu' je̱'e̱ ve'e cha̱jkp. Ve'emts ya̱'a̱ ve'e du̱tónu̱t nu̱jom je̱ vijin je̱ ke̱ju̱n ka̱jx je̱ts nu̱jom je̱ vinmó̱tuvin ka̱jx juu' ve'e yajkyp je̱ Espíritu Santo.
51001010	Ve'emts a̱a̱tse'e n'amo̱tu je̱tse'e mjoojntykadat vintso̱ ve'e je̱ Ma̱ja̱ Vintsá̱n du̱nu̱má̱jat du̱nu̱jaanchat je̱tse'e du̱'o̱yjávat nu̱jom juu' ve'e mtoondup mko̱jtstup, ve'em vintso̱ ve'e ñu̱yojki'ata̱'a̱tsu̱t nu̱jom je̱ y'o̱y je̱'e̱ miits ka̱jxta je̱tse'e nu̱yojk o̱y x'ixai'ata̱'a̱tstat je̱ Nte'yam.
51001011	N'amó̱tupts a̱a̱ts je̱'e̱ ve'e, ve'em ax jo'n o̱o̱y je̱ ma̱jin du̱tunjayep, je̱tse'e myakma̱kkpá̱kjadat je̱ mya̱kkin ma̱a̱t, ve'em tse'e mkanoo'kxtat je̱tse'e ijtp xtóndat je̱ y'o̱y je̱'e̱,
51001012	xo̱o̱ndu̱k jo̱o̱t tse'e je̱ kuko̱jtsu̱n xmo̱'odat je̱ Dios Tee', juu' ve'e je̱ maa'yu̱n mto'nu̱xju̱du je̱tse'e ve'em y'o̱ya je̱tse'e xtukma̱a̱tjayá̱pta je̱ jyayu nu̱jom je̱ y'o̱y je̱'e̱ juu' ve'e mtukmutso̱jkju̱dup, ve'em tse'e m'íttat ax jo'n je̱ jayu juu' ve'e yo̱'ydup je̱ja ajajtk it ja̱a̱t.
51001013	Ku ve'e n'ijtumdi ax jo'n je̱ jayu juu' ve'e yo̱'ydup je̱ja ako̱o̱'ts it ja̱a̱t, van'it tse'e je̱ Nte'yam xyakpítsumumdi je̱m je̱ Satanás y'am kya̱'m je̱tse'e xpa̱'mumdi je̱m je̱ Nte'yam je̱ y'Ónu̱k y'am kya̱'m, juu' ve'e o̱o̱y tyuntsa̱jkp,
51001014	je̱'e̱ pa̱ne'e je̱ y'o̱o̱'ku̱n ka̱jx xyakta'numdu naspa̱ka, xto̱kinme̱e̱'kxumduts u̱u̱'m je̱'e̱ ve'e.
51001015	To'kji xa ve'e je̱ Cristo, je̱'e̱ tse'e du̱nu̱má̱jip je̱ts ka'a ve'e ti jaty juu' ve'e yakpa̱a̱m, ja̱'a̱ tse'e du̱yaknu̱ke̱'xnata̱jki je̱ Nte'yam, juu' ve'e kayak'ixp.
51001016	Je̱ Cristo ma̱a̱t tse'e je̱ Nte'yam du̱pa̱mku̱jkx nu̱jom juu' jatye'e ijtp je̱m tsapjo̱o̱tm je̱ts yaja naxviijmpa, ve'em juu' ve'e kayak'ixp je̱ts ve'em juu' ve'e yak'ixp, juu' ve'e yakkutojktu̱p je̱ts juu' ve'e du̱nu̱vintsá̱nidup, juu' ve'e du̱nu̱vinténidup je̱ts juu' ve'e du̱ka̱'midup. Je̱ Cristo ma̱a̱t je̱ts je̱ Cristo je̱ mya̱jin ka̱jx tse'e je̱ Nte'yam nu̱jom juu' jaty du̱pa̱mku̱jx.
51001017	Ijtpamts je̱'e̱ ve'e je̱ Cristo ka'anume'e juu' jaty cho̱o̱'ndu̱k vye'na. Je̱ Cristo tse'e nu̱jom juu' jaty du̱yak'ijtp.
51001018	Je̱'e̱ tse'e du̱nu̱kuvajkip je̱ jaanchja'vivata̱jk, ve'em tse'e y'it je̱'e̱ ma̱a̱tta ax jo'n to'k ni'kx to'k ko̱pk ku̱y'ijtti.
51001019	Y'o̱yja'vi tse'e je̱ Nte'yam je̱tse'e je̱ Cristo y'it nay vanxu̱pyjyam ax jo'n viinm je̱ Dios Tee'.
51001020	Ja̱ Nte'yam tse'e du̱nu̱pa̱a̱jmtki je̱tse'e du̱ma̱a̱tnamyujo̱t'o̱'yijinit nu̱jom juu' jaty, ve'em juu' ve'e yaja naxviijn je̱ts juu' ve'e je̱m tsajo̱o̱tm, ve'em tse'e o̱y jo̱o̱t du̱yaktaajñ ja̱'a̱ ka̱jx ku ve'e je̱ Cristo y'uk'a̱a̱'k je̱m cruz ka̱jxm.
51001021	Mmujékumidup xa miitse'e y'ijt je̱ Nte'yam je̱tse'e xtso'oxpa̱jkti ja̱'a̱ ka̱jx ku ve'e xtonda xko̱tsta y'ijt je̱ kyo'oy ja̱'a̱;
51001022	ax u̱xyam, je̱ Nte'yamts miitse'e tu̱mmujo̱t'o̱'yijidini je̱ o̱o̱'ku̱n ka̱jx juu' ve'e je̱ Cristo yaknajx je̱m cruz ka̱jxm. Ve'emts je̱'e̱ ve'e du̱tuujn je̱tse'e mpa̱a̱jmjidinit je̱m je̱'e̱ vyinkojkm va'ajts aaj va'ajts joot je̱ts ka to̱kin ma̱a̱tap,
51001023	je̱'e̱ ve'e ku ve'e ma̱kk aaj ma̱kk jo̱o̱t mnaajk'ítjada to'k muk je̱ Cristo Jesús ma̱a̱t, ve'em ax jo'n je̱ ku̱p je̱ y'aa'ts ma̱kk yak'ijtju̱ ku ve'e kya̱a̱ktá̱ka, je̱tse'e xkamaso̱'o̱ktat je̱ y'o̱y je̱'e̱ juu' ve'e m'a'íxtup ja̱'a̱ ka̱jx ku ve'e xkuva̱jkti je̱ o̱y ka̱ts je̱ o̱y ayook juu' ve'e m'amo̱tunajxtu. Ya̱ o̱y ka̱ts ya̱ o̱y ayookts je̱'e̱ ve'e juu' ve'e to'k it to'k naaxviijn yaktukka'amaayp je̱ts juu ka̱jx a̱tse'e nyakpu̱u̱jm je̱ts a̱tse'e ntukka'amaayvat.
51001024	Ax xo̱o̱jntkpts a̱tse'e u̱xyam je̱'e̱ ka̱jx ku a̱ts miitse'e nkutsaachpaadada. Ku̱x ku a̱tse'e ntsaachpaa'ty je̱tse'e o̱y tyaandinit je̱ Nte'yam ma̱a̱t je̱ Cristo je jyayu, ve'emts a̱tse'e ntun ax jo'n je̱ Cristo ku ve'e je̱ jyayu du̱kutsaachpaadi,
51001025	je̱'e̱da juu' a̱tse'e nmutoondup nmupa̱jktup je̱'e̱ ka̱jx ku a̱tse'e je̱ Nte'yam xtukka̱ta̱jki ya̱ toonk, a̱ts miitse'e pu'uk avaada nvaajnjadat je̱'e̱ je̱ y'ayook.
51001026	Ka'a tse'e je̱ jayu ya̱ ayook du̱nu̱ja'vidi ju̱jp xu̱p, u̱xya námnum tse'e je Nte'aym du̱tuknu̱java je̱ jyayu,
51001027	ja̱'a̱ tse'e du̱nu̱pa̱a̱jmtki je̱tse'e du̱nu̱jávadat je̱ ma̱ja̱ maa'yu̱n juu' ve'e kayaknu̱ja'vip y'ijt je̱tse'e u̱xyam du̱tuujnja anañu̱joma je̱ jayu. Ax je̱'e̱ juu' ve'e kayaknu̱ja'vip y'ijt, ya̱'a̱ts je̱'e̱ ve'e: Je̱ Cristo ve'e ijtp je̱m mja'vin ka̱jxmda, ve'emts miitse'e je̱ Nte'yam xtukma̱a̱tjaye̱jptinit je̱ mya̱jin.
51001028	Je̱ Cristo jye̱'e̱ts je̱'e̱ ve'e juu' a̱a̱tse'e je̱ jayu nvaajnjip je̱ts a̱a̱tse'e je̱ jayu nko̱jtsvij, nu̱jom a̱a̱tse'e je̱ jayu ntuk'ixta je̱tse'e ve'em o̱y du̱vinmó̱tudat juu' ve'e je̱ Nte'yam cha̱jkp, ve'em tse'e y'ijttinit je̱m je̱ Nte'yam vyinkojkm o̱y, va'ajts, je̱ts to'k muk je̱ Cristo ma̱a̱t.
51001029	Ve'emts a̱ts ya̱'a̱ ve'e ntun pa̱n joma vaat a̱tse'e x'o̱'yixju̱ je̱ ma̱kkin ka̱jx juu' a̱tse'e je̱ Cristo o̱o̱y xtunmo̱o̱yp.
51002001	Ntsa̱jkp a̱tse'e je̱tse'e xnu̱jávadat je̱ts o̱o̱y a̱ts miitse'e ntunnu̱tsapko̱tsta, nay ve'empa je̱'e̱da pa̱n pa̱n jatye'e je̱m Laodicea je̱ts pa̱n pa̱n jaty a̱tse'e viinm xka'íxada.
51002002	Ntso̱jkpapts a̱tse'e je̱tse'e mjo̱t'amá̱jadat je̱tse'e to'k jado'k mnachó̱kjadat je̱tse'e o̱y xnu̱jávadat juu' ve'e kayaknu̱ja'vip y'ijt, je̱'e̱ts je̱'e̱ ve'e je̱ Cristo jye̱'e̱.
51002003	Je̱ Cristo ka̱jx tse'e yaknu̱java nu̱jom je̱ Nte'yam je̱ vyijin je̱ kye̱ju̱n je̱ts je̱ ñu̱ja'vin.
51002004	Ve'emts a̱ts miits ya̱'a̱ ve'e nvaajnjada je̱tse'e ni pa̱na mkavin'a̱a̱'njadat ma̱a̱t je̱ tsújit ka̱ts.
51002005	O̱yam a̱tse'e nka'it miits ma̱a̱tta, je̱m tse'e a̱ts ya̱ njo̱o̱t ya̱ nja'vin miits ma̱a̱tta. Xo̱o̱jntkpts a̱tse'e ku̱xe'e a̱ts nmu̱java je̱ts o̱y yakxo̱ne'e mnaajk'ítjada je̱ts ma̱kk aaj ma̱kk jo̱o̱te'e je̱ Cristo xjaanchjávada.
51002006	Je̱'e̱ ka̱jx tse'e, ve'em ax jo'n xkuva̱jkti je̱m mja'vin ka̱jxmda je̱ Ma̱ja̱ Vintsá̱n Cristo Jesús, jaa'kjoojntykadats miitse'e to'k muk je̱'e̱ ma̱a̱t.
51002007	Ve'em ax jo'n je̱ ku̱p je̱ y'aats yak'itju̱ ma̱kk, ve'empa tse'e du̱tsa̱k je̱tse'e ma̱kk mnaajk'ítjadat to'k muk je̱ Jesucristo ma̱a̱t. Yakma̱kkpa̱jk'ata̱'a̱tsta je̱ mjo̱o̱tta je̱ mja'vinda je̱'e̱ ka̱jx ku je̱'e̱ ve'e xjaanchjávada, ve'em ax jo'n myaktuk'ixti; o̱o̱y tse'e xtunkuko̱jtsjadat je̱ Nte'yam ku̱xe'e je̱ maa'yu̱n mto'nu̱xjada.
51002008	Ka'a tse'e mnamyaso̱'o̱kjadat je̱tse'e myakviijnkvó̱vdat ku ve'e myakvin'a̱a̱'nuva'andat ma̱a̱t je̱ ixpa̱jku̱n juu' ve'e ka tú̱vap je̱tse'e kyatún. Ka je̱ Criistovap je̱'e̱ ve'e du̱yakje̱ji je̱ ixpa̱jku̱n juu' ve'e tyuk'i̱xtup, je̱ ju̱jpit jayu je̱ ñu̱pa̱a̱mdu̱kada je̱'e̱ ve'e je̱ts je̱ ko̱'o̱y costumbre juu' ve'e ijtp yaja naxviijn.
51002009	Ka'a tse'e pa̱n mvin'a̱a̱'njadat, je̱ Cristo ve'e jayuvimpijt, je̱ Nte'yam je̱'e̱ ve'e nay vanxú̱pjyam ax jo'n viinm je̱ Dios Tee'.
51002010	Ax miitsta, je̱ Cristo ka̱jx tse'e xjaye̱pta nu̱jom juu jatye'e je̱ Nte'yam mtukmutso̱jkju̱dup ku̱xe'e m'itta to'k muk je̱ Cristo ma̱a̱t, juu' ve'e du̱ka̱'mip nu̱jom pa̱n pa̱n jatye'e yakkutojktup je̱ts pa̱n pa̱n jatye'e du̱nu̱má̱jidup.
51002011	Nay ve'empa tse'e, ku̱xe'e to'k muk m'itta je̱ Cristo ma̱a̱t, je̱ ixta'nu̱n tse'e mjaye̱jptup juu' ve'e jyaye̱jptup je̱ Nte'yam je̱ jyayu. Ka je̱ ixta'nu̱napts je̱'e̱ ve'e juu' ve'e je̱ israeejlit jayu ñi'kxmidup kyo̱jmidup, je̱ ixta'nu̱n je̱'e̱ ve'e juu' ve'e je̱ Cristo mpa̱'mu̱xju̱du je̱m mja'vin ka̱jxmda, ve'em tse'e xko̱o̱'ktoondinit je̱ m'avintso̱ vinma'yu̱nda.
51002012	Ku ve'e mna̱pe̱jtti, ve'emts je̱'e̱ ve'e ax jo'n je̱ Cristo ku̱xma̱a̱tnaxta̱jkidini je̱ts ax jo'n je̱'e̱ ve'e ku̱xma̱a̱tjoojntykpa̱jktiniva je̱'e̱ ka̱jx ku ve'e xjaanchjávada je̱ts o̱o̱ye'e je̱ Nte'yam je̱ ma̱kkin du̱tunjayep, je̱'e̱ pa̱ne'e je̱ mya̱kkin ka̱jx je̱ Cristo du̱yakjoojntykpa̱jknuva ku ve'e y'uk'a̱a̱'k.
51002013	Je̱ o̱o̱'kpa jo'n tse'e m'ijtti je̱ mto̱kin ka̱jxta je̱ts ku̱xe'e mkayakpa̱a̱jmjada vye'na je̱m mja'vin ka̱jxmda je̱ ixta'nu̱n. Ax je̱ Nte'yam tse'e mmo̱o̱jyju̱du je̱ joojntykin juu' ve'e xa̱'ma ka̱jx ijtp je̱ Cristo ma̱a̱t, je̱ Nte'yam tse'e xto̱kinme̱e̱'kxumdinu.
51002014	Nu̱jom je̱ to̱kin juu' u̱u̱'me'e ku̱nkuve̱jtumda, ve'em xa je̱'e̱ ve'e ax jo'n javyétani ku̱y'ijt je̱m na̱k ka̱jxm je̱tse'e je̱ Nte'yam je̱ na̱k ku̱du̱ma̱jvo̱jppe̱jtni je̱m je̱ Cristo cryuuz ka̱jxm, je̱ Cristo tse'e du̱kuve̱jt je̱ to̱kin juu' u̱u̱'me'e ku̱nkuve̱jtumdi.
51002015	Ku ve'e je̱ Crsito y'uk'a̱a̱'k je̱m cruz ka̱jxm, yakvintó̱kits je̱'e̱ ve'e je̱ ko̱'o̱yjáyuvapta je̱ts pa̱n pa̱n jatye'e je̱ ka ó̱yap du̱toondup juu' ve'e yakkutojktup je̱m po̱j jo̱o̱tm, ve'em tse'e du̱tuujn ax jo'n je̱ jayu y'atso'oxtún je̱tse'e mya̱a̱da'aky, van'it tse'e du̱tsum juu' ve'e yakvinto̱ki je̱tse'e du̱yaknu̱jkx je̱ja je̱ nu̱may jayu vyinkujk, ve'em tse'e cho̱'o̱tyóndat ku ve'e je̱ nu̱may jayu du̱'íxtat je̱ts ta̱ ve'e vyintó̱kida.
51002016	Je̱'e̱ ka̱jx tse'e, ka'a tse'e nvaat pa̱n mtukto̱kimpayo̱'o̱yjadat pa̱n ti ve'e mkaaydup m'ooktup uk pa̱n ti xa̱a̱j ve'e m'amaa'yidup, ni je̱ nam po̱'o̱a, ni je̱ po̱o̱'kxtku̱n xa̱a̱ja.
51002017	Juu' jatye'e pyavaandup, je̱'e̱jyji tse'e toomp y'ijt ku ve'e je̱ Crsito kyaminna vye'na, ka'a tse'e u̱xyam y'uktoonni.
51002018	Ka'a tse'e xma̱ja̱pá̱mdat pa̱n pa̱n jatye'e vaandup je̱ts je̱pe'e to̱kin ja̱a̱tp m'itta ku̱xe'e xkatonda juu' ve'e tyijtup je̱ts je̱'e̱ ve'e du̱yaknu̱ke̱'xnata̱jkip je̱ts mjaye̱jptupe'e je̱ nu̱u̱'k aaj je̱ nu̱u̱'k jo̱o̱t, vaandup tse'e je̱ts vinko̱pke'e je̱tse'e je̱ angelesta̱jk yakvinjávat yakvintsa̱'a̱gat. Tyijtup xa ve'e je̱ts yak'íxju̱du ve'e juu'; ax je̱'e̱ tse'e yakvinkó̱pkidup. Namyá̱jijidup tse'e ku̱x jyaye̱jptupe'e je̱ vinma'yu̱n juu' ve'e je̱ jayu jyaye̱jptup juu' ve'e̱ du̱ma̱a̱tnjavtya̱a̱'nju̱dup je̱ naxviijnit je̱ kyo̱'o̱y je̱'e̱.
51002019	Ka'a tse'e to'k muk y'itta je̱ Cristo ma̱a̱t, je̱'e̱ juu' ve'e ijtp ve'em ax jo'n je̱ ni'kx je̱ ko̱pk je̱ kyuvajk. Ve'em ax jo'n je̱ ee'm ma̱kk du̱yak'it je̱tse'e ñavyu̱u̱'nju̱ to'k je̱ ni'kx je̱ ko̱pk joma ve'e je̱ pajk ñamyukju̱, ve'em tse'e n'ijtumda to'k muk je̱ Crsito ma̱a̱t, ve'em tse'e nma̱kkpa̱jk'ata̱a̱tsumda to'k muk je̱'e̱ ma̱a̱t ax jo'n je̱ Nte'yam du̱tsa̱k.
51002020	Ku̱x ve'em miitse'e m'itta ax jo'n ku̱m'o̱o̱'kti je̱ Criso ma̱a̱t, ¿tya̱jx tse'e je̱p je̱'e̱ kya̱'m pya'tkup mnapyá̱mjada juu ve'e du̱ma̱a̱tnavya̱a̱'nju̱dup je̱ naxviijnit je̱ kyo̱'o̱y je̱'e̱?, ve'em ax jo'n je̱'e̱ ve'e ku̱xjaa'kma̱a̱tnavya̱a̱'njidi.
51002021	Ax ve'emts je̱'e̱ ve'e je̱ pyava'nu̱nda: “Ka'a tsee̱ ya̱'a̱ xtó̱nu̱t, ka'a tse'e ya̱'a̱ xja̱'kxu̱t, ka'a tse'e ya̱'a̱ xnu̱xájat.”
51002022	Je̱ jayu xa ve'e du̱mutaayvaattu ya̱ ixpa̱jku̱n. Juu' ve'e tyumpavaandup je̱ts ka'a ve'e yakkáyu̱t yakja̱'kxu̱t, je̱ Nte'yamts je̱'e̱ ve'e du̱pa̱a̱mp je̱tse'e vyintó̱kiyu̱t ku ve'e yakkay yakju̱'kx.
51002023	Ve'em ya̱'a̱ ve'e kye'ex je̱ts o̱y ya̱'a̱ ve'e ku ve'e yaktún ax jo'n du̱tumpava'anda, je̱'e̱ ku ve'e du̱tonda vintso̱ ve'e du̱tijta je̱tse'e je̱ Nte'yam yakvinjava yakvintsa̱'a̱ga; nu̱u̱'k aaj nu̱u̱'k jo̱o̱t tse'e jyanatyijjada, je̱tse'e vya'anda je̱ts nu̱yojk o̱ye'e je̱ Nte'yam yakmutún yakmupu̱k ku ve'e je̱ jayu je̱ ñi'kx je̱ kyo̱pk du̱yaktsaachpaa'ty. Ax ni vinxú̱pats ya̱'a̱ ve'e je̱ jayu kyaputá̱kaja je̱tse'e du̱'ama̱a̱daagat je̱ kyo̱'oy je̱'e̱ juu' ve'e cho̱jktup je̱ y'avintso̱ vinma'yu̱n ka̱jxta.
51003001	Je̱'e̱ ka̱jx tse'e ku̱xe'e m'itta ax jo'n je̱ Cristo ku̱xma̱a̱tjoojntykpa̱ktinuva, íxtada tse'e je̱ tsajo̱o̱tmit je̱'e̱, je̱m joma ve'e je̱ Cristo chu̱u̱na je̱ja je̱ Nte'yam y'aka'yu̱n pa'ayi.
51003002	Je̱'e̱ tse'e mvinmá̱ydap juu' jatye'e je̱m tsapjo̱o̱tm, ka je̱'e̱pe'e juu' ve'e yaja naxviijn.
51003003	M'ijttup xa ve'e ax jo'n je̱ Cristo ku̱xma̱a̱t'o̱o̱'kti. Je̱ joojntykin juu' ve'e mjaye̱jptup, mjaye̱jptupts miits je̱'e̱ ve'e ku̱xe'e to'k muk m'itta je̱ Cristo ma̱a̱t, je̱'e̱ juu' ve'e ijtp joma ve'e je̱ Nte'yam y'it.
51003004	Ax ku tse'e je̱ Cristo myiinnuvat, je̱'e̱ pa̱n ka̱jxe'e xtukma̱a̱tjayé̱pta ya̱ joojntykin, je̱'e̱ ma̱a̱tpa tse'e m'ijttinit je̱tse'e xtukma̱a̱tjaye̱jptinit je̱ mya̱jin.
51003005	Ax je̱'e̱ ka̱jx tse'e vinko̱pk je̱tse'e xyakkutó̱kinidinit je̱ naxviijnit je̱ kyo̱'o̱y je̱'e̱ juu' ve'e mjaye̱jptup je̱m mja'vin ka̱jxmda. Ax je̱ naxviijnit je̱ kyo̱'o̱y je̱'e̱, je̱'e̱ts je̱'e̱ ve'e ku ve'e je̱ jayu je̱ ka̱ts du̱tukma̱a̱tjayé̱pta je̱ yaa'y je̱ ta̱'a̱x juu' ve'e ka pú̱kap jyaye̱jptup, ku ve'e du̱tonda juu' ve'e ka ó̱yap ka va'ajtsap, ku ve'e du̱yaktonda je̱ y'avintso̱ vinma'yu̱nda, ku ve'e du̱tso̱kta juu' jatye'e ka ó̱yap, je̱ts ku ve'e juu' du̱nas'ayó̱vada. Ku̱x je̱'e̱ juu' ve'e ti du̱nas'ayo̱'vip, ka'ats je̱'e̱ ve'e je̱ Nte'yam du̱vinjava du̱vintsa̱'a̱ga, vyinja'vip vyintsa̱'kipts je̱'e̱ ve'e juu' ve'e je̱ jayu y'ixp jyayejpp.
51003006	Ya̱'a̱ ka̱jx tse'e je̱ Nte'yam du̱yaktsaachpaa'tu̱t je̱'e̱ pa̱n pa̱n jatye'e kaka̱tsu̱pa̱jkju̱dup.
51003007	Ax ve'emts miitse'e mjoojntykada mnaxviijnada y'ijt.
51003008	Ax u̱xyam, ve'em tse'e du̱tso̱jkpa je̱ts ya̱'a̱ ve'e xmaso̱o̱ktinit: je̱ jo̱t'a'nu̱n, je̱ e̱jku̱n, juu' ve'e du̱ko̱'o̱ñu̱vinma'yip je̱ myujayu, je̱ vinko̱jtspe̱jtu̱n, je̱ pako̱jtsu̱n, je̱ts je̱ jomko̱jtsu̱n je̱ tikko̱jtsu̱n.
51003009	Ka'a tse'e mnavyin'a̱a̱'njadat to'k jado'k, ku̱x mmaso̱o̱ktinu ve'e juu' jatye'e ka ó̱yap mtoondup y'ijt.
51003010	Ku ve'e xmaso̱o̱ktini, mton'ukvaandinu tse'e ax jo'n du̱paa'ty du̱'ake̱e̱ga ma̱a̱t je̱ nam jáyuvin juu' ve'e je̱ Nte'yam pya̱a̱m je̱tse'e mmo̱o̱jyjidi, je̱'e̱ tse'e je̱ Nte'yam yakvimpijtp je̱tse y'ijtnit ax jo'n viinm. Ve'em tse'e du̱tónu̱t van'it paat ku ve'e je̱ Nte'yam o̱y x'ixaidinit.
51003011	Ka'a xa ve'e tii pa̱n israeejlit jayu u̱u̱'me'eda uk pa̱n pa̱n jatye'e ka je̱'e̱pta, pa̱n nni'kxmimdup nko̱jmimdupe'e je̱ ixta'nu̱n uk pa̱n ka'a, pa̱n jékumit jayu ve'e n'ijtumda uk pa̱n pa̱n jatye'e du̱katinu̱ja'vidup, pa̱n joyu̱toompa jayu ve'e n'ijtumda uk pa̱n naspa̱ka jayu. Je̱'e̱ ve'e vinko̱pk je̱se'e je̱ jayu to'k muk y'it je̱ Cristo ma̱a̱t, juu' ve'e nu̱jom du̱nu̱ma̱jika̱jxp.
51003012	Ku̱x je̱ Nte'yame'e mvinko̱o̱jnju̱du je̱tse'e m'ijttnit je̱ jyayu je̱tse'e mtsó̱kjada, je̱'e̱ ka̱jx tse'e du̱tsa̱k je̱ts ya̱'a̱ ve'e xjaye̱jptinit, ve'em ax jo'n ya̱'a̱ ma̱a̱t ku̱mnatyukxo̱jxjidi: je̱ tukmo̱'tu̱n, je̱ o̱y jáyuvin, je̱ nu̱u̱'k aaj je̱ nu̱u̱'k jo̱o̱t, je̱ts ku ve'e juu' jaty yakmuteniku̱x.
51003013	Pa̱n je̱p xa ve'e pa̱n ti ve'e mnatyuknu̱'a̱a̱'nijidup, namyuténixjada tse'e to'k jado'k je̱ts namye̱e̱'kxu̱xjada je̱ mto̱kin vimpit atu̱j. Ve'em ax jo'n je̱ Crsito mto̱kinme̱e̱'kxjidi, nay ve'empats miitse'e mnatyo̱kinme̱e̱'kxju̱duvat to'k jado'k.
51003014	Ax juu' tse'e du̱nu̱vinko̱pkika̱jxp, je̱'e̱ts je̱'e̱ ve'e je̱tse'e je̱ tso̱jku̱n xjayé̱ptat. Ku̱x ku xa ve'e je̱ jayu je̱ tso̱jku̱n du̱jayep, to'k muk tse'e juu' jaty y'it tsoj yakxó̱n, ve'em ax jo'n du̱paa'ty du̱'ake̱e̱ga.
51003015	Yak'itta je̱m mja'vin ka̱jxmda je̱ Cristo je̱ y'oy jo̱o̱t je̱tse'e myakkutojku̱xjadat. Ku̱x ya̱ o̱y jo̱o̱t ka̱jxe'e je̱ Nte'yam myaaxu̱xjidi je̱tse'e to'k muk m'ijttinit, ve'em ax jo'n to'k ni'kx to'k ko̱pk ku̱m'ijtti. Ijtp tse'e Nte'yam xkuko̱jtsjadat.
51003016	O̱o̱ye'e xtunyak'íttat je̱ Cristo je̱ kya̱ts je̱ y'ayook je̱m mja'vin ka̱jxmda. Natyuk'íxjada juu' ve'e je̱ Nte'yam cha̱jkp je̱ts nakyo̱jtsvijjada to'k jado'k nu̱jom je̱ vijin je̱ ke̱ju̱n ma̱a̱t. A̱vda je̱ salmos, je̱ himnos, je̱ts je̱ u̱v juu' ve'e je̱ Nte'yam du̱yakmá̱jip du̱yakjaanchip.
51003017	Pa̱n ti jatye'e mtoondup mko̱jtstup, nu̱jom tse'e xtóndat xkó̱tstat je̱ Ma̱ja̱ Vintsá̱n Jesús ka̱jx, je̱tse'e je̱ kuko̱jtsu̱n xmo̱'o̱dat je̱ Nte'yam je̱'e̱ ka̱jx.
51003018	Ta̱'a̱xta̱jkta, napyá̱mjada je̱p je̱ mnu̱yaa'y kya̱'p pya'tkupta, ku̱x ve'eme'e du̱paa'ty du̱'ake̱e̱ga ku ve'e je̱ jayu to'k muk y'it je̱ Ma̱ja̱ Vintsá̱n ma̱a̱t.
51003019	Yaa'tya̱jkta, tso̱kta je̱ mnu̱da̱'a̱xta, ka'a tse'e xmujo̱tma'attat.
51003020	Pi'k ónu̱kta, ka̱tsa̱pa̱kta je̱ mtee'da je̱ mtaakta, ku̱x ve'eme'e je̱ Ma̱ja̱ Vintsá̱n du̱'oyjava.
51003021	Onu̱k tee'da, ka'a tse'e je̱ m'ónu̱kta xyakjo̱tma'attat, ku̱x ku ve'e du̱ko̱o̱'ktoondinit je̱ y'oy je̱'e̱.
51003022	Mutoompata̱jkta, ka̱tsa̱pa̱kta je̱ mvintsa̱nda juu' ve'e yaja naxviijn nu̱jom pa̱n ti jatye'e mtukpavaajnju̱dup, ka van'ítjyape'e ku ve'e m'íxjada je̱tse'e ve'em o̱y je̱ja je̱'e̱ vyinkujk mtanuva'anda, to'k aaj to'k jo̱o̱te'e xka̱tsa̱pá̱ktat je̱'e̱ ka̱jx ku ve'e je̱ Nte'yam xvintsa̱'a̱gada.
51003023	Pa̱n ti ve'e mtoondup, to'k aaj to'k jo̱o̱t tse'e xtóndat, ve'em ax jo'n je̱ Ma̱ja̱ Vintsá̱n du̱tsa̱k, ka je̱'e̱ ka̱jxape'e ku ve'e je̱ jayu ve'em du̱tso̱kta,
51003024	ku̱x mnu̱ja'vidup xa ve'e je̱ts mmo̱'o̱jadape'e je̱ o̱'yin je̱ Ma̱ja̱ Vintsá̱n. Mmutoondup mmupa̱jktu̱p xa miitse'e je̱ Jesucristo.
51003025	Ax je̱'e̱ pa̱n pa̱n jatye'e du̱toondup juu' ve'e ka ó̱yap, tukkuvé̱tjadapts je̱'e̱ ve'e je̱ Nte'yam. Je̱ Nte'yam, ka'ats je̱'e̱ ve'e je̱ jayu du̱viijnk'íx, myo̱o̱ynupts je̱'e̱ ve'e je̱ tsaachpaatu̱n pa̱n pa̱n jatye'e je̱ kyo̱'o̱y je̱'e̱ tu̱dutonda.
51004001	Yaktoompa tu̱jkta, tonda ax jo'n du̱paa'ty du̱'ake̱e̱ga ma̱a̱t je̱ mtoompada. Jaa'myé̱tsta je̱ts je̱me'e to'k juu' ve'e ijtp je̱m tsapjo̱o̱tm, ax je̱p tse'e je̱'e̱ kya̱'p pya'tkup m'itta.
51004002	Ijtp tse'e mtsapkó̱tstat, viji kej tse'e mnaajk'ítjadat je̱tse'e je̱ kuko̱jtsu̱n je̱ Nte'yam xmo̱'odat.
51004003	Nu̱tsapko̱jtstuva a̱a̱ts, ve'emts a̱a̱tse'e je̱ Nte'yam je̱ too' xyak'avaatsjat vintso̱ a̱a̱tse'e ntukka'amáyu̱t je̱ o̱y ka̱ts je̱ o̱y ayook, juu' ve'e kayaknu̱ja'vip yijt, je̱'e̱ je̱'e̱ ve'e ku ve'e je̱ jayu yakvaajñja je̱ Cristo jye̱'e̱. Je̱'e̱ ka̱jxts a̱tse'e yap poxu̱ntu̱jkp n'it.
51004004	Nu̱tsapko̱tsta a̱ts to'k aaj je̱ts a̱tse'e ya̱ o̱y ka̱ts ya̱ ayook je̱ jayu va'ajts nvaajnjadat, ve'em ax jo'n cha̱kju̱.
51004005	Viji kej tse'e juu' xtóndat xkó̱tstat je̱'e̱ ma̱a̱t pa̱n pa̱n jatye'e du̱kajaanchja'vidup je̱ Jesucristo, xa̱'ma ka̱jx tse'e xtóndat xkó̱tstat je̱tse'e du̱jaanchjávadat.
51004006	Ko̱tsta tse'e juu ve'e du̱yaknu̱ke̱'xnata̱jkip je̱ m'o̱y jáyuvinda je̱tse'e je̱ jayu du̱tuk'ó̱yadat, ve'em tse'e xnu̱jávadat vintso̱ ve'e to'k jado'k x'atso̱vu̱mpíttat, ve'em ax jo'n du̱paa'ty du̱'ake̱e̱ga.
51004007	Ya̱ n'útsamda ya̱ n'ajchamda Tíquico, juu' ve'e o̱o̱y ntuntso̱jkumdup je̱ts a̱tse'e o̱y ntukma̱a̱tmutún ntukma̱a̱tmupú̱k je̱ Ma̱ja̱ Vintsá̱n, ya̱'a̱ tse'e mva'nu̱xjadap pa̱n vintso̱ a̱tse'e u̱xyam n'it.
51004008	Je̱'e̱ ka̱jx a̱ts miits ya̱'a̱ ve'e ntuknu̱ke̱xta je̱tse'e xnu̱jávadat vintso̱ a̱a̱tse'e u̱xyam n'it, je̱tse'e mjo̱t'amá̱jadat.
51004009	Mya̱a̱divape'e ya̱ Onésimo ya̱ uts ya̱ ajch juu' ve'e o̱o̱y ntuntso̱jkumduvap je̱tse'e o̱y juu' jaty du̱tún du̱ka̱ts, ya̱'a̱ juu' ve'e ijtp nu̱to'kta miits, mva'nu̱xjadapts ya̱'a̱ ve'eda nu̱jom juu' jatye'e yaja toojnjup ko̱jtsjup.
51004010	Máyame'e je̱ Dios mke̱jxu̱xjada ya̱ Aristarco, a̱ts ya̱ nmupoxu̱nta̱kjayu. Máyame'e je̱ Dios mke̱jxu̱xju̱duva je̱ Marcos, je̱ Bernabé je̱ myugo'ok. Ta̱ tse'e myakvaajnjada je̱ts pa̱n na̱jkxpe'e mku'íxjada je̱ Marcos, kuva̱kta tse'e tsoj yakxó̱n.
51004011	Máyame'e je̱ Dios mke̱jxu̱xju̱duva je̱ Jesús juu' ve'e Justo du̱xa̱a̱jiva. Ya̱'a̱jyjida xa je̱'e̱ ve'e je̱ israeejlit jayu juu' a̱tse'e je̱ jayu ntukma̱a̱tvaajnjidup vintso̱ je̱'e̱ ve'e ku ve'e je̱ jayu y'itta je̱m je̱ Nte'yam y'am kya̱'m, xyakjo̱t'amá̱jidupts a̱ts je̱'e̱ ve'e.
51004012	Ma̱yame'e je̱ Dios mke̱jxu̱xjada je̱ Epafras, jado'k je̱'e̱ ve'e juu' ve'e nu̱to'kta miits je̱tse'e je̱ Jesucristo du̱mutún du̱mupu̱k. Ijtp tse'e to'k aaj to'k jo̱o̱t mnu̱tsapkó̱tsjada, ve'em tse'e je̱ Nte'yam du̱'amo̱tu je̱tse'e ma̱kk m'ijttinit to'k muk je̱ Jesucrsito ma̱a̱t je̱tse'e o̱y xnu̱jávadat juu' ve'e je̱ Nte'yam cha̱jkp.
51004013	A̱ts tse'e je̱ tu̱va̱ko̱jtsu̱n mpu̱u̱mp vintso̱ ve'e je̱ Epafras o̱o̱y mtunnu̱tsapkó̱tsjada, nay ve'empa je̱'e̱da pa̱n pa̱n jatye'e ijttup je̱m laodicéait je̱ts hierápolisit kyajpu̱n ka̱jxmda.
51004014	Máyame'e je̱ Dios mka̱jxu̱xju̱duva je̱ Lucas, je̱ tso̱'yiva juu' ve'e o̱o̱y ntuntso̱jkumdup, je̱ts je̱ Demas.
51004015	Máyame'e to'k aaj je̱ Dios xmo̱'o̱dat je̱ utsta je̱ ajchta ma̱a̱t je̱ utsta je̱ tsa̱'a̱da juu' ve'e ijttup je̱m Laodicea. Máyame'e to'k aaj je̱ Dios xmo̱o̱yduvat je̱ Ninfas je̱ts je̱ jaanchja'vivata̱jk juu' ve'e nay'amojkijidup je̱m tya̱k'am.
51004016	Ku ve'e xko̱jtska̱jxtat ya̱ na̱k, ké̱xtats je̱tse'e yakko̱jtspat joma ve'e je̱ jaanchja'viva tu̱jk ñay'amókajada je̱m Laodicea, ko̱jtstuvats miitse'e je̱ na̱k juu' a̱ts je̱'e̱ ve'e ntuknu̱ja'yidu.
51004017	Jidu̱'u̱m tse'e xna̱a̱jmadat je̱ Arquipo: “Tun'ixu̱ je̱tse'e xkutyónput je̱ toonk juu' ve'e je̱ Ma̱ja̱ Vintsá̱n mmo̱o̱jyju.”
51004018	A̱ts, je̱ Pablo, nka̱'mam a̱ts miitse'e ntuknu̱jáyada ya̱ máyam je̱ Dios. Jaa'myé̱tstats je̱ts yap a̱tse'e poxu̱ntu̱jkp. Je̱ Nte'yam tse'e mkunoo'kxjadap.
52001001	A̱tse'e je̱ Pablo, ma̱a̱t je̱ Silas je̱ts je̱ Timoteo, máyam a̱a̱tse'e je̱ Dios ntuknu̱ke̱xta je̱ jaanchja'vivata̱jk juu' ve'e nay'amojkijidup je̱m tesalónicait kyajpu̱n ka̱jxm. M'ijttupe'e je̱m je̱ Dios Tee' je̱ts je̱ Ma̱ja̱ Vintsá̱n Jesucristo jya'vin ka̱jxmda. Je̱'e̱ tse'e mkunoo'kxjadap je̱tse'e m'ijttinit je̱ y'o̱y jo̱o̱t ma̱a̱tta.
52001002	Nkuko̱jtsjip xa a̱a̱tse'e je̱ Nte'yam xa̱'ma ka̱jx anañu̱joma miits ka̱jxta, nnu̱tsapko̱jtstupts a̱a̱ts miitse'e ku a̱a̱tse'e ntsapka̱ts.
52001003	Je̱ Nte'yam, juu' ve'e nTee'imdup, jé̱jats a̱a̱tse'e je̱'e̱ vyinkujk nxa̱'majaa'myéts juu' ve'e mtoondup. Ax juu' tse'e mtoondup, je̱'e̱ts je̱'e̱ ve'e du̱yaknu̱ke̱'xnata̱jkip je̱ tso̱jku̱n juu' ve'e mjaye̱jptup je̱ts vintso̱ ve'e xjaanchjávada je̱ nMa̱ja̱ Vintsá̱namda Jesucristo, nay ve'empa vintso̱ ve'e to'k aaj to'k jo̱o̱t x'a'ixta ku ve'e myiinnuvat.
52001004	Utsta ajchta utsta tsa̱'a̱da, o̱o̱y xa ve'e je̱ Nte'yam mtuntsó̱kjada, nnu̱ja'vipts a̱a̱tse'e je̱ts je̱'e̱ ve'e mvinko̱o̱jnju̱du.
52001005	Ku̱x ku xa a̱a̱ts miitse'e nvaajnjidi je̱ o̱y ka̱ts je̱ o̱y ayook, ka'a tse'e nvaajnjidi tun je̱ ka̱ts ma̱a̱tji, je̱ Espíritu Santo je̱ mya̱kkin ma̱a̱tpa ve'e, je̱'e̱ a̱a̱tse'e xtukvinja'vi je̱ts tyú̱vam je̱'e̱ ve'e je̱ ayook juu' ve'e nvaajnjidu. O̱y xa ve'e xnu̱jávada vintso̱ a̱a̱tse'e njáyuva miits je̱ m'o̱'yin ka̱jxta ku a̱a̱tse'e n'ijt miits ma̱a̱tta.
52001006	Ax mnu̱'ixvaatstu tse'e vintso̱ a̱a̱tse'e juu' ntuujn nka̱jts, ve'em ax jo'n a̱a̱tse'e je̱ Ma̱ja̱ Vintsá̱n xtukmutsa̱jk; ó̱yame'e je̱ jayu o̱o̱y mtunyaktsaachpaatjidi, mkuva̱jktu tse'e je̱ o̱y ka̱ts je̱ o̱y ayook je̱ xo̱o̱jntku̱n ma̱a̱t juu' ve'e je̱ Espíritu Santo mmo̱o̱jyju̱du.
52001007	Ax ve'em tse'e mnu̱'ixvaatsjidi je̱ jaanchja'vivata̱jk pa̱n pa̱n jatye'e tsu̱u̱nidup je̱m macedóniait y'it jo̱o̱tm je̱ts yaja acáyait y'it ja̱a̱t.
52001008	Ax ka jé̱mjyap tse'e macedóniait y'it jo̱o̱tm je̱ts ka yaajyap tse'e acáyait y'it ja̱a̱t yaknu̱java je̱ Ma̱ja̱ Vintsá̱n je̱ kya̱ts je̱ y'ayook, ñu̱ja'viduvap je̱'e̱ ve'e je̱ jáyuda o̱yjoma tso̱va vintso̱ ve'e je̱ Jesucristo xjaanchjávada. Ka'a tse'e y'ukvinkó̱pkini je̱ts a̱a̱tse'e juu' nkó̱tsu̱t.
52001009	Je̱ jayu xa ve'e viinm du̱maajntyktup vintso̱ a̱a̱ts miitse'e o̱y yakxó̱n xkuva̱jkti ku a̱a̱tse'e n'ijt miits ma̱a̱tta, myaajntyktuva tse'e vintso̱ ve'e xvintsa̱'ki'atú̱vidi juu' ve'e ka je̱ Nte'yamap je̱tse'e xvinja'vi'ukvaandi xvintsa̱'ki'ukvaandi je̱ joojntyk Nte'yam, juu' ve'e tyú̱vam.
52001010	Nay myaajntyktuvapts je̱'e̱ ve'e vintso̱ ve'e x'a'ixta je̱ Nte'yam je̱ y'Onu̱k ku ve'e cho̱o̱'nu̱t je̱m tsapjo̱o̱tm je̱tse'e kya̱daaknit. Je̱ Jesuusts je̱'e̱ ve'e, je̱'e̱ juu' ve'e je̱ Nte'yam yakjoojntykpa̱jknuva ku ve'e y'uk'a̱a̱'k je̱tse'e xtuknu̱vaatsumda je̱ ma̱kk tsaachpaatu̱n juu' ve'e miimp.
52002001	Utsta ajchta utsta tsa̱'a̱da, mnu̱ja'vidinup xa ve'e je̱ts ka ko̱o̱jyap a̱a̱tse'e n'ijt miits ma̱a̱tta.
52002002	O̱yam a̱a̱tse'e je̱ jayu xyaktsaachpaaty je̱m filíposit kyajpu̱n ka̱jxm je̱ts a̱a̱tse'e je̱m nyakjomtuujn nyaktituujn, ax jo'n xnu̱jávada jo'n, ku a̱a̱tse'e nje̱'y joma ve'e miitsta, je̱ Nte'yamts a̱a̱tse'e je̱ ma̱kkin xmo̱o̱y je̱ts a̱a̱ts miitse'e je̱ja nu̱may tso'oxpa̱jkpa akujk nvaajnjidi je̱ o̱y ka̱ts je̱ o̱y ayook.
52002003	O̱y xa a̱a̱tse'e nnu̱java je̱ts tyú̱vam je̱'e̱ ve'e juu' ve'e nvaajnjidu, ka'a a̱a̱tse'e juu' nka̱ts je̱ ko̱'o̱y jo̱o̱t ma̱a̱t ukpu̱ juu' a̱a̱tse'e je̱ jayu ntukvin'u̱u̱'mp.
52002004	Je̱ Nte'yam a̱a̱tse'e xtukka̱ta̱jki ya̱ o̱y ka̱ts ya̱ o̱y ayook ku̱x y'ixp je̱'e̱ ve'e je̱ts ntuump a̱a̱tse'e juu' je̱'e̱ ve'e cha̱jkp. Ka ve'emapts a̱a̱tse'e je̱ jayu ntuk'ix je̱tse'e je̱ jayu du̱'o̱yjávat juu' a̱a̱tse'e ntuump nka̱jtsp, ve'eme'e ax jo'n je̱ Nte'yam du̱'o̱yjávat, je̱'e̱ pa̱ne'e a̱a̱ts ya̱ nja'vin ya̱ nvinma'yu̱n du̱tuk'ixnajxp.
52002005	Ax jo'n xnu̱jávada jo'n, ka'a xa a̱a̱ts miitse'e nvintaayidi nvinxo̱o̱nidi ku ve'e nvaajnjidi je̱ Nte'yam je̱ y'ayook. Ñu̱ja'vipts je̱'e̱ ve'e je̱ts ka'a a̱a̱tse'e ti nka̱jts juu' a̱a̱tse'e ntukmeempá̱kup.
52002006	Ni vin'ita xa a̱a̱tse'e nka'ixta je̱ts a̱a̱tse'e je̱ jayu xyakmá̱jat, du̱miitsada, du̱viijnkjáyuvada.
52002007	O̱yam a̱a̱tse'e xja'o̱'yixji je̱ts a̱a̱ts miitse'e ku̱n'amó̱tudi je̱ puta̱jkin ku̱xe'e a̱a̱ts je̱ Cristo je̱ kyuká̱tsiva n'it, ka'ats a̱a̱tse'e ve'em ntuujn, nu̱u̱'k aaj nu̱u̱'k jo̱o̱t a̱a̱tse'e n'ijt miits ma̱a̱tta, ve'em ax jo'n je̱ ónu̱k taak du̱yak'anu̱u̱'k je̱ y'ónu̱k.
52002008	Ku̱x o̱o̱y a̱a̱ts miitse'e ntuntso̱kta, je̱'e̱ ka̱jxts a̱a̱tse'e nnayja'viji je̱ts ka je̱'e̱jyape'e nvaajnjadap je̱ o̱y ka̱ts je̱ o̱y ayook, nay ve'empa ve'e je̱tse'e nku'o̱o̱'kadat ku a̱a̱tse'e ve'em ntun.
52002009	Utsta ajchta utsta tsa̱'a̱da, mjaa'mye̱jtstup xa ve'e vintso̱ a̱a̱tse'e ntuujn mpu̱jk jó̱vum xa̱a̱j jó̱vum tsooj, ve'emts a̱a̱tse'e ni pa̱na miits nkah'atsuux ku a̱a̱ts miitse'e nvaajnjidi je̱ o̱y ka̱ts je̱ o̱y ayook.
52002010	Mnu̱ja'vidinup xa miitse'e, nay ve'empa je̱ Nte'yam, je̱ts pyaatyp y'ake̱e̱guip je̱'e̱ ve'e juu' a̱a̱tse'e ntoon nko̱jts je̱ts je̱ va'ajts jo̱o̱t ma̱a̱t a̱a̱tse'e n'ijt miits ma̱a̱tta. Ka'ats a̱a̱tse'e pa̱n n'itu̱ma̱'a̱ je̱ts a̱a̱tse'e pa̱n xtuktó̱kinat o̱tyía.
52002011	Mnu̱ja'viduvapts miitse'e vintso̱ ve'e nko̱jtsmá̱kkidi je̱ts a̱a̱tse'e nu̱to'k nu̱to'k miits nyakjo̱t'amá̱jidi, ve'em ax jo'n je̱ ónu̱k tee' du̱tún je̱ y'ónu̱k.
52002012	Nmunoo'kxtktu tse'e je̱tse'e ve'em mjoojntykadat ax jo'n du̱vinmachju̱ je̱tse'e jyoojntykadat pa̱n pa̱n jatye'e je̱ Nte'yam ma̱a̱t napya̱a̱jmju̱dup, je̱ Nte'yam, juu' ve'e myaaxu̱xju̱du je̱tse'e m'ijttinit je̱m kyutojku̱n jo̱o̱tm je̱ts joma ve'e je̱ mya̱jin.
52002013	Nkuko̱jtsjivapts a̱a̱tse'e xa̱'ma ka̱jx je̱ Nte'yam ya̱'a̱ ka̱jx. Ku̱x ku xa miitse'e x'amo̱tunajxti je̱ Nte'yam je̱ kya̱ts je̱ y'ayook, ka'a tse'e xkuva̱jkti ax jo'n je̱ jayu je̱ kya̱ts je̱ y'ayook ku̱y'ijt jo'n, mkuva̱jktu ve'e ax jo'n je̱ Nte'yam je̱ kya̱ts je̱ y'ayook, ax je̱'e̱mts je̱'e̱ ve'e jye̱'e̱. Ax myaayp tse'e ku̱xe'e xjaanchjávada.
52002014	Utsta ajchta utsta tsa̱'a̱da, ku xa ve'e je̱ mmukukajpu̱n myaktsaachpaatjidi, ve'em tse'e mjajttuva ax jo'n jyajtti je̱ Nte'yam je̱ jyayu juu' ve'e je̱m Judea, juu' ve'e to'k muk ijttup je̱ Cristo Jesús ma̱a̱t, ve'eme'e jyajtti ku ve'e je̱ myu'israeejlit jayu yaktsaachpaatjidi.
52002015	Je̱ israeejlit jayu tse'e du̱kajaanchja'vidu je̱ Ma̱ja̱ Vintsá̱n Jesús je̱tse'e du̱yakjay'o̱o̱'kjidi, ve'em ax jo'n du̱yak'o̱o̱'kti je̱ Nte'yam je̱ y'ayook ko̱jtsnajxpata̱jkta, xjomtoonduva xtitoonduvats a̱a̱tse'e, cho'oxpa̱jktupts je̱'e̱ ve'e je̱ Nte'yam je̱ts pa̱n pa̱n jatye'e ka je̱ israeejlit jáyuvap.
52002016	Ku̱x ku xa a̱a̱tse'e nmuko̱tsta pa̱n pa̱n jatye'e ka je̱ israeejlit jáyuvap je̱tse'e ve'em du̱jaye̱jptinit je̱ joojntykin juu' ve'e xa̱'ma ka̱jx ijtp, ka'ats a̱a̱tse'e xyakjajtjava'anda, ve'em tse'e je̱ tyo̱kin du̱yakma'yi'ata̱'a̱tsta. Ax ta̱ tse'e tyukje̱'yjidini je̱ Nte'yam je̱ y'e̱jku̱n.
52002017	Utsta ajchta utsta tsa̱'a̱da, ku xa a̱a̱tse'e ntso̱o̱'nni joma miitse'eda je̱tse'e je̱ it ñajxy, ó̱yamts a̱a̱tse'e nka'ijt miits ma̱a̱tta, yam tse'e a̱a̱ts nja'vin ka̱jxm m'ijtti, o̱o̱yts a̱a̱tse'e njatuntsa̱jk je̱tse'e nku'íxtat.
52002018	Jana̱jkxuvaan xa a̱a̱tse'e, ukpu̱ jyatun'a̱tsjya, je̱ Pablo, may naxts a̱tse'e njana̱jkxuvaajñ, ax je̱ Satanás tse'e du̱kaxa̱'mayak'o̱'yip.
52002019	Miitsts a̱a̱tse'e ntukxo̱o̱jntktup je̱ts a̱a̱tse'e je̱ ma̱jin xmo̱'o̱da, n'a'ixp xa a̱a̱tse'e je̱tse'e n'ijtumdinit je̱m je̱ Ma̱ja̱ Vintsá̱n Jesucristo vyinkojkm ku ve'e myiinnuvat.
52002020	Miitstats je̱'e̱ ve'e juu' a̱a̱tse'e xmo̱o̱ydup je̱ ma̱jin je̱ts a̱a̱tse'e xtukxo̱o̱ndu̱kta.
52003001	Ax je̱'e̱ ka̱jx tse'e, ku a̱tse'e nko̱o̱'kmuténini ku̱xe'e a̱ts nkanu̱java vye'na pa̱n vintso̱ miitse'e je̱mda, nnayja'vijuts a̱tse'e je̱ts a̱tse'e ntaajñ je̱m aténasit kyajpu̱n ka̱jxm
52003002	je̱ts a̱ts miitse'e ntuknu̱ke̱jxti je̱ n'útsamda je̱ n'ajchamda Timoteo. Je̱'e̱ xa ve'e je̱ Nte'yam du̱mutoomp du̱mupa̱jkp je̱ts a̱a̱tse'e ntukka'amáy je̱ o̱y ka̱ts je̱ o̱y ayook, nke̱jxjiduts a̱ts je̱'e̱ ve'e je̱tse'e ma̱kk aaj ma̱kk jo̱o̱t xjaanchjávadat je̱ Jesucristo,
52003003	ve'em tse'e ni pa̱na kyavinmamya'atu̱t ku ve'e je̱ tsaachpaatu̱n mtukje̱'yajadat, ku̱x mnu̱ja'vidup xa miitse'e je̱ts xyaktsaachpaatumdape'e je̱ jayu ku ve'e je̱ Cristo mpana̱jkxumda.
52003004	Ku a̱a̱tse'e nve'na miits ma̱a̱tta, nvaajnjidu tse'e je̱ts xyaktsaachpaatumdape'e je̱ jayu. Ax ve'em tse'e tyoojnji kyo̱jtsji, ax jo'n xnu̱jávada jo'n.
52003005	Ax je̱'e̱ ka̱jx tse'e ku a̱tse'e nkajo̱t'ama̱ji, je̱'e̱ ka̱jxts a̱ts miitse'e ntuknu̱ke̱jxti je̱ Timoteo, ve'emts a̱a̱tse'e nnu̱jávat pa̱n vintso̱ miitse'e je̱m m'itta je̱ mjaanchja'vin ka̱jxta, ku̱x je̱'e̱ a̱tse'e nvinmaay ku ve'e to'mayji je̱ Satanás ku̱myakvinmamya'tjidi je̱tse'e ve'em ku̱vyinto̱ki juu' a̱a̱tse'e ntoon nko̱jts.
52003006	Ax ta̱ tse'e je̱ Timoteo vyimpijtnuva, je̱'e̱ts a̱tse'e xvaajnjip vintso̱ miitse'e je̱m mnaajk'ítjada je̱ jaanchja'vin ma̱a̱t je̱ts je̱ tso̱jku̱n ma̱a̱t, ve'em tse'e vya'añ je̱ts xo̱o̱ndu̱k aaj xo̱o̱ndu̱k jo̱o̱t a̱ts miitse'e xxa̱'majaa'myé̱tsta je̱ts o̱o̱y a̱tse'e xtun'ixuva'anda, nay ve'empa ax jo'n a̱ts miitse'e n'ixuvaanduva.
52003007	Ax je̱'e̱ ka̱jx tse'e, utsta ajchta utsta tsa̱'a̱da, ó̱yam a̱a̱tse'e ntsaachvinmaajy je̱ts a̱a̱tse'e je̱ jayu xyaktsaachpaaty, jo̱t'amá̱jits a̱a̱tse'e ku̱x nmu̱ja'vip a̱a̱tse'e je̱ts to'k aaj to'k jo̱o̱te'e xjaanchjávada je̱ Jesucristo.
52003008	O̱o̱y a̱a̱tse'e ntunxo̱o̱ndu̱k ku̱xe'e to'k aaj to'k jo̱o̱t m'itta je̱ Ma̱ja̱ Vintsá̱n ma̱a̱t.
52003009	¡Ka'a a̱a̱tse'e mpaa'ty vintso̱ a̱a̱tse'e je̱ Nte'yam nkuko̱jtsjat nu̱jom je̱ xo̱o̱jntku̱n ka̱jx juu' a̱a̱tse'e njayejpp je̱ja je̱ Nte'yam vyinkujk miits ka̱jxta!
52003010	Jó̱vum xa̱a̱j jó̱vum tsooj a̱a̱tse'e je̱ Nte'yam nmunoo'kxtu̱k je̱ts a̱a̱ts miitse'e nku'íxtinuvat je̱tse'e pu'uk avaada je̱ mjaanchja'vinda y'ítu̱t.
52003011	Je̱ Nte'yam, juu' ve'e nTee'imdup, je̱ts je̱ nMa̱ja̱ Vintsá̱namda Jesucristo, je̱'e̱ tse'e va'andap je̱ts a̱a̱ts miitse'e na̱jkx nku'íxtinuva.
52003012	Je̱ Ma̱ja̱ Vintsá̱n tse'e o̱o̱y du̱tunjaa'kyakmáyap du̱tunjaa'kyakmá̱jap je̱ mtso̱jku̱nda juu' ve'e mnayjaye̱jpu̱xju̱dup to'k jado'k je̱ts anañu̱joma je̱ jayu ma̱a̱t, ve'em ax jo'n a̱a̱ts miitse'e ntso̱kta.
52003013	Je̱ Nte'yam tse'e myak'ítjadap to'k aaj to'k jo̱o̱t, va'ajts, je̱ts ka'a ve'e ti to̱kin ma̱a̱t je̱m je̱'e̱ vyinkojkm ku ve'e myiinnuvat je̱ nMa̱ja̱ Vintsá̱namda Jesús ma̱a̱t nu̱jom pa̱n pa̱n jatye'e jye̱'e̱ip.
52004001	U̱xyam tse'e, utsta ajchta utsta tsa̱'a̱da, je̱ Ma̱ja̱ Vintsá̱n Jesús ka̱jx xa a̱a̱ts miitse'e nmunoo'kxtu̱kta je̱tse'e mjoojntykadat ax jo'n a̱a̱ts miitse'e ntuk'ixti, ve'em ax jo'n je̱ Nte'yam du̱tsa̱k. Ax nu̱yojk tse'e ve'em xjaa'któndat vintso̱ ve'e ya̱ it ñaxy.
52004002	Mnu̱ja'vidup xa ve'e je̱ts ti a̱a̱ts miitse'e ntukpavaandu je̱ Ma̱ja̱ Vintsá̱n Jesús ka̱jx.
52004003	Juu' xa ve'e je̱ Nte'yam cha̱jkp, ya̱'a̱ts je̱'e̱ ve'e: Joojntykada vintso̱ ve'e je̱ Nte'yam yakma̱ja yakjaancha y'ijtnit. Ka'a tse'e je̱ ka̱ts xtukma̱a̱tjayé̱ptat je̱ yaa'y je̱ ta̱'a̱x juu' ve'e ka pú̱kap mjaye̱jptup,
52004004	to'k jado'ke'e du̱jayé̱pu̱t je̱ ñu̱da̱'a̱x je̱ va'ajts jo̱o̱t ma̱a̱t je̱ts je̱ vintsa̱'kin ma̱a̱t.
52004005	Ka'a tse'e je̱ ka̱ts xtukma̱a̱tjayé̱ptat je̱ yaa'y je̱ ta̱'a̱x ku̱x aamp to̱o̱ype'e je̱m mja'vin ka̱jxmda je̱tse'e mnamya̱a̱t'ítjadat, ve'em ax jo'n jyátu̱kada pa̱n pa̱n jatye'e je̱ Nte'yam du̱ka'íxada.
52004006	Ni pa̱na ve'e je̱ y'uts je̱ y'ajch du̱kamuto̱kintónu̱t ukpu̱ du̱kavin'a̱a̱'nu̱t je̱'e̱ ka̱jx ku ve'e je̱ ka̱ts du̱tukma̱a̱tjayép je̱ y'uts je̱ y'ajch je̱ ñu̱da̱'a̱x. O̱o̱y xa ve'e je̱ Ma̱ja̱ Vintsá̱n je̱ tsaachpaatu̱n du̱tumpu̱m ku ve'e ve'em yaktún je̱ ka ó̱yap, ve'em ax jo'n nvaajnjidi jo'n.
52004007	Ka je̱'e̱p xa ve'e je̱ Nte'yam xtuknu̱yaaxjimdu je̱tse'e njoojntykimdat je̱ ko̱'o̱y jo̱o̱t ma̱a̱t, je̱'e̱ ve'e je̱tse'e njoojntykimdat je̱ va'ajts jo̱o̱t ma̱a̱t.
52004008	Ax ve'em tse'e, pa̱n pa̱n xa ve'e du̱kama̱ja̱pa̱a̱mp ya̱ pava'nu̱n, ka je̱ jáyuvapts je̱'e̱ ve'e kyama̱ja̱pu̱u̱mp, je̱ Nte'yame'e, juu' ve'e xmo̱'yumdu je̱ y'Espíritu Santo.
52004009	Ax je̱'e̱ pa̱n vintso̱ ve'e mnachó̱kjadat a'utsta ah'ajchta a'utsta atsa̱'a̱da, ka'ats je̱'e̱ ve'e vyinko̱pka je̱tse'e ti ntuknu̱jáyadat, ku̱x viinme'e je̱ Nte'yam mtuk'íxjada je̱tse'e mnachó̱kjadat vimpit atu̱j,
52004010	ve'emam ax jo'n xtonda ma̱a̱t nu̱jom je̱ utsta je̱ ajchta ma̱a̱t je̱ utsta je̱ tsa̱'a̱da juu' ve'e tsu̱u̱nidup je̱m macedóniait y'it jo̱o̱tm. Ax nmunoo'kxtktupts a̱a̱ts miitse'e je̱tse'e nu̱yojk mtunjaa'knachó̱kjadat vimpit atu̱j vintso̱ ve'e ya̱ it ñaxy.
52004011	Pa̱kmuk xa ve'e mnaajk'ítjadat je̱ts tonda ka̱kje̱'e̱ je̱ mtoonk, ve'em ax jo'n ntukpavaandi jo'n,
52004012	ve'em tse'e mvintsa̱'a̱gajadat pa̱n pa̱n jatye'e du̱kajaanchja'vidup je̱ Ma̱ja̱ Vintsá̱n je̱tse'e ve'em xkatukjoojntykadat juu' ve'e je̱ viijnk jayu jye̱'e̱.
52004013	Utsta ajchta utsta tsa̱'a̱da, ntsa̱jkp xa a̱a̱tse'e je̱tse'e xnu̱jávadat vintso̱ ve'e jyaty je̱ jaanchja'vivata̱jk juu' ve'e a̱a̱'kanda, ve'em tse'e mkatsaachvinmáydat ax jo'n je̱'e̱da pa̱n pa̱n jatye'e du̱kah'a'íxtup je̱ Jesucristo.
52004014	Ku̱x ve'em ax jo'n njaanchja'vimda je̱ts uk'o̱o̱'ke'e je̱ Jesús je̱tse'e jyoojntykpa̱jknuva jado'k nax, nay ve'empa tse'e njaanchja'vimda je̱ts je̱ Jesús ka̱jxe'e je̱ Nte'yam du̱yakjoojntykpa̱jknuvat jado'k nax je̱ jayu pa̱n pa̱n jatye'e manaxy ijttup je̱tse'e y'itta je̱ Jesús ma̱a̱t.
52004015	Je̱'e̱ ka̱jxts a̱a̱ts miitse'e nna̱a̱jmada je̱ Ma̱ja̱ Vintsá̱n je̱ y'ayook ka̱jx, je̱ts pa̱n nu̱vinxu̱pe'e njoojntykimda van'it ku ve'e je̱ Ma̱ja̱ Vintsá̱n myiinnuvat, ka'ats u̱u̱'me'e nma̱a̱tnavyaatumjadat je̱ Ma̱ja̱ Vintsá̱n too'va̱jkp je̱tse'e u̱x'o̱o̱k du̱ma̱a̱tnavyaa'tjadat je̱ jaanchja'vivata̱jk pa̱n pa̱n jatye'e a̱a̱'kanda.
52004016	Ku̱x viinme'e je̱ Ma̱ja̱ Vintsá̱n kya̱daaknit ku ve'e je̱m tsapjo̱o̱tm cho̱o̱'nu̱t, je̱ kutojku̱n ma̱a̱t tse'e kyó̱tsu̱t, je̱ ángeles juu' ve'e du̱nu̱vintsa̱nika̱jxp je̱ aangelesta̱jkta, je̱'e̱ tse'e kó̱tsup, xo'oxup tse'e je̱ Nte'yam je̱ tryompeta, van'it tse'e jyoojntykpa̱jktinuvat too'va̱jkp pa̱n pa̱n jatye'e to'k muk ijttu je̱ Cristo ma̱a̱t ku ve'e y'o̱o̱'ktini.
52004017	Ax u̱x'o̱o̱k tse'e, nu̱vinxu̱pe'e njoojntykimda van'it, xyaktso̱o̱'numdinup tse'e je̱m vínu̱ts jo̱o̱tm ma̱a̱t je̱'e̱da pa̱n pa̱n jatye'e a̱a̱'kanda je̱tse'e nma̱a̱tnavyaatumjidinit je̱ Ma̱ja̱ Vintsá̱n je̱m po̱j jo̱o̱tm, ve'em tse'e n'ijtumdinit ma̱a̱t je̱ Ma̱ja̱ Vintsá̱n xa̱'ma ka̱jx.
52004018	Ax ya̱'a̱ ka̱jx tse'e, naajkjo̱t'amá̱jajada to'k jado'k ma̱a̱t ya̱ ka̱ts ya̱ ayook juu' a̱ts miitse'e tu̱ntuknu̱jáyada.
52005001	Utsta ajchta utsta tsa̱'a̱da, ax je̱'e̱ pa̱n vinxu̱pe'e ya̱ it jyaa'knáxu̱t ukpu̱ ti ve'e too'va̱jkp tónjup kó̱tsjup, ka'a tse'e vyinko̱pka je̱ts a̱ts miitse'e nnu̱jáyadat,
52005002	ku̱x va'ajtse'e xnu̱jávada je̱ts je̱ xa̱a̱j ku ve'e je̱ Ma̱ja̱ Vintsá̱n myiinnuvat, ve'emts je̱'e̱ ve'e myínu̱t ax jo'n je̱ me̱e̱'tspa jye'ya ko̱o̱'ts, van'it ku ve'e je̱ jayu kavinmaayp vye̱'nat.
52005003	Ku xa ve'e je̱ jayu vya'anu̱t: “Ka'a xa ve'e ti muvaampa tso'oxpa̱jkpa, o̱y jo̱o̱te'e ntsu̱u̱nimda”, van'it tse'e tun to'mayji je̱ vintó̱kiyu̱n tyukje̱'yajadat, ve'em ax jo'n je̱ pa̱jkpa je̱ aampa tyukje'yaja je̱ ta̱'a̱xta̱jk ku ve'e je̱ y'ónu̱k du̱yakke̱'e̱xuva'añ, ax ka'a tse'e y'o̱ya je̱tse'e du̱kuke̱'e̱ktat.
52005004	Ax miitsta, utsta ajchta utsta tsa̱'a̱da, ka'a tse'e ve'em m'itta ax jo'n je̱ jayu juu' ve'e tsu̱u̱nidup kupi'ijts kuko̱o̱'ts, ka'a tse'e kavinmaayp mve̱'nadat je̱ xa̱a̱j ku ve'e je̱ Ma̱ja̱ Vintsá̱n myiinnuvat.
52005005	Ve'em xa miitse'e anañu̱joma m'itta ax jo'n je̱ jayu juu' ve'e tsu̱u̱nidup je̱ja ajajtk it ja̱a̱t; ka'a xa ve'e n'ijtumda ax jo'n je̱ jayu juu' ve'e tsu̱u̱nidup kupi'ijts kuko̱o̱'ts.
52005006	Je̱'e̱ ka̱jx tse'e, va'an tse'e du̱naajk'ijtumjada joojntyk je̱ts viji kej, apa̱a̱mdu̱ka ve'e n'ijtumdinit van'it paat ku ve'e je̱ Ma̱ja̱ Vintsá̱n myiinnuvat, ka'a ve'e ax jo'n je̱ viijnk jayu juu' ve'e du̱kah'apa̱a̱jmtkidup.
52005007	Je̱'e̱ pa̱n pa̱n jatye'e ijttup ax jo'n je̱ jayu juu' ve'e tsu̱u̱nidup kupi'ijts kuko̱o̱'ts, ve'emts je̱'e̱ ve'e y'ijttuva ax jo'n je̱ jáyuda pa̱n pa̱n jatye'e ma̱kk maadup. Je̱'e̱ pa̱n pa̱n jatye'e ooktup mookju̱dup, je̱ja tse'e ako̱o̱'ts it ja̱a̱t y'oo'kta myo'okjada.
52005008	Ax pa̱n nu̱vinxu̱p tse'e n'ijtumda ax jo'n je̱ jayu juu' ve'e tsu̱u̱nidup je̱ja ajajtk it ja̱a̱t, va'an tse'e du̱nay'akuva̱a̱'nimjada, va'an tse'e du̱naajk'ijtumjada ax jo'n to'k je̱ tojpa juu' ve'e naajk'ijtjup apa̱a̱mdu̱ka. Ve'em ax jo'n je̱ tojpa ma̱kk ñaajk'ítju̱ ku ve'e tu̱ñatyukxa̱xju̱ je̱ pojxu̱n xo̱x, ve'em tse'e du̱tsa̱k je̱tse'e ma̱kk njaanchja'vimdat je̱ Nte'yam je̱tse'e o̱o̱y je̱ tso̱jku̱n ntunjaye̱jpumdat. Je̱ts ve'em ax jo'n je̱ tojpa ñapya̱'mu̱xju̱ je̱ pojxu̱n kujop, ve'em tse'e du̱tso̱jkpa je̱tse'e apa̱a̱mdu̱ka n'a'íxumdat je̱ Cristo ku ve'e myiinnuvat je̱tse'e xyaktso̱o̱kumdinit.
52005009	Ku̱x ka je̱'e̱p xa ve'e je̱ Nte'yam xtuknu̱pa̱a̱jmtkimdu je̱tse'e ntsaachpaatumdinit xa̱'ma ka̱jx, je̱'e̱ ve'e je̱tse'e njaye̱jpumdinit je̱ joojntykin juu' ve'e xa̱'ma ka̱jx ijtp je̱ nMa̱ja̱ Vintsá̱namda Jesucristo ka̱jx.
52005010	Je̱'e̱ ka̱jx xa ve'e je̱ Jesucristo xku'o̱o̱'kimdi je̱tse'e nma̱a̱tjoojntykimdinit xa̱'ma ka̱jx, pa̱n joojntykimdupe'e uk pa̱n a̱a̱'kanda ve'e.
52005011	Je̱'e̱ ka̱jx tse'e, naajkjo̱t'amá̱jajada je̱ts nakyo̱jtsmá̱kkajada to'k jado'k, ve'em ax jo'n xtonda.
52005012	Utsta ajchta utsta tsa̱'a̱da, nmunoo'kxtktup xa a̱a̱ts miitse'e je̱tse'e xvintsa̱'a̱gadat pa̱n pa̱n jatye'e toondup miits ma̱a̱tta, pa̱n pa̱n jatye'e mnu̱vinténijidup je̱ Ma̱ja̱ Vintsá̱n ka̱jx je̱tse'e mko̱jtsu̱xjada je̱ Nte'yam jye̱'e̱.
52005013	Mjávadap mtsó̱ktape'e o̱o̱y je̱'e̱ je̱ tyoonk ka̱jxta. Naajk'ítjada o̱y jo̱o̱t to'k jado'k.
52005014	Utsta ajchta utsta tsa̱'a̱da, nvaajnjidupts a̱a̱ts miitse'e je̱tse'e xtukna̱a̱jmadat je̱'e̱ pa̱n pa̱n jatye'e nooxtsu̱u̱nidup. Ko̱jtsjo̱t'amá̱jada je̱'e̱ pa̱n pa̱n jatye'e jo̱tmootsk ijttup. Putá̱kada je̱'e̱ pa̱n pa̱n jatye'e du̱ka'o̱ynu̱ja'vidup je̱ Nte'yam je̱ y'ayook. Muté̱nada vintso̱ ve'e to'k jado'k je̱ jyáyuvinda.
52005015	Ixta je̱ts ni pa̱na ve'e du̱katukkuvé̱tu̱t jado'k pa̱n vintso̱ ve'e je̱ ka ó̱yap tu̱tyo'nu̱xju̱, ñojk'ó̱ye'e xa̱'ma o̱y jayu mnapyá̱mjadat to'k jado'k je̱ts anañu̱joma je̱ jayu ma̱a̱t.
52005016	Xa̱'ma ka̱jx tse'e mxo̱o̱ndu̱ktat.
52005017	Ijtp tse'e mtsapkó̱tstat.
52005018	Kuko̱jtsjada je̱ Nte'yam pa̱n ti ve'e toojnjup ko̱jtsjup, ku̱x je̱'e̱ ve'e je̱ Nte'yam cha̱jkp je̱tse'e xtóndat xkó̱tstat ku ve'e m'itta to'k muk je̱ Cristo Jesús ma̱a̱t.
52005019	Ma̱ja̱pa̱mda juu' ve'e je̱ Espíritu Santo mtuknu̱ja'vijidup. Pa̱n ka'a tse'e ve'em xtonda, ma̱kk tse'e vyimpítu̱t je̱ mja'vinda je̱tse'e xkakuvá̱ktat juu' je̱'e̱ ve'e kya̱jtsp.
52005020	Ka'a tse'e xko̱'o̱yjávadat juu' ve'e mko̱jtsu̱xju̱dup pa̱n pa̱n jatye'e vaandup je̱ts je̱ Nte'yam je̱ y'ayooke'e kyo̱jtsnajxtup.
52005021	Payo̱'o̱yda o̱y juu' jatye'e kyo̱jtstup. Yaktanda je̱m mja'vin ka̱jxmda je̱ y'o̱y je̱'e̱ juu' ve'e kyo̱jtstup;
52005022	ka'a tse'e xkuvá̱ktat je̱ kyo̱'o̱y je̱'e̱ juu' ve'e kyo̱jtstup.
52005023	Je̱ Nte'yam, juu' ve'e je̱ o̱y jo̱o̱t du̱yajkp, je̱'e̱ tse'e myak'ijtjidinup o̱y je̱ts va'ajts, je̱'e̱ tse'e nu̱jom je̱ mjo̱o̱tta je̱ mja'vinda du̱yak'ijtnup je̱ts nu̱jom je̱ mni'kxta je̱ mko̱pkta, ve'em vintso̱ ve'e ni ti tó̱kina mkapaatu̱xjadat. Ve'em tse'e du̱tónu̱t van'it paat ku ve'e myiinnuvat je̱ nMa̱ja̱ Vintsá̱namda Jesucristo.
52005024	Je̱ Nte'yam, juu' ve'e myaaxu̱xju̱du je̱tse'e du̱kutyún juu' ve'e kya̱jtsp, je̱'e̱ tse'e myak'ijtjidinup o̱y je̱ts va'ajts.
52005025	Utsta ajchta utsta tsa̱'a̱da, nu̱tsapko̱tsta a̱a̱ts to'k aaj.
52005026	Nache̱e̱'njada to'k jado'k je̱ tso̱jku̱n ma̱a̱t je̱ Ma̱ja̱ Vintsá̱n ka̱jx.
52005027	Je̱ja a̱ts miitse'e je̱ Ma̱ja̱ Vintsá̱n vyinkujk ntukpava'anda je̱tse'e xtukvinkó̱tsadat ya̱ na̱k anañu̱joma je̱ utsta je̱ ajchta ma̱a̱t anañu̱joma je̱ utsta je̱ tsa̱'a̱da.
52005028	Je̱ nMa̱ja̱ Vintsá̱namda Jesucristo tse'e mkunoo'kxjadap.
53001001	A̱tse'e je̱ Pablo, ma̱a̱t je̱ Silas je̱ts je̱ Timoteo, máyam a̱a̱tse'e je̱ Dios ntuknu̱ke̱xta je̱ jaanchja'vivata̱jk juu' ve'e nay'amojkijidup je̱m tesalónicait kyajpu̱n ka̱jxm. Je̱ Nte'yam, juu' ve'e nTee'imdup, je̱ts je̱ Ma̱ja̱ Vintsá̱n Jesucristo, je̱me'e je̱'e̱ jya'vin ka̱jxmda m'itta.
53001002	Je̱ Dios Tee' je̱ts je̱ Ma̱ja̱ Vintsá̱n Jesucristo, je̱'e̱ tse'e mkunoo'kxjadap je̱tse'e m'ijttinit je̱ y'o̱y jo̱o̱t ma̱a̱tta.
53001003	Utsta ajchta utsta tsa̱'a̱da, pyaatyp y'ake̱e̱guip xa je̱'e̱ ve'e je̱ts a̱a̱tse'e xa̱'ma nkuko̱jtsjat je̱ Nte'yam miits ka̱jxta ku̱x nu̱yojke'e xjaanchjávada je̱ Jesucristo je̱ts nu̱yojke'e mnachó̱kjada to'k jado'k vintso̱ ve'e ya̱ it ñaxy.
53001004	Je̱'e̱ ka̱jxts a̱ts miitse'e nyakmá̱jada joma ve'e je̱ Nte'yam je̱ jyayu ñay'amókajada, ku̱x ó̱yame'e je̱ jayu mjomtónjada mtitónjada, ma̱kk aaj ma̱kk jo̱o̱t tse'e xjaanchjávada je̱ Ma̱ja̱ Vintsá̱n je̱tse'e xmuté̱nada je̱ tsaachpaatu̱n juu' ve'e myaknajxtup.
53001005	Ax ya̱'a̱ tse'e du̱yaknu̱ke̱'xnata̱jkip je̱ts to̱kimpayo̱'ype'e je̱ Nte'yam ax jo'n du̱paa'ty du̱'ake̱e̱ga, je̱'e̱ ka̱jx tse'e je̱ Nte'yam du̱'o̱yjava je̱tse'e m'íttat je̱m je̱'e̱ y'am kya̱'m juu' ka̱jxe'e je̱ jayu u̱xyam myaktsaachpaa'tjada.
53001006	Pyaatpap y'ake̱e̱guivap xa je̱'e̱ ve'e juu' ve'e je̱ Nte'yam tyuump, je̱'e̱ tse'e du̱tonu̱mpijtjap je̱ tsaachpaatu̱n je̱'e̱da pa̱n pa̱n jatye'e u̱xyam myaktsaachpaatju̱dup.
53001007	O̱yame'e u̱xyam mtsaachpaa'tta, myakjo̱t'amá̱jajadapts miitse'e je̱ Nte'yam, ve'empats a̱a̱tse'e xyakjo̱t'amá̱jivat, van'it ku ve'e je̱ Ma̱ja̱ Vintsá̱n Jesús ñaajknu̱ke̱'xnata̱jkijinit ku ve'e je̱m tsapjo̱o̱tm cho̱o̱'nu̱t, je̱m tse'e ja̱n'aye̱e̱'nst jo̱o̱tm kya̱daaknit ma̱a̱t je̱ mya̱kk angelesta̱jkta.
53001008	Je̱'e̱ ve'e ñu̱mínup je̱tse'e du̱tukkuve̱jtnit je̱'e̱ pa̱n pa̱n jatye'e je̱ Nte'yam du̱ka'íxada je̱tse'e du̱kakuva̱kta je̱ o̱y ka̱ts je̱ o̱y ayook.
53001009	Tsaachpaattinupts je̱'e̱ ve'eda, xa̱'ma ka̱jx tse'e vyintó̱kidinit, ka'a ve'e y'íttat je̱ Ma̱ja̱ Vintsá̱n ma̱a̱t, je̱m joma ve'e je̱ ma̱jin je̱ jaanchin o̱o̱y du̱tunjayep.
53001010	Ve'eme'e jyáttat je̱ xa̱a̱j ku ve'e je̱ Ma̱ja̱ Vintsá̱n myiinnuvat, ku ve'e yakmá̱jijidinit yakjaanchijidinit je̱ jyayu je̱tse'e tyuk'atú̱vajadat pa̱n pa̱n jatye'e jaanchja'vijidup. Jé̱mpats miitse'e mve'nidinit je̱'e̱ ka̱jx ku ve'e xjaanchjávada je̱ o̱y ka̱ts je̱ o̱y ayook, juu' a̱a̱ts miitse'e nvaajnjidu.
53001011	Ax je̱'e̱ ka̱jxts a̱a̱ts miitse'e ijtp nmu̱tsapko̱tsta, ve'em tse'e je̱ nNte'yamamda du̱'o̱yjávat je̱tse'e m'ijttinit je̱'e̱ je̱ jyayu. N'amó̱tup a̱a̱tse'e je̱tse'e je̱ mya̱kkin ka̱jx xtóndat nu̱jom je̱ y'o̱y je̱'e̱ juu' ve'e mtso̱jktup je̱ts je̱ y'o̱y je̱'e̱ juu' ve'e mtoondup ku̱xe'e je̱ Jesucristo xjaanchjávada.
53001012	Nu̱tsapko̱jtstupts a̱a̱ts miitse'e je̱tse'e yakma̱ja yakjaancha y'ijtnit je̱ nMa̱ja̱ Vintsá̱namda Jesucristo miits ka̱jxta, nay ve'empa miits je̱'e̱ ve'e myakmá̱jijidinit. Je̱ nNte'yamamda je̱ts je̱ Ma̱ja̱ Vintsá̱n Jesucristo je̱ myaa'yu̱n ka̱jxts ya̱'a̱ ve'e nu̱jom tyónju̱t.
53002001	Utsta ajchta utsta tsa̱'a̱da, ax je̱'e̱ pa̱n vin'ite'e myiinnuvat je̱ nMa̱ja̱ Vintsá̱namda Jesucristo, ku ve'e xyaknay'amojkimjidinit je̱'e̱ ma̱a̱t, nmunoo'kxtktup tse'e je̱ts
53002002	ka'a ve'e je̱ mvinma'yu̱n xyaktiktsko̱jtat, ka'a tse'e mnavyinma'yu̱nmo̱'o̱jadat ku ve'e xmó̱tudat je̱ts tá̱vani ve'e je̱ Ma̱ja̱ Vintsá̱n jye'ya. Ka'a tse'e xjaanchjávadat pa̱n ve'eme'e yakka̱ts, pa̱n vaandupe'e je̱ jayu je̱ts je̱ Espíritu Santo ka̱jxe'e ve'em kyo̱tsta, ni ka'a tse'e xjaanchja'viduvat pa̱n vaandupe'e je̱ts je̱p a̱a̱ts je̱'e̱ ve'e na̱k ku̱jxp nmu̱ja'yidi.
53002003	Ka'a tse'e pa̱n mvin'a̱a̱'njadat. Too'va̱jkp xa ve'e je̱ Nte'yam o̱o̱y tyunyaktso'oxpá̱ku̱t je̱tse'e ñu̱ke̱'xnatá̱kat je̱ts pa̱n je̱'e̱ ve'e je̱ ka̱tsu̱kute̱e̱'mpa, je̱'e̱ juu' ve'e nu̱pa̱a̱mdu̱kani ijtp je̱tse'e vyintó̱kiyu̱t. Tá̱vani tse'e ñu̱ke̱'xnatá̱ka vye'na, van'ítnum tse'e myiinnuvat je̱ nMa̱ja̱ Vintsá̱namda Jesucristo.
53002004	Ax je̱ ka̱tsu̱kute̱e̱'mpa tse'e du̱tso'oxpá̱kup nu̱jom juu' ve'e je̱ Nte'yam jye̱'e̱ je̱ts juu' jatye'e yakvinja'vip yakvintsa̱'kip, je̱'e̱ paat tse'e du̱tónu̱t je̱tse'e y'a̱jxtu̱ku̱t je̱p je̱ Nte'yam mya̱ja̱ tsaptu̱jkp. Viinm tse'e ñatyijju̱t Nte'yam.
53002005	¿Ka'a ve'e xjaa'myé̱tsta je̱ts nvaajnjidu a̱ts miits ya̱'a̱ ve'e ku a̱tse'e nve'na miits ma̱a̱tta?
53002006	Ax mnu̱ja'vidup tse'e juu' je̱'e̱ ve'e u̱xyam yak'ataajnjup. Ku ve'e yakpa̱jkjat juu' ve'e yak'ataajnjup, van'it tse'e nu̱ke̱'xnatá̱ka tyánu̱t je̱ts je̱'e̱ je̱'e̱ ve'e je̱ ka̱tsu̱kute̱e̱'mpa.
53002007	Ku̱x ku xa ve'e je̱ Nte'yam o̱o̱y tyunyaktso'oxpá̱ku̱t, ton'ukvaajnjup tse'e. Ax ka'anum tse'e y'o̱ya je̱tse'e jye̱'yat je̱ ka̱tsu̱kute̱e̱'mpa, van'ítnume'e ku ve'e yakpa̱jkjat juu' ve'e yak'ataajnjup.
53002008	Tá̱vani tse'e yakpu̱jkja vye'na, van'it tse'e ñu̱ke̱'xnatá̱kat je̱ ka̱tsu̱kute̱e̱'mpa. Yakvintó̱kijupts je̱'e̱ ve'e je̱ Ma̱ja̱ Vintsá̱n Jesús ma̱a̱t je̱ pyiixtu̱k ku ve'e myiinnit je̱ y'ajajtk je̱ y'ata̱'kxtk ma̱a̱t.
53002009	Je̱ Satanás xa ve'e du̱yakjé̱jap je̱ ka̱tsu̱kute̱e̱'mpa je̱tse'e du̱mo̱'o̱t je̱ kyutojku̱n. Je̱ ka̱tsu̱kute̱e̱'mpa tse'e je̱ jayu du̱vin'a̱a̱'ndap ku ve'e du̱tún je̱ mú̱jit nu̱ja'vin je̱ts juu' jatye'e mú̱jit atu̱va juu' ve'e je̱ Nte'yam kyaje̱'e̱ip;
53002010	je̱ tun je̱ ka̱ts juu' ve'e ka ó̱yap, je̱'e̱ tse'e tyukvin'a̱a̱'ndap je̱'e̱ pa̱n pa̱n jatye'e vintó̱kidinup. Ve'eme'e jyajttinit ku̱x ka'a ve'e du̱kuva̱jkti je̱ tyu̱v je̱'e̱ juu' ka̱jxe'e ku̱cho̱o̱kti.
53002011	Ku̱xe'e du̱kakuva̱kta je̱ tyu̱v je̱'e̱, je̱ Nte'yam tse'e pá̱mjadap vintso̱ ve'e yakvin'a̱a̱'ndat, ve'em tse'e du̱jaanchjávadat je̱ts je̱ Nte'yam ka̱jx je̱'e̱ ve'e myin je̱ ka̱tsu̱kute̱e̱'mpa.
53002012	Ax ve'em tse'e yakmo̱o̱ydinit je̱ tsaachpaatu̱n juu' ve'e xa̱'ma ka̱jx ijtp nu̱jom pa̱n pa̱n jatye'e du̱kajaanchjavavaandup je̱ tyu̱v je̱'e̱, je̱'e̱da juu' ve'e naajk'ituvaajnju̱dup je̱p to̱kin ja̱a̱tp.
53002013	Utsta ajchta utsta tsa̱'a̱da, ka'a xa miitse'e ve'em mjáttat, mtuntso̱jkju̱dup xa miitse'e je̱ Ma̱ja̱ Vintsá̱n. Pyaatyp y'ake̱e̱guipts je̱'e̱ ve'e je̱ts a̱a̱ts je̱'e̱ ve'e xa̱'ma nkuko̱jtsjat miits ka̱jxta. Ka'anume'e ya̱ it cho̱o̱'ndu̱k vye'na je̱tse'e je̱ Nte'yam mvinko̱o̱jnjidi je̱tse'e tsa̱'a̱k m'ijttinit ku̱xe'e je̱ Espíritu Santo mpa̱a̱jmjidi je̱ Nte'yam ma̱a̱t je̱ts je̱'e̱ ka̱jx ku ve'e xjaanchjávada je̱ tyu̱v je̱'e̱.
53002014	Myaaxu̱xju̱du xa ve'e je̱ Nte'yam je̱tse'e myaktso̱o̱kjidi je̱ o̱y ka̱ts je̱ o̱y ayook ka̱jx juu' a̱a̱ts miitse'e nvaajnjidu, ve'em tse'e je̱ nMa̱ja̱ Vintsá̱namda Jesucristo xtukma̱a̱tjaye̱jptinit je̱ mya̱jin.
53002015	Ax ve'em tse'e, utsta ajchta utsta tsa̱'a̱da, naajk'ítjada ma̱kk aaj ma̱kk jo̱o̱t je̱ts ka'a tse'e xmaso̱'o̱ktat je̱ ixpa̱jku̱n juu' a̱a̱ts miitse'e ntuknu̱ja'vidu, pa̱n nvaajnjiduts a̱a̱ts miits je̱'e̱ ve'e uk pa̱n a̱tsts miitse'e ntuknu̱ja'yidu.
53002016	NTee'imdup xa ve'e je̱ Nte'yam je̱ts o̱o̱y tse'e xtuntso̱jkumda, je̱'e̱ je̱ myaa'yu̱n ka̱jx tse'e xyakjo̱t'amá̱jimda xa̱'ma ka̱jx je̱tse'e xtuknu̱ja'vimda je̱ts o̱y je̱'e̱ ve'e juu' ve'e xtoojnjimdap ku ve'e je̱ Jesucristo myiinnuvat.
53002017	Je̱ Nte'yam je̱ts je̱ nMa̱ja̱ Vintsá̱namda Jesucristo, je̱'e̱ tse'e myakjo̱t'amá̱jajadap je̱tse'e myakma̱kkpá̱kjadat, ve'em tse'e xtóndat xkó̱tstat juu' ve'e tum o̱y.
53003001	U̱xyam tse'e, utsta ajchta utsta tsa̱'a̱da, nu̱tsapko̱tsta a̱a̱ts to'k aaj je̱tse'e ve'em anañu̱joma je̱ jayu du̱nu̱jávadat je̱ Ma̱ja̱ Vintsá̱n je̱ kya̱ts je̱ y'ayook je̱tse'e o̱y yakxó̱n yakkuvá̱ku̱t, ve'em ax jo'n tyoojnji kyo̱jtsji miits ma̱a̱tta.
53003002	Tsapko̱jtstuva je̱ts a̱a̱tse'e je̱ jayu xkah'ama̱a̱daagadat juu' ve'e je̱ kyo̱'o̱y je̱'e̱ du̱muyo̱'ydup je̱tse'e o̱yvintso̱va juu' du̱tonda du̱ko̱tsta, ku̱x ka'a xa ve'e anañu̱joma du̱jaanchjávada je̱ Ma̱ja̱ Vintsá̱n.
53003003	Ax je̱ Ma̱ja̱ Vintsá̱n, kyutyuumpts je̱'e̱ ve'e juu' ve'e kya̱jtsp, je̱'e̱ tse'e je̱ ma̱kk aaj je̱ ma̱kk jo̱o̱t mmo̱'o̱jadap je̱tse'e m'íxjadat mjayé̱pjadat, ve'em tse'e mkapaa'tjadat je̱ kyo̱'o̱y je̱'e̱.
53003004	Ax je̱ Ma̱ja̱ Vintsá̱n ka̱jxts a̱a̱tse'e vinjava ntañ je̱ts mtóndape'e juu' ve'e ntukpavaandup, ve'em u̱xyam, je̱ts ve'em vintso̱ ve'e ya̱ it ñaxy.
53003005	Je̱ Ma̱ja̱ Vintsá̱n tse'e du̱pá̱mup je̱m mja'vin ka̱jxmda je̱ Nte'yam je̱ cho̱jku̱n, je̱ts je̱ Cristo je̱ mya̱kkin ka̱jx tse'e xjaye̱jptinit je̱ ma̱kk aaj je̱ ma̱kk jo̱o̱t.
53003006	Utsta ajchta utsta tsa̱'a̱da, ntukpavaandup xa a̱a̱ts miitse'e je̱ nMa̱ja̱ Vintsá̱namda Jesucristo ka̱jx je̱tse'e xka'íttat je̱ uts je̱ ajch ukpu̱ je̱ uts je̱ tsa̱'a̱ ma̱a̱t juu' ve'e nooxtsu̱u̱nip je̱tse'e du̱kakutyún je̱ ixpa̱jku̱n juu' a̱a̱ts miitse'e nvaajnjidu.
53003007	Mnu̱ja'vidup xa miitse'e vintso̱ ve'e du̱tsa̱k je̱tse'e xnu̱'ixva'atstat juu' a̱a̱tse'e ntoon nko̱jts, ka'a a̱a̱tse'e nnooxtsu̱u̱ni ku a̱a̱tse'e n'ijt miits ma̱a̱tta,
53003008	ka'a a̱a̱tse'e ve'emji nkaajy n'uuk, toonu̱pa̱jk a̱a̱tse'e jó̱vum xa̱a̱j jó̱vum tsooj, ve'emts a̱a̱tse'e ni pa̱na miitsta nkah'atsuux.
53003009	O̱yam a̱a̱ts je̱'e̱ ve'e xjatukka̱daaky je̱ts a̱a̱ts miitse'e ku̱xputa̱jkidi, ka'ats a̱a̱tse'e ti n'amo̱tu, ve'em tse'e xnu̱'ixva'atstat vintso̱ a̱a̱tse'e juu' ntun.
53003010	Ku̱x ku xa a̱a̱tse'e nve'na miits ma̱a̱tta, jidu̱'u̱m tse'e ntukpavaandi: Pa̱n pa̱n xa ve'e katonuvaamp, ka'a tse'e kyáyu̱t.
53003011	Ta̱ xa a̱a̱tse'e je̱ ka̱ts nmo̱tu je̱ts je̱m miitse'eda juu' ve'e nooxtsu̱u̱nidup, je̱'e̱ ve'e tyukta̱jkidup juu' ve'e kyatoonkidup, ni tía tse'e du̱katonda.
53003012	Ax je̱'e̱ts a̱a̱ts je̱'e̱ ve'e ntukpavaandup je̱ts a̱a̱tse'e nko̱jtsjada je̱ nMa̱ja̱ Vintsá̱namda Jesucristo ka̱jx, je̱ts to'k aaj to'k jo̱o̱te'e du̱nu̱tóndat juu' ve'e tyukjoojntykadap.
53003013	Utsta ajchta, utsta tsa̱'a̱da, ka'a tse'e mnoo'kxtat, ijtpe'e xtóndat xkó̱tstat je̱ y'o̱y je̱'e̱.
53003014	Pa̱n je̱m xa ve'e pa̱n pa̱n jatye'e du̱kama̱ja̱pa̱a̱mdup juu' a̱tse'e nka̱jtsp yam na̱k ka̱jxm, íxtats pa̱n pa̱n je̱'e̱ ve'eda, ka'a tse'e je̱'e̱ ma̱a̱t m'uknapya̱a̱jmjidinit, ve'em tse'e cho̱'o̱tyóndat.
53003015	Ax ka'a tse'e xtso'oxpá̱ktat, ve'eme'e xko̱jtsjadat juu' ax jo'n to'k uts to'k ajch ukpu̱ ax jo'n to'k uts to'k tsa̱'a̱.
53003016	Je̱ Ma̱ja̱ Vintsá̱n, juu' ve'e je̱ o̱y jo̱o̱t du̱yajkp, je̱'e̱ tse'e viinm ijtp mmo̱'o̱jadap je̱ y'o̱y jo̱o̱t pa̱n ti ve'e toojnjup ko̱jtsjup. Je̱ Ma̱ja̱ Vintsá̱n tse'e ijtnup miits ma̱a̱tta anañu̱joma.
53003017	A̱ts, je̱ Pablo, viinm a̱tse'e nja'a ya̱ máyam je̱ Dios juu' a̱ts miitse'e ntuknu̱ke̱jxtup. Jidu̱'u̱m tse'e je̱ jayu du̱nu̱jávada to'k ka̱'a̱jyji je̱ na̱k juu' jaty a̱tse'e nkejxp ku ve'e du̱'ixta je̱ letra juu' a̱tse'e njaayp, jidu̱'u̱m a̱tse'e nja'a.
53003018	Je̱ nMa̱ja̱ Vintsá̱namda Jesucriistots miitse'e anañu̱joma mkunoo'kxjadap.
54001001	A̱tse'e je̱ Pablo, je̱ Jesucristo je̱ kyuká̱tsiva, ve'em ax jo'n a̱tse'e xtukpavaandi je̱ Nte'yam, je̱ nYaktso̱o̱kpamda, je̱ts je̱ Jesucristo, juu' ve'e xmo̱'yumdap je̱ y'o̱y je̱'e̱ ku ve'e myiinnuvat.
54001002	Timoteo, n'onu̱kja'vipts a̱ts mitse'e je̱'e̱ ka̱jx ku ve'e xjaanchja'vi'ukvaajñ je̱ Jesucristo ku a̱tse'e x'amo̱tunajxy. Je̱ Nte'yam, juu' ve'e nTee'imdup, je̱ts je̱ nMa̱ja̱ Vintsá̱namda Cristo Jesús, je̱'e̱ tse'e mkunoo'kxjadap je̱tse'e m'ijtnit je̱ tyukmo̱'tu̱n ma̱a̱tta je̱ts je̱ y'o̱y jo̱o̱t ma̱a̱tta.
54001003	Tanu̱ to'k aaj je̱m éfesovit kyajpu̱n ka̱jxm, ve'em ax jo'n a̱ts mitse'e n'amo̱tu ku a̱tse'e je̱m ntsa̱a̱'n je̱ts a̱tse'e nnu̱jkx Macedonia. Je̱m tse'e je̱ jayu xtukpava'andat je̱ts ka'a ve'e du̱tuk'íxtat je̱ taay ixpa̱jku̱n,
54001004	ka'a tse'e du̱ma̱ja̱pá̱mdat je̱ ka̱ts juu' ve'e je̱ jayu myutaayvaattu, ka'a tse'e du̱ma̱ja̱pa̱a̱mduvat je̱ may na̱k juu' jatye'e tyijtup je̱ts vaamp je̱'e̱ ve'e vintso̱ ve'e je̱ ju̱jpit jayu jyoojntykidi. Ko̱o̱jyji xa je̱'e̱ ve'e je̱ jayu du̱yakme̱jtsvinmáy pa̱n vintso̱ ve'e je̱ Nte'yam je̱ tyoo' y'íxuva; ni vinxú̱pats je̱'e̱ ve'e kyaputá̱kajada je̱tse'e du̱jaanchjávadat je̱ Nte'yam je̱ y'ayook.
54001005	Je̱'e̱ ka̱jxts ya̱'a̱ ve'e ya̱ pava'nu̱n juu' a̱ts mitse'e u̱xyam ntuknu̱ja'yip, je̱tse'e je̱ jayu to'k aaj to'k jo̱o̱t du̱jaanchjávadat je̱ Nte'yam je̱ y'ayook, je̱tse'e je̱ jayu du̱jayé̱ptat je̱ va'ajts aaj je̱ va'ajts jo̱o̱t je̱ts je̱ va'ajts vinma'yu̱n; je̱ tso̱jku̱nts je̱'e̱ ve'e yakjé̱jip.
54001006	Je̱m xa ve'e je̱ jayu juu' ve'e je̱ tu̱vu̱too' du̱maso̱o̱ktinu, je̱'e̱ tse'e myaajntyktup juu' ve'e katoomp,
54001007	cho̱jktupts je̱'e̱ ve'e je̱tse'e je̱ Moisés je̱ pyava'nu̱n je̱ jayu du̱tukyak'ixpá̱ktat, ax ni viinma tse'e du̱kavinmó̱tuda juu' ve'e kyo̱jtstup, nay ka'ava tse'e du̱nu̱jávada ti ve'e tyijp je̱ ixpa̱jku̱n juu' ve'e tyun'ava'nidup je̱ts tyú̱vam je̱'e̱ ve'e.
54001008	Nnu̱ja'vimdup xa u̱u̱'me'e je̱ts o̱y je̱'e̱ ve'e je̱ Moisés je̱ pyava'nu̱n ku ve'e yaktún ax jo'n pyu̱ma.
54001009	Nnu̱ja'vimduvap tse'e je̱ts ka'a ve'e je̱ Moisés je̱ pyava'nu̱n yakpu̱m je̱tse'e du̱yakkutojkjat je̱ jayu juu' ve'e tu̱v jáyuvidup joojntykidup, je̱'e̱ ve'eda pa̱n pa̱n jatye'e jomjáyuvidup tijáyuvidup, jomjoojntykidup tijoojntykidup, pa̱n pa̱n jatye'e kaka̱tsu̱pa̱jktup, je̱ Nte'yam du̱kavintsa̱'kidup, to̱kintoondup, du̱kama̱ja̱pa̱a̱mdup je̱ Nte'yam ukpu̱ juu' ve'e je̱ Nte'yam jye̱'e̱, je̱ tyee' ukpu̱ je̱ tyaak ukpu̱ je̱ viijnk jayu du̱yak'o̱o̱'ktup,
54001010	je̱ navya̱jku̱n du̱yakvintsa̱'kintó̱kidup, je̱ ko̱'o̱yyaa'yapta, je̱ jayu me̱e̱'tspada, pa̱n pa̱n jatye'e taayidup, pa̱n pa̱n jatye'e je̱ Nte'yam du̱yaknajxtup je̱ taay ka̱jx. Yakpa̱a̱mpa tse'e je̱ Moisés je̱ pyava'nu̱n jyajuu'a juu' jatye'e viijnk juu' ve'e du̱tso'oxpa̱jkp je̱ va'ajts ixpa̱jku̱n.
54001011	Je̱ va'ajts ixpa̱jku̱n tse'e du̱ma̱a̱tnavyaatjup du̱ma̱a̱tnay'ake̱e̱guijup je̱ o̱y ka̱ts je̱ o̱y ayook juu' ve'e o̱o̱y je̱ ma̱jin du̱tunjaye̱jpp je̱ts a̱tse'e je̱ Kunuu'kx Nte'yam xtukka̱ta̱jki.
54001012	Nkuko̱jtsjipts a̱tse'e je̱ nMa̱ja̱ Vintsá̱namda Jesucristo ku̱xe'e a̱ts xtukka̱ta̱jki je̱ toonk je̱ts a̱tse'e je̱ mya̱kkin ka̱jx je̱ jayu nvaajnjadat je̱ o̱y ka̱ts je̱ o̱y ayook. Ve'em tse'e du̱tuujn ku̱x ñu̱ja'vip je̱'e̱ ve'e je̱ts nkutyuump a̱tse'e juu' je̱'e̱ ve'e cha̱jkp.
54001013	Nu̱jom a̱tse'e ya̱ maa'yu̱n xtoojnji ó̱yam a̱ts je̱'e̱ ve'e nyakvintsa̱'kintó̱ki ku a̱ts je̱'e̱ ve'e nkajaanchjávana vye'na. Ax xtukmo̱'tts a̱tse'e je̱ Nte'yam je̱'e̱ ka̱jx ku a̱tse'e ka'anum nmu̱java vye'na ti a̱tse'e ntoon nko̱jts.
54001014	Je̱ Ma̱ja̱ Vintsa̱nts a̱tse'e xtoojnji ya̱ ma̱ja̱ maa'yu̱n, je̱'e̱ a̱tse'e xmo̱o̱yva je̱ jaanchja'vin je̱ts je̱ tso̱jku̱n juu' ve'e njaye̱jpumdup ku̱xe'e to'k muk n'ijtumda je̱ Cristo Jesús ma̱a̱t.
54001015	Tyú̱vam xa ya̱'a̱ ve'e ya̱ ka̱ts, pyaatyp y'ake̱e̱guipts je̱'e̱ ve'e je̱tse'e anañu̱joma je̱ jayu du̱jaanchjávadat, je̱ts je̱'e̱ ka̱jxe'e je̱ Cristo Jesús myiijn yaja naxviijn je̱tse'e du̱yaktso̱'o̱ku̱t je̱ tó̱kinax jáyuda, a̱ts tse'e nu̱yojk tó̱kinax jayu.
54001016	Ax je̱'e̱ ka̱jxts a̱tse'e je̱ Nte'yam xtukma̱'t ku̱x je̱'e̱ ve'e cha̱jkp je̱ts a̱tse'e nyaknu̱ke̱'xnatá̱kat nu̱yojk je̱ts ka'a ve'e je̱ viijnk jayu joma vaate'e je̱ Jesucristo juu' du̱kuvu̱k, je̱'e̱ juu' a̱tse'e ntuntso'oxpa̱jk, je̱'e̱ ve'e cha̱jkp je̱ts a̱tse'e je̱ nu̱'ixvaatsu̱n nyaktánu̱t je̱'e̱ ka̱jxta pa̱n pa̱n jatye'e je̱ Jesús du̱jaanchjávadap, ve'em tse'e du̱jaye̱jptuvat je̱ joojntykin juu' ve'e xa̱'ma ka̱jx ijtp.
54001017	¡Yakma̱ja yakjaancha je̱ts vintsa̱'a̱ga tse'e y'ijtnit xa̱'ma ka̱jx je̱ tun to'k Nte'yam, juu' ve'e xa̱'ma ka̱jx yakkutojknup, juu' ve'e ni vin'ita kavintó̱kip, juu' ve'e kayak'ixp! Amén.
54001018	Timoteo, n'onu̱kja'vipts a̱ts mitse'e. Ya̱'a̱ juu' a̱ts mitse'e tu̱ntukpava'añ, pyaatyp y'ake̱e̱guipts je̱'e̱ ve'e ma̱a̱t je̱ Nte'yam je̱ y'ayook juu' ve'e je̱ utsta je̱ ajchta kyo̱jtsnajxtu mits ka̱jx. Mputá̱kajapts je̱'e̱ ve'e juu' ve'e mko̱jtsu̱xju̱du je̱tse'e o̱y xmutónu̱t xmupá̱ku̱t je̱ Jesucristo je̱tse'e x'ama̱a̱daagat nu̱jom juu' jatye'e ka ó̱yap.
54001019	Tonu̱ tse'e ve'em je̱ jaanchja'vin ma̱a̱t je̱ts je̱ va'ajts vinma'yu̱n ma̱a̱t. Je̱me'e juu' ve'e du̱kajaanchja'vidup ku̱xe'e du̱kama̱ja̱pa̱a̱mdi juu' ve'e je̱ Espíritu Santo kya̱jtsp.
54001020	Ve'em xa ve'e jyajtti je̱ Himeneo je̱ts je̱ Alejandro, je̱'e̱da juu' a̱tse'e mpa̱a̱mdu je̱m je̱ Satanás kya̱'m je̱tse'e yaktsaachpaa'tjadat, ve'em tse'e du̱nu̱jávadat je̱ts ka'a ve'e je̱ Nte'yam du̱vinko̱jtspé̱ttat.
54002001	Muto'k viijn, je̱'e̱ a̱tse'e ntsa̱jkp je̱tse'e je̱ jayu je̱ Nte'yam du̱'amó̱tudat anañu̱joma je̱ jayu ka̱jxta, je̱ Nte'yam du̱mukó̱tstat, du̱munoo'kxtu̱ktat, je̱tse'e du̱kuko̱jtsjadat.
54002002	Ntsa̱jkpts a̱tse'e je̱tse'e du̱nu̱tsapkó̱tstat pa̱n pa̱n jatye'e yakkutojktup je̱ts pa̱n pa̱n jatye'e je̱ kajpu̱n du̱nu̱vinténidup, ax ve'em tse'e o̱y aaj o̱y jo̱o̱t njoojntykimdat, o̱y nmaajk'ijtumjadat je̱ Nte'yam ma̱a̱t, je̱tse'e nto'numdat juu' ve'e pyaatyp y'ake̱e̱guip.
54002003	O̱y xa je̱'e̱ ve'e ku ve'e ve'em yaknu̱tsapka̱ts, y'o̱yja'vipts je̱'e̱ ve'e je̱ nYaktso̱o̱kpamda Nte'yam,
54002004	ku̱x je̱'e̱ ve'e cha̱jkp je̱tse'e anañu̱joma je̱ jayu du̱jaye̱jptinit je̱ joojntykin juu' ve'e xa̱'ma ka̱jx ijtp je̱tse'e du̱nu̱jávadat je̱ tyu̱v je̱'e̱.
54002005	To'kji xa je̱'e̱ ve'e je̱ Nte'yam, to'kjivats je̱'e̱ ve'e pa̱ne'e o̱'yixjup je̱tse'e du̱yaknamyujo̱t'ó̱yajat je̱ jayu je̱ts je̱ Nte'yam, je̱ jayu Jesucriistots je̱'e̱ ve'e.
54002006	Namyaso̱o̱kjuts je̱'e̱ ve'e je̱tse'e y'uk'a̱a̱'k, ve'em tse'e du̱kuvejt anañu̱joma je̱ jayu je̱ tyo̱kin. Ya̱'a̱ tse'e nu̱java taan ku ve'e je̱ Nte'yam du̱tsa̱jk.
54002007	Ku̱x cha̱jkpe'e je̱tse'e anañu̱joma je̱ jayu du̱jaye̱jptinit je̱ joojntykin juu' ve'e xa̱'ma ka̱jx ijtp, je̱'e̱ ka̱jxts a̱tse'e nyakpu̱u̱jm ka'amaayva je̱ts kuká̱tsiva. Tyú̱vamts ya̱'a̱ ve'e juu' a̱tse'e nka̱jtsp, ka'a a̱tse'e ntaaya, kuká̱tsiva a̱tse'e nyakpu̱u̱jm je̱ts a̱tse'e ntukyak'ixpá̱ktat je̱ tyu̱v je̱'e̱ pa̱n pa̱n jatye'e ka je̱ israeejlit jáyuvap je̱tse'e du̱jaanchjávadat je̱ Cristo.
54002008	Ntso̱jkpapts a̱tse'e je̱tse'e je̱ yaa'tya̱jk chapkó̱tstat pa̱n joma ve'e je̱ jaanchja'vivata̱jk ñay'amókajada, je̱ kya̱'a̱j du̱yakpojtu̱ktat je̱ va'ajts aaj je̱ va'ajts jo̱o̱t ma̱a̱t, je̱ jayu du̱kamu'é̱kjadat je̱tse'e je̱ jayu du̱kama̱a̱tnakyo̱jtsvintsó̱vjadat.
54002009	Ntso̱jkpapts a̱tse'e je̱tse'e je̱ ta̱'a̱xta̱jk ñaxyó̱xjadat o̱y yakxó̱n ax jo'n du̱paa'ty du̱'ake̱e̱ga ax jo'n du̱vinmachju̱; ka je̱'e̱pe'e ku ve'e je̱ namya̱jin ka̱jx du̱pa̱mda je̱ vyaajy je̱ chojin ukpu̱ je̱ namya̱jin ka̱jx du̱jaye̱pta je̱ oro, je̱ perlas, ukpu̱ je̱ tsó̱vax vit;
54002010	je̱'e̱ ve'e je̱tse'e je̱ y'o̱y je̱'e̱ du̱tóndat, ve'em ax jo'n du̱paa'ty du̱'ake̱e̱ga je̱tse'e du̱tóndat je̱ ta̱'a̱xta̱jkta pa̱n pa̱n jatye'e vaandup je̱ts vyinja'vidup vyintsa̱'kidupe'e je̱ Nte'yam.
54002011	Va'an tse'e je̱ ta̱'a̱xta̱jk du̱naajk'ítjada je̱p kutojku̱n pa'tkup je̱tse'e ama̱'a̱t du̱'amo̱tunáxtat je̱ ka'ama'yu̱n.
54002012	Ka'a xa a̱tse'e nyakjaty je̱tse'e je̱ ta̱'a̱xta̱jk du̱yak'ixpá̱ku̱t je̱ yaa'tya̱jk ukpu̱ du̱yakkutojkjat, ama̱'a̱te'e y'ítu̱t.
54002013	Ku̱x too'va̱jkpe'e je̱ Nte'yam du̱pu̱u̱jm je̱ Adán, van'it tse'e je̱ Eva.
54002014	Ax je̱ Adán, ka je̱'e̱p tse'e yakvin'a̱a̱'n, je̱ ta̱'a̱xta̱jke'e. Ax ku tse'e yakvin'u̱u̱'n, van'it tse'e tyo̱kimpu̱jk.
54002015	Ax xo̱o̱ndu̱k jo̱o̱t tse'e y'íttat je̱ ta̱'a̱xta̱jk, je̱'e̱ ve'e ku ve'e je̱ ónu̱k du̱jaye̱pta je̱tse'e du̱yakye̱e̱'kta, ku ve'e ñaajk'ítjada je̱ jaanchja'vin ma̱a̱t je̱ts je̱ tso̱jku̱n ma̱a̱t, va'ajts, je̱tse'e tsoj yakxó̱n jyáyuvada jyoojntykada.
54003001	Tyú̱vam xa ya̱'a̱ ve'e ya̱ ka̱ts: O̱y xa je̱'e̱ ve'e ku ve'e je̱ jayu du̱tsa̱k je̱tse'e je̱ jaanchja'vivata̱jk du̱nu̱vinté̱nat.
54003002	Ax ve'em tse'e, pa̱n pa̱n tse'e du̱nuvinténip je̱ jaanchja'vivata̱jk, tun vinko̱pkts je̱'e̱ ve'e je̱tse'e ti to̱kin kyayakpaatjat, to'kji je̱ ñu̱da̱'a̱x du̱jayé̱pu̱t, ñay'akuva̱a̱'najat, ñaajk'ítju̱t viji kej, yakxó̱n jyáyuvat, o̱y jayu ñapyá̱mju̱t ma̱a̱t je̱ je̱'yva jayu, je̱ yak'ixpa̱jkk du̱játu̱t,
54003003	juu' jaty du̱muté̱nat, kya'oo'ku̱t kyamo'okju̱t, je̱ jayu du̱katsii'ku̱t, je̱ jayu du̱katso'oxpá̱ku̱t, je̱ meen du̱kakáxju̱t,
54003004	du̱játu̱t vintso̱ ve'e o̱y yakkutóku̱t je̱p jyu̱u̱mp tyu̱jkp, je̱ts vintso̱ ve'e je̱ y'ónu̱k anañu̱joma ka̱jx kya̱tsa̱pá̱kjadat je̱tse'e vyintsa̱'a̱gajadat.
54003005	Ku̱x pa̱n ka'a xa ve'e du̱jaty vintso̱ ve'e je̱p jyu̱u̱mp tyu̱jkp yakkutóku̱t, ¿vintso̱ts je̱'e̱ ve'e y'o̱'yixju̱t je̱tse'e du̱'ix'ítu̱t je̱ Nte'yam je̱ jyayu joma ve'e ñay'amókajada?
54003006	Ka'ats je̱'e̱ ve'e je̱ jaanchja'vivata̱jk du̱nu̱vinté̱nat pa̱n pa̱ne'e tun ve̱e̱'nnum ijtp ku ve'e jyaanchja'vi'ukvaajñ, ku̱x pa̱n ve'eme'e, to'mayji tse'e ñamyá̱jajat je̱tse'e kya'at je̱p to̱kin ja̱a̱tp je̱tse'e yakmo̱o̱ynit je̱ tsaachpaatu̱n juu' ve'e xa̱'ma ka̱jx ijtnup, ve'em ax jo'n je̱ ko̱'o̱yjáyuvap kya'a je̱p to̱kin ja̱a̱tp je̱tse'e yakmo̱o̱ynit je̱ tsaachpaatu̱n juu' ve'e xa̱'ma ka̱jx ijtnup.
54003007	Tun vinkó̱pkpats je̱'e̱ ve'e je̱tse'e ti to̱kin kyapaatu̱xjadat pa̱n pa̱n jatye'e du̱kajaanchja'vidup je̱ Jesucristo. Ku̱x pa̱n yakpaatjip xa ve'e je̱ to̱kin je̱ jayu juu' ve'e du̱nu̱vinténip je̱ jaanchja'vivata̱jk, nu̱njajtpe'e ku ve'e je̱ Nte'yam du̱ko̱o̱'kmutoonnit du̱ko̱o̱'kmupa̱jknit ax jo'n du̱paa'ty du̱'ake̱e̱ga je̱tse'e ve'em kya'at je̱m je̱ ko̱'o̱yjáyuvap kya̱'m.
54003008	Nay ve'empa tse'e, pa̱n pa̱ne'e du̱patto'nidup je̱ jayu juu' ve'e du̱nu̱vinténidup je̱ jaanchja'vivata̱jk, tun vinko̱pkts je̱'e̱ ve'e je̱tse'e ñaajk'ítjadat pa̱n vintso̱ ve'e yakvintsa̱'a̱gadat, je̱ jayu du̱kavin'a̱a̱'ndat, kya'oo'ktat kyamo'okjadat, je̱ meen du̱kakáxjadat,
54003009	je̱tse'e ñaajk'ítjadat pa̱n vintso̱ ve'e je̱ va'ajts vinma'yu̱n ma̱a̱t du̱jaanchjávadat je̱ o̱y ka̱ts je̱ o̱y ayook juu' ve'e je̱ Nte'yam xtuknu̱ja'vimdu.
54003010	Va'an tse'e too'va̱jkp du̱yakpayo̱'o̱yda pa̱n o̱ye'e juu' du̱tonda. Ax pa̱n ka'a tse'e ti to̱kin yakpaatjada, van'ítnum tse'e yakpá̱mdat patto'nivada.
54003011	Nay ve'empa tse'e je̱ ñu̱da̱'a̱xta, ve'em tse'e du̱tsa̱k je̱tse'e ñaajk'ítjadat vintso̱ ve'e je̱ jayu vyintsa̱'a̱gajadat, ñay'akuva̱a̱'najadat, du̱tóndat nu̱jom ax jo'n du̱paa'ty du̱'ake̱e̱ga. Ka'a tse'e y'ako̱tsu̱toonkadat.
54003012	Ax je̱ patto'niva, to'kjits je̱'e̱ ve'e je̱ ñu̱da̱'a̱x du̱jayé̱pu̱t, ñu̱jávapts je̱'e̱ ve'e o̱y vintso̱ ve'e je̱ kutojku̱n du̱pá̱mu̱t je̱p jyu̱u̱mp tyu̱jkp je̱tse'e je̱ y'ónu̱k du̱yakkutojkjat.
54003013	Ku̱x je̱'e̱da pa̱n pa̱n jatye'e o̱y yakxó̱n patto'nidup, yakvintsa̱'a̱gadapts je̱'e̱ ve'e, ma̱kk aaj ma̱kk jo̱o̱t tse'e du̱jayé̱ptat je̱ jaanchja'vin juu' ve'e yakjaye̱jpp ku ve'e je̱ jayu to'k muk y'it je̱ Cristo Jesús ma̱a̱t.
54003014	Ntsa̱jkpts a̱tse'e je̱ts a̱ts mitse'e tso̱jk na̱jkx nku'ix. Ax ntuknu̱ja'yipts a̱ts mitse'e ya̱ na̱k,
54003015	ku̱x pa̱n ta'nip a̱tse'e, mnu̱ja'vinupts mits je̱'e̱ ve'e vintso̱ ve'e du̱tsa̱k je̱tse'e je̱ Nte'yam je̱ jyayu ñaajk'ítjadat, je̱'e̱da pa̱ne'e du̱jaanchja'vidup je̱ joojntyk Nte'yam, je̱'e̱da pa̱ne'e ijttup ax jo'n je̱ xen je̱ts je̱ pa̱ts juu' ve'e tso̱o̱'ntkp je̱p naaxyp, ku̱x yakpojtu̱ktupe'e je̱tse'e ma̱kk du̱yak'itta je̱ tyu̱v je̱'e̱.
54003016	Ka'a xa ve'e ñu̱nkayakkuvá̱ku̱t je̱ts o̱o̱ye'e du̱tunnu̱ma̱ja juu' ve'e je̱ Nte'yam xtuknu̱ja'vimdu. Ya̱'a̱ts je̱'e̱ ve'e: Yaknu̱ke̱'xnata̱jki xa ve'e je̱ Jesucristo je̱ jayu ni'kxax kó̱pkax, je̱ Espíritu Santo tse'e je̱ jayu du̱tuknu̱ja'vi je̱ts pyaatyp y'ake̱e̱guip je̱'e̱ ve'e juu' ve'e tyoon kyo̱jts, íxju̱du tse'e je̱ ángeles, yaknu̱ko̱jts tse'e joma ve'e may itu̱naax, yakjaanchja'vi tse'e yaja naxviijn, tsajpe̱jtnuts je̱'e̱ ve'e.
54004001	Ax je̱ Espíritu Santo, va'ajtsts je̱'e̱ ve'e du̱'avana je̱ts ku ve'e tyá̱minit je̱ ita̱ka̱x, je̱m tse'e pa̱ne'e du̱ko̱o̱'kjaanchja'vidinup je̱ tyu̱v je̱'e̱ je̱tse'e du̱pana̱jkxtat je̱ ko̱'o̱yjáyuvap je̱ y'ixpa̱jku̱n juu' ve'e je̱ jayu tyukvin'a̱a̱'ndup,
54004002	mya̱ja̱pá̱mdapts je̱'e̱ ve'e je̱ jayu juu' ve'e taayidup, je̱ jayu juu' ve'e du̱ko̱o̱'kto̱kinja'vidinup je̱ kyo̱'o̱y je̱'e̱ juu' ve'e tyoondup.
54004003	Ax je̱ jayu tse'e va'andap je̱ts ka'a ve'e je̱ Nte'yam du̱tsa̱k je̱tse'e je̱ jaanchja'vivata̱jk je̱ ta̱'a̱xta̱jk ukpu̱ je̱ yaa'tya̱jk du̱jayé̱ptat, pyavaanduvap tse'e je̱ jayu je̱ts je̱me'e je̱ kaaky je̱ ju̱'kx juu' ve'e kyakáydap kyaja̱'kxtap. Ve'em tse'e du̱pava'andat ó̱yame'e je̱ Nte'yam du̱pu̱u̱jm je̱ kaaky je̱ ju̱'kx je̱tse'e je̱ kuko̱jtsu̱n ma̱a̱t du̱káydat du̱ja̱'kxtat je̱'e̱da pa̱n pa̱n jatye'e du̱jaanchja'vidup je̱ Nte'yam je̱tse'e du̱nu̱jávada je̱ tyu̱v je̱'e̱.
54004004	Ku̱x nu̱jome'e juu' jatye'e je̱ Nte'yam pya̱a̱m, o̱yts je̱'e̱ ve'e, ni tía ve'e juu' ve'e nu̱nkayakkuvá̱kup ku ve'e je̱ jayu du̱maa'yu̱njáva,
54004005	ku̱x va'ajts je̱'e̱ ve'e je̱ Nte'yam je̱ y'ayook ka̱jx je̱ts je̱ tsapka̱ts ka̱jx.
54004006	Pa̱n mtuk'ixp xa mitse'e ya̱ ixpa̱jku̱n je̱ utsta je̱ ajchta ma̱a̱t je̱ utsta je̱ tsa̱'a̱da, o̱yts mitse'e ve'em je̱ Jesucristo xmutún xmupu̱k; je̱ts je̱ ayook juu' ve'e njaanchja'vimdup je̱ts je̱ o̱y ixpa̱jku̱n juu' ve'e mpana̱jkxumdup, je̱'e̱ tse'e mputá̱kajap je̱tse'e ma̱kk m'ijtnit to'k muk je̱ Jesucristo ma̱a̱t.
54004007	Ax ka'a tse'e xma̱ja̱pá̱mu̱t je̱ ka̱ts juu' ve'e je̱ jayu myutaayvaattup je̱tse'e japyayo̱'o̱y juu' du̱ko̱tsta, je̱'e̱ ve'e mtónup mkó̱tsup vintso̱ ve'e je̱ Nte'yam ijtp xvintsa̱'a̱gat.
54004008	To'nu̱xjup tse'e je̱ jayu ku ve'e je̱ ñi'kx je̱ kyo̱pk du̱yak'ampu̱k ax jo'n tyun ax jo'n kyoo'ya, ax anañu̱joma ka̱jx tse'e je̱ jayu tyo'nu̱xju̱ ku ve'e du̱toonka vintso̱ ve'e je̱ Nte'yam yakma̱ja yakjaancha y'ijtnit, to'nu̱xjupts je̱'e̱ ve'e ya̱ joojntykin ka̱jx juu' ve'e u̱xyam je̱tse'e tyo'nu̱xju̱t je̱ joojntykin ka̱jx juu' ve'e miimpnum.
54004009	Tyú̱vam xa ya̱'a̱ ve'e ya̱ ka̱ts juu' a̱ts mitse'e nvaajnjip, pyaatyp y'ake̱e̱guipts je̱'e̱ ve'e je̱tse'e anañu̱joma du̱jaanchjávadat.
54004010	Je̱'e̱ts je̱'e̱ ve'e juu' ve'e nnu̱to'numdup je̱tse'e je̱ vinma'yu̱n njaye̱jpumda, je̱ts je̱'e̱ ka̱jxe'e n'a'íxumda je̱ joojntyk Nte'yam, juu' ve'e anañu̱joma je̱ jayu ka̱jxta je̱ nu̱tso̱o̱ku̱n du̱yakmiin yaja naxviijn, vinko̱pk je̱'e̱da pa̱n pa̱n jatye'e jaanchja'vijidup.
54004011	Je̱'e̱ tse'e je̱ jayu mtukpava'anup je̱tse'e je̱ jayu xtuk'íxu̱t.
54004012	Ka'a tse'e pa̱n mviijnk'íxju̱t ku̱x mitse'e mootsknum, je̱ nu̱'ixvaatsu̱ne'e m'ítu̱t je̱ja je̱ jaanchja'vivata̱jk vyinkujk pa̱n vintso̱ ve'e mka̱ts, pa̱n vintso̱ ve'e mnaajk'ítju̱, pa̱n vintso̱ ve'e je̱ tso̱jku̱n je̱ts je̱ jaanchja'vin xjayep, je̱ts pa̱n vintso̱ ve'e va'ajts mjoojntyka.
54004013	Namvaat a̱tse'e nje'ya, tukvinkó̱tsats je̱ jayu je̱ Kunuu'kx Jatyán, je̱'e̱ tse'e je̱ jayu mtukka'amáydap je̱tse'e xtukyak'ixpá̱ktat.
54004014	Yakvinko̱pka je̱ maa'yu̱n je̱ puta̱jkin juu' ve'e je̱ Nte'yam mmo̱o̱jyju ku ve'e je̱ kya̱'a̱j mtuknu̱ko̱o̱jnjidi je̱'e̱ pa̱ne'e du̱nu̱vinténidup je̱ jaanchja'vivata̱jk je̱tse'e je̱ Nte'yam je̱ y'ayook du̱ko̱jtsnajxti mits ka̱jx, je̱ maa'yu̱n je̱ puta̱jkints je̱'e̱ ve'e juu' ka̱jxe'e m'o̱'yixju̱ je̱tse'e je̱ jayu xtuknu̱jávat je̱ Nte'yam je̱ y'ayook.
54004015	To'k aaj to'k jo̱o̱te'e ve'em tonu̱ je̱ts ma̱ja̱pa̱mu̱, ve'em tse'e anañu̱joma je̱ jayu du̱'íxu̱t vintso̱ ve'e jyaa'knu̱yóka je̱ y'o̱y je̱'e̱ juu' ve'e mtuump mka̱jtsp.
54004016	Xa̱'ma tse'e o̱y x'íxu̱t juu' ve'e mtuump mka̱jtsp je̱ts juu' ve'e je̱ jayu mtuk'ixp. Pa̱n mtuump xa ve'e ve'em, mjayé̱pup tse'e viinm je̱ joojntykin juu' ve'e xa̱'ma ka̱jx ijtp, nay ve'empa je̱'e̱da pa̱n pa̱n jatye'e m'amo̱tunajxju̱dup.
54005001	Ka'a tse'e je̱ na'avta̱jk o̱yvintso̱va xna̱a̱jmat, ñojk'ó̱ye'e tsoj yakxó̱n xtukvinjávat juu', ve'em ax jo'n je̱ mtee' ku̱y'ijt jo'n. Ve'em tse'e je̱ vaju̱tya̱jkta xjávat ax jo'n je̱ m'utsta ku̱y'ijt jo'n.
54005002	Nay ve'em tse'e je̱ ama̱ja̱ta̱jk xjávat ax jo'n je̱ mtaak ku̱y'ijt jo'n; je̱tse'e ve'em xjávat je̱ kiixu̱ta̱'a̱xta ax jo'n je̱ m'utsta ku̱y'ijt jo'n, je̱ va'ajts aaj je̱ va'ajts jo̱o̱t ma̱a̱t je̱ts je̱ va'ajts vinma'yu̱n ma̱a̱t.
54005003	Ixu̱ vintso̱ ve'e yakputá̱kat je̱ ku'a̱a̱'k ta̱'a̱xta̱jk pa̱n pa̱ne'e ko̱o̱'k'ijtu̱xjinup pa̱n pa̱n jatye'e putá̱kajap.
54005004	Ax pa̱n je̱m tse'e je̱ ku'a̱a̱'k ta̱'a̱xta̱jk juu' ve'e je̱m je̱ y'ónu̱k ukpu̱ je̱ y'ap je̱ y'o̱k, va'an tse'e je̱ muutskit ónu̱k too'va̱jkp je̱ myú̱jit jayu du̱'ix'itta. Va'an tse'e du̱tonu̱mpijtjidinuva je̱ tso̱jku̱n je̱ts je̱ maa'yu̱n juu' ve'e jaye̱jpu̱xju̱du ku ve'e ma̱kkna tso̱tsna vye̱'nada, ve'em ax jo'n du̱paa'ty du̱'ake̱e̱ga ku ve'e je̱ Nte'yam yakvinjava yakvintsa̱'a̱ga, ku̱x je̱'e̱ ve'e je̱ Nte'yam y'o̱yja'vip.
54005005	Ax je̱ ku'a̱a̱'k ta̱'a̱xta̱jk pa̱n pa̱ne'e katuntih'ijtu̱xjup je̱tse'e naaydum tu̱tyaanni, je̱ Nte'yam tse'e y'ajo̱o̱tip, jó̱vum xa̱a̱j jó̱vum tsooj tse'e du̱munoo'kxtu̱k je̱tse'e chapka̱ts.
54005006	Ax je̱ ku'a̱a̱'k ta̱'a̱xta̱jk juu' ve'e je̱m xo̱o̱jntku̱n jo̱o̱tm naajk'ituvaajnjup, ó̱yam tse'e jyajoojntyka, je̱m tse'e je̱ to̱kin kya̱'m ñaajk'ítju̱.
54005007	Juu'ts a̱ts mitse'e ntuknu̱ja'yip, je̱'e̱ tse'e mtukpava'andap je̱ jaanchja'vivata̱jk, ve'em tse'e ti to̱kin kyayakpaatjadat.
54005008	Pa̱n je̱m xa ve'e pa̱ne'e natyijjup jaanchja'viva je̱tse'e du̱ka'ix'it je̱ jyayu, vinko̱pkts je̱'e̱ ve'e juu' ve'e je̱p jyu̱u̱mp tyu̱jkp, ka'a tse'e du̱kuvu̱k je̱ tu̱v jaanchja'vin, nu̱yojk je̱ kyo̱'o̱y je̱'e̱ je̱'e̱ ve'e ku ve'e ve'em du̱tún je̱ts ka'a ve'e je̱'e̱ juu' ve'e tyoondup pa̱n pa̱n jatye'e je̱ Nte'yam du̱kajaanchja'vidup, y'ix'ijttupts je̱'e̱ ve'e je̱ jyáyuda.
54005009	Ku ve'e yakjavyé̱ttat je̱ ku'a̱a̱'k ta̱'a̱xta̱jk juu' jatye'e je̱ jaanchja'vivata̱jk pyutá̱kadap, je̱'e̱jyji tse'e jyavye̱jtjadap je̱ xya̱a̱j pa̱n pa̱n jatye'e toogupx joojnt tu̱tyá̱kada, juu' ve'e to'kji je̱ yaa'tya̱jk du̱jaye̱jptu,
54005010	je̱tse'e yaknu̱java je̱ y'o̱y je̱'e̱ ka̱jx juu' ve'e tyoondu, ve'em ax jo'n je̱ ónu̱k du̱yakye̱e̱'kti, o̱y jayu ñapya̱a̱jmjidi ma̱a̱t je̱ je̱'yva jayu, du̱pakpojti je̱ Nte'yam je̱ jyayu, je̱tse'e du̱puta̱jkidi pa̱n pa̱n jatye'e tsaachpaattup, je̱'e̱ ve'e ku ve'e nu̱jom je̱ y'o̱y je̱'e̱ du̱toondi.
54005011	Ax ka'a tse'e yakjavyé̱tu̱t je̱ ku'a̱a̱'k ta̱'a̱xta̱jkta juu' ve'e du̱kata̱jkipna toogupx joojnt. Ku̱x ku xa ve'e je̱ yaa'y kax du̱jaye̱pta, ka'a tse'e du̱'ukkuva̱jktini juu' ve'e vyaajntktu vintso̱ ve'e du̱mutóndat du̱mupá̱ktat je̱ Cristo, yaa'vya̱kuvaandinuvape'e.
54005012	Ku ve'e ve'em du̱tonda, tukkuvé̱tjadapts je̱'e̱ ve'e je̱ Nte'yam je̱'e̱ ka̱jx ku ve'e du̱kakutyonda juu' ve'e ñu̱'atso̱'vidu.
54005013	Nooxjajttup tse'e ku̱xe'e je̱ tyoonk kya'ijtu̱xjada, ax ka nooxjyap tse'e, ta̱jkm ta̱jkme'e tya̱jkiduva je̱tse'e y'ako̱tsu̱toonkada, du̱tuktá̱kada juu' ve'e kapaatju̱dup, je̱tse'e jyomva'anda tyiva'anda.
54005014	Je̱'e̱ ka̱jxts a̱tse'e ntsa̱k je̱tse'e je̱ muutskit ku'a̱a̱'k ta̱'a̱xta̱jk yaa'vya̱jktinuvat, je̱ ónu̱k du̱jayé̱ptat, je̱tse'e je̱ jya̱a̱jn je̱ tya̱jk du̱'ix'íttat. Ax ve'em tse'e kya'o̱'yixjadat vintso̱ ve'e je̱ to̱kin xpaatjimdat ya̱'a̱ ka̱jx je̱ jayu juu' ve'e du̱tso'oxpa̱jktup je̱ Nte'yam.
54005015	Ku̱x je̱me'e je̱ ku'a̱a̱'k ta̱'a̱xta̱jk juu' ve'e je̱ tu̱vu̱too' du̱maso̱o̱ktu je̱tse'e je̱ Satanás du̱pana̱jkxti.
54005016	Pa̱n je̱m xa ve'e je̱ jaanchja'viva, je̱ yaa'tya̱jk ukpu̱ je̱ ta̱'a̱xta̱jk, je̱tse'e je̱m je̱ jyayu juu' ve'e ku'a̱a̱'k ta̱'a̱xta̱jk, va'an tse'e du̱putá̱kada, ve'em tse'e je̱ jaanchja'vivata̱jk kyatso'oxjajtu̱xjadat je̱tse'e y'o̱'yixjadat je̱tse'e du̱putá̱kadat je̱ ku'a̱a̱'k ta̱'a̱xta̱jkta pa̱n pa̱n jatye'e katuntih'ijtu̱xju̱dup.
54005017	Je̱ jayu pa̱n pa̱n jatye'e du̱nu̱vinténidup je̱ jaanchja'vivata̱jkta, je̱'e̱ tse'e yakmo̱'o̱dap nu̱yojk je̱ vintsa̱'kin je̱ts je̱ puta̱jkin, vinko̱pk je̱'e̱da pa̱n pa̱n jatye'e ka'amaaydup je̱tse'e yak'ixpa̱kta.
54005018	Ku̱x jidu̱'u̱me'e je̱ Kunuu'kx Jatyán vya'añ: “Ka'a tse'e je̱ y'ajé̱n xpa̱a̱jmjat je̱ tsapkaaj juu' ve'e du̱vinte̱e̱'mp je̱ trigo.” Vaampap tse'e jidu̱'u̱m: “Je̱ toompa jayu, vyinmajtsjupts je̱'e̱ ve'e je̱tse'e yakmujóyu̱t.” Jidu̱'u̱m tse'e vya'añ.
54005019	Ka'a tse'e xma̱ja̱pá̱mu̱t je̱ jayu juu' ve'e du̱nu̱'a̱a̱'nip ukpu̱ du̱nu̱vampe̱jtp to'k je̱ jayu juu' ve'e du̱nu̱vinténip je̱ jaanchja'vivata̱jk, van'ítnume'e pa̱n je̱me'e nu̱me̱jtsk ukpu̱ nu̱toojk juu' ve'e du̱nu̱ko̱jtspe̱jttup je̱ y'ayook.
54005020	Ax je̱ jayu juu' ve'e du̱nu̱vinténidup je̱ jaanchja'vivata̱jk je̱tse'e tyo̱kintonda, mtukna̱a̱jmap tse'e je̱ja anañu̱joma je̱ jayu vyinkujk, ve'em tse'e je̱ viijnk jayu cha̱'a̱gadat je̱tse'e ve'em kyajátkiduvat.
54005021	Je̱ Nte'yam je̱ts je̱ Jesucristo ma̱a̱t je̱ y'aangeles, jé̱jats a̱ts mitse'e je̱'e̱ vyinkujkta ntukpava'añ je̱ts ya̱'a̱ ve'e xkutyónu̱t. Ni to'k ni jado'k tse'e xkaviijnk'íxu̱t.
54005022	Payo̱'o̱yu̱ o̱y pa̱n pa̱ne'e o̱y du̱'ix'ijttup je̱ Nte'yam je̱ jyayu, van'ítnum tse'e je̱ mka̱'a̱j xtuknu̱kó̱nu̱t. Ku̱x pa̱n mtuknu̱ka̱a̱mpe'e je̱ mka̱'a̱j je̱ jayu juu' ve'e du̱ka'o̱y'ix'ijttup je̱ Nte'yam je̱ jyayu, mtukpaatjupts mits je̱'e̱ ve'e je̱ tyo̱kin. Va'ajtsts mitse'e mnaajk'ítju̱t.
54005023	Je̱'e̱ ka̱jx tse'e ku̱xe'e vane'em mpu̱kju̱ je̱tse'e je̱ jo̱tpa'am xjayep, kádits tun je̱ tsoxk na̱a̱jji x'uu'k, ookpa ve'e ve̱e̱'n je̱ tsaaydum pa'ajk na̱a̱j.
54005024	Je̱'e̱ ka̱jx tse'e payo̱'o̱yu̱ o̱y ku̱x je̱me'e juu' ve'e ixna ke̱'xna to̱kintoondup, ka'a tse'e vyinko̱pka je̱tse'e je̱ viijnk jayu o̱y du̱payo̱'o̱yu̱t je̱ts ka'a je̱'e̱ ve'e y'o̱ya juu' ve'e tyoondup. Je̱mpa tse'e pa̱ne'e je̱ tyó̱kinda kanu̱ke̱'xnata̱jkip jatyji, u̱x'o̱o̱knume'e.
54005025	Nay ve'empa tse'e, yaknu̱ja'vivap xa ve'e juu' ve'e je̱ jayu o̱y tyuump. Ax pa̱n ka'a tse'e jatyji yaknu̱java, u̱x'o̱o̱knum tse'e yaknu̱java. Ka'a xa ve'e juu' yu'uts ñaxy.
54006001	Nu̱jom pa̱n pa̱n jatye'e mutoondup, va'an tse'e du̱vintsa̱'a̱gada je̱ vyintsa̱nda, ve'em tse'e je̱ Nte'yam kyayakvinko̱jtspé̱tu̱t je̱tse'e je̱ jayu du̱kapakó̱tsu̱t je̱ n'ixpa̱jku̱namda.
54006002	Ax pa̱n je̱ jaanchja'viva jáyuts je̱'e̱ ve'e je̱ vyintsa̱nda, ka'a tse'e du̱yakvintsa̱'kintó̱kidat je̱ vyintsa̱nda ku̱x y'utsta y'ajchta je̱'e̱ ve'e, nu̱yojk o̱ye'e du̱toojnjadat juu' ve'e o̱y, ku̱x je̱ vyintsa̱nda, pyuta̱jkidupts je̱'e̱ ve'e pa̱n pa̱n jatye'e yaktso̱jktup je̱tse'e je̱ Jesucristo du̱jaanchjávada. Tukyak'ixpa̱ku̱ ve'em je̱ jayu je̱tse'e ve'em xtukka'amáyu̱t.
54006003	Pa̱n je̱m xa ve'e je̱ jayu juu' ve'e du̱tuk'íxtup je̱ viijnk ixpa̱jku̱n je̱tse'e du̱kakuva̱kta je̱ va'ajts ixpa̱jku̱n juu' ve'e je̱ Ma̱ja̱ Vintsá̱n Jesucristo jye̱'e̱, je̱ va'ajts ixpa̱jku̱n juu' ve'e du̱ma̱a̱tnavyaatjup du̱ma̱a̱tnay'ake̱e̱guijup je̱ Nte'yam jye̱'e̱,
54006004	ka'ats je̱'e̱ ve'e du̱tinu̱jávada, namyá̱jijidup je̱'e̱ ve'e, je̱'e̱jyji ve'e tyoonkidup juu' ve'e je̱ jayu natyukko̱jtsvintso̱o̱jvjup. Ax ku tse'e je̱ jayu ñakyo̱jtsvintsá̱vju̱, je̱'e̱ tse'e du̱yakjé̱jip je̱ e̱jku̱n, je̱ tso'oxpa̱jku̱n, je̱ vinko̱jtspe̱jtu̱n, je̱ ko̱'o̱y vinma'yu̱n,
54006005	ka'a tse'e ñayjávajada je̱ jayu. Ka'a xa ve'e y'o̱ya je̱ vyinma'yu̱nda pa̱n pa̱ne'e ve'em játkidup, ka'a tse'e du̱nu̱jávada je̱ tyu̱v je̱'e̱, ve'eme'e vyinmayda je̱ts je̱ y'avintso̱ o̱'yin je̱'e̱ ve'e ku ve'e je̱ jayu je̱ Nte'yam du̱vinjava du̱vintsa̱'a̱ga.
54006006	Ax ma̱ja̱ o̱'yints je̱'e̱ ve'e ku ve'e je̱ jayu je̱ Nte'yam du̱vinjava du̱vintsa̱'a̱ga, je̱'e̱ ve'e ku ve'e yaktukjo̱tka̱da'aky vinxu̱pe'e juu' yak'ix yakjayep.
54006007	Ni tía xa ve'e nkayakje̱'yumdi yaja naxviijn ku ve'e nke̱'xumdi, ni tía tse'e nkayaktso̱o̱'numduvat ku ve'e n'o̱o̱'kumdinit.
54006008	Ax pa̱n njaye̱jpumdup tse'e je̱ kaaky je̱ na̱a̱j je̱ts je̱ vit je̱ xo̱x, ntukjo̱tka̱daakumdapts u̱u̱'m je̱'e̱ ve'e.
54006009	Je̱'e̱ pa̱n pa̱n jatye'e naajkkumeenavaajnju̱dup, ka'ats je̱'e̱ ve'e cho'oxa vintso̱ ve'e kya'adat je̱p to̱kin ja̱a̱tp, y'ajo̱o̱tidup tse'e may viijn juu' ve'e ka víjap ka kéjap je̱ts juu' ve'e yakto̱kintoojnju̱dup. Ax je̱'e̱ tse'e je̱ jayu du̱yakma'tp je̱tse'e du̱tukmasa̱'a̱k je̱ Nte'yam je̱ tyoo'.
54006010	Ku xa ve'e je̱ jayu du̱nas'ayo̱va je̱ meen, je̱'e̱ts je̱'e̱ ve'e du̱yakjé̱jip je̱ ko̱'o̱y vinma'yu̱n je̱ts je̱ ko̱'o̱y to'nu̱n. Je̱mda tse'e juu' ve'e je̱ tu̱v jaanchja'vin du̱ko̱o̱'kma̱ja̱pa̱a̱mdinup ku̱x o̱o̱ye'e du̱tuntso̱kta je̱tse'e kyumeenadat, ve'em tse'e tyoo'tó̱kida je̱tse'e je̱ jyo̱o̱t je̱ jya'vin o̱o̱y tyunyaktsaachpaa'tjada.
54006011	Ax mits, je̱ Nte'yam je̱ jyayu, ka'a tse'e x'itu̱mo̱'o̱t ya̱ ko̱'o̱y too'; je̱'e̱ ve'e mtónup mkó̱tsup je̱ tyu̱v je̱'e̱, vinjava vintsa̱'a̱ga je̱ Nte'yam, jaye̱pu̱ je̱ jaanchja'vin je̱ts je̱ tso̱jku̱n, mute̱na juu' jaty, naajk'ítju̱ nu̱u̱'k aaj nu̱u̱'k jo̱o̱t,
54006012	je̱ts ama̱a̱daaga je̱ jaanchja'vin ka̱jx je̱ kyo̱'o̱y je̱'e̱. Tun'ixu̱ vintso̱ ve'e xjaye̱jpnit je̱ joojntykin juu' ve'e xa̱'ma ka̱jx ijtp, je̱'e̱ juu' ve'e je̱ Nte'yam mtuknu̱yaaxu̱xju je̱ts juu' ka̱jxe'e je̱ tu̱va̱ko̱jtsu̱n o̱y xpu̱u̱jm je̱ja je̱ nu̱may jayu vyinkujk, je̱'e̱ts je̱'e̱ ve'e ku ve'e mnay'ava'niji vintso̱ ve'e mjaanchjáva.
54006013	Je̱ Nte'yam, juu' ve'e je̱ joojntykin du̱yajkp, je̱ts je̱ Jesucristo, juu' ve'e je̱m je̱ Poncio Pilato vyinkojkm o̱y je̱ tu̱va̱ko̱jtsu̱n du̱pa̱a̱m, jé̱jats a̱ts mitse'e je̱'e̱ vyinkujkta ntukpava'añ
54006014	je̱tse'e xkutyónu̱t je̱ toonk juu' ve'e je̱ Nte'yam mmo̱o̱jyju, ve'em tse'e je̱ jayu va'ajts du̱nu̱jávadat je̱ts pa̱n ti je̱'e̱ ve'e je̱ to̱kin je̱tse'e ñaajk'ítjadat o̱y je̱ts va'ajts. Tonu̱ ve'em van'it paat ku ve'e myiinnuvat je̱ nMa̱ja̱ Vintsá̱namda Jesucristo.
54006015	Ax miinnuvapts je̱'e̱ ve'e, ve'em ax jo'n du̱nu̱pa̱a̱jmtki je̱ Kunuu'kx Tee', je̱'e̱jyji ve'e nu̱jom juu' jaty du̱ka̱'mika̱jxp, je̱ Yakkutojkpa juu' ve'e du̱yakkutojkjip je̱ yakkutojkpata̱jk je̱ts je̱ Vintsá̱n juu' ve'e du̱nu̱vintsá̱nip je̱ vintsánta̱jk.
54006016	Je̱'e̱ xa ve'e tun to'kji juu' ve'e du̱ka̱'mip juu' jatye'e kavintó̱kip, joojntykipts je̱'e̱ ve'e je̱ja ajajtk it ja̱a̱t joma ve'e ni pa̱na kyanaajktá̱maja. Ni pa̱na xa ve'e kya'ixju̱, ni pa̱na xa ve'e kya'o̱'yixju̱ je̱tse'e y'íxju̱t. ¡Je̱'e̱ tse'e xa̱'ma ka̱jx du̱nu̱má̱jinup du̱nu̱jaanchinup je̱tse'e je̱ kutojku̱n du̱jaye̱jpnit! Amén.
54006017	Na̱a̱jmada pa̱n pa̱n jatye'e kumeenda yaja naxviijn je̱ts ka'a ve'e ñamyá̱jajadat je̱ts ka'a ve'e je̱m je̱ meen kya̱'m ñapyá̱mjadat, ku̱x ka'a ve'e du̱nu̱jávada vinxu̱pe'e ya̱ it jyaa'knáxu̱t ku ve'e du̱jaa'kjayé̱ptat je̱ myeen, ñojk'ó̱ye'e je̱m je̱ Nte'yam y'am kya̱'m ñapyá̱mjadat, je̱'e̱ juu' ve'e o̱o̱y xtunmo̱'yumdup nu̱jom juu' jaty je̱'e̱ ka̱jx je̱tse'e ntukxo̱o̱jntkumdat.
54006018	Na̱a̱jmada je̱tse'e du̱tóndat juu' ve'e o̱y je̱ts juu' ve'e y'íxtup jyaye̱jptup, je̱'e̱ tse'e tyukputá̱kadap je̱ viijnk jáyuda.
54006019	Ku tse'e ve'em du̱tóndat, y'apa̱a̱mdu̱kadapts je̱'e̱ ve'e juu' ve'e miimpnum je̱tse'e du̱yakvinkó̱pkadat je̱ joojntykin juu' ve'e xa̱'ma ka̱jx ijtp.
54006020	Timoteo, va'ajts tse'e xyak'ítu̱t je̱ o̱y ka̱ts je̱ o̱y ayook juu' ve'e myaktukka̱ta̱jki. Ka'a tse'e x'itu̱mo̱'o̱t je̱tse'e jyé̱jat je̱ ko̱'o̱y ayook je̱ts je̱ ka̱ts juu' ve'e tyijtup nu̱ja'vin, ax ka'a tse'e je̱ ka̱ts du̱ma̱a̱tnavyaa'tyju̱ du̱ma̱a̱tnay'ake̱e̱gaja je̱ Nte'yam je̱ y'ayook.
54006021	Je̱me'e je̱ jayu juu' ve'e ve'em yak'ixpa̱jktup, ve'eme'e vya'anda je̱ts y'íxada ve'e je̱ Nte'yam; ax ka'a tse'e du̱'íxada, myaso̱o̱ktinuts je̱'e̱ ve'e je̱ tu̱v jaanchja'vin. Je̱ Nte'yam tse'e mkunoo'kxjup.
55001001	A̱tse'e je̱ Pablo, je̱ Nte'yamts a̱tse'e xvinko̱o̱n je̱ts a̱tse'e n'ítu̱t je̱ Jesucristo je̱ kyuká̱tsiva je̱'e̱ ka̱jx je̱ts a̱tse'e n'avánat je̱ joojntykin juu' ve'e xa̱'ma ka̱jx ijtp, je̱'e̱ tse'e xtukvinva'nimdu ya̱ joojntykin juu' ve'e yakjaye̱jpp ku ve'e je̱ jayu y'it to'k muk je̱ Jesucristo ma̱a̱t.
55001002	Timoteo, o̱o̱y a̱ts mitse'e ntuntsa̱k, n'onu̱kja'vipts a̱ts mitse'e je̱'e̱ ka̱jx ku ve'e xjaanchja'vi'ukvaajñ je̱ Jesucristo ku a̱tse'e x'amo̱tunajxy. Je̱ Nte'yam, juu' ve'e nTee'imdup, je̱ts je̱ nMa̱ja̱ Vintsá̱namda Cristo Jesús, je̱'e̱ tse'e mkunoo'kxjadap je̱tse'e m'ijtnit je̱ tyukmo̱'tu̱n ma̱a̱tta je̱ts je̱ y'o̱y jo̱o̱t ma̱a̱tta.
55001003	Je̱ va'ajts vinma'yu̱n ma̱a̱t a̱tse'e nvinjava nvintsa̱'a̱ga je̱ Nte'yam, ve'em ax jo'n du̱toonduva u̱u̱'m je̱ nju̱jpit jáyuvamda. Jó̱vum xa̱a̱j jó̱vum tsooj a̱tse'e je̱ Nte'yam nkuka̱jtsja mits ka̱jx ku a̱tse'e ntsapka̱ts.
55001004	Njaa'myejtsp a̱tse'e vintso̱ ve'e je̱ mvinna̱a̱j vyajntyk. O̱o̱yts a̱tse'e ntuntsa̱k je̱ts a̱ts mitse'e n'íxnuvat je̱ts a̱tse'e ve'em o̱o̱y ntunxo̱o̱ndu̱ku̱t.
55001005	Njaa'myejtsp a̱tse'e vintso̱ ve'e to'k jo̱o̱t xjaanchjáva je̱ Nte'yam, ve'em ax jo'n du̱toonduva je̱ m'o̱k Loida je̱ts je̱ mtaak Eunice. Vinjava a̱tse'e ntañ je̱ts ve'emna mitse'e xjaanchjáva u̱xyam paat.
55001006	Je̱'e̱ ka̱jxts a̱ts mitse'e ntukjaa'myéts je̱tse'e xjaa'kyaknu̱yókat je̱ maa'yu̱n je̱ puta̱jkin je̱tse'e ve'em je̱ jayu xjaa'ktuknu̱ja'vi'ata̱'a̱tsu̱t je̱ Nte'yam je̱ y'ayook, je̱ maa'yu̱n je̱ puta̱jkin juu' ve'e je̱ Nte'yam mmo̱o̱jyju ku a̱ts mitse'e ya̱ nka̱'a̱j ntuknu̱ka̱a̱jn.
55001007	Ku̱x je̱ Espíritu Santo, juu' ve'e je̱ Nte'yam xmo̱'yumdu, ka je̱'e̱ ka̱jxapts je̱'e̱ ve'e xmo̱'yumdi je̱tse'e je̱ jayu x'atsa̱'kimdat, je̱'e̱ ka̱jxe'e je̱tse'e njaye̱jpumdinit je̱ ma̱kk aaj je̱ ma̱kk jo̱o̱t je̱ts je̱ tso̱jku̱n, je̱tse'e nnay'akuva̱a̱'nimjidinit.
55001008	Ka'a tse'e xtuktso̱'o̱tyónu̱t je̱tse'e je̱ tu̱va̱ko̱jtsu̱n xpá̱mu̱t je̱ nMa̱ja̱ Vintsá̱n ka̱jxamda. Ka'ats a̱ts mitse'e xtuktso̱'o̱tyoompat ku a̱tse'e yap poxu̱ntu̱jkp n'it je̱'e̱ ka̱jx, ñojk'ó̱ye'e je̱ Nte'yam je̱ mya̱kkin ka̱jx xtukma̱a̱tjayé̱pu̱t je̱ jaanchja'vivata̱jk je̱ tsaachpaatu̱n juu' ve'e jé̱jip ku ve'e je̱ jayu yakvaajñja je̱ o̱y ka̱ts je̱ o̱y ayook.
55001009	Je̱ Nte'yam xa ve'e xyaktso̱o̱kumdu, xyaaxjimduts u̱u̱'m je̱'e̱ ve'e je̱tse'e njoojntykimdat vintso̱ ve'e yakma̱ja yakjaancha y'ijtnit. Ka je̱'e̱ ka̱jxap tse'e xyaktso̱o̱kumdi ku̱xe'e juu' nto'numdi, je̱'e̱ ve'e ku ve'e ve'em viinm du̱nu̱pa̱a̱jmtki je̱ts je̱'e̱ ka̱jxpa ve'e ku̱xe'e je̱ maa'yu̱n xtoojnjimda je̱ Cristo Jesús ka̱jx, je̱ maa'yu̱n juu' ve'e xtuknu̱pa̱a̱jmtkimdu van'ítani ku ve'e ya̱ it kyatso̱o̱'ndu̱kna vye'na.
55001010	Ax ya̱ maa'yu̱n tse'e nu̱ke̱'xnata̱jki ku ve'e myiijn je̱ nYaktso̱o̱kpamda Jesucristo, je̱'e̱ tse'e du̱yakkuto̱ki je̱ o̱o̱'ku̱n je̱tse'e je̱ jayu du̱tuknu̱ja'vi je̱ joojntykin juu' ve'e xa̱'ma ka̱jx ijtp. Je̱ o̱y ka̱ts je̱ o̱y ayook ka̱jx xa ve'e nnu̱ja'vimda vintso̱ ve'e njaye̱jpumdinit ya̱ joojntykin.
55001011	Nay je̱'e̱ ka̱jxpats a̱tse'e je̱ Nte'yam xpu̱u̱jm ka'amaayva, kuká̱tsiva, je̱ts yak'ixpa̱jkpa.
55001012	Je̱ o̱y ka̱ts je̱ o̱y ayookts a̱tse'e nkutsaachpaadip, ax ka'ats a̱tse'e ntuktso̱'o̱tyún, ku̱x tyu̱va a̱tse'e nnayja'vijini je̱ts je̱m a̱tse'e je̱ Jesucristo y'am kya̱'m nmapya̱a̱jmji, nay tyú̱vats a̱tse'e nnayja'vijini je̱ts jyayejpp je̱'e̱ ve'e je̱ kutojku̱n je̱tse'e du̱'ix'ijtnit juu' a̱ts je̱'e̱ ve'e xtukka̱ta̱jki. Van'it paat tse'e ve'em du̱tónu̱t ku ve'e myiinnuvat.
55001013	Pana̱jkxu̱ je̱ tu̱v ixpa̱jku̱n, ve'em ax jo'n a̱tse'e x'amo̱tunajxy. Ve'em tonu̱ je̱ jaanchja'vin ma̱a̱t je̱ts je̱ tso̱jku̱n ma̱a̱t juu' ve'e je̱ Cristo Jesús xmo̱'yumdup.
55001014	Va'ajts tse'e xyak'ítu̱t je̱tse'e je̱ jayu xtuk'íxu̱t je̱ tu̱v ixpa̱jku̱n juu' ve'e myakmo̱o̱y. Je̱ Espíritu Santo, juu' ve'e ijtp yam nja'vin ka̱jxmamda, je̱'e̱ tse'e mputá̱kajap je̱tse'e ve'em xtónu̱t.
55001015	Xmaso̱o̱ktinuts a̱tse'e nu̱jom pa̱n pa̱n jatye'e tsu̱u̱nidup je̱m ásiait y'it jo̱o̱tm, ax xnu̱java jo'n, nu̱me̱jtsk je̱'e̱ ve'eda juu' ve'e du̱xa̱a̱jidup Figelo je̱ts Hermógenes.
55001016	Je̱ Ma̱ja̱ Vintsa̱ne'e du̱tukmo̱'o̱tup je̱ Onesíforo ma̱a̱t pa̱n pa̱n jatye'e tsu̱u̱nidup je̱p jyu̱u̱mp tyu̱jkp, ku̱x may nax a̱ts je̱'e̱ ve'e xyakjo̱t'ama̱ji je̱ts a̱tse'e xkatuktso̱'o̱tyuujn ku a̱tse'e yap poxu̱ntu̱jkp n'it.
55001017	To'k aaj to'k jo̱o̱tts a̱tse'e x'ixti ku ve'e vye'na yaja rómait cyiudaaj ku̱jx, ka'ajam a̱tse'e x'ixti'atu̱vi vi'nam a̱tse'e xkapaa'ty.
55001018	Je̱ Ma̱ja̱ Vintsá̱n tse'e tukmo̱'o̱tjup je̱ xa̱a̱j ku ve'e myiinnuvat. O̱y xa mits je̱'e̱ ve'e xnu̱java je̱ts je̱'e̱ a̱tse'e o̱o̱y xtumpatto'ni je̱m éfesovit kyajpu̱n ka̱jxm.
55002001	Je̱ts mits, juu' a̱tse'e n'onu̱kja'vip, pa̱mu̱ je̱ ma̱kk aaj je̱ ma̱kk jo̱o̱t je̱ maa'yu̱n ka̱jx juu' ve'e je̱ Cristo Jesús xtoojnjimdup.
55002002	Je̱ ayook juu' ve'e m'amo̱tunajx je̱ts a̱tse'e je̱ja je̱ nu̱may jayu vyinkujk ntuk'ix, je̱'e̱ts mitse'e je̱ jayu mtuk'íxup pa̱n pa̱n jatye'e je̱ tyu̱v je̱'e̱ du̱toondup je̱tse'e du̱jajttuvat vintso̱ ve'e je̱ viijnk jayu du̱tuk'íxtuvat.
55002003	Ve'em ax jo'n to'k je̱ o̱y tojpa du̱mutena je̱ tsaachpaatu̱n, nay ve'empats mitse'e xmuténivat je̱ tsaachpaatu̱n je̱ Cristo Jesús ka̱jx.
55002004	Je̱ tojpa juu' ve'e je̱p tyoonk ja̱a̱tp ijtp, ka'a tse'e du̱tukta̱ka je̱ toonk juu' ve'e je̱ tojpa kyaje̱'e̱ip, ve'eme'e du̱tún ax jo'n y'o̱yjávajat je̱'e̱ juu' ve'e yakta̱jkiju tojpa.
55002005	Nay ve'empa tse'e, pa̱n pa̱n jatye'e noomdup, nacho̱ts'íxju̱dup, ukpu̱ viijnk du̱koo'yidup, ó̱yame'e mya̱a̱da'akta, ka'a tse'e du̱pa̱kta pa̱n ti ve'e ñu̱koo'yidup pa̱n ka'a ve'e kyoo'yada ax jo'n tukpava'añ y'it je̱tse'e kyoo'yadat.
55002006	Je̱ yoova jayu, paatjupts je̱'e̱ ve'e je̱tse'e mutoo'va̱jkp tyukka̱da'akjadat je̱ trigo ta̱a̱jm.
55002007	Payo̱'o̱yu̱ o̱y juu' a̱tse'e nka̱jtsp; je̱ Ma̱ja̱ Vintsá̱n tse'e mtukvinjávajap nu̱jom.
55002008	Jaa'myé̱tsu̱ je̱ts je̱ Jesucristo ve'e du̱yaknu̱ke̱'xnata̱jki je̱ts je̱ Nte'yam je̱'e̱ ve'e, je̱'e̱ ve'e ku ve'e jyoojntykpa̱jknuva ku ve'e y'uk'a̱a̱'k. Yaknu̱ke̱'xnata̱jkiva tse'e je̱ts jayu je̱'e̱ ve'e, je̱'e̱ ve'e ku ve'e y'it je̱ yakkutojkpa David je̱ chaan je̱ kyo̱o̱j. Ya̱'a̱ xa ve'e je̱ o̱y ka̱ts je̱ o̱y ayook juu' a̱tse'e je̱ jayu nvaajnjidup.
55002009	Ya̱ o̱y ka̱ts ya̱ o̱y ayook ka̱jx a̱tse'e nmutena je̱ tsaachpaatu̱n, je̱'e̱ paat je̱ts a̱tse'e yap poxu̱ntu̱jkp n'it ax jo'n a̱tse'e ku̱n'ijt to'k juu' ve'e je̱ ma̱ja̱ to̱kin du̱toomp y'ijt. Ax je̱ Nte'yam je̱ kya̱ts je̱ y'ayook, ka'ats je̱'e̱ ve'e je̱ jayu to'k viijn du̱yak'it ax jo'n a̱tse'e to'k viijn nyak'it, va'kxtk'ata̱a̱tspts je̱'e̱ ve'e may viijn.
55002010	Nu̱jom juu' jaty a̱tse'e nmuténip je̱'e̱ je̱ y'o̱'yin ka̱jxta pa̱n pa̱n jatye'e je̱ Nte'yam vyinko̱o̱n, ax ve'em tse'e je̱ Jesucristo yaktso̱'o̱kjadat, to'k muk tse'e y'ijttinit je̱'e̱ ma̱a̱t je̱tse'e xa̱'ma ka̱jx jyoojntykidinit joma ve'e je̱ ma̱jin.
55002011	Tyú̱vamts ya̱'a̱ ve'e ya̱ ka̱ts juu' ve'e njaanchja'vimdup: Pa̱n ijtumdup tse'e ax jo'n ku̱n'o̱o̱'kumdi je̱ Cristo ma̱a̱t je̱'e̱ ka̱jx ku ve'e to'k muk n'ijtumda je̱'e̱ ma̱a̱t, xa̱'ma ka̱jxts u̱u̱'m je̱'e̱ ve'e nma̱a̱tjoojntykimdinit;
55002012	pa̱n je̱'e̱ ma̱a̱tts u̱u̱'me'e ntsaachpaatumda, je̱'e̱ ma̱a̱tts u̱u̱'me'e nyakkutojkumduvat; pa̱n ka'ats u̱u̱'m je̱'e̱ ve'e nnatyukpa̱jkumjada, ka'ats u̱u̱'m je̱'e̱ ve'e xnatyukpa̱jkumju̱duvat;
55002013	pa̱n ka'a tse'e nkutyo'numda je̱ y'ayook, kyutyuumpts je̱'e̱ ve'e juu' ve'e kya̱jtsp, ku̱x ka'a xa ve'e nvaat vimpit du̱tónu̱t juu' ve'e kya̱jtsp. Jidu̱'u̱m xa ya̱'a̱ ve'e ya̱ ka̱ts.
55002014	Tukjaa'myé̱tsta je̱ jaanchja'vivata̱jk juu' a̱tse'e tu̱nja'a. Tukpava'anda je̱ja je̱ Ma̱ja̱ Vintsá̱n vyinkujk je̱ts ka'a ve'e ñatyukko̱jtsvintsó̱vjadat o̱yjuu' ka̱ts ayooka juu' ve'e kyapaatyp kyah'ake̱e̱guip ma̱a̱t je̱ tyu̱v je̱'e̱, ni vinxu̱pa xa je̱'e̱ ve'e kyato'nu̱xjada ku ve'e ñakyo̱jtsvintsó̱vjada, ko̱o̱jyji ve'e je̱ jayu du̱yakme̱jtsvinmáyda pa̱n pa̱ne'e amo̱tunajxtup.
55002015	Pa̱n vinxu̱pe'e m'o̱'yixju̱, je̱'e̱ tse'e mtónup juu' ve'e je̱ Nte'yam y'o̱yja'vip, ve'em ax jo'n to'k je̱ toompa juu' ve'e du̱toomp juu' ve'e je̱ vyintsá̱n y'o̱yja'vip je̱ts ka'a tse'e tii juu' ve'e tyuktso̱'o̱tyuump. O̱y yakxo̱ne'e xko̱jtsva'atsu̱t je̱ tu̱vu̱ka̱ts je̱ tu̱v ayook.
55002016	Ka'a tse'e x'itu̱mo̱'o̱t je̱ ka̱ts je̱ ayook juu' ve'e kyapaatyp kyah'ake̱e̱guip ma̱a̱t je̱ tyu̱v je̱'e̱, ku̱x pa̱n pa̱n xa ve'e ve'em du̱ko̱jtstup, yakvintsa̱'kinto̱ki'ata̱a̱tstupts je̱'e̱ ve'e je̱ Nte'yam.
55002017	Juu' jaty tse'e je̱ jayu tyuk'ixpa̱jktup, ve'em tse'e yo̱'o̱y ax jo'n je̱ pa'am juu' ve'e je̱ jayu du̱yakma'tp. Nu̱me̱jtsk je̱'e̱da juu' ve'e ve'em du̱yakva'kxtktup je̱ ayook, je̱ Himeneo je̱ts je̱ Fileto.
55002018	Too'tó̱kidu xa je̱'e̱ ve'eda, ve'em tse'e je̱ jayu du̱tuk'ixta je̱ts ka'a ve'e je̱ o̱o̱'kpata̱jk y'ukjoojntykpa̱jktinuvat. Ax je̱m tse'e je̱ jaanchja'vivata̱jk juu' ve'e yakvinmamya'ttu ma̱a̱t je̱ y'ixpa̱jku̱nda.
55002019	Ax je̱ Nte'yam tse'e xpa̱a̱jmjimdu yam nja'vin ka̱jxmamda je̱ jaanchja'vin juu' ve'e ta̱m xyak'ijtumdup je̱'e̱ ma̱a̱t. Ve'em xa ya̱'a̱ ve'e ya̱ jaanchja'vin ax jo'n je̱ ayook juu' ve'e vaamp: “Y'ixa xa ve'e je̱ Ma̱ja̱ Vintsá̱n pa̱n pa̱n jatye'e jye̱'e̱ip”, je̱ts nay jidu̱'u̱mpa: “Nu̱jom tse'e pa̱n pa̱n jatye'e du̱'ava'nidup je̱ts je̱ Cristo je̱ jyayu je̱'e̱ ve'eda, va'an tse'e du̱maso̱o̱ktini nu̱jom juu' jatye'e ka ó̱yap.” Jidu̱'u̱m tse'e vya'añ.
55002020	Joma ve'e je̱ o̱y ta̱jk, ka je̱ apa̱jkinjyapts je̱pe'e juu' ve'e oro je̱ts juu' ve'e plata, je̱ppa ve'e juu' ve'e ku̱p je̱ts juu' ve'e naax, je̱p tse'e juu' ve'e je̱ ñu̱ma̱jin ma̱a̱t yaktuump, nay je̱ppa tse'e juu' ve'e ka je̱ ñu̱ma̱jin ma̱a̱tap yaktuump.
55002021	Ve'em xa u̱u̱'me'e n'ijtumda ax jo'n je̱ apa̱jkin juu' ve'e ijtp joma ve'e je̱ o̱y ta̱jk. Pa̱n naajkvaatsumju̱dupts u̱u̱'me'e je̱tse'e nmaso̱o̱kumda nu̱jom juu' jatye'e ka ó̱yap, ve'em tse'e n'ijtumdat ax jo'n je̱ apa̱jkin juu' ve'e je̱ jayu je̱ ñu̱ma̱jin ma̱a̱t yaktuump, apa̱a̱mdu̱ka tse'e n'ijtumdat je̱tse'e nto'numdat pa̱n ti ve'e je̱ Ma̱ja̱ Vintsá̱n cha̱jkp.
55002022	Ka'a tse'e mnamyaso̱'o̱kju̱t je̱tse'e myakkutojku̱xju̱t je̱ vinma'yu̱n juu' ve'e je̱ muutskit ónu̱k jyaye̱jptup ku ve'e jyomvinmayda tyivinmayda; pana̱jkxu̱ je̱ tyu̱v je̱'e̱, je̱ jaanchja'vin, je̱ tso̱jku̱n, je̱ts je̱ o̱y jo̱o̱t. Pana̱jkxu̱ je̱'e̱ ma̱a̱t nu̱jom je̱'e̱da pa̱n pa̱n jatye'e va'ajts aaj va'ajts jo̱o̱t du̱jaanchja'vidup je̱ Ma̱ja̱ Vintsá̱n.
55002023	Ka'a tse'e x'itu̱mo̱'o̱t pa̱n pa̱n jatye'e nakyo̱jtsvintso̱o̱jvju̱dup je̱ ayook ka̱jx juu' ve'e kyapaatyp kyah'ake̱e̱guip, mnu̱ja'vip xa mitse'e je̱ts ko̱o̱jyji ve'e je̱ jayu du̱yaknacho'oxpú̱kju̱.
55002024	Ku̱x je̱ Ma̱ja̱ Vintsá̱n je̱ myutoompa je̱ myupa̱jkpa, ka'ats je̱'e̱ ve'e pa̱n du̱ma̱a̱tnacho'oxpú̱kju̱, o̱y jayu ve'e ñapyu̱mju̱ anañu̱joma je̱ jayu ma̱a̱t, jyajtype'e je̱ yak'ixpa̱jkk, myuténipe'e juu',
55002025	nu̱u̱'k aaj nu̱u̱'k jo̱o̱te'e du̱tukma̱a̱tko̱jts'ó̱ya pa̱n pa̱n jatye'e du̱tso'oxpa̱jktup je̱ Nte'yam je̱ y'ayook, je̱tse'e du̱'ix vintso̱ ve'e je̱ Nte'yam yakvinmayu̱mpítju̱t, vintso̱ ve'e du̱kuvá̱ku̱t je̱ tyu̱v je̱'e̱,
55002026	je̱tse'e vyíju̱t kyé̱ju̱t, ve'em tse'e du̱tukva'atsu̱t joma ve'e je̱ ko̱'o̱yjáyuvap yak'ituva'añju̱ je̱tse'e tyuktonuva'añju̱ juu' je̱'e̱ ve'e cha̱jkp.
55003001	Nu̱java ya̱'a̱, o̱o̱ye'e je̱ jayu tyuntso'oxpaa'ttat ku ve'e tyá̱minit je̱ ita̱ka̱x.
55003002	Viinmji ve'e je̱ jayu ñachó̱kjadat, ñas'ayó̱vadap tse'e juu', namyá̱jajadap, natyijjadap, ko̱jts'anáxtap, ka'a tse'e du̱'ukka̱tsu̱pa̱jktinit je̱ tyee' je̱ tyaak, ka'a tse'e du̱'ukke̱jxtktinit, ka'a tse'e je̱ Nte'yam du̱vinjávadat du̱vintsa̱'a̱gadat,
55003003	ka'a tse'e du̱jayé̱ptat je̱ tso̱jku̱n, ka'a tse'e jyo̱t'o̱yava'andat, nu̱vampé̱ttap tse'e, ka'a tse'e ñay'akuva̱a̱'najadat, mu'ukivimpíttap, cho'oxpá̱ktap tse'e nu̱jom juu' jatye'e o̱y,
55003004	pyá̱mdap tse'e je̱ jayu juu' ve'e tso̱jkju̱dup je̱m je̱'e̱ kya̱'mda juu' ve'e tso'oxpa̱jkju̱dup, ka vintú̱vap tse'e juu' du̱tóndat du̱kó̱tstat, ñu̱tú̱vadap, ka'a tse'e je̱ Nte'yam du̱tsó̱ktat, je̱'e̱ ve'e pyana̱jkxtap vintso̱ ve'e viinm ñatyukxo̱o̱ndu̱kjadat,
55003005	naajkke̱'e̱xuva'anjadap tse'e ax jo'n je̱ Nte'yam ku̱du̱vinja'vidi ku̱du̱vintsa̱'kidi, ax ka'a tse'e je̱m je̱ Nte'yam y'am kya̱'m ñapyá̱mjadat. Ka'a tse'e m'ítu̱t je̱'e̱ ma̱a̱tta pa̱n pa̱n jatye'e ve'em.
55003006	Ku̱x je̱me'e juu' ve'e je̱ taay du̱muta̱jkidup joma ve'e je̱ jayu ñay'amókajada, tyukvin'a̱a̱'ndup tse'e je̱ y'ixpa̱jku̱n je̱ ta̱'a̱xta̱jk juu' ve'e o̱y du̱kanu̱ja'vidup je̱ Nte'yam je̱ y'ayook je̱tse'e y'itta to̱kin ma̱a̱t.
55003007	Je̱ ta̱'a̱xta̱jkta, xa̱'ma tse'e du̱toonkada juu' ve'e y'ixpa̱jktup, ax ni vin'ita tse'e du̱katukje̱'yada je̱ tyu̱v je̱'e̱.
55003008	Ve'em ax jo'n je̱ Janes je̱ts je̱ Jambres du̱tso'oxpa̱jkti je̱ Moisés, nay ve'empa tse'e je̱ jayu du̱tso'oxpa̱jktuva je̱ tyu̱v je̱'e̱, ka'a tse'e je̱ o̱y vinma'yu̱n du̱jaye̱pta je̱ts ka'a tse'e je̱ jyaanchja'vin du̱paa'ty du̱'ake̱e̱ga ma̱a̱t je̱ tu̱v jaanchja'vin.
55003009	Ax ka'a tse'e xa̱'ma y'ó̱yadat, ku̱x nu̱ke̱'xnatá̱ka ve'e tyánu̱t vintso̱ ve'e je̱ jayu du̱vin'a̱a̱'nda, ve'em ax jo'n jyajtti je̱ Janes je̱ts je̱ Jambres juu' ve'e je̱ Moisés du̱tso'oxpa̱jktu.
55003010	Ax mnu̱ja'vipts mitse'e juu' a̱tse'e je̱ jayu ntuk'ixp, vintso̱ a̱tse'e njáyuva njoojntyka, vintso̱ a̱tse'e nu̱jom je̱ jayu ntsa̱k, juu' a̱tse'e ntonuvaampy nko̱tsuvaampy, juu' a̱tse'e njaanchja'vip, juu' a̱tse'e nmuténip,
55003011	juu' ka̱jx a̱tse'e nyakjomtún nyaktitún, juu' a̱tse'e nkutsaachpaadip. Mnu̱ja'vivapts mitse'e nu̱jom vintso̱ a̱tse'e je̱ jayu xjomtuujn xtituujn je̱m toojk kajpu̱n ka̱jxm, je̱m Antioquía, je̱m Iconio, je̱ts je̱m Listra, je̱ts vintso̱ a̱tse'e ntsaachpaaty ku a̱tse'e je̱m nyakjomtuujn nyaktituujn. Ax je̱ Ma̱ja̱ Vintsa̱nts a̱ts ya̱'a̱ ve'e nu̱jom xtuknu̱vaats.
55003012	Tyú̱vam xa ve'e je̱ts nu̱jom pa̱n pa̱n jatye'e joojntykavaandup va'ajts aaj va'ajts jo̱o̱t je̱ Cristo Jesús ka̱jx, yakjomtoondup yaktitoondupts je̱'e̱ ve'eda.
55003013	Je̱ jayu juu' ve'e ko̱'o̱yjoojntykidup je̱tse'e je̱ jayu du̱vin'a̱a̱'nda, ve'emts je̱'e̱ ve'e ña̱jkxtat ñáxtat, ve'eme'e je̱ jayu du̱vin'a̱a̱'ndat ve'em tse'e je̱ jayu vyin'a̱a̱'nju̱duvat.
55003014	Ax mits, pa̱mu̱ je̱ ma̱kk aaj je̱ ma̱kk jo̱o̱t je̱'e̱ ka̱jx juu' jatye'e mnu̱'ixpa̱jki je̱tse'e xjaanchjáva. Mnu̱ja'vipts mits je̱'e̱ ve'e je̱ts pa̱ne'e mtuk'ixju.
55003015	Van'ítani ku ve'e pi'knum mve'na, van'it tse'e xnu̱ja'vi'ukvaajñ juu' ve'e ijtp je̱p Kunuu'kx Jatyán ku̱jxp, ax je̱ Kunuu'kx Jatyán ka̱jx tse'e m'o̱'yixju̱ je̱tse'e mvíju̱t mké̱ju̱t, ve'em tse'e xnu̱jávat vintso̱ ve'e yakjayé̱pu̱t je̱ joojntykin juu' ve'e xa̱'ma ka̱jx ijtp, je̱ joojntykin juu' ve'e yakjaye̱jpp ku ve'e je̱ Cristo Jesús yakjaanchjáva.
55003016	Nu̱jom je̱ Kunuu'kx Jatyán, je̱ Nte'yamts je̱'e̱ ve'e je̱ jayu je̱ vinma'yu̱n du̱mo̱o̱y, toompts je̱'e̱ ve'e je̱tse'e je̱ jayu yaktuk'íxu̱t je̱ tu̱v jaanchja'vin je̱tse'e yaktukna̱a̱jmat ku ve'e du̱tún juu' ve'e ka ó̱yap. Toompapts je̱'e̱ ve'e je̱tse'e yaktukvinjávat je̱ tyo̱kin je̱tse'e yaktuk'íxu̱t vintso̱ ve'e tu̱v jyoojntykat,
55003017	ve'em tse'e je̱ Nte'yam je̱ myutoompa je̱ myupa̱jkpa pu'uk avaada y'ijtnit je̱tse'e ve'em du̱tónu̱t du̱kó̱tsu̱t nu̱jom juu' jatye'e o̱y.
55004001	Je̱ Nte'yam je̱ts je̱ Jesucristo, je̱ Jesucristo, juu' ve'e miinnup yakkutojkpa je̱tse'e je̱ jayu du̱to̱kimpayo̱'ynit juu' ve'e joojntykidup je̱ts juu' ve'e a̱a̱'kanda, jé̱jats a̱ts mitse'e je̱'e̱ vyinkujkta ntukpava'añ:
55004002	Tukka'amáyu̱ je̱ Nte'yam je̱ kya̱ts je̱ y'ayook. Pa̱n y'amo̱tunaxuvaandup tse'e, uk pa̱n ka'a, ni vin'ítats mits je̱'e̱ ve'e xkatukka'amay'atú̱vat. Ko̱jtsvíju̱ je̱ jáyuda juu' ve'e je̱ Nte'yam je̱ y'ayook du̱kakuva̱kuvaandup, tukna̱a̱jma je̱ jáyuda juu' ve'e je̱ Nte'yam du̱yakvintsa̱'kintó̱kidup, ko̱jtsja je̱ jáyuda je̱tse'e to'k aaj to'k jo̱o̱t du̱jaanchjávadat je̱ Ma̱ja̱ Vintsá̱n, je̱ts mutenika̱xu̱ nu̱jom juu' jaty ku ve'e ijtp xtuk'ix je̱ o̱y ka̱ts je̱ o̱y ayook.
55004003	Ku̱x je̱'yape'e je̱ xa̱a̱j ku ve'e je̱ jayu du̱ko̱o̱'kmuténidinit je̱ va'ajts ixpa̱jku̱n, y'íxtadapts je̱'e̱ ve'eda pa̱n pa̱n jatye'e tuk'íxjadap juu' ve'e y'amo̱tunaxuvaandup,
55004004	ka'a tse'e du̱'amo̱tunaxuva'andat je̱ tyu̱v je̱'e̱, je̱'e̱ ve'e mya̱ja̱pá̱mdap juu' ve'e je̱ jayu myutaayvaattup.
55004005	Ax mits, viji kej tse'e xa̱'ma mnaajk'ítju̱t, mute̱na je̱ tsaachpaatu̱n, tukka'amáyu̱ je̱ o̱y ka̱ts je̱ o̱y ayook, tonka̱xu̱ o̱y je̱ mtoonk.
55004006	Ax a̱ts, je̱ ya̱x jo'nts a̱tse'e nyakpa̱m'ukvaanni, tá̱minupe'e a̱ts je̱ n'o̱o̱'ku̱n,
55004007	tá̱vani a̱tse'e nma̱a̱da'aky, ve'em a̱tse'e ax jo'n je̱ jayu juu' ve'e tu̱jye'ya joma ve'e kyuka̱xa je̱ noomk, ka'ats a̱tse'e tu̱nmasa̱'a̱k je̱ tu̱v jaanchja'vin.
55004008	Ax u̱xyam, je̱ o̱'yints a̱tse'e n'a'ixp je̱m tsapjo̱o̱tm ku̱x tu̱v a̱tse'e tu̱njáyuva tu̱njoojntyka, je̱ o̱'yin juu' a̱tse'e xmo̱o̱ynup je̱ Ma̱ja̱ Vintsá̱n ku ve'e myiinnuvat, je̱'e̱ juu' ve'e to̱kimpayo̱'yp ax jo'n du̱paa'ty du̱'ake̱e̱ga. Ax ka á̱tsjyapts je̱'e̱ ve'e xmo̱'o̱p, yakmo̱o̱yduvap je̱'e̱ ve'e nu̱jom pa̱n pa̱n jatye'e du̱tso̱jktuvap je̱tse'e myiinnuvat.
55004009	Yakvinko̱pka je̱ts a̱ts mitse'e tso̱jk min xku'ix.
55004010	Xmaso̱o̱knu a̱tse'e je̱ Demas ku̱x je̱'e̱ ve'e cho̱jk je̱ naxviijnit je̱ kyo̱'o̱y je̱'e̱, je̱m Tesalónicats je̱'e̱ ve'e ña̱jkxni. Ax je̱ Crescente, je̱mts je̱'e̱ ve'e galáciait y'it jo̱o̱tm ñu̱jkx; je̱ Tito, je̱mts je̱'e̱ ve'e dalmáciait y'it jo̱o̱tm ñu̱jkx.
55004011	Ya̱ Lúcasji ve'e yam a̱ts ma̱a̱t. Na̱jkxu̱ xva̱vu̱ je̱ Marcos je̱tse'e xma̱a̱tmínu̱t, ku̱x xputa̱jkip a̱ts je̱'e̱ ve'e je̱ja je̱ Nte'yam tyoonk ja̱a̱t.
55004012	Je̱ Tíquico, je̱m a̱tse'e éfesovit kyajpu̱n ka̱jxm nkejx.
55004013	Ku ve'e mmé̱tsu̱t, myakmínup tse'e to'k aaj je̱ vitu̱ni'kx juu' a̱tse'e nmaso̱o̱k je̱ja je̱ Carpo tya̱k'aajy je̱m trooasit kyajpu̱n ka̱jxm, nay ve'empa a̱ts je̱ nna̱k je̱ts a̱ts je̱ n'ak axaa'ch joma ve'e juu' jaty javyet, vinko̱pk je̱ ak axaa'ch.
55004014	O̱o̱y xa a̱tse'e je̱ pojxu̱n ka'tspa Alejandro xtuntsaachtuujn. Je̱ Ma̱ja̱ Vintsa̱nts je̱'e̱ ve'e tukkuvé̱tjup je̱ ka ó̱yap ka̱jx juu' ve'e tyoon.
55004015	Nay'ixju̱ mits je̱'e̱ ka̱jx, ku̱x o̱o̱ye'e du̱tuntso'oxpu̱jk je̱ o̱y ka̱ts je̱ o̱y ayook juu' ve'e n'ava'nimdup.
55004016	Ku xa a̱tse'e muto'k nax nmakyuko̱jtsji je̱ja je̱ yakkutojkpa vyinkujk, ni pá̱nats a̱tse'e xkaputa̱jki, nu̱jom a̱tse'e xmaso̱kka̱jxti. N'a'ixpts a̱tse'e je̱tse'e je̱ Nte'yam kyatukkuvé̱tjadat je̱'e̱ ka̱jx.
55004017	Ax je̱ Ma̱ja̱ Vintsa̱nts a̱tse'e xputa̱jki, je̱'e̱ts a̱tse'e je̱ ma̱kkin xmo̱o̱y, ve'emts a̱tse'e je̱ jayu va'ajts nvaajnjidi je̱ Nte'yam je̱ kya̱ts je̱ y'ayook, je̱'e̱ paat je̱tse'e du̱'amo̱tunajxtuva nu̱jom je̱ jayu juu' ve'e ka je̱ israeejlitap. Je̱ Ma̱ja̱ Vintsa̱nts a̱tse'e xjaye̱jp x'axajtojk je̱ts a̱tse'e ve'em nkatsaachpaaty juu' a̱tse'e x'uktukmutso̱jktu pa̱n pa̱n jaty a̱tse'e xtso'oxpa̱jktu.
55004018	Je̱'e̱ts a̱tse'e xjayé̱pup x'axajtókup pa̱n ti ve'e tónjup kó̱tsjup, ve'emts a̱tse'e xyakje̱'ynit joma ve'e yakkutuk je̱m tsapjo̱o̱tm. ¡Yakma̱ja yakjaancha tse'e y'ijtnit xa̱'ma ka̱jx!
55004019	Máyame'e to'k aaj je̱ Dios xmo̱'o̱t je̱ Prisca je̱ts je̱ Aquila ma̱a̱t je̱'e̱da pa̱n pa̱n jatye'e tsu̱u̱nidup joma ve'e je̱ Onesíforo je̱ jya̱a̱jn je̱ tya̱jk.
55004020	Je̱m xa ve'e Corinto tyaajñ je̱ Erasto. Je̱ Trófimo, pa̱jkjupts a̱tse'e nmasa̱a̱k je̱m Mileto.
55004021	Yakvinko̱pka je̱tse'e mmínu̱t namka'ana je̱ xox aats du̱paa'ty. Máyame'e je̱ Dios mke̱jxu̱xjada je̱ Eubulo, je̱ Pudente, je̱ Lino, je̱ Claudia, je̱ts anañu̱joma je̱ utsta je̱ ajchta ma̱a̱t je̱ utsta je̱ tsa̱'a̱da.
55004022	Je̱ Ma̱ja̱ Vintsá̱n Jesucristo tse'e y'ijtnit mits ma̱a̱t je̱ts miitse'e anañu̱joma mkunoo'kxjadat.
56001001	A̱tse'e je̱ Pablo, je̱ Nte'yam je̱ myutoompa je̱ myupa̱jkpa je̱ts je̱ Jesucristo je̱ kyuká̱tsiva. Je̱'e̱ a̱tse'e xtuknu̱ke̱jxtu je̱ts a̱tse'e je̱ jayu nvaajnjadat je̱ o̱y ka̱ts je̱ o̱y ayook, ve'em tse'e ñapya̱a̱jmjidinit je̱m je̱ Nte'yam y'am kya̱'m pa̱n pa̱n jatye'e vinko̱o̱jnju̱du je̱tse'e du̱nu̱jávadat je̱ tyu̱v je̱'e̱,
56001002	je̱tse'e du̱jaye̱jptinit je̱ joojntykin juu' ve'e xa̱'ma ka̱jx ijtp. Je̱ Nte'yam, je̱ nYaktso̱o̱kpamda, juu' ve'e ni vin'ita kataayip, je̱'e̱ tse'e ya̱ joojntykin du̱vaajntk ka'anume'e ya̱ it cho̱o̱'ndu̱k vye'na.
56001003	Ax u̱xyam tse'e xtuknu̱ja'vimda, ve'em ax jo'n du̱nu̱pa̱a̱jmtki, vintso̱ ve'e njaye̱jpumdinit ya̱ joojntykin je̱ ka̱ts je̱ ayook ka̱jx juu' a̱tse'e xtukka̱ta̱jki je̱ts a̱tse'e xtukpavaajñ je̱ts a̱tse'e je̱ jayu nvaajnjadat.
56001004	Tito, n'onu̱kja'vip xa a̱ts mitse'e je̱'e̱ ka̱jx ku ve'e xjaanchja'vi'ukvaajñ je̱ Jesucristo ku a̱tse'e x'amo̱tunajxy. Je̱ Nte'yam, juu' ve'e nTee'imdup, je̱ts je̱ nYaktso̱o̱kpamda Jesucristo, je̱'e̱ tse'e mkunoo'kxjadap je̱tse'e m'ijtnit je̱ y'o̱y jo̱o̱t ma̱a̱tta.
56001005	Je̱'e̱ ka̱jxts a̱ts mitse'e nmasa̱a̱k je̱m crétait y'it jo̱o̱tm je̱tse'e xtónu̱t xkó̱tsu̱t juu' ve'e toonkip ko̱jtskip ma̱a̱t je̱ jaanchja'vivata̱jk, kajpu̱n kajpu̱ne'e xpá̱mu̱t pa̱n pa̱n jatye'e du̱nu̱vinté̱nadap je̱ jaanchja'vivata̱jkta ax jo'n a̱ts mitse'e ntukpavaajñ.
56001006	Je̱'e̱ juu' ve'e yakpá̱mup, je̱'e̱ tse'e juu' ve'e ti to̱kin kayakpaatjip, juu' ve'e to'kji je̱ ñu̱da̱'a̱x du̱jaye̱jpp, juu' ve'e je̱ y'ónu̱k du̱jaanchja'vidup je̱ Jesucristo, je̱ jayu kyava'anup je̱ts viinme'e je̱ y'ónu̱k ñaajkkutojku̱xjada ukpu̱ kyaka̱tsa̱pa̱kta.
56001007	Ku̱x pa̱n pa̱n xa ve'e du̱jaye̱jpp je̱ toonk je̱tse'e je̱ jaanchja'vivata̱jk du̱nu̱vinté̱nat, pava'añ tse'e y'it je̱tse'e ti to̱kin kyayakpaatjat, je̱ y'avintso̱ vinma'yu̱n du̱kapá̱mu̱t, jatyji kya'é̱kju̱t, kya'oo'ku̱t kyamo'okju̱t, je̱ jayu du̱katsii'ku̱t, je̱ meen du̱kakáxju̱t,
56001008	o̱y jayu ñapyá̱mju̱t ma̱a̱t je̱ je̱'yva jayu, je̱ y'o̱y je̱'e̱ du̱tsó̱ku̱t, du̱payo̱'o̱yu̱t vintso̱ ve'e du̱tónu̱t du̱kó̱tsu̱t juu' ve'e pyaatyp y'ake̱e̱guip, je̱ va'ajts jo̱o̱t du̱jayé̱pu̱t, je̱tse'e ñay'akuva̱a̱'najat.
56001009	Ve'eme'e du̱tsa̱k je̱tse'e o̱y du̱pana̱jkxu̱t je̱ tu̱vu̱too' juu' ve'e yaktuk'ix, ve'em tse'e y'o̱'yixju̱t je̱tse'e je̱ jayu du̱tukko̱jtsvíju̱t je̱ va'ajts ixpa̱jku̱n je̱tse'e du̱yaknu̱ke̱'xnatá̱kat joma ve'e tyoo'tó̱kida pa̱n pa̱n jatye'e du̱ko̱jtsvintso̱o̱vdup je̱ va'ajts ixpa̱jku̱n.
56001010	Ku̱x je̱ja xa ve'e nu̱may je̱ jayu, vinko̱pk je̱ israeejlit jáyuda, pa̱n pa̱n jatye'e du̱tso'oxpa̱jktup je̱ Nte'yam je̱ y'ayook, tyuk'íxtupts je̱'e̱ ve'e je̱ utsta je̱ ajchta ma̱a̱t je̱ utsta je̱ tsa̱'a̱da juu' ve'e kyapaatyp kyah'ake̱e̱guip je̱tse'e ve'em du̱tukvin'a̱a̱'nda.
56001011	Yak'ama̱'a̱t tse'e du̱tso̱kta ku̱x yakvinmamya'ttupe'e je̱ jayu juu' ve'e pu'ukta to'k ja̱a̱jn to'k ta̱jk, ve'em tse'e du̱tonda du̱ko̱tsta je̱tse'e du̱tukmeempá̱ktat ku ve'e je̱ jayu du̱tuk'ixta juu' ve'e kyapaatyp kyah'ake̱e̱guip.
56001012	Jidu̱'u̱m xa ve'e nu̱to'k je̱ crétait jayu vyaajñ, je̱'e̱ je̱ y'ayook ko̱jtsnajxpada: “Xa̱'ma taayidup xa ve'e ya̱ crétait jayu, je̱ mu'uk tá̱nu̱k jo'n tse'e y'itta, munu̱yojk tse'e tyunkayda tyun'oo'kta je̱tse'e ñooxtsa̱a̱nada.”
56001013	Ax tyú̱vam tse'e vyaajñ. Je̱'e̱ ka̱jx tse'e ma̱kk xtukna̱a̱jmadat je̱'e̱ pa̱n pa̱n jatye'e du̱kuva̱jktup je̱ jayu je̱ y'ixpa̱jku̱n juu' ve'e ve'em du̱yak'ixpa̱jktup, ve'em tse'e du̱jaanchjávadat je̱ tyu̱v je̱'e̱,
56001014	ve'em tse'e du̱kama̱ja̱pá̱mdat je̱ maaydu̱k juu' ve'e je̱ israeejlit jayu myutaayvaattu, ve'em tse'e du̱kama̱ja̱pa̱a̱mduvat pa̱n pa̱n jatye'e du̱kakuva̱jktup je̱ tyu̱v je̱'e̱ je̱tse'e du̱pava'anda je̱tse'e du̱pana̱jkxtat je̱ y'ixpa̱jku̱nda.
56001015	Je̱'e̱da pa̱n pa̱n jatye'e je̱ va'ajts aaj je̱ va'ajts jo̱o̱t du̱jaye̱jptup, va'ajtsts je̱'e̱ ve'e du̱jávada nu̱jom juu' jaty; ax je̱'e̱da pa̱n pa̱n jatye'e je̱ va'ajts aaj je̱ va'ajts jo̱o̱t du̱kajaye̱jptup, ka va'ajtsapts je̱'e̱ ve'e nu̱jom du̱jávada, je̱ jyo̱o̱t je̱ts je̱ vyinma'yu̱n paatts je̱'e̱ ve'e kyava'ajtsada.
56001016	Ve'em xa ve'e vya'anda je̱ts y'íxada ve'e je̱ Nte'yam; ax ka'a tse'e du̱'íxada, ku̱x je̱'e̱ juu' jatye'e tyoondup kyo̱jtstup, je̱'e̱ tse'e du̱yaknu̱ke̱'xnata̱jkip je̱ts ka'a ve'e du̱'íxada, axa̱a̱'kp tse'e jyáyuvada jyoojntykada, ka'a tse'e kya̱tsa̱pa̱kta, ni vinxu̱pa ve'e kya'o̱'yixjada je̱tse'e du̱tóndat du̱kó̱tstat je̱ y'o̱y je̱'e̱.
56002001	Ax mits, je̱'e̱ xa mitse'e mkó̱tsup juu' ve'e va'ajts ixpa̱jku̱n.
56002002	Na̱a̱jmada je̱ na'avta̱jk je̱tse'e ñay'akuva̱a̱'najadat, ñaajk'ítjadat je̱ vintsa̱'kin ma̱a̱t, du̱tóndat du̱kó̱tstat juu' ve'e pyaatyp y'ake̱e̱guip, ma̱kk aaj ma̱kk jo̱o̱t du̱jaanchjávadat je̱ tyu̱v je̱'e̱, je̱ jayu du̱jávadat du̱tsó̱ktat, je̱tse'e juu' du̱muté̱nadat.
56002003	Nay ve'empa je̱ ama̱ja̱ta̱jkta, na̱a̱jmada tse'e je̱tse'e ñaajk'ítjadat ax jo'n du̱vinmachju̱ je̱ ta̱'a̱xta̱jk juu' ve'e du̱jaanchja'vidup je̱ Nte'yam, je̱ jayu du̱kanu̱vampé̱ttat, kya'oo'ktat kyamo'okjadat, je̱ o̱y nu̱'ixvaatsu̱n du̱pá̱mdat
56002004	je̱tse'e ve'em du̱tuk'íxtat je̱ muutskit ta̱'a̱xta̱jkta je̱ts chó̱ktape'e je̱ ñu̱yaa'y je̱ts je̱ y'ónu̱kta,
56002005	du̱tuk'íxtat vintso̱ ve'e ñay'akuva̱a̱'najadat, va'ajts jo̱o̱t ñaajk'ítjadat, du̱'íxtat du̱jayé̱ptat je̱ jya̱a̱jn je̱ tya̱jk, o̱y jayu ñapyá̱mjadat ma̱a̱t anañu̱joma je̱ jayu, je̱tse'e je̱p je̱ ñu̱yaa'y kya̱'p pya'tkup ñapyá̱mjadat, ve'em tse'e ni pa̱na du̱kapakó̱tsu̱t je̱ Nte'yam je̱ kya̱ts je̱ y'ayook.
56002006	Nay ve'empa je̱ vaju̱tya̱jkta, ko̱jtsjada je̱tse'e ñay'akuva̱a̱'najadat.
56002007	Viinm mitse'e xpá̱mu̱t je̱ nu̱'ixvaatsu̱n pa̱n vintso̱ ve'e juu' jaty o̱y du̱tóndat. Ku ve'e xyak'ixpá̱ktat, je̱ va'ajts vinma'yu̱n ma̱a̱t tse'e xtónu̱t je̱ts pa̱n vintso̱ ve'e je̱ jayu mvintsa̱'a̱gajat.
56002008	O̱y yakxo̱ne'e xkó̱tsu̱t je̱ tyu̱v je̱'e̱, ve'em ax jo'n je̱ jayu anañu̱joma m'o̱ñu̱kó̱tsajat, ve'em tse'e cho̱'o̱tyónu̱t o̱pya̱na pa̱n pa̱ne'e mtso'oxpa̱jkjup, ku̱x ka'a ve'e y'o̱'yixju̱t je̱tse'e je̱ kyo̱'o̱y je̱'e̱ xtuknu̱'a̱a̱'nimdat.
56002009	Ko̱jtsjada pa̱n pa̱n jatye'e mutoondup je̱tse'e du̱tóndat pa̱n ti ve'e je̱ vyintsá̱n tukpavaajnju̱dup, je̱tse'e y'o̱yjávajadat, du̱kako̱jtsvintsó̱vdat,
56002010	ti du̱kame̱e̱'tsjadat; je̱'e̱ ve'e y'íxtadap vintso̱ ve'e du̱yaknu̱ke̱'xnatá̱kadat je̱ts tyoondupe'e ax jo'n yaktukpava'anda, ve'em tse'e anañu̱joma je̱ jyáyuvin je̱ jyoojntykin ka̱jxta yak'íxu̱t je̱ts o̱o̱ye'e tyuntsoja je̱ ixpa̱jku̱n juu' ve'e je̱ Nte'yam jye̱'e̱, u̱u̱'m je̱ nYaktso̱o̱kpamda.
56002011	Je̱ Nte'yam xa ve'e xtuk'íxumdu je̱ myaa'yu̱n juu' ve'e tyoon anañu̱joma je̱ jayu ka̱jxta, ve'em tse'e du̱jaye̱jptinit je̱ joojntykin juu' ve'e xa̱'ma ka̱jx ijtp.
56002012	Ya̱ myaa'yu̱n ka̱jx tse'e xtuknu̱ja'vimda je̱ts ka'a ve'e n'ukjoojntykimdinit vintso̱ ve'e je̱ Nte'yam du̱katsa̱k, ka'a tse'e n'ukma̱a̱tnavya̱a̱'numjidinit je̱ naxviijnit je̱ kyo̱'o̱y je̱'e̱. Ya̱ myaa'yu̱n ka̱jxpa tse'e xtuknu̱ja'vimda je̱tse'e nnay'akuva̱a̱'nimjidinit je̱tse'e nto'numdinit juu' ve'e pyaatyp y'ake̱e̱guip, je̱ Nte'yam nvinja'vimdinit nvintsa̱'kimdinit.
56002013	Ve'em tse'e nto'numdat namvaate'e n'a'íxumda je̱ xo̱o̱jntku̱n juu' ve'e miimp, je̱'e̱ts je̱'e̱ ve'e ku ve'e je̱ ma̱jin ma̱a̱t myiinnuvat je̱ nka̱jxmit Nte'yamamda, je̱ nYaktso̱o̱kpamda Jesucristo.
56002014	Je̱'e̱ xa ve'e xku'o̱o̱'kimdu, je̱'e̱ tse'e xkujocho̱o̱kumdu je̱tse'e xpa̱jkjimdinit yam nja'vin ka̱jxmamda nu̱jom je̱ kyo̱'o̱y je̱'e̱, je̱tse'e xyakvaatsumdinit, je̱tse'e n'ijtumdinit je̱'e̱ je̱ jyayu juu' ve'e o̱o̱y du̱tuntso̱jktup je̱tse'e du̱tóndat juu' ve'e tum o̱y.
56002015	Je̱'e̱ts je̱'e̱ ve'e juu' ve'e je̱ jayu mtuk'íxup, mko̱jtsjap, mtukna̱a̱jmap nu̱jom je̱ kutojku̱n ma̱a̱t. Ka'a tse'e x'itu̱mo̱'o̱t je̱tse'e pa̱n mviijnk'íxju̱t.
56003001	Tukjaa'myé̱tsta je̱ jaanchja'vivata̱jk je̱tse'e ñapyá̱mjadat je̱p je̱ yakkutojkpa kya̱'p pya'tkup je̱ts pa̱n pa̱n jatye'e je̱ kajpu̱n du̱nu̱vinténidup, du̱ka̱tsa̱pá̱ktat, apa̱a̱mdu̱ka y'íttat je̱tse'e du̱tóndat nu̱jom je̱ y'o̱y je̱'e̱,
56003002	pa̱n du̱kapakó̱tstat ukpu̱ du̱katso'oxpá̱ktat, je̱'e̱ ve'e je̱tse'e je̱ jayu du̱ma̱a̱tnayjávajadat je̱tse'e nu̱u̱'k aaj nu̱u̱'k jo̱o̱t ñaajk'ítjadat anañu̱joma je̱ jayu ma̱a̱t.
56003003	Ijtumdu tse'e ax jo'n je̱ viijnk jáyuda, ka'a tse'e o̱y mpayo̱'yumdi, ka'a tse'e je̱ Nte'yam nka̱tsu̱pa̱jkumdi, xvin'a̱a̱'numdu tse'e je̱tse'e xka̱'mimdi je̱ ko̱'o̱y vinma'yu̱n je̱ts je̱ naxviijnit xo̱o̱jntku̱n, ko̱'o̱yjoojntykimdu, njaye̱jpumdu tse'e je̱ e̱jku̱n, ka'a tse'e ntukmutso̱jkumdi ku ve'e je̱ viijnk jayu y'o̱ya, ka'a tse'e nnacho̱jkumjidi to'k jado'k.
56003004	Ax ku tse'e je̱ Nte'yam, je̱ nYaktso̱o̱kpamda, du̱yaknu̱ke̱'xnata̱jki je̱ maa'yu̱n juu' ve'e je̱ jayu tyoojnjip je̱ts vintso̱ ve'e je̱ jayu anañu̱joma du̱tsa̱k,
56003005	xmo̱'yumduts u̱u̱'m je̱'e̱ ve'e je̱ nam joojntykin. Ka'a xa ve'e nto'numdi juu' ve'e o̱y, ka'a tse'e njavinmajtsumjidi je̱tse'e njaye̱jpumdat je̱ joojntykin juu' ve'e xa̱'ma ka̱jx ijtp, xmo̱'yumduts u̱u̱'m je̱'e̱ ve'e je̱ nam joojntykin je̱'e̱ ka̱jx ku ve'e xtukmo̱'tumdi, je̱'e̱ ka̱jxe'e ku̱xe'e je̱ ntó̱kinamda xtuknu̱vaatsumdi je̱tse'e je̱ Espíritu Santo ka̱jx je̱ nam joojntykin xmo̱'yumdi.
56003006	Je̱ nYaktso̱o̱kpamda Jesucristo ka̱jx xa ve'e je̱ Nte'yam xmo̱'yumdi je̱ Espíritu Santo. Je̱ mya̱ja̱ o̱y jo̱o̱tin ka̱jxts je̱'e̱ ve'e ve'em du̱tuujn,
56003007	je̱ myaa'yu̱n ka̱jxts je̱'e̱ ve'e xkato̱kimpa̱'mumdi je̱tse'e njaye̱jpumdinit je̱ joojntykin juu' ve'e xa̱'ma ka̱jx ijtp.
56003008	Tyú̱vam xa je̱'e̱ ve'e juu' a̱ts mitse'e nvaajnjip, je̱'e̱ts a̱tse'e ntsa̱jkp je̱tse'e ma̱kk aaj ma̱kk jo̱o̱t xkó̱tsu̱t, ve'em tse'e je̱'e̱da pa̱n pa̱n jatye'e je̱ Nte'yam du̱jaanchja'vidup, je̱'e̱ tse'e du̱yakvinkó̱pkadap je̱tse'e du̱tóndat je̱ y'o̱y je̱'e̱. Je̱'e̱ juu' a̱tse'e nka̱jtsp, o̱yts je̱'e̱ ve'e, to'nu̱xjupts je̱'e̱ ve'e anañu̱joma je̱ jayu.
56003009	Ax ka'a tse'e je̱ jayu xma̱a̱tnakyo̱jtsvintsó̱vju̱t je̱'e̱ ka̱jx juu' ve'e katoomp, je̱'e̱ ve'e ku ve'e du̱tuk'ako̱tsta je̱ maaydu̱k juu' ve'e je̱ jayu myutaayvaattu vintso̱ ve'e y'ijtti je̱ ju̱jpit jayu je̱ chaan je̱ kyo̱o̱j, ukpu̱ je̱ jayu je̱ Moisés je̱ pyava'nu̱n ka̱jx ñakyo̱jtsvintsó̱vjada je̱tse'e ñacho'oxpá̱kjada. Ni vinxu̱pa xa je̱'e̱ ve'e je̱ jayu kyato'nu̱xjada je̱tse'e je̱ Nte'yam du̱pana̱jkxtat ku ve'e ve'em jyátu̱kada.
56003010	Pa̱n je̱m xa ve'e pa̱ne'e du̱yaknavya'kxuvaajnju̱dup je̱ jaanchja'vivata̱jk, tukna̱a̱jmats to'k nax uk me̱jtsk nax. Ax pa̱n ka'a tse'e mma̱ja̱pu̱mju̱, tunmaso̱o̱knits mits je̱'e̱.
56003011	Mnu̱ja'vinup xa mitse'e je̱ts je̱ jayu juu' ve'e du̱yaknavya'kxuvaajnju̱dup je̱ jaanchja'vivata̱jk, tó̱kinax jáyuts je̱'e̱ ve'eda je̱ts ka'a ve'e je̱ Nte'yam du̱pana̱jkxuva'anda, ñu̱ja'vidup tse'e je̱ts to̱kintoondup je̱'e̱ ve'e.
56003012	Ku xa a̱ts mitse'e ntuknu̱ké̱xu̱t je̱ Artemas ukpu̱ je̱ Tíquico, yakvinkó̱pkats je̱ts a̱tse'e xnu̱mínu̱t je̱m Nicópolis, ku̱x ta̱ a̱tse'e nnu̱pa̱a̱mdu̱ka je̱ts a̱tse'e je̱m je̱ xox aats nyaknáxu̱t.
56003013	Pa̱n joma vaate'e m'o̱'yixju̱, puta̱ka je̱ Zenas juu' ve'e je̱ yakkutojkpa je̱ pyava'nu̱n du̱nu̱'ixpa̱jki, je̱ts je̱ Apolos, je̱tse'e xmo̱'o̱dat nu̱jom juu' jatye'e je̱ja too' aajy y'ajo̱o̱tadap.
56003014	Va'an tse'e je̱ njáyuvamda du̱jatta vintso̱ ve'e du̱tóndat juu' ve'e tum o̱y je̱tse'e pyutá̱kadat ku ve'e juu' jaty cha̱kju̱, ve'em tse'e kadi ko̱o̱jyji ñu̱njoojntykada.
56003015	Máyame'e je̱ Dios du̱ke̱xta nu̱jom pa̱n pa̱n jatye'e yamda a̱ts ma̱a̱t. Máyame'e je̱ Dios to'k aaj xmo̱'o̱dat pa̱n pa̱n jatye'e xtso̱jkumdup je̱ jaanchja'vin ka̱jx. Je̱ Nte'yamts miitse'e anañu̱joma mkunoo'kxjadap.
57001001	A̱tse'e je̱ Pablo, yap a̱tse'e n'it poxu̱ntu̱jkp ku̱xe'e a̱ts je̱ Jesucristo jye̱'e̱ je̱ jayu nvaajnjada. Filemón, o̱o̱y a̱ts mitse'e ntuntsa̱k. A̱ts ma̱a̱t ya̱ n'útsamda ya̱ n'ajchamda Timoteo, máyam a̱a̱ts mitse'e je̱ Dios ntuknu̱kex.
57001002	Ntuknu̱ke̱jxpapts a̱a̱tse'e máyam je̱ Dios je̱ n'útsamda je̱ ntsa̱'a̱amda Apia je̱ts je̱ n'útsamda je̱ n'ajchamda Arquipo juu' ve'e xputa̱jkimdup je̱tse'e n'ama̱a̱daaguimdat je̱ kyo̱'o̱y je̱'e̱. Nay ntuknu̱ke̱jxpapts a̱tse'e máyam je̱ Dios nu̱jom je̱ jaanchja'vivata̱jk juu' ve'e nay'amojkijidup je̱m mta̱k'am.
57001003	Je̱ Nte'yam, juu' ve'e nTee'imdup, je̱ts je̱ Ma̱ja̱ Vintsá̱n Jesucristo, je̱'e̱ tse'e mkunoo'kxjadap je̱tse'e m'ijttinit je̱ y'o̱y jo̱o̱t ma̱a̱tta.
57001004	Filemón, xa̱'ma ka̱jxts a̱tse'e je̱ Nte'yam nkuka̱jtsja mits ka̱jx ku a̱tse'e ntsapka̱ts,
57001005	ku̱x nmó̱tup a̱tse'e je̱ ka̱ts vintso̱ ve'e je̱ Nte'yam je̱ jyayu o̱o̱y xtuntsa̱k je̱ts vintso̱ ve'e xjaanchjáva je̱ Ma̱ja̱ Vintsá̱n Jesús.
57001006	Nmunoo'kxtkpts a̱tse'e je̱ Nte'yam mits ka̱jx je̱ts je̱ jaanchja'vin juu' ve'e mjayejpp, je̱'e̱ tse'e mputá̱kajap je̱tse'e je̱ jayu xvaajnjadat ti ve'e tyijp ku ve'e je̱ jayu to'k muk y'it je̱ Cristo ma̱a̱t, ve'em tse'e pu'uk du̱vinmó̱tudat nu̱jom je̱ y'o̱y je̱'e̱ juu' ve'e njaye̱jpumdup je̱ Cristo ka̱jx.
57001007	Uts Filemón, o̱o̱y a̱tse'e ntunxo̱o̱ndu̱k je̱ts jo̱t'ama̱j a̱tse'e n'it ku̱x nmó̱tup a̱tse'e je̱ ka̱ts je̱ts o̱o̱ye'e je̱ tso̱jku̱n xtunjayep je̱ts mits ka̱jxe'e jo̱t'ama̱ja̱ y'itta je̱ Nte'yam je̱ jyayu.
57001008	Ax ya̱'a̱ ka̱jx tse'e, ó̱yam a̱tse'e xja'o̱'yixju̱ je̱ts a̱ts mitse'e ntukpava'anu̱t je̱tse'e xtónu̱t juu' ve'e du̱vinmajtsjup, je̱'e̱ ka̱jx ku a̱tse'e je̱ Cristo je̱ kyuká̱tsiva n'it,
57001009	ñojk'ó̱yts a̱tse'e njava je̱ts a̱ts mitse'e nmunoo'kxtu̱ku̱t je̱tse'e juu' xtónu̱t ku̱x ve'eme'e xtsa̱k. A̱ts, je̱ Pablo, ma̱j ónu̱kanits a̱tse'e, yap a̱tse'e poxu̱ntu̱jkp n'it ku̱xe'e a̱ts je̱ jayu nvaajnjada je̱ Cristo Jesús jye̱'e̱.
57001010	N'amó̱tupts a̱ts mitse'e je̱ maa'yu̱n ya̱ Onésimo ka̱jx, ya̱'a̱ juu' a̱tse'e n'onu̱kja'vip je̱'e̱ ka̱jx ku ve'e du̱jaanchja'vi'ukvaajñ je̱ Jesucristo ku a̱tse'e nvaajnji je̱ o̱y ka̱ts je̱ o̱y ayook ku a̱tse'e min xku'ix yap poxu̱ntu̱jkp.
57001011	Mits je̱ mjoyu̱toompa xa ya̱'a̱ ve'e juu' ve'e mkato'nu̱xjup y'ijt; ax u̱xyam, xtoojnjimpts u̱u̱'m ya̱'a̱ ve'e, ve'em mits ve'em a̱ts.
57001012	Nke̱jxu̱mpijtjinuvapts a̱ts mits ya̱'a̱ ve'e, ve'emts ya̱'a̱ ve'e xkuvá̱ku̱t ax jo'n a̱tse'e viinm ku̱n'ijt jo'n.
57001013	Njatsa̱jkpts a̱tse'e je̱ts a̱tse'e yaja ku̱nma̱a̱ttáñ je̱ts a̱tse'e ve'em ku̱xmutún ku̱xmupu̱k mits ka̱jx namvaat a̱tse'e n'it yap poxu̱ntu̱jkp je̱ o̱y ka̱ts je̱ o̱y ayook ka̱jx.
57001014	Ax ni tíats a̱tse'e nkatonuva'añ ma̱a̱t ya̱ Onésimo pa̱n ka'a mitse'e too'va̱jkp mva'añ. Je̱'e̱ts a̱tse'e ntsa̱jkp je̱ts a̱tse'e xtoojnjat je̱ maa'yu̱n, ka je̱'e̱ ka̱jxap ku a̱ts mitse'e n'ake̱e̱'ya, je̱'e̱ ka̱jxe'e ku̱xe'e viinm xtsa̱k.
57001015	To'mayji vine'e ya̱ Onésimo cha̱a̱'n je̱m mta̱k'am je̱tse'e mka'it je̱'e̱ ma̱a̱t ku ve'e ve̱e̱'n ya̱ it ñaxy, ax ve'em tse'e m'avimpítajat je̱tse'e m'ijtnit je̱'e̱ ma̱a̱t xa̱'ma ka̱jx.
57001016	Ax ka'a tse'e ku̱y'uk'ijtni ax jo'n je̱ mjoyu̱toompa, je̱ Ma̱ja̱ Vintsá̱n ka̱jx tse'e x'útsiva ya̱ Onésimo, juu' a̱tse'e o̱o̱y ntuntsa̱jkp. Ax nu̱yojkts mits je̱'e̱ ve'e mtukka̱da'akyju̱ je̱tse'e xtso̱jkpat ka je̱'e̱ ka̱jxap ku ve'e mmutunju̱, je̱'e̱ ka̱jxe'e ku̱xe'e mnay'útsajada mnay'ajchajada je̱ Ma̱ja̱ Vintsá̱n ka̱jx.
57001017	Ax ve'em tse'e, pa̱n nma̱a̱tnayja'vijup xa a̱ts mitse'e, kuvá̱ku̱ts to'k aaj ya̱ Onésimo ax jo'n a̱tse'e viinm ku̱n'ijt jo'n.
57001018	Pa̱n mmuto̱kintoojnju mits ya̱'a̱ ve'e uk pa̱n mmuyó̱jijupe'e, a̱tsts je̱'e̱ ve'e nkuvé̱tup.
57001019	A̱ts, je̱ Pablo, nka̱'mam a̱tse'e nja'a, nkuvé̱tupts a̱ts je̱'e̱ ve'e. Ó̱yam tse'e vye'ema, xja'o̱'yixjupts a̱tse'e je̱ts a̱ts mitse'e ntukjaa'myé̱tsu̱t je̱ts xmuyó̱jivap a̱ts mitse'e, je̱ mjo̱o̱t je̱ mja'vin paat xa a̱tse'e xmuyo̱ja.
57001020	Ve'em tse'e, uts Filemón, je̱ Ma̱ja̱ Vintsá̱n ka̱jx, toojnja a̱ts to'k aaj je̱ maa'yu̱n je̱tse'e xkuvá̱ku̱t ya̱ Onésimo. Yakjo̱t'ama̱ja a̱ts to'k aaj je̱ Cristo ka̱jx.
57001021	Nnu̱ja'yip xa a̱ts mitse'e ku̱x vinjava a̱tse'e ntañ je̱ts mka̱tsu̱pa̱jkpe'e. Ax ka je̱'e̱jyap tse'e mtónup juu' a̱ts mitse'e n'amó̱tup, je̱'e̱ ve'e je̱tse'e nu̱yojk xtoojnjat je̱ maa'yu̱n ya̱ Onésimo.
57001022	Nay ve'empa tse'e, apa̱a̱mdu̱kats to'k aaj je̱ it joma a̱tse'e nmatánu̱t, ku̱x n'a'ixp a̱tse'e je̱ts a̱tse'e n'ítu̱t miits ma̱a̱t je̱'e̱ ka̱jx ku a̱tse'e xnu̱tsapko̱tsta.
57001023	Máyame'e je̱ Dios mke̱jxu̱xjada ya̱ Epafras, juu' a̱tse'e nma̱a̱tpoxu̱nta̱ktsu̱u̱nip ku̱xe'e a̱a̱ts je̱ Cristo Jesús jye̱'e̱ je̱ jayu nvaajnjada.
57001024	Nay ve'empa tse'e máyam je̱ Dios mke̱jxu̱xju̱duva je̱ Marcos, je̱ Aristarco, je̱ Demas, je̱ts je̱ Lucas, je̱'e̱da juu' a̱tse'e je̱ Ma̱ja̱ Vintsá̱n ntukma̱a̱tmutoondup ntukma̱a̱tmupa̱jktup.
57001025	Je̱ nMa̱ja̱ Vintsá̱namda Jesucristo ve'e mkunoo'kxjadap.
58001001	May viijnts je̱'e̱ ve'e vintso̱ ve'e je̱ Nte'yam je̱ jayu du̱tukmuka̱jts. May nax tse'e ve'em du̱tuujn ju̱jpani je̱ y'ayook ko̱jtsnajxpa ta̱jk ka̱jxta.
58001002	Ax u̱xyam tse'e, ku ve'e je̱ ita̱ka̱x tyá̱mini, je̱ y'Onu̱k ka̱jx tse'e xmuko̱jtsumdi. Je̱ y'Onu̱k tse'e tyukka̱ta̱jkika̱jxnu nu̱jom juu' jaty, je̱ y'Onu̱k ma̱a̱t tse'e je̱ Nte'yam du̱pu̱u̱jm ya̱ tsajmit it je̱ts ya̱ naxviijnit it.
58001003	Je̱ y'Onu̱k tse'e du̱kujajp du̱kuta̱'kxp je̱ Nte'yam je̱ mya̱jin, mya̱a̱tnavyaatjupts je̱'e̱ ve'e je̱ Nte'yam viinm. Nu̱jom juu' jatye'e ijtp je̱m tsajviinm je̱ts yaja naxviijn, yo̱'ypts je̱'e̱ ve'e je̱tse'e y'it ax jo'n je̱'e̱ ve'e du̱pava'añ. Ku ve'e xtuknu̱vaatsumdi je̱ ntó̱kinamda, van'it tse'e y'a̱jxtkni je̱ja je̱ Nte'yam y'aka'yu̱n pa'ayi je̱m tsapjo̱o̱tm.
58001004	Ve'em ax jo'n to'k je̱ jayu je̱ y'ónu̱k nu̱yojk du̱nu̱ma̱ja je̱ts ka'a ve'e je̱ jayu je̱ kyexu̱yo̱'yva, ve'em tse'e je̱ Nte'yam je̱ y'Onu̱k nu̱yojk du̱nu̱ma̱ja je̱ts ka'a ve'e je̱ aangelesta̱jkta.
58001005	Ku̱x ni vin'ita ve'e je̱ Nte'yam du̱kanu̱u̱jmi jyajuu'aangelesa ax jo'n je̱ y'Onu̱k du̱nu̱u̱jmi ku ve'e jidu̱'u̱m vyaajñ: U̱xyam a̱tse'e nyaknu̱ke̱'xnatá̱kat je̱ts a̱ts je̱ n'Onu̱k mitse'e. Ni vin'ita ve'e jyajuu'aangelesa kyayaknu̱u̱jmiva: A̱tsts je̱'e̱ ve'e je̱ Tyee', a̱ts je̱'e̱ ve'e je̱ n'Onu̱k.
58001006	Ku ve'e je̱ Nte'yam du̱kejx je̱ y'Onu̱k yaja naxviijn, van'it tse'e vyaajñ: Nu̱vinxu̱p a̱ts je̱ n'aangeles ta̱jkta, va'an tse'e vyinjávajada vyintsa̱'a̱gajada.
58001007	Ax ku tse'e je̱ Nte'yam du̱nu̱ka̱jts je̱ y'aangeles, ve'em tse'e vyaajñ je̱ts je̱'e̱ ve'e y'íttat je̱ kyexu̱yo̱'yvada je̱ts ve'em ax jo'n je̱ po̱j je̱ts je̱ ja̱n'aye̱e̱'nst.
58001008	Ax ku tse'e je̱ y'Onu̱k du̱nu̱ka̱jts, jidu̱'u̱m tse'e vyaajñ: Mits, Nte'yam, xa̱'ma ka̱jx tse'e je̱ kutojku̱n xjayep, o̱y je̱'e̱ ve'e je̱ mkutojku̱n.
58001009	Mtsa̱jkp mitse'e juu' ve'e pyaatyp y'ake̱e̱guip, mko̱'o̱yja'vip mitse'e juu' ve'e ka ó̱yap, paatyts a̱tse'e, mits je̱ mNte'yam, nu̱yojk je̱ xo̱o̱jntku̱n nmo̱o̱jy, ka'a a̱tse'e o̱pya̱na ve'em nma̱'a̱ je̱ xo̱o̱jntku̱n.
58001010	Jidu̱'u̱m tse'e je̱ Nte'yam ña̱'mu̱xjuva: Mits, Ma̱ja̱ Vintsá̱n, mits tse'e mpa̱a̱m ya̱ tsajmit it je̱ts ya̱ naxviijnit it.
58001011	Kuká̱xapts je̱'e̱ ve'e; ax mits, xa̱'ma ka̱jxts mitse'e m'it. Ve'em je̱'e̱ ve'e tyojknit ax jo'n je̱ vit,
58001012	m'ane̱'knupts mits je̱'e̱ ve'e ve'em ax jo'n je̱ jayu je̱ xyo̱x, tíku̱tsupts je̱'e̱ ve'e ve'em ax jo'n je̱ vit; ax mits, ni vin'ítats mitse'e mkatíku̱ts, xa̱'ma ka̱jx mitse'e m'it. Jidu̱'u̱m tse'e je̱ y'Onu̱k du̱nu̱u̱jmi.
58001013	Ni vin'ita ve'e je̱ Nte'yam du̱kanu̱u̱jmi o̱yjuu'aangelesa: A̱jxtu̱ku̱ yaja a̱ts n'aka'yu̱n pa'ayi namvaat a̱tse'e nyakvinto̱ki pa̱n pa̱n jatye'e mtso'oxpa̱jkju̱dup. Ni vin'ita ve'e jidu̱'u̱m je̱ Nte'yam je̱ y'aangeles du̱kanu̱u̱jmi.
58001014	Nu̱jom je̱ aangelesta̱jkta, jo̱o̱t ja'vints je̱'e̱ ve'eda, je̱ Nte'yam je̱ kyexu̱yo̱'yvada, je̱'e̱ tse'e yakke̱jxtup je̱tse'e du̱putá̱kadat pa̱n pa̱n jatye'e du̱jaye̱jptinit je̱ joojntykin juu' ve'e xa̱'ma ka̱jx ijtp.
58002001	Ax je̱'e̱ ka̱jx tse'e nyakvinkó̱pkimdat je̱tse'e nvinmó̱tumdat juu' ve'e n'amo̱tunajxumdu ku̱x ku ve'e ntoo'tó̱kimdat.
58002002	Pa̱n pa̱ne'e du̱kaka̱tsu̱pa̱jktu je̱tse'e du̱kakutyoondi juu' ve'e je̱ aangelesta̱jk kyo̱jtsnajxtu, je̱'e̱ tse'e je̱ tsaachpaatu̱n yakmo̱o̱ydu, ve'em ax jo'n du̱vinmátsjada.
58002003	Pa̱n ve'em xa je̱'e̱ ve'e, ¿vintso̱ts u̱u̱'me'e nkatsaachpaatumdat pa̱n ka'a ve'e nma̱ja̱pa̱'mumda je̱ o̱y ka̱ts je̱ o̱y ayook juu' ve'e o̱o̱y je̱ ma̱jin du̱tunjaye̱jpp je̱tse'e xtuknu̱ja'vimda vintso̱ ve'e ntso̱o̱kumdat? Je̱'e̱ ve'e je̱ Ma̱ja̱ Vintsá̱n viinm y'ava'ni too'va̱jkp. Pa̱n pa̱n jatye'e du̱'amo̱tunajxtu, je̱'e̱ tse'e du̱nu̱ja'vidu je̱ts tyú̱vam je̱'e̱ ve'e je̱ ayook je̱ts a̱a̱tse'e xvaajnjidi.
58002004	Je̱ Nte'yame'e du̱yakjañu̱ja'viju je̱ts tyú̱vam je̱'e̱ ve'e juu' ve'e kyo̱jtstu, je̱'e̱ ve'e ku ve'e du̱tuujn je̱ mú̱jit nu̱ja'vin je̱ts je̱ mú̱jit atu̱va ma̱a̱t may viijn je̱ ma̱jin, je̱tse'e myo̱o̱jyjidi je̱ Espíritu Santo je̱ myaa'yu̱n je̱ pyuta̱jkin ax jo'n je̱ Nte'yam tyukmutso̱jkjidi jo'n.
58002005	Ax je̱ nam it juu' ve'e miimpnum, je̱'e̱ juu' a̱a̱tse'e nnu̱ka̱jtsp, ka'a tse'e je̱ Nte'yam du̱mo̱o̱jy je̱ y'aangelesta je̱tse'e je̱m yakkutóktat.
58002006	Ku̱x jidu̱'u̱me'e to'k je̱ jayu je̱ Nte'yam du̱muka̱jts, ve'em ax jo'n y'it je̱p Kunuu'kx Jatyán ku̱jxp: Nte'yam, ñu̱pá̱nip tse'e je̱ jayu je̱ts mits je̱'e̱ ve'e xjaa'myéts, ñu̱pá̱nipts je̱'e̱ ve'e je̱tse'e jo̱tmay xjayejpja.
58002007	Mits tse'e mpa̱a̱m je̱tse'e je̱ jayu du̱nu̱mootskat je̱tse'e je̱ ángeles du̱nu̱má̱jat, mtukka̱ta̱jki tse'e je̱ jayu je̱ ma̱jin je̱ jaanchin, mits tse'e mmo̱o̱y je̱ kutojku̱n je̱tse'e du̱yakkutojkjat nu̱jom juu' jatye'e mpa̱a̱m,
58002008	nu̱jome'e xpa̱mku̱jx je̱p kya̱'p pya'tkup. Jidu̱'u̱m tse'e je̱ Nte'yam du̱muka̱jts. Ku ve'e vya'añ je̱ts nu̱jome'e du̱pa̱mku̱jx je̱p je̱ jayu kya̱'p pya'tkup, ka'a tse'e tii juu' ve'e je̱p je̱ jayu kya̱'p pya'tkup ñu̱nka'it. Ax u̱xyam paatna tse'e, ka'a tse'e yak'ix je̱ts je̱pe'e je̱ jayu kya̱'p pya'tkup nu̱jom juu' jaty y'it;
58002009	ax yam tse'e nvinma'yu̱n ka̱jxmamda njaye̱jpumda je̱ Jesús, juu' ve'e je̱ Dios Tee' tun ko̱na it pya̱a̱m je̱tse'e du̱kanu̱má̱jat ax jo'n je̱ ángeles, je̱ Nte'yam tse'e mo̱o̱jyju je̱ vintsa̱'kin je̱ts je̱ ma̱jin je̱'e̱ ka̱jx ku ve'e je̱ Nte'yam je̱ myaa'yu̱n ka̱jx anañu̱joma je̱ jayu du̱ku'o̱o̱'ki.
58002010	Je̱ Nte'yam je̱ mya̱jin ka̱jx je̱ts je̱ kyutojku̱n ka̱jx tse'e nu̱jom juu' jaty y'it. Pyaatyp y'ake̱e̱guipts je̱'e̱ ve'e ku ve'e du̱yakjajty je̱tse'e je̱ Jesucristo chaachpaa'tu̱t je̱tse'e ve'em o̱y tyaannit je̱ Nte'yam ma̱a̱t, je̱ Yaktso̱o̱kpa, juu' ve'e je̱ too' du̱yak'avaatsp je̱tse'e je̱ jayu du̱yakna̱jkxtat joma ve'e je̱ Nte'yam, ve'em tse'e nu̱may je̱ Nte'yam je̱ y'ónu̱k y'ijttinit je̱'e̱ ma̱a̱t joma ve'e je̱ mya̱jin.
58002011	Je̱'e̱ pa̱n pa̱n jatye'e yaktso̱o̱k je̱ts je̱'e̱ pa̱ne'e yaktso̱o̱kju̱du, to'kjits je̱'e̱ ve'e je̱ Tyee'da, je̱'e̱ ka̱jx tse'e je̱ Nte'yam je̱ y'Onu̱k du̱katuktso̱'o̱tyún je̱tse'e vya'anu̱t je̱ts x'útsimdup u̱u̱'m je̱'e̱ ve'e,
58002012	ve'em ax jo'n je̱ Kunuu'kx Jatyán vya'añ: Joma ve'e a̱ts je̱ n'utsa̱ta̱jk, je̱mts a̱tse'e nva'anu̱t je̱ts pa̱n mitse'e, n'a̱a̱jvjapts a̱ts mitse'e nu̱may je̱ jayu ma̱a̱t.
58002013	Vaampap tse'e jidu̱'u̱m: Je̱m a̱tse'e je̱ Nte'yam y'am kya̱'m nmapyu̱mju̱. Jado'k naxe'e vyaannuva: U̱xyaja xa a̱tse'e ma̱a̱t je̱ Nte'yam je̱ y'ónu̱kta juu' a̱ts je̱'e̱ ve'e xmo̱o̱y. Jidu̱'u̱m tse'e vya'añ.
58002014	Ax u̱u̱'mda, je̱ Nte'yam je̱ y'ónu̱kta, to'kji je̱ tsu'uts to'kji je̱ nu̱u̱'pu̱nts u̱u̱'me'eda, je̱'e̱ ka̱jx tse'e je̱ Jesús jyayuvimpijt je̱tse'e y'ijt ax jo'n u̱u̱'mda. Ve'em tse'e du̱tuujn je̱tse'e je̱ y'o̱o̱'ku̱n ka̱jx du̱yakkutó̱kinit je̱ ko̱'o̱yjáyuvap je̱ kyutojku̱n, je̱ ko̱'o̱yjáyuvap juu' ve'e du̱nu̱vintsa̱nika̱jxp je̱ ko̱'o̱yjayuvapta̱jkta je̱tse'e du̱ka̱'ma je̱ o̱o̱'ku̱n.
58002015	Miine'e je̱ Jesucristo yaja naxviijn je̱tse'e je̱ jayu kyo̱o̱'kmaaydinit kyo̱o̱'ktajtinit, ve'em tse'e du̱ko̱o̱'ktsa̱'kidinit je̱ o̱o̱'ku̱n namvaate'e jyoojntykada.
58002016	Je̱ Jesús, ka je̱'e̱pts je̱'e̱ ve'e ñu̱miin je̱tse'e je̱ aangelesta̱jk du̱yaktso̱'o̱ku̱t, je̱'e̱ ve'e ñu̱miin je̱tse'e du̱yaktso̱'o̱ku̱t je̱ jayu juu' ve'e je̱ Nte'yam du̱jaanchja'vidup ax jo'n je̱ Abraham jyaanchja'viji.
58002017	Paaty tse'e ve'em yakpu̱u̱jm anañu̱joma viijn ax jo'n je̱ y'utsta je̱tse'e y'ijtnit tee' juu' ve'e du̱nu̱vintsa̱nika̱jxp je̱ tee'ta̱jkta, je̱ jayu du̱nu̱té̱nat je̱m je̱ Nte'yam vyinkojkm, je̱tse'e du̱tukmo̱'o̱tu̱t, je̱tse'e je̱ tyo̱kin du̱tuknu̱va'atsu̱t.
58002018	Viinm xa ve'e je̱ Jesús chaachpaaty ku ve'e y'ukyakto̱kimpa̱kuvaajnji je̱ ko̱'o̱yjáyuvap. Ku̱x tse'e mya̱a̱daaky, o̱'yixjupts je̱'e̱ ve'e je̱tse'e du̱putá̱kat pa̱n pa̱n jatye'e je̱ ko̱'o̱yjáyuvap yakto̱kintonuvaajnju̱dup.
58003001	Je̱'e̱ ka̱jx tse'e, utsta ajchta utsta tsa̱'a̱da, je̱ Nte'yam tse'e mvinko̱o̱jnju̱du je̱tse'e m'ijttinit je̱ jyáyuda, je̱'e̱ tse'e myaaxu̱xju̱du je̱tse'e m'ijttinit je̱'e̱ ma̱a̱t je̱m tsapjo̱o̱tm. Yakvinkó̱pkada o̱o̱y je̱ Cristo, je̱'e̱ xa ve'e je̱ jayu du̱nu̱ténip je̱m je̱ Nte'yam vyinkojkm, tee' je̱'e̱ ve'e juu' ve'e du̱nu̱vintsa̱nika̱jxp je̱ tee'ta̱jkta je̱tse'e njaanchja'vimda.
58003002	O̱y tse'e je̱ Jesús du̱kutyuujn je̱ toonk juu' ve'e je̱ Nte'yam mo̱o̱jyju, ve'em ax jo'n je̱ Moisés o̱y du̱kutyoompa je̱ toonk juu' ve'e je̱ Nte'yam mo̱o̱jyju ku ve'e vye'na je̱ Nte'yam je̱ jyayu ma̱a̱t.
58003003	Ve'em ax jo'n je̱ ta̱kpa̱a̱mpa du̱jayep nu̱yojk je̱ ma̱jin je̱ts ka'a ve'e je̱ ta̱jk juu' ve'e yakpa̱a̱mp, vyinmajtsjuvap xa je̱'e̱ ve'e nu̱yojk je̱ ma̱jin je̱ Jesús je̱ts ni ka'a ve'e je̱ Moisés.
58003004	Vinxu̱p je̱ ta̱jk, je̱m je̱'e̱ ve'e pa̱ne'e du̱pa̱a̱m, ax je̱ Nte'yam tse'e du̱pa̱mka̱jx nu̱jom juu' jatye'e ijtp.
58003005	Ve'em xa ve'e je̱ Moisés y'ijt ax jo'n je̱ toompa, o̱y tse'e je̱ Nte'yam du̱mutuujn du̱mupu̱jk je̱tse'e du̱'ava'ni ti ve'e je̱ Nte'yam kyó̱tsup u̱x'o̱o̱k.
58003006	Ax je̱ nMa̱ja̱ Vintsá̱namda Jesucristo, je̱ Nte'yam je̱ y'Onu̱kts je̱'e̱ ve'e juu' ve'e o̱y du̱kutyoon je̱ toonk juu' ve'e je̱ Nte'yam mo̱o̱jyju, je̱'e̱ tse'e du̱nu̱ma̱jika̱jxp nu̱jom je̱ Nte'yam je̱ y'ónu̱kta. Je̱ts je̱ Nte'yam je̱ y'ónu̱k xa u̱u̱'me'eda pa̱n to'k aaj to'k jo̱o̱te'e njaanchja'vimda van'it paat ku ve'e je̱ Jesucristo myiinnuvat.
58003007	Ve'em xa ya̱'a̱ ve'e ax jo'n je̱ Espíritu Santo vya'añ je̱p Kunuu'kx Jatyán ku̱jxp: U̱xyam, pa̱n m'amo̱tunajxtup xa ve'e juu' ve'e je̱ Nte'yam kya̱jtsp,
58003008	ka'a tse'e ma̱kk je̱ mkuvajk xpá̱mdat ax jo'n je̱'e̱da pa̱n pa̱n jatye'e je̱ Nte'yam du̱tso'oxpa̱jktu, je̱'e̱da juu' ve'e du̱'ixtu joma vaate'e je̱ Nte'yam juu' du̱kuvu̱k je̱m vinva'ajts it ka̱jxm.
58003009	Je̱mts a̱tse'e je̱ mju̱jpit jayu xjo̱t'ixti, jya'íxtuvamts je̱'e̱ ve'e juu' a̱tse'e ntoon vu̱jxtkupx joojnt,
58003010	paatyts a̱tse'e nmujo̱tma'tti je̱ jáyuda je̱ts a̱tse'e nvaajñ: “Xa̱'ma ka̱jx xa ve'e je̱ viijnk vinma'yu̱n du̱jaye̱pta, xa̱'ma ka̱jx tse'e du̱katso̱kta je̱tse'e du̱'íxtat du̱nu̱jávadat je̱ too' juu' a̱tse'e ntuk'ixtu.
58003011	Je̱'e̱ ka̱jxts a̱tse'e nmujo̱tma'tti je̱ts a̱tse'e ntukvinva'nidi je̱ts ka'a ve'e tyá̱kadat po̱o̱'kxpa a̱ts ma̱a̱t.” Jidu̱'u̱m tse'e je̱ Espíritu Santo vya'añ.
58003012	Utsta ajchta utsta tsa̱'a̱da, yakkó̱pkada o̱o̱y je̱ts ni pa̱na miitse'eda du̱kajayé̱pu̱t je̱ ko̱'o̱y jo̱o̱t, ni pa̱na ve'e kyanay'apu̱ku̱pá̱mju̱t je̱tse'e kya'ítu̱t je̱ joojntyk Nte'yam ma̱a̱t ku̱xe'e du̱kajaanchjáva.
58003013	Juu' xa ve'e mtóndap, je̱'e̱ tse'e je̱tse'e mnakyo̱jtsmá̱kkajadat to'k jado'k jó̱vum xa̱a̱j namvaate'e u̱xyam ya̱ xa̱a̱j ñaxy. Ve'em tse'e xtóndat je̱tse'e ni pa̱na miitsta je̱ to̱kin kyatukvin'a̱a̱'nju̱t je̱tse'e ve'em du̱kakuvá̱ku̱t je̱ Nte'yam jye̱'e̱.
58003014	Ax pa̱n mpana̱jkxumdup tse'e je̱ Nte'yam je̱ tyoo' to'k aaj to'k jo̱o̱t, njaanchja'vimdup tse'e ve'em ax jo'n njaanchja'vi'ukva'numdi je̱tse'e n'ijtumdat je̱ Cristo ma̱a̱t ku ve'e myiinnuvat.
58003015	Jidu̱'u̱m tse'e je̱ Espíritu Santo vya'añ: U̱xyam, pa̱n m'amo̱tunajxtup xa ve'e juu' ve'e je̱ Nte'yam kya̱jtsp, ka'a tse'e ma̱kk je̱ mkuvajk xpá̱mdat ax jo'n je̱'e̱da pa̱n pa̱n jatye'e je̱ Nte'yam du̱tso'oxpa̱jktu. Jidu̱'u̱m tse'e vya'añ.
58003016	¿Pa̱ne'e du̱'amo̱tunajxtu ku ve'e je̱ Nte'yam myuko̱jtsjidi je̱tse'e u̱x'o̱o̱k je̱ Nte'yam du̱tso'oxpa̱jkti? Je̱'e̱ xa je̱'e̱ ve'eda pa̱n pa̱n jatye'e je̱ Moisés yakpítsumjidinu je̱m Egipto, ¿ve'em xaja?
58003017	¿Pa̱n ma̱a̱te'e je̱ Nte'yam y'ijt e̱jkjup vu̱jxtkupx joojnt? Je̱'e̱ xa je̱'e̱ ve'eda pa̱n pa̱n jatye'e to̱kintoondu je̱tse'e tyaandini a̱a̱'k je̱m vinva'ajts it ka̱jxm, ¿ve'em xaja?
58003018	¿Je̱ts pa̱n je̱'e̱ ve'eda pa̱n pa̱n jatye'e je̱ Nte'yam tukvinva'nijidu je̱ts ka'a ve'e tyá̱kadat po̱o̱'kxpa je̱'e̱ ma̱a̱t? Je̱'e̱ xa je̱'e̱ ve'eda pa̱n pa̱n jatye'e kaka̱tsu̱pa̱jkju̱du.
58003019	Ax ve'em tse'e n'íxumda je̱ts ka'a ve'e y'o̱'yixjidi je̱tse'e tyá̱kadat po̱o̱'kxpa ku̱x ka'a ve'e je̱ Nte'yam du̱jaanchja'vidi.
58004001	Namvaat xa ve'e je̱ Nte'yam xtukmuta'numda je̱ vaandu̱k je̱tse'e nta̱jkimdat po̱o̱'kxpa je̱'e̱ ma̱a̱t, nyakvinkó̱pkimdap tse'e o̱o̱y, nu̱njajtp ku miitse'e je̱mda juu' ve'e nu̱nkatá̱kadap.
58004002	Yaktukmuko̱jtsumduva xa ve'e je̱ o̱y ka̱ts je̱ o̱y ayook, ve'em ax jo'n je̱'e̱da. Ax ka'ats je̱'e̱ ve'e tyo'nu̱xjidi ni vinxu̱pa ku ve'e du̱'amo̱tunajxti, ku̱x ka'a ve'e du̱jaanchja'vidi.
58004003	Ax ta̱jkimdupts u̱u̱'me'e po̱o̱'kxpa je̱ Nte'yam ma̱a̱t ku̱x njaanchja'vimdupe'e. Ve'em xa ya̱'a̱ ve'e ax jo'n je̱ Nte'yam vyaajñ: Je̱'e̱ ka̱jxts a̱tse'e nmujo̱tma'tti je̱ts a̱tse'e ntukvinva'nidi je̱ts ka'a ve'e tyá̱kadat po̱o̱'kxpa a̱ts ma̱a̱t. Je̱m tse'e je̱ Nte'yam vyaajñ je̱ts ka'a ve'e pyo̱o̱'kxtat je̱'e̱ ma̱a̱t, jyayak'avaadi tse'e je̱'e̱ je̱ tyoonk van'ítani ku ve'e ya̱ it cho̱o̱'ntk.
58004004	Ax je̱p tse'e to'k viijn Kunuu'kx Jatyán ku̱jxp joma ve'e du̱ka̱ts ti ve'e toojnju je̱ muvuxtojtu̱k xa̱a̱j. Jidu̱'u̱m tse'e vya'añ: Ku ve'e je̱ Nte'yam nu̱jom du̱yak'avaadiku̱jx, muvuxtojtu̱k xa̱a̱j tse'e pya̱a̱'kx.
58004005	Je̱pe'e jado'k nax vyaannuva Kunuu'kx Jatyán ku̱jxp: Ka'a tse'e tyá̱kadat po̱o̱'kxpa a̱ts ma̱a̱t. Jidu̱'u̱m tse'e vya'añ.
58004006	Jyave'ema tse'e, je̱m tse'e pa̱n pa̱n jatye'e tá̱kadap po̱o̱'kxpa. Pa̱n pa̱n jaty xa ve'e du̱'amo̱tunajxtu too'va̱jkp, ka'ats je̱'e̱ ve'e tya̱jkidi po̱o̱'kxpa ku̱xe'e du̱kaka̱tsu̱pa̱jkti je̱ Nte'yam.
58004007	Paaty tse'e je̱ Nte'yam du̱nu̱pa̱a̱jmtki jado'k je̱ xa̱a̱j. Je̱ xa̱a̱j, u̱xyamts je̱'e̱ ve'e, ku̱x xtukmuko̱jtsumdupe'e je̱ Nte'yam je̱'e̱ ka̱jx juu' ve'e je̱ David jyatyaan, náxyani ve'e vye'na may joojnt, ve'em ax jo'n a̱tse'e jidu̱'u̱m tu̱nja'a: U̱xyam, pa̱n m'amo̱tunajxtup xa ve'e juu' ve'e je̱ Nte'yam kya̱jtsp, ka'a tse'e ma̱kk je̱ mkuvajk xpá̱mdat. Jidu̱'u̱m tse'e je̱ David du̱jatyaajñ.
58004008	Pa̱n ku̱du̱mo̱o̱jy xa ve'e je̱ Josué je̱ po̱o̱'kxtku̱n je̱ israeejlit jayu, ka'a tse'e je̱ Nte'yam ku̱du̱'uknu̱ko̱jtsini jado'k je̱ xa̱a̱j.
58004009	Ax je̱ja tse'e to'k je̱ po̱o̱'kxtku̱n je̱ Nte'yam je̱ jyayu ka̱jxta.
58004010	Ku̱x pa̱n pa̱n xa ve'e ta̱jkip po̱o̱'kxpa je̱ Nte'yam ma̱a̱t, ka'ats je̱'e̱ ve'e je̱ y'avintso̱ vinma'yu̱n du̱'ukyaktoonni, ve'em tse'e pya̱a̱'kx ax jo'n je̱ Nte'yam pya̱a̱'kx ku ve'e je̱ tyoonk du̱yak'avaadi.
58004011	N'íxumdap tse'e pa̱n vintso̱ ve'e nta̱jkimdat po̱o̱'kxpa je̱ Nte'yam ma̱a̱t, ve'em tse'e ni to'ka u̱u̱'m nkavintso̱jajtumdat ax jo'n je̱'e̱ pa̱n pa̱n jatye'e je̱ Nte'yam du̱kajaanchja'vidu.
58004012	Je̱ y'ayook ka̱jx xa ve'e je̱ Nte'yam je̱ jayu du̱joojntykinma̱'a̱. Ma̱a̱daakpts je̱'e̱ ve'e je̱ y'ayook je̱tse'e je̱ jayu du̱tukta̱jkikú̱x je̱ts ka'a ve'e jyajuu'tsojxa juu' ve'e ja̱jpax me̱jtsk ado'om. Je̱'yp je̱'e̱ ve'e joma ve'e je̱ jo̱o̱t je̱ ja'vin je̱tse'e du̱yakjay'ixju̱ du̱yakjañu̱jávaja ti vinma'yu̱ne'e je̱ jayu jyayejpp.
58004013	Ka'a xa ve'e tii juu' ve'e je̱ Nte'yam kya'ixp kyanu̱ja'vip, ixna ke̱'xnats je̱'e̱ ve'e tyanku̱x je̱m je̱'e̱ vyinkojkm pa̱ne'e je̱ cuenta nmo̱'yumdap.
58004014	Je̱ nMa̱ja̱ Vintsá̱namda Jesucristo, je̱ Nte'yam je̱ y'Onu̱k, je̱'e̱ tse'e ta̱jki je̱m tsapjo̱o̱tm je̱tse'e xnu̱ténimda je̱m je̱ Nte'yam vyinkojkm, tee'ts je̱'e̱ ve'e juu' ve'e du̱nu̱vintsa̱nika̱jxp je̱ tee'ta̱jkta u̱u̱'m ka̱jxamda, paaty tse'e tun vinko̱pk je̱tse'e nkamaso̱o̱kumdat juu' ve'e njaanchja'vimdup.
58004015	Je̱ tee' juu' ve'e du̱nu̱vintsa̱nika̱jxp je̱ tee'ta̱jkta je̱tse'e njaye̱jpumda, o̱'yixjupts je̱'e̱ ve'e je̱tse'e xtukmo̱'tumdat ku̱x ñu̱ja'vip je̱'e̱ ve'e o̱y vintso̱ ve'e je̱ yónu̱k aaj je̱ yónu̱k jo̱o̱t njaye̱jpumda. Nu̱jom tse'e du̱ja'ix je̱ ko̱'o̱yjáyuvap pa̱n vintso̱ ve'e ku̱yakto̱kimpa̱jkji.
58004016	Je̱'e̱ ka̱jx tse'e, va'an tse'e to'k aaj to'k jo̱o̱t du̱naajktá̱mimjada je̱ja je̱ Jesucristo vyinkujk, ve'em tse'e xtukmo̱'tumdat je̱tse'e xputa̱jkimdat pa̱n vin'ite'e je̱ ko̱'o̱yjáyuvap xyakto̱kintonuva'numda.
58005001	Nu̱jom je̱ tee' juu' ve'e du̱nu̱vintsa̱nika̱jxtup je̱ tee'ta̱jkta, jayu je̱'e̱ ve'eda, yakpa̱a̱mdupts je̱'e̱ ve'eda je̱tse'e je̱ jayu du̱nu̱té̱nadat je̱ja je̱ Nte'yam vyinkujk, je̱ to̱kin ka̱jx tse'e je̱ Nte'yam du̱tukvintsa̱'a̱gadat je̱ tá̱nu̱k je̱tse'e du̱tukvintsa̱'kivat juu' jatye'e je̱ jayu tyukmuyo̱jxtup je̱ Nte'yam.
58005002	Je̱ tee' juu' ve'e du̱nu̱vintsa̱nika̱jxp je̱ tee'ta̱jkta, ku̱x jayu je̱'e̱ ve'e juu' ve'e tontó̱kip ko̱jtstó̱kip ax jo'n o̱pya̱na, o̱'yixjupts je̱'e̱ ve'e je̱tse'e du̱tukmo̱'o̱tu̱t pa̱ne'e du̱katih'ixp du̱katinu̱ja'vip je̱ts pa̱ne'e tontó̱kip ko̱jtstó̱kip.
58005003	Je̱'e̱ ka̱jx tse'e vinko̱pk je̱tse'e je̱ Nte'yam du̱tukvintsa̱'a̱gat je̱ tá̱nu̱k je̱ y'avintso̱ to̱kin ka̱jx, ve'em ax jo'n je̱ tá̱nu̱k du̱tukvintsa̱'kivat juu' ve'e je̱ viijnk jayu je̱ tyo̱kin ka̱jxta.
58005004	Ka'a xa ve'e pa̱n pa̱ne'e je̱ ma̱jin natyukje̱'e̱ijup je̱tse'e je̱ y'avintso̱ vinma'yu̱n ka̱jx y'ítu̱t tee' juu' ve'e du̱nu̱vintsa̱nika̱jxp je̱ tee'ta̱jkta, je̱'e̱jyji ve'e pa̱n pa̱ne'e je̱ Nte'yam vyinka̱a̱mp, ve'em ax jo'n je̱ Aarón yakvinka̱a̱jn jo'n.
58005005	Ax ve'em tse'e jyajty ma̱a̱t je̱ Cristo, ka je̱ y'avintso̱ vinma'yu̱n ka̱jxapts je̱'e̱ ve'e ñatyukje̱'e̱iji je̱ ma̱jin ku ve'e yakpu̱u̱jm tee' juu' ve'e du̱nu̱vintsa̱nika̱jxp je̱ tee'ta̱jkta, je̱ Nte'yam je̱'e̱ ve'e mo̱o̱jyju je̱ ma̱jin je̱tse'e tyee'at. Ve'em ax jo'n je̱ Nte'yam ña̱'mu̱xji: U̱xyam a̱tse'e nyaknu̱ke̱'xnatá̱kat je̱ts a̱ts mitse'e je̱ n'Onu̱k.
58005006	Ve'em ax jo'n je̱p Kunuu'kx Jatyán ku̱jxp vyaampa jado'k viijn: Mits xa ve'e tee' xa̱'ma ka̱jx, ve'em ax jo'n je̱ Melquisedec.
58005007	Ku ve'e je̱ Cristo y'ijt yaja naxviijn, myuko̱jts tse'e je̱ Nte'yam, juu' ve'e o̱'yixjup je̱tse'e je̱ o̱o̱'ku̱n ku̱tyuknu̱vaatsji. O̱yame'e o̱o̱y du̱jatunmunoo'kxtk je̱ts ka'a ve'e y'o̱o̱'ku̱t, je̱tse'e yaaxy, cho̱jkts je̱'e̱ ve'e nu̱yojk je̱tse'e du̱tónu̱t juu' ve'e je̱ Nte'yam cho̱jk, je̱'e̱ ka̱jxts je̱'e̱ ve'e je̱ Nte'yam kya̱ts'amo̱tunajxji.
58005008	O̱yam je̱'e̱ ve'e je̱ Nte'yam je̱ y'Onu̱k, jyajt tse'e vintso̱ ve'e kya̱tsa̱pá̱ku̱t je̱ tsaachpaatu̱n ka̱jx juu' ve'e yaknajx.
58005009	Ku̱xe'e du̱tonku̱jx nu̱jom juu' jatye'e je̱ Nte'yam cho̱jk, je̱'e̱ ka̱jx tse'e y'o̱'yixju̱ je̱tse'e du̱yaktso̱'o̱ku̱t xa̱'ma ka̱jx pa̱n pa̱n jatye'e ka̱tsu̱pa̱jkjup.
58005010	Je̱ Nte'yam tse'e pa̱a̱jmju tee' juu' ve'e du̱nu̱vintsa̱nika̱jxp je̱ tee'ta̱jkta, ve'em ax jo'n je̱ Melquisedec.
58005011	Jé̱pnum xa ve'e may viijn juu' ve'e njaa'kvaajnjavaandup ya̱ vinma'yu̱n ka̱jx, ax tso'ox tse'e je̱tse'e ntukvinjávadat ku̱x ka'a ve'e xvinmo̱tuvuva'anda.
58005012	O̱o̱yani xa ve'e ya̱ it tyunnaxy, ku̱xtuk'ixta xa ve'e je̱ jayu je̱ Nte'yam je̱ y'ayook, ax jado'k nax tse'e du̱tsa̱k je̱tse'e myaktukvinja'vidinuvat je̱ ixpa̱jku̱n juu' ve'e myaktuk'ixtu ku ve'e xjaanchja'vi'ukvaandi je̱ Jesucristo. Ve'em xa miitse'eda ax jo'n je̱ pi'k ónu̱k juu' ve'e tsi'tspna je̱ts ka'a ve'e ax jo'n je̱ jayu juu' ve'e kaaynup ooknup.
58005013	Ku̱x je̱'e̱da pa̱n pa̱n jatye'e du̱tukjoojntykidup tum je̱ leche, ve'emts je̱'e̱ ve'eda ax jo'n je̱ jayu juu' ve'e du̱ka'o̱ynu̱ja'vidup vintso̱ ve'e jyoojntykadat ax jo'n du̱paa'ty du̱'ake̱e̱ga.
58005014	Ax je̱'e̱da pa̱n pa̱n jatye'e ixtáñ du̱jaye̱jptup je̱tse'e juu' du̱káydat du̱ja̱'kxtat, ve'emts je̱'e̱ ve'eda ax jo'n je̱ jayu juu' ve'e du̱jajttup je̱tse'e du̱yaktándat je̱m jya'vin ka̱jxmda je̱ y'o̱y je̱'e̱ je̱tse'e du̱kakuvá̱ktat je̱ kyo̱'o̱y je̱'e̱.
58006001	Je̱'e̱ ka̱jx tse'e, va'an tse'e du̱toonkimda je̱ Nte'yam je̱ y'ayook je̱tse'e ve'em o̱y nmu̱ja'vimdat juu' ve'e je̱ Nte'yam cha̱jkp. Ka je̱'e̱jyap tse'e ntoonkimdap juu' ve'e yaktuk'íxumdu ku ve'e je̱ Cristo njaanchja'vi'ukva'numdi, ku̱x je̱pe'e o̱o̱y juu' jatye'e tso̱jkjup je̱tse'e jyaa'kyaknu̱jávat. Ka je̱'e̱jyap tse'e ntoonkimdap vintso̱ ve'e du̱tsa̱k je̱tse'e je̱ jayu du̱maso̱o̱ktinit je̱ kyo̱'o̱y joojntykinda je̱tse'e ve'em kyatsaachpaa'ttat xa̱'ma ka̱jx, vintso̱ ve'e du̱tsa̱k je̱tse'e je̱ Nte'yam yakjaanchjávat,
58006002	je̱ jayu ña̱pé̱ttat, je̱ts pa̱n pa̱n jatye'e du̱nu̱vinténidup je̱ jaanchja'vivata̱jk, je̱'e̱ tse'e je̱ jayu du̱tuknu̱kó̱ndap je̱ kya̱'a̱j. Ka je̱'e̱jyap tse'e njaanchja'vimdap je̱ts joojntykpa̱jktinuvape'e je̱ o̱o̱'kpata̱jk je̱tse'e yakto̱kimpayo̱'ydinit, je̱me'e juu' ve'e yakmo̱o̱ydinup je̱ joojntykin juu' ve'e xa̱'ma ka̱jx ijtp, je̱m tse'e juu' ve'e yakmo̱o̱ydinup je̱ tsaachpaatu̱n juu' ve'e xa̱'ma ka̱jx ijtnup.
58006003	Va'an du̱toonkimda vintso̱ ve'e o̱y nmu̱ja'vimdat juu' ve'e je̱ Nte'yam cha̱jkp. Ax ve'em tse'e nto'numdat pa̱n vaampe'e je̱ Nte'yam.
58006004	Ka'a tse'e y'uk'o̱'yini je̱tse'e pa̱n du̱yakvinmayu̱mpítu̱t je̱ jayu juu' ve'e je̱ Nte'yam du̱ko̱o̱'kjaanchja'vidinup. Je̱ Nte'yame'e je̱ vinma'yu̱n mo̱o̱jyju̱du juu' ve'e tyú̱vam, ñu̱ja'viduts je̱'e̱ ve'e je̱ maa'yu̱n juu' ve'e je̱ Nte'yam je̱ jayu tyoojnjip, jyaye̱jptu tse'e je̱ Espíritu Santo je̱m jya'vin ka̱jxmda,
58006005	ñu̱ja'viduts je̱'e̱ ve'e je̱ts o̱y je̱'e̱ ve'e je̱ Nte'yam je̱ kya̱ts je̱ y'ayook, tukka̱daakju̱du tse'e je̱ ma̱kkin juu' ve'e miimpnum.
58006006	Pa̱n kyo̱o̱'kjaanchja'vidinup tse'e je̱ Nte'yam, ka'a tse'e y'uk'o̱'yini je̱tse'e pa̱n du̱yakvinmayu̱mpijttinuvat je̱ jayu, ku̱x je̱'e̱ ve'e viinm du̱toondup ax jo'n ku̱du̱yakcruuzpe̱jttinuva jado'k nax je̱ Nte'yam je̱ y'Onu̱k.
58006007	Je̱ naax juu' ve'e du̱'okta̱a̱tsp je̱ na̱a̱j vinnaajknáx tyu'uj je̱tse'e yakvinyu'uj yakvintún je̱tse'e tya̱'mixju̱ o̱y, je̱ Nte'yamts je̱'e̱ ve'e du̱kunoo'kxp.
58006008	Ax pa̱n tum je̱ ápit tse'e pojtu̱kp je̱ts je̱ viijnk aajy ojts, ka'ats je̱'e̱ ve'e tyun, naxtó̱yupts je̱'e̱ ve'e.
58006009	Utsta ajchta utsta tsa̱'a̱da, juu' a̱tse'e o̱o̱y ntuntso̱jktup, ó̱yam a̱tse'e ve'em tu̱nka̱ts, nayja'vijinupts a̱tse'e tyu̱va je̱ts nu̱yojk o̱y je̱'e̱ ve'e juu' ve'e je̱ Nte'yam mto'nu̱xjadap, ve'em ax jo'n du̱tuujnja pa̱n pa̱n jatye'e yaktsa̱a̱kp.
58006010	Pyaatyp y'ake̱e̱guip xa je̱'e̱ ve'e juu' ve'e je̱ Nte'yam tyuump, ka'ats je̱'e̱ ve'e du̱jaa'tyó̱ki je̱ y'o̱y je̱'e̱ juu' miitse'e mtoondu je̱tse'e xtuknu̱ja'vidi je̱ts mtso̱jktu ve'e je̱ Nte'yam ku ve'e je̱ jyayu xputa̱jkidi. U̱xyam paat tse'e ve'em xtonda.
58006011	O̱o̱y a̱a̱tse'e ntuntsa̱k je̱ts miitse'e nu̱to'k nu̱to'k ve'em xjaa'któndat van'it paat ku ve'e je̱ Jesucristo myiinnuvat.
58006012	Ka'ats a̱a̱tse'e ntsa̱k je̱tse'e mnoox'o̱o̱'ktat, je̱'e̱ ve'e mtóndap ax jo'n je̱'e̱da pa̱n pa̱n jatye'e je̱ Nte'yam du̱jaanchja'vidup je̱tse'e ta̱m ñaajk'ítjada je̱'e̱ ma̱a̱t, je̱'e̱ tse'e du̱jaye̱jptinup je̱ o̱'yin juu' ve'e je̱ Nte'yam tyukvinva'nip nu̱jom je̱'e̱da pa̱n pa̱n jatye'e du̱toondup juu' je̱'e̱ ve'e cha̱jkp.
58006013	Ku xa ve'e je̱ Nte'yam je̱ vaandu̱k du̱yaktaajñ ma̱a̱t je̱ Abraham, viinm tse'e ñaajknajxji ku̱x ka'a ve'e pa̱n viijnk du̱nu̱ma̱ja pa̱n ka̱jxe'e ku̱du̱pu̱u̱jm je̱ vaandu̱k.
58006014	Jidu̱'u̱m tse'e vyaajñ: “Vaampam xa a̱tse'e je̱ts o̱o̱y a̱ts mitse'e ntunkunoo'kxu̱t je̱tse'e nu̱may je̱ tsaan je̱ ko̱o̱j xjayé̱pu̱t.” Jidu̱'u̱m tse'e vyaajñ.
58006015	To'k aaj to'k jo̱o̱t tse'e je̱ Abraham du̱'a'ix je̱tse'e je̱ Nte'yam du̱kutyónu̱t je̱ ayook juu' ve'e tukvinva'niju. Ax kyutyoon tse'e.
58006016	Ku xa ve'e je̱ jayu pa̱n du̱yaknaxta, je̱'e̱ tse'e du̱yaknajxtup pa̱ne'e nu̱yojk du̱nu̱má̱jip je̱ts ka'a je̱'e̱ ve'e viinm. Ax ku tse'e pa̱n tu̱du̱yaknaxta, ka'a tse'e je̱ viijnk ka̱ts y'ukyo̱o̱nnit.
58006017	Ku̱x tse'e je̱ Nte'yam du̱tsa̱k je̱tse'e je̱ jayu va'ajts du̱nu̱jávadat je̱ts ni je̱ vin'ita ve'e kyatíku̱tsu̱t juu' ve'e kyo̱jts, je̱'e̱ ka̱jx tse'e ñaajknajxji ku ve'e vyaajñ je̱ts kyutyónupe'e.
58006018	Ya̱ me̱jtsk viijn tse'e juu' ve'e katiktsp, muto'k viijn ku ve'e je̱ Nte'yam viinm vyaajñ, je̱ts mume̱jtsk viijn ku ve'e ñaajknajxji, ax ka'a tse'e je̱ Nte'yam tyaaya, ya̱ me̱jtsk viijn tse'e yaktoon je̱tse'e o̱o̱y ntunjo̱t'amá̱jimdat, u̱u̱'mda, je̱ jayu juu' ve'e je̱ Nte'yam y'ixp jyayejpp. Njaanchja'vimdup tse'e je̱ts tónjup kó̱tsjup je̱'e̱ ve'e juu' ve'e je̱ Nte'yam xtukvinva'nimdu.
58006019	Ku̱x ve'em ax jo'n je̱ pojxu̱n jo̱'ku̱n jye'ya joma ve'e je̱ naax juu' ve'e je̱p na̱pa'tkup je̱tse'e to'k viijn du̱yak'it je̱ barco, ve'em tse'e n'ijtumda je̱ Nte'yam ma̱a̱t je̱'e̱ ka̱jx ku ve'e nnu̱ja'vimda je̱ts xyaktso̱o̱kumdu ve'e je̱ Jesucristo, juu' ve'e ijtp je̱m tsapjo̱o̱tm.
58006020	Je̱m tse'e tya̱jki je̱tse'e y'it je̱ Nte'yam ma̱a̱t, je̱m joma ve'e xnu̱ténimda. Ax ve'em tse'e tyee'ta̱jki, xa̱'ma ka̱jxts je̱'e̱ ve'e tyee'init, tee' je̱'e̱ ve'e juu' ve'e du̱nu̱vintsa̱nika̱jxp je̱ tee'ta̱jkta, ve'em je̱'e̱ ve'e ax jo'n je̱ Melquisedec.
58007001	Je̱ Melquisedec, saleemit yakkutojkpats je̱'e̱ ve'e y'ijt je̱ts tee'va juu' ve'e du̱mutoomp du̱mupa̱jkp je̱ Nte'yam, juu' ve'e nu̱jom du̱nu̱ka̱jxmika̱jxp. Je̱'e̱ tse'e je̱ Abraham du̱'ana̱jkxi ku ve'e je̱ Abraham vyimpijtni atso'ox toompa joma ve'e o̱jts du̱yakvintó̱kida je̱ yakkutojkpata̱jk ma̱a̱t je̱ jyáyuda, je̱tse'e je̱ Abraham du̱kunuu'kx.
58007002	Van'it tse'e je̱ Abraham myo̱o̱jyji to'k viijn ku ve'e majk viijn vya'kxy je̱ pa̱a̱mdu̱k juu' ve'e pya̱jk ku ve'e o̱jts y'atso'oxtún. Ve'em tse'e je̱ Melquisedec kya̱tsa̱pítsum yakkutojkpa juu' ve'e o̱y du̱toomp du̱payo̱'yp. Je̱ts je̱ Salem, ve'eme'e kya̱tsa̱pítsumpa o̱y aaj o̱y jo̱o̱t. Ku̱x tse'e yakkutujk je̱m saleemit kyajpu̱n ka̱jxm, paaty tse'e yaktij yakkutojkpa juu' ve'e je̱ o̱y aaj je̱ o̱y jo̱o̱t du̱jaye̱jpp.
58007003	Ka'a tse'e yaknu̱ka̱ts je̱ tyee' ukpu̱ je̱ tyaak, ni je̱ y'apa ni je̱ y'o̱ka tse'e kyayaknu̱ko̱jtspa, nay ka'ava tse'e je̱ kye̱'xtku̱n ni ka'ava tse'e je̱ y'o̱o̱'ku̱n, ve'em tse'e yaktukmu'a'ixmoka je̱ Nte'yam je̱ y'Onu̱k, juu' ve'e tee'ip xa̱'ma ka̱jx.
58007004	Payo̱'o̱yda n'it vintso̱ ve'e du̱nu̱ma̱ja je̱ Melquisedec. Je̱ nju̱jpit jáyuvamda Abraham tse'e mo̱o̱jyju je̱ diezmo, je̱'e̱ ve'e ku ve'e du̱mo̱o̱jy to'k viijn ku ve'e majk viijn vya'kxy je̱ pa̱a̱mdu̱k juu' ve'e pya̱jkji je̱ viijnk yakkutojkpada ku ve'e o̱jts du̱ma̱a̱t'atso'oxtún.
58007005	Ve'eme'e je̱ Moisés je̱ pyava'nu̱n vya'añ je̱ts je̱ Leví je̱ chaan je̱ kyo̱o̱j juu' ve'e je̱ tee'ta̱jkta, je̱'e̱ tse'e du̱tukpá̱mdap je̱ jayu je̱ diezmo, ó̱yame'e je̱ Abraham du̱tsaana du̱ko̱o̱ja je̱ jáyuda, nay ve'em ax jo'n je̱ tee'ta̱jkta.
58007006	Je̱ Melquisedec, ó̱yam je̱'e̱ ve'e je̱ Leví kyatsaanaja kyako̱o̱jaja, yakmo̱o̱yts je̱'e̱ ve'e je̱ diezmo juu' ve'e je̱ Abraham pya̱jk ku ve'e o̱jts y'atso'oxtún. Van'it tse'e je̱ Melquisedec du̱kunuu'kx je̱ Abraham, je̱'e̱ juu' ve'e je̱ Nte'yam tukmuko̱jtsju je̱ vaandu̱k.
58007007	Ax ka'a tse'e nvaat pa̱n du̱kakuvá̱ku̱t, je̱ kunoo'kxpa, je̱'e̱ tse'e nu̱yojk du̱nu̱má̱jip je̱ts ka'a ve'e je̱ yakkunoo'kxpa.
58007008	Pa̱ne'e du̱pa̱jktup je̱ diezmo, o̱o̱'ktapts je̱'e̱ ve'e; juu' ve'e je̱ Melquisedec ka̱jx, ve'em tse'e je̱ Kunuu'kx Jatyán ñu̱ka̱tsju̱ ax jo'n to'k juu' ve'e joojntykipna.
58007009	Nvaat xa ve'e je̱ jayu vya'anu̱t je̱ts je̱ Leví ma̱a̱t je̱ chaanda je̱ kyo̱o̱jta, je̱ tee'ta̱jkta juu' ve'e du̱pa̱jktup je̱ diezmo, je̱'e̱ tse'e du̱mo̱o̱yduva je̱ Melquisedec je̱ diezmo je̱ jyu̱jpit jayu Abraham ka̱jx,
58007010	ku̱x je̱me'e je̱ Abraham je̱ ñi'kx je̱ kyo̱pk du̱ma̱a̱da juu' ve'e du̱yakjé̱jap je̱ chaan je̱ kyo̱o̱j ku ve'e je̱ Melquisedec du̱ma̱a̱tnavyaatji.
58007011	Tukka̱daakju̱du tse'e je̱tse'e tyee'adat je̱ Leví je̱ chaan je̱ kyo̱o̱j juu' ve'e je̱ Aarón je̱ chaan je̱ kyo̱o̱jpa, je̱'e̱ tse'e du̱tuk'íxtap je̱ myu'israeejlit jáyuda je̱ Moisés je̱ pyava'nu̱n. Ax ka'a tse'e n'ijtumda o̱y je̱ts va'ajts je̱ tee'ta̱jk ka̱jx juu' ve'e je̱ Leví je̱ chaan je̱ kyo̱o̱j. Ku̱x pa̱n ku̱n'ijtumda ve'e o̱y je̱ts va'ajts je̱'e̱ ka̱jxta, ka'a tse'e y'ukvinkó̱pkini je̱tse'e jyé̱jat jado'k je̱ tee' ax jo'n je̱ Melquisedec je̱ts ka'a ve'e ax jo'n je̱ Aarón.
58007012	Ax pa̱n ka'a tse'e je̱ Aarón je̱ chaan je̱ kyo̱o̱j y'uktee'idinit, tíktspap tse'e je̱ pava'nu̱n juu' ve'e vaamp je̱ts je̱'e̱ ve'e tee'adap.
58007013	Ax juu' tse'e je̱ Kunuu'kx Jatyán vaamp je̱tse'e tyee'at, je̱ nMa̱ja̱ Vintsá̱namda Jesucriistots je̱'e̱ ve'e. Ka'ats je̱'e̱ ve'e je̱ Leví du̱tsaana du̱ko̱o̱ja, je̱ Leví je̱ y'uts je̱ chaan je̱ kyo̱o̱j je̱'e̱ ve'e, to'k je̱ ja̱ka̱'a̱ juu' ve'e ni vin'ita je̱ jyayu katee'idup ax jo'n je̱ Moisés je̱ pyava'nu̱n vya'añ.
58007014	Yaknu̱ja'vip xa ve'e va'ajts je̱ts je̱ Judá je̱ chaan je̱ kyo̱o̱j je̱'e̱ ve'e je̱ Jesús. Ax ka'a tse'e je̱ Moisés du̱tika̱jts je̱ts tee'adape'e je̱ Judá je̱ chaan je̱ kyo̱o̱j.
58007015	Je̱'e̱ ka̱jx tse'e ku̱xe'e je̱ Jesús tyee'a ax jo'n je̱ Melquisedec je̱ts ka'a ve'e ax jo'n je̱ Aarón, yaknu̱ke̱'xnata̱jkipts je̱'e̱ ve'e o̱y je̱ts ka'a ve'e je̱ Aarón je̱ chaan je̱ kyo̱o̱j y'uktee'idinit.
58007016	Je̱ Jesús tse'e je̱ kutojku̱n du̱jaye̱jpp je̱tse'e tyee'at ku̱x joojntykip je̱'e̱ ve'e xa̱'ma ka̱jx; ka je̱ pava'nu̱n ka̱jxape'e tyee'a juu' ve'e vaamp je̱ts pa̱ne'e je̱ chaan je̱ kyo̱o̱j tee'adap.
58007017	Jidu̱'u̱m tse'e je̱ Nte'yam je̱ tu̱va̱ko̱jtsu̱n du̱pu̱u̱jm je̱ Jesús ka̱jx: Mits xa ve'e tee' xa̱'ma ka̱jx, ve'em ax jo'n je̱ Melquisedec.
58007018	Ax ve'em tse'e, je̱ Nte'yame'e du̱pa̱a̱m je̱tse'e kyo̱o̱'ktoonnit je̱ pava'nu̱n juu' ve'e myo̱o̱y je̱ Moisés. Je̱'e̱ ka̱jx tse'e kyatún ku̱x ka'a ve'e je̱ jayu je̱ pava'nu̱n ka̱jx mya̱a̱da'aky je̱tse'e y'íttat je̱ Nte'yam je̱ jyayu,
58007019	ka je̱ Moisés je̱ pyava'nu̱n ka̱jxape'e je̱ jayu y'ijt o̱y jo̱o̱t je̱ Nte'yam ma̱a̱t. Ax je̱ a'ix'ijtu̱n juu' ve'e u̱xyam njaye̱jpumdup, nu̱yojkts je̱'e̱ ve'e o̱o̱y du̱tunnu̱ma̱ja, je̱ Jesucristo je̱ kyutojku̱n ka̱jx tse'e nmutá̱mimda je̱ Nte'yam.
58007020	Viinm xa ve'e je̱ Nte'yam ñaajknajxji je̱tse'e je̱ Jesús tyee'at.
58007021	Juu' viijnk tee'da, ka'ats je̱'e̱ ve'e vye'emada, ka'ats je̱'e̱ ve'e je̱ Nte'yam ñaajknajxji je̱tse'e tyee'adat. Ax je̱'e̱ ku ve'e je̱ Nte'yam ñaajknajxji je̱tse'e je̱ Jesús tyee'at, jidu̱'u̱m tse'e du̱nu̱u̱jmi: A̱ts, je̱ Ma̱ja̱ Vintsá̱n, ka'a xa a̱tse'e ya̱ nvinma'yu̱n nyaktíku̱tsu̱t, mits xa ve'e tee' xa̱'ma ka̱jx, ve'em ax jo'n je̱ Melquisedec. Jidu̱'u̱m tse'e je̱ Jesús du̱nu̱u̱jmi.
58007022	Ax nu̱yojk o̱y xa ve'e je̱ nam ko̱jtstán je̱ts ka'a ve'e je̱ ko̱jtstán juu' ve'e je̱ Nte'yam myaso̱o̱kjidu je̱ nju̱jpit jáyuvamda. Nnu̱ja'vimdinup xa u̱u̱'me'e je̱ts tyú̱vam je̱'e̱ ve'e je̱ nam ko̱jtstán ku̱x ijtpe'e je̱ nMa̱ja̱ Vintsá̱namda Jesucristo je̱m tsapjo̱o̱tm je̱ja je̱ Nte'yam y'aka'yu̱n pa'ayi je̱tse'e xnu̱ténimda.
58007023	Je̱ viijnk tee'da, nu̱may tse'e y'ijtti; ku̱x tse'e y'o̱o̱'kti, ka'a tse'e y'uk'o̱'yixjidini je̱tse'e ku̱jyaa'ktee'idi.
58007024	Ax je̱ Jesús, xa̱'ma ka̱jxts je̱'e̱ ve'e jyoojntyka, ijtpamts je̱'e̱ ve'e je̱ tyee'in.
58007025	Ku̱x ka'a ve'e y'o̱o̱'ku̱t, paaty tse'e y'o̱'yixju̱, u̱xyam je̱ts xa̱'ma ka̱jx, je̱tse'e du̱yaktso̱'o̱ku̱t pa̱n pa̱ne'e naajktá̱mijup je̱ja je̱ Nte'yam vyinkujk je̱ Jesús ka̱jx.
58007026	Je̱ nMa̱ja̱ Vintsá̱namda Jesucristo, je̱'e̱m xa je̱'e̱ ve'e je̱ tee' juu' ve'e o̱o̱y tunyaktso̱jkp, o̱'yixjupts je̱'e̱ ve'e je̱tse'e xputa̱jkimdat. Va'ajts jo̱o̱tts je̱'e̱ ve'e, ka'ats je̱'e̱ ve'e tyo̱kinma̱a̱ta, ka'ats je̱'e̱ ve'e tyo̱kinaxjáyuva ax jo'n u̱u̱'mda, ñu̱má̱jip ñu̱jaanchipts je̱'e̱ ve'e je̱m tsapjo̱o̱tm je̱ja je̱ Nte'yam y'aka'yu̱n pa'ayi.
58007027	Ka'a xa je̱'e̱ ve'e vye'ema ax jo'n je̱ viijnk tee'da juu' ve'e du̱nu̱vintsa̱nika̱jxtup je̱ tee'ta̱jkta, juu' ve'e jó̱vum xa̱a̱j je̱ y'avintso̱ to̱kin ka̱jx je̱ tá̱nu̱k du̱yak'o̱o̱'ktup je̱tse'e je̱ Nte'yam du̱tukvintsa̱'a̱gada, van'it tse'e du̱tukvintsa̱'kiduva je̱ tá̱nu̱k je̱ viijnk jayu je̱ tyo̱kin ka̱jx. Je̱ Jesús, to'k náxjits je̱'e̱ ve'e viinm ñatyukvintsa̱'kiji je̱ Nte'yam anañu̱joma je̱ jayu ka̱jxta.
58007028	Y'ava'nipts je̱'e̱ ve'e je̱ Moisés je̱ pyava'nu̱n je̱ts pa̱ne'e yakpá̱mdap tee' juu' ve'e du̱nu̱vintsa̱nika̱jxtup je̱ tee'ta̱jkta, je̱'e̱ts je̱'e̱ ve'eda pa̱n pa̱n jatye'e to̱kin ma̱a̱t je̱tse'e y'o̱o̱'kta ax jo'n o̱pya̱na. Ax je̱ Nte'yam tse'e viinm naajknajxju je̱tse'e tyee'at je̱ y'Onu̱k, juu' ve'e xa̱'ma ka̱jx ijtp o̱y je̱ts va'ajts. Ve'em tse'e du̱tuujn tá̱vani ve'e je̱ Moisés yakma̱'a̱ vye'na je̱ Nte'yam je̱ pyava'nu̱n.
58008001	Juu' xa ve'e du̱nu̱vinko̱pkika̱jxp juu' a̱ts miitse'e ntuknu̱ja'yidup, ya̱'a̱ts je̱'e̱ ve'e: Je̱ tee' juu' ve'e njaye̱jpumdup, je̱mts je̱'e̱ ve'e y'a̱jxtu̱k tsapjo̱o̱tm je̱ja je̱ Nte'yam y'aka'yu̱n pa'ayi,
58008002	tee'ipts je̱'e̱ ve'e joma ve'e je̱ kunuu'kx it juu' ve'e je̱ Nte'yam pya̱a̱m, ka'a je̱'e̱ ve'e tyee'a joma ve'e je̱ tabernáculo juu' ve'e je̱ jayu pya̱a̱mdu.
58008003	Nu̱jom je̱ tee' juu' ve'e du̱nu̱vintsa̱nika̱jxtup je̱ tee'ta̱jkta, vinká̱ndats je̱'e̱ ve'e je̱tse'e je̱ Nte'yam du̱tukvintsa̱'a̱gadat je̱ tá̱nu̱k je̱ts juu' jatye'e jyaa'kyo̱jxtup je̱ jáyuda. Paaty tse'e du̱tsa̱k je̱tse'e je̱ tee' juu' ve'e du̱nu̱vintsa̱nika̱jxp je̱ tee'ta̱jkta je̱tse'e xnu̱ténimda, je̱'e̱ tse'e du̱jayé̱pup pa̱n ti ve'e tyukvintsa̱'kivap je̱ Nte'yam.
58008004	Pa̱n yaja xa ve'e ku̱y'it naxviijn, ka'ats je̱'e̱ ve'e je̱ xyu̱p tyee'a, ku̱x je̱mna ve'e pa̱n pa̱n jatye'e je̱ Nte'yam du̱tukvintsa̱'kidup je̱ ya̱xta ve'em ax jo'n je̱ Moisés je̱ pyava'nu̱n vya'añ.
58008005	Je̱ tee'ta̱jkta juu' ve'e yaja naxviijn, je̱'e̱ tse'e toondup pa̱jktup joma ve'e je̱ kunuu'kx it juu' ve'e je̱ tsapjo̱o̱tmit jye̱'e̱ yaknu̱'ixvaats yaknu̱pa̱mvaats. Yaknu̱ja'vipts je̱'e̱ ve'e je̱ts nu̱'ixva'ach nu̱pa̱mva'ach je̱'e̱ ve'e. Ku̱x ku ve'e je̱ Moisés du̱kapa̱m'ukva'añna vye'na je̱ tabernáculo, van'it tse'e je̱ Nte'yam ña̱'mu̱xji: “Yakko̱pka o̱y je̱tse'e ve'em xpá̱mu̱t ax jo'n myaktuk'ix je̱m ko̱pk ka̱jxm.” Jidu̱'u̱m tse'e ña̱'mu̱xji.
58008006	Ve'em ax jo'n du̱nu̱ma̱ja je̱ nam ko̱jtstán je̱ts ni ka'a ve'e je̱ ju̱jpit ko̱jtstán, ve'emts je̱'e̱ ve'e je̱ muto'nu̱n du̱nu̱ma̱ja juu' ve'e je̱ Nte'yam myo̱o̱y je̱ Jesús je̱ts ni ka'a ve'e je̱ muto'nu̱n juu' ve'e je̱ tee'ta̱jk jyaye̱jptup juu' ve'e yaja naxviijn. Je̱ nam ko̱jtstán ka̱jx tse'e je̱ Jesús du̱yaknamyujo̱t'ó̱yaja je̱ jayu je̱ts je̱ Nte'yam, je̱ nam ko̱jtstán ka̱jxpa ve'e je̱ Nte'yam je̱ vaandu̱k du̱yaktaajñ juu' ve'e nu̱yojk o̱y je̱ts ni ka'a ve'e je̱ vaandu̱k juu' ve'e yaktaan je̱ ju̱jpit ko̱jtstán ka̱jx.
58008007	Ku̱x pa̱n ku̱tyuujn xa ve'e je̱ muto'k ko̱jtstán, ka'a tse'e je̱ Nte'yam ku̱du̱pu̱u̱jm je̱ nam ko̱jtstán.
58008008	Ax ka'a tse'e je̱ Nte'yam du̱'o̱yja'vi je̱ jáyuda juu' ve'e myo̱o̱y je̱ ju̱jpit ko̱jtstán, ve'em ax jo'n je̱ Kunuu'kx Jatyán vya'añ je̱'e̱ ka̱jxta: Jidu̱'u̱m xa ve'e je̱ Ma̱ja̱ Vintsá̱n vya'añ: “Je̱'yape'e je̱ xa̱a̱j je̱ts a̱tse'e je̱ nam ko̱jtstán nyaktánu̱t ma̱a̱t je̱ israeejlit jáyuda,
58008009	ka ve'emap ax jo'n a̱tse'e je̱ ko̱jtstán nyaktaajñ ma̱a̱t je̱ jyu̱jpit jáyuda ku a̱tse'e nyakpítsumdini je̱m Egipto; ka'a ve'e du̱kutyoondi a̱ts je̱ nko̱jtstán, je̱'e̱ ka̱jxts a̱tse'e nko̱o̱'kma̱ja̱pa̱a̱mdini.
58008010	Ax je̱ nam ko̱jtstán juu' a̱tse'e nyaktánup ma̱a̱t je̱ israeejlit jáyuda, je̱mts a̱tse'e jya'vin ka̱jxmda mpá̱mu̱t a̱ts je̱ mpava'nu̱n, je̱mts a̱ts je̱'e̱ ve'e nja'at vyinma'yu̱n ka̱jxmda, a̱tse'e xNte'yamadap, a̱tsts je̱'e̱ ve'e njáyuvadap.
58008011	Ka'ats je̱'e̱ ve'e du̱tuknu̱jávadat je̱ myujáyuda je̱ts pa̱n a̱tse'e, ni ka'a tse'e du̱tuknu̱ja'viduvat je̱ y'utsta je̱ y'ajchta ukpu̱ je̱ y'utsta je̱ cha̱'a̱da, ku̱x x'íxadap a̱ts je̱'e̱ ve'e anañu̱joma, je̱ mú̱jit je̱ muutskit.
58008012	Nme̱e̱'kxjidinupts a̱tse'e je̱ tyó̱kinda, ni je̱ vin'ita xa a̱tse'e je̱ tyo̱kin nko̱o̱'kjaa'mye̱jtsnit.” Jidu̱'u̱m tse'e je̱ Kunuu'kx Jatyán vya'añ.
58008013	Ku ve'e je̱ Nte'yam vyaajñ je̱ts je̱'e̱ ve'e du̱yaktónup je̱ nam ko̱jtstán, je̱'e̱ tse'e du̱yaktaamp je̱tse'e kyo̱o̱'ktoonnit je̱ ko̱jtstán juu' ve'e ju̱jpani. Ax je̱ ko̱jtstán juu' ve'e ju̱jpani, najxpts je̱'e̱ ve'e, ve̱e̱'n tse'e ya̱ it ñáxu̱t je̱tse'e kyutó̱kinit.
58009001	Je̱ muto'k ko̱jtstán juu' ve'e je̱ Nte'yam yaktaan, je̱ Nte'yam tse'e du̱pavaan vintso̱ ve'e je̱ jayu vyinjávajat vyintsa̱'a̱gajat je̱ts vintso̱ ve'e to'k je̱ tabernáculo du̱pá̱mdat joma ve'e ve'em du̱tóndat.
58009002	Ku ve'e y'o̱'yi je̱ tabernáculo, jidu̱'u̱m tse'e du̱pa̱a̱mdi: je̱ muto'k it ata̱tyuk, je̱ kunuu'kx itts je̱'e̱ ve'e. Je̱p tse'e y'ijt to'k je̱ olivos aceite ato̱'yin je̱ts to'k je̱ mesa joma ve'e du̱pa̱a̱mdi je̱ kunuu'kx tsapkaaky.
58009003	Je̱ mume̱jtsk it ata̱tyuk, je̱ it juu' ve'e je̱ kunoo'kxu̱n munu̱yojk du̱ma̱a̱t,
58009004	je̱'e̱ tse'e tukka̱daakju je̱ oro yo̱jxpe̱jtu̱n joma ve'e je̱ po̱o̱m jya̱k je̱ts je̱ xiixt juu' ve'e je̱ oro tukyo'tskú̱x y'ijt. Je̱p tse'e xiixtup to'k je̱ oro o̱o̱'y joma ve'e je̱ maná y'ijt je̱ts je̱ Aarón je̱ tyajk juu' ve'e pu̱j'oomi, ma̱a̱t je̱ tsatsets joma ve'e jatyán y'ijt je̱ Nte'yam je̱ pyava'nu̱n, je̱ ju̱jpit ko̱jtstán.
58009005	Je̱m tse'e xiixt aka̱'a̱ ni'kxm y'ijt me̱jtsk je̱ querubines apa̱mnax, je̱ tsapjo̱o̱tmit joojntykiva je̱'e̱ ve'e je̱ querubines. Joma ve'e je̱ xiixt aka̱'a̱, je̱m tse'e je̱ Nte'yam du̱to̱kinmee'kx je̱ jáyuda. Ax u̱xyam, ka'a tse'e vyinko̱pka je̱ts a̱ts ya̱'a̱ ve'e nu̱yojk nko̱jtsva'atsu̱t.
58009006	Ku ve'e ve'em du̱tonda y'ijt, jó̱vum xa̱a̱j tse'e tyá̱kada y'ijt je̱ tee'ta̱jk je̱p tabernáculo ja̱a̱tp joma ve'e je̱ muto'k it ata̱tyuk, je̱p tse'e je̱ Nte'yam du̱vinjávada du̱vintsa̱'a̱gada y'ijt.
58009007	Je̱ tee' juu' ve'e du̱nu̱vintsa̱nika̱jxp y'ijt je̱ tee'ta̱jkta, je̱'e̱jyji tse'e ta̱jki to'k nax vinjoojnt joma ve'e je̱ mume̱jtsk it ata̱tyuk. Ku ve'e tya̱jki, je̱ tá̱nu̱k nu̱u̱'pu̱n tse'e je̱ Nte'yam tyukvintsa̱'kip y'ijt je̱ y'avintso̱ to̱kin ka̱jx, nay ve'empa je̱ jayu je̱ tyo̱kin ka̱jxpa. Pa̱n ka'a ve'e ku̱du̱yaknu̱jkx je̱ tá̱nu̱k nu̱u̱'pu̱n, ka'a tse'e ku̱tya̱jki.
58009008	Je̱'e̱ tse'e xtuknu̱ja'vimdup je̱ Espíritu Santo je̱ts namvaate'e je̱ tee'ta̱jk je̱ Nte'yam du̱mutonda du̱mupa̱kta y'ijt joma ve'e je̱ muto'k it ata̱tyuk, ka'ana tse'e ñu̱ke̱'xnatá̱ka vye'na je̱ts nvaate'e je̱ jayu tyá̱kat joma ve'e je̱ mume̱jtsk it ata̱tyuk.
58009009	Xtuknu̱ja'vimduvapts ya̱'a̱ ve'e je̱ts je̱ tá̱nu̱k je̱ts juu' jatye'e je̱ jayu jyaa'kyo̱jxtup y'ijt, ka je̱'e̱ ka̱jxapts je̱'e̱ ve'e je̱ jayu je̱ vyinma'yu̱n tyándat o̱y je̱ts va'ajts.
58009010	Je̱ muto'k ko̱jtstán, je̱'e̱jyji je̱'e̱ ve'e kya̱jtsp juu' ve'e je̱ jayu kyáydap y'oo'ktap je̱ts vintso̱ ve'e ñaajkva'atsjadat, je̱ pava'nu̱nts je̱'e̱ ve'e juu' ve'e je̱ jayu tyoondup kyo̱jtstup. Toonts je̱'e̱ ve'e van'it paat ku ve'e je̱ Nte'yam je̱ nam ko̱jtstán du̱yaktaajñ.
58009011	Ax je̱ Cristo, je̱'e̱ tse'e miin je̱ y'o̱y je̱'e̱ ka̱jx juu' ve'e jé̱jani, tee' je̱'e̱ ve'e juu' ve'e du̱nu̱vintsa̱nika̱jxp je̱ tee'ta̱jkta. Nu̱yojk o̱yts je̱'e̱ ve'e je̱ muto'nu̱n juu' ve'e jyayejpp, je̱mts je̱'e̱ ve'e tsapjo̱o̱tm je̱ Nte'yam du̱mutún du̱mupu̱k joma ve'e je̱ kunuu'kx it juu' ve'e ka naxviijnit jayu pú̱map.
58009012	Ka je̱'e̱p xa je̱'e̱ ve'e ñu̱ta̱jki je̱ it juu' ve'e je̱ kunoo'kxu̱n munu̱yojk du̱ma̱a̱t je̱tse'e je̱ Nte'yam du̱tukvintsa̱'a̱gat je̱ chivo nu̱u̱'pu̱n je̱ts je̱ tsapkaaj ónu̱k nu̱u̱'pu̱n, je̱'e̱ ve'e ñu̱ta̱jki je̱tse'e je̱ y'avintso̱ nu̱u̱'pu̱n du̱tukvintsa̱'ki. To'k náxjits je̱'e̱ ve'e ve'em du̱tuujn, ve'em tse'e mya̱a̱daaky je̱tse'e njaye̱jpumdinit je̱ joojntykin juu' ve'e xa̱'ma ka̱jx ijtp.
58009013	Je̱ tsapkaaj nu̱u̱'pu̱n je̱ts je̱ chivo nu̱u̱'pu̱n je̱ts je̱ jaajm juu' ve'e je̱ pi'k vaca ónu̱k jye̱'e̱ juu' ve'e to̱kya̱jxp je̱m yo̱jxpe̱jtu̱n ka̱jxm, je̱'e̱ tse'e je̱m je̱ jayu ñi'kxmda kyo̱jmda yakxijtva'kxp yakva̱jva'kxp juu' ve'e ka va'ajtsapta, je̱'e̱ tse'e du̱yakvaatsp je̱ ñi'kxta je̱ kyo̱pkta.
58009014	Ax nu̱yojk tse'e o̱o̱y je̱ Cristo je̱ ñu̱u̱'pu̱n du̱tunyakva'ach ya̱ nvinma'yu̱namda je̱tse'e je̱ joojntyk Nte'yam nvinja'vimda nvintsa̱'kimda. Je̱ Espíritu Santo, juu' ve'e xa̱'ma ka̱jx ijtp, je̱'e̱ je̱ pyuta̱jkin ka̱jx tse'e je̱ Cristo viinm ñatyukvintsa̱'kiji je̱ Nte'yam, je̱ Cristo je̱ ñu̱u̱'pu̱n tse'e du̱yakvaatsp ya̱ nja'vinamda je̱ts ya̱ nvinma'yu̱namda je̱tse'e ve'em xa̱'ma ka̱jx nkatsaachpaatumdat.
58009015	Je̱'e̱ ka̱jx tse'e je̱ Cristo xnu̱ténimda je̱m je̱ Nte'yam vyinkojkm, je̱'e̱ ve'e uk'o̱o̱'k je̱tse'e du̱kuvejt je̱ ntó̱kinamda juu' ve'e njaye̱jpumdu ku ve'e tyuujn je̱ muto'k ko̱jtstán, ve'em tse'e njoojntykimdinit xa̱'ma ka̱jx ax jo'n je̱ Nte'yam xtukvinva'nimda jo'n, u̱u̱'mda, pa̱n pa̱n jatye'e je̱ Nte'yam yaxtso̱o̱jvju̱du.
58009016	Pa̱n vaamp xa ve'e je̱ jayu vintso̱ ve'e vya'kxu̱t je̱ pya̱a̱mdu̱k juu' ve'e y'ixp jyayejpp ku ve'e y'o̱o̱'knit, van'ítnum tse'e je̱ pya̱a̱mdu̱k vya'kxni ku ve'e yaknu̱java je̱ts ta̱ ve'e y'o̱o̱'kni je̱ ko̱jtstaampa.
58009017	Ax pa̱n joojntykipna tse'e je̱ ko̱jtstaampa, ka'a tse'e je̱ viijnk jayu du̱yakva'kxy je̱ ko̱jtstaampa je̱ pya̱a̱mdu̱k, van'ítnume'e je̱ ko̱jtstán tyun ku ve'e y'o̱o̱'kni.
58009018	Je̱'e̱ ka̱jx tse'e nay ve'empa je̱ muto'k ko̱jtstán tyon'ukvaajñ je̱ nu̱u̱'pu̱n ma̱a̱t.
58009019	Ku ve'e je̱ Moisés anañu̱joma je̱ jayu du̱tukvinko̱jtsiku̱jx nu̱jom je̱ Nte'yam je̱ pyava'nu̱n, van'it tse'e je̱ tsapts uk je̱ lana ma̱a̱t to'k mats je̱ aajy je̱ ojts juu' ve'e hisopo du̱xa̱a̱j, je̱'e̱ tse'e du̱tukpapa̱jk je̱ carnero nu̱u̱'pu̱n, je̱ chivo nu̱u̱'pu̱n, je̱ts je̱ tsoxk na̱a̱j, je̱'e̱ tse'e tyuknu̱xijt je̱ ak axaa'ch joma ve'e du̱jatyaajñ je̱ Nte'yam je̱ pyava'nu̱n, tyuknu̱xijtpa tse'e anañu̱joma je̱ jayu.
58009020	Van'it tse'e vyaajñ: “Ya̱ nu̱u̱'pu̱n tse'e du̱yaknu̱ke̱'xnata̱jkip je̱ts toompe'e je̱ ko̱jtstán juu' ve'e je̱ Nte'yam mtukmutaajnju̱du.”
58009021	Nay vanxu̱p tse'e je̱ Moisés du̱toompa je̱ tabernáculo je̱ts nu̱jom je̱ pa̱a̱mdu̱k juu' ve'e yaktoondu je̱m, nu̱jome'e du̱tuknu̱xijtpa je̱ tá̱nu̱k nu̱u̱'pu̱n.
58009022	Ve'em tse'e je̱ Moisés je̱ pyava'nu̱n vya'añ je̱ts je̱ nu̱u̱'pu̱n ma̱a̱te'e vyatská̱xu̱t nu̱jom, vinkexji ve'e juu' ve'e vaatsp ka je̱ nu̱u̱'pu̱n ma̱a̱tap. Pa̱n ka'a xa ve'e tii juu' ve'e o̱o̱'kp je̱tse'e je̱ ñu̱u̱'pu̱n yo̱'o̱y, ni pa̱na tse'e kyato̱kinmee'kxa.
58009023	Ax ve'em tse'e, tun vinko̱pk je̱'e̱ ve'e y'ijt je̱tse'e ve'em vyaach je̱'e̱ juu' ve'e yaknu̱'ixvaats yaknu̱pa̱mvaats juu' ve'e ijtp je̱m tsapjo̱o̱tm. Ax je̱ tsapjo̱o̱tmit jye̱'e̱, ka'ats je̱'e̱ ve'e vyaach ma̱a̱t juu' jatye'e je̱ Nte'yam yaktukvintsa̱'kip yaja naxviijn, je̱ vintsa̱'kin je̱'e̱ ve'e cha̱jkp juu' ve'e nu̱yojk o̱y.
58009024	Je̱ Cristo, ka'ats je̱'e̱ ve'e tya̱jki je̱p tabernáculo ja̱a̱tp juu' ve'e jayu pu̱m, juu' ve'e yaknu̱'ixvaats yaknu̱pa̱mvaats je̱ tsapjo̱o̱tmit jye̱'e̱, je̱'e̱ ve'e ta̱jki je̱m kunuu'kx it jo̱o̱tm juu' ve'e yaknu̱'ixvaats yaknu̱pa̱mvaats, je̱m tse'e xnu̱ténimda je̱ Nte'yam vyinkojkm.
58009025	To'k naxji xa ve'e je̱ Cristo je̱ Nte'yam ñatyukvintsa̱'kiji, ka may náxap. Ka'ats je̱'e̱ ve'e vye'ema ax jo'n je̱ tee' juu' ve'e du̱nu̱vintsa̱nika̱jxp je̱ tee'ta̱jkta, ka'ats je̱'e̱ ve'e tya̱ka vinjoojnt je̱p joma ve'e je̱ it juu' ve'e je̱ kunoo'kxu̱n munu̱yojk du̱ma̱a̱t je̱tse'e je̱ Nte'yam du̱tukvintsa̱'a̱ga je̱ nu̱u̱'pu̱n juu' ve'e kyah'avintso̱nu̱u̱'pu̱nip.
58009026	Pa̱n may nax tse'e je̱ Cristo je̱ Nte'yam ku̱ñatyukvintsa̱'kiji, may nax tse'e je̱ Cristo ku̱chaachpaaty van'ítani ku ve'e je̱ jayu tyo̱kimpa̱jkti je̱ts u̱xyam paat. Tun to'k naxji tse'e je̱ Cristo jyayuvimpijt je̱tse'e je̱ jayu je̱ tyo̱kin du̱tuknu̱vaach, je̱'e̱ ve'e ku ve'e viinm je̱ Nte'yam ñatyukvintsa̱'kiji. Jidu̱'u̱m tse'e du̱tuujn ya̱ kuka̱xa ámani.
58009027	Ve'em ax jo'n nu̱pa̱a̱mdu̱ka je̱tse'e anañu̱joma je̱ jayu y'o̱o̱'ktat van'it tse'e yakto̱kimpayo̱'ydinit,
58009028	nay ve'empa tse'e je̱ Cristo je̱ Nte'yam ñatyukvintsa̱'kiji to'k naxji je̱tse'e nu̱may je̱ jayu du̱tuknu̱vaatsnit je̱ tyo̱kin. Ax ku tse'e mume̱jtsk nax myiinnuvat, ka je̱'e̱ ka̱jxapts je̱'e̱ ve'e myínu̱t je̱tse'e je̱ jayu je̱ tyo̱kin du̱tuknu̱va'atstat, je̱'e̱ ve'e ñu̱mínup je̱tse'e du̱vo̱o̱vnit pa̱n pa̱n jatye'e a'íxjidinup.
58010001	Je̱ pava'nu̱n juu' ve'e je̱ Moisés yakmo̱o̱y vintso̱ ve'e je̱ Nte'yam yakvinjávat yakvintsa̱'a̱gat, ake̱'e̱xa jo'nts je̱'e̱ ve'e; ax je̱ y'o̱y je̱'e̱ juu' ve'e miimpnum, ve'emts je̱'e̱ ve'e ax jo'n je̱'e̱ juu' ve'e je̱ ake̱'e̱xa du̱pa̱a̱mp. Je̱'e̱ ka̱jx tse'e je̱ vintsa̱'kin juu' ve'e je̱ tee'ta̱jk je̱ Nte'yam tyukvintsa̱'kidup vinjoojnt ax jo'n je̱ Moisés je̱ pyava'nu̱n vya'añ, ni vin'ítats je̱'e̱ ve'e kya'o̱ya je̱tse'e je̱ jayu je̱'e̱ ka̱jx tyándat o̱y je̱ts va'ajts.
58010002	Pa̱n ku̱y'o̱ya xa ve'e je̱tse'e je̱ Moisés je̱ pyava'nu̱n ka̱jx je̱ jayu tyánu̱t o̱y je̱ts va'ajts, ku̱du̱tukvintsa̱'ki'atú̱vidini tse'e je̱ jayu je̱ tá̱nu̱k je̱ Nte'yam. Ku̱x pa̱n ku̱tyanda xa ve'e o̱y je̱ts va'ajts, ka'a tse'e ku̱ñayjávajada je̱ts tó̱kinax je̱'e̱ ve'eda.
58010003	Je̱ tá̱nu̱k juu' ve'e je̱ Nte'yam tyukvintsa̱'kidup, je̱'e̱ tse'e tyuump je̱tse'e je̱ jayu je̱ tyo̱kin du̱tukjaa'myéts vinjoojnt,
58010004	ku̱x ni vin'ita ve'e kya'o̱ya je̱ tsapkaaj nu̱u̱'pu̱n je̱ chivo nu̱u̱'pu̱n je̱tse'e je̱ jayu je̱ tyo̱kin du̱tuknu̱va'atsu̱t.
58010005	Paaty tse'e ku ve'e je̱ Cristo myiijn yaja naxviijn, jidu̱'u̱m tse'e je̱ Nte'yam du̱nu̱u̱jmi, ve'em ax jo'n vya'añ je̱p Kunuu'kx Jatyán ku̱jxp: Ka'a xa mitse'e xtsa̱k je̱ tá̱nu̱k ya̱x juu' ve'e yakja̱'kxp ukpu̱ juu' jatye'e pa̱a̱mdu̱k ya̱x, mnu̱pa̱a̱jmtki tse'e je̱ts a̱tse'e n'ítu̱t ni'kxax kó̱pkax,
58010006	ka'a tse'e xtukjo̱tka̱da'aky je̱ tá̱nu̱k ya̱x juu' ve'e yakto̱o̱ydup ukpu̱ je̱ tá̱nu̱k ya̱x juu' ve'e pya̱a̱mdup je̱ tyo̱kin ka̱jxta.
58010007	Van'itts a̱tse'e nvaajñ: “Nte'yam, u̱xyaja a̱tse'e nmin je̱ts a̱tse'e ntónu̱t juu' mitse'e mtsa̱jkp, ve'em ax jo'n javyet a̱ts ka̱jx.” Jidu̱'u̱m tse'e je̱ Nte'yam du̱nu̱u̱jmi.
58010008	Mutoo'va̱jkp xa ve'e vyaajñ je̱ts ka'a ve'e je̱ Nte'yam du̱tsa̱k je̱ tá̱nu̱k ya̱x juu' ve'e yakja̱'kxp ukpu̱ juu' jaty pa̱a̱mdu̱k ya̱x, ka'a tse'e du̱tukjo̱tka̱da'aky je̱ tá̱nu̱k ya̱x juu' ve'e yakto̱o̱ydup ukpu̱ je̱ tá̱nu̱k ya̱x juu' ve'e pya̱a̱mdup je̱ tyo̱kin ka̱jxta.
58010009	Vaampa tse'e: “Nte'yam, u̱xyaja a̱tse'e nmin je̱ts a̱tse'e ntónu̱t juu' mitse'e mtsa̱jkp.” Je̱ Jesucristo xa ve'e du̱yakkuka̱jxinu je̱ muto'k ko̱jtstán. Ve'em tse'e du̱tuujn je̱tse'e tyaannit je̱ mume̱jtsk ko̱jtstán.
58010010	Je̱ Nte'yamts u̱u̱'me'e xyakvaatsumdu je̱tse'e je̱ va'ajts jo̱o̱t je̱ va'ajts ja'vin xmo̱'yumda ku̱x tyoone'e je̱ Cristo juu' ve'e je̱ Nte'yam cho̱jk, je̱ ñi'kx je̱ kyo̱pk tse'e vaan je̱ vintsa̱'kin to'k naxji anañu̱joma je̱ jayu ka̱jxta.
58010011	Je̱ tee'ta̱jkta, jó̱vumts je̱'e̱ ve'e du̱mutonda du̱mupa̱kta je̱ Nte'yam je̱tse'e du̱tukvintsa̱'a̱gada may nax je̱ ya̱xta juu' ve'e ni je̱ vin'ita je̱ jayu je̱ tyo̱kin du̱katuknu̱va'atsup;
58010012	ax je̱ Jesucristo, to'k náxjits je̱'e̱ ve'e je̱ Nte'yam ñatyukvintsa̱'kiji je̱tse'e je̱ jayu je̱ tyo̱kin du̱tuknu̱vaach, van'it tse'e o̱jts y'a̱jxtkni je̱ja je̱ Nte'yam y'aka'yu̱n pa'ayi.
58010013	Je̱m tse'e du̱'a'ix kuunume'e je̱ Nte'yam du̱yakvintó̱kiyu̱t pa̱n pa̱n jatye'e je̱ Jesucristo du̱tso'oxpa̱jktup.
58010014	Tun to'k naxji xa ve'e je̱ Jesucristo je̱ Nte'yam ñatyukvintsa̱'kiji, ka may náxap. Ve'em tse'e du̱tuujn je̱tse'e xa̱'ma ka̱jx y'ijttinit o̱y je̱ts va'ajts je̱ jayu pa̱n pa̱n jaty je̱'e̱ ve'e yaktso̱o̱k.
58010015	Nay vanxu̱ppa tse'e je̱ Espíritu Santo du̱nu̱ko̱jtspe̱jtpa ku ve'e vyaajñ:
58010016	Jidu̱'u̱m xa ve'e je̱ Ma̱ja̱ Vintsá̱n vya'añ: “Je̱ nam ko̱jtstán juu' a̱tse'e nyaktánup ma̱a̱t je̱ israeejlit jáyuda, je̱mts a̱tse'e jya'vin ka̱jxmda mpá̱mu̱t a̱ts je̱ mpava'nu̱n, je̱mts a̱ts je̱'e̱ ve'e nja'at vyinma'yu̱n ka̱jxmda.”
58010017	Van'it tse'e vyaajñ: “Ni je̱ vin'ita xa a̱tse'e je̱ tyó̱kinda nko̱o̱'kjaa'mye̱jtsnit.” Jidu̱'u̱m tse'e vyaajñ.
58010018	Ku ve'e je̱ jayu je̱ to̱kin ve'em yakmee'kxja, ka'ats je̱'e̱ ve'e y'ukvinkó̱pkini je̱tse'e je̱ jayu ti du̱yó̱xtat je̱tse'e je̱ tyó̱kinda yakme̱e̱'kxjat.
58010019	Je̱'e̱ ka̱jx tse'e, utsta ajchta utsta tsa̱'a̱da, je̱ Jesús je̱ ñu̱u̱'pu̱n ka̱jx tse'e to'k aaj to'k jo̱o̱t nta̱jkimdat je̱ it juu' ve'e je̱ kunoo'kxu̱n munu̱yojk du̱ma̱a̱t.
58010020	Ku̱x tse'e xku'o̱o̱'kimdi, xyak'avaatsjimdu tse'e je̱ ntoo'amda je̱tse'e n'ijtumdinit je̱ Nte'yam ma̱a̱t.
58010021	Ku̱x je̱ Jesuuse'e ijtp tee' juu' ve'e du̱nu̱vintsa̱nika̱jxp je̱ tee'ta̱jkta je̱tse'e du̱nu̱tena je̱ Nte'yam je̱ jyayu,
58010022	va'an tse'e to'k aaj to'k jo̱o̱t je̱ Nte'yam du̱mutá̱mimda, o̱y tse'e nnu̱ja'vimda je̱ts je̱ Jesucristo ka̱jxe'e je̱ Nte'yam ya̱ nvinma'yu̱namda du̱yakva'ach je̱tse'e nko̱o̱'knatyo̱kinja'vimjidinit, va'ajts tse'e n'ijtumda ax jo'n je̱ jayu ñaajkva'achju̱ je̱ va'ajts tsoxk na̱ma̱a̱t.
58010023	Va'an tse'e to'k aaj to'k jo̱o̱t du̱jaa'kjaanchja'vimda juu' ve'e n'ava'nimdup. Kyutyuumpts je̱'e̱ ve'e je̱ Nte'yam juu' ve'e xtukvinva'nimdu, ijtumdinupts u̱u̱'me'e je̱'e̱ ma̱a̱t xa̱'ma ka̱jx.
58010024	Va'an du̱'íxtimda vintso̱ ve'e anañu̱joma je̱ jayu ntso̱jkumdat je̱tse'e nto'numdat je̱ y'o̱y je̱'e̱.
58010025	Ka'a tse'e nto'numdat ax jo'n je̱'e̱ pa̱n pa̱n jatye'e kanay'amojkijidup, nakyo̱jtsmá̱kkimjadape'e to'k jado'k. Ax nu̱yojk tse'e ya̱'a̱ nyakvinkó̱pkimdat ku̱x nmu̱ja'vimdupe'e je̱ts tá̱mani ve'e je̱ xa̱a̱j ku ve'e je̱ Cristo kya̱daaknuvat.
58010026	Pa̱n to̱kinto'numdup xa ve'e o̱y'avinmáyam, je̱tse'e njanu̱ja'vimda juu' ve'e tyu̱va, ka'a tse'e ti viijnk vintsa̱'kin je̱tse'e je̱ Nte'yam xto̱kinme̱e̱'kxumdat,
58010027	nma'yumdap ntájumdape'e ku̱x yakto̱kimpayo̱'yumdape'e, je̱ ja̱a̱jn tse'e n'a'íxumdup joma ve'e xa̱'ma ka̱jx chaachpaattinit nu̱jom pa̱n pa̱n jatye'e du̱tso'oxpa̱jktup je̱ Nte'yam.
58010028	Pa̱n pa̱n jaty xa ve'e du̱kakuva̱jktu je̱ Moisés je̱ pyava'nu̱n, ve'em tse'e kyutujk je̱ts ka'a ve'e ti tukmo̱'tu̱n, o̱o̱'ktuts je̱'e̱ ve'e je̱ jáyuda pa̱n je̱pe'e nu̱me̱jtsk ukpu̱ nu̱toojk juu' ve'e du̱'ixtu du̱mó̱tudu je̱ ka ó̱yap juu' ve'e tyoondu kyo̱jtstu,
58010029	ax nu̱yojk tse'e chaachpaattinit pa̱n pa̱n jatye'e je̱ Nte'yam je̱ y'Onu̱k du̱tso'oxpa̱jktup. Ve'em tse'e du̱jávada je̱ts ve'em je̱'e̱ ve'e y'uk'a̱a̱'k ax jo'n o̱pya̱na y'a̱a̱'k, ve'em je̱'e̱ ve'e du̱jávada je̱ts ka'a je̱'e̱ ve'e tyun ku ve'e je̱ Jesús je̱ Nte'yam ñatyukvintsa̱'kiji je̱ jayu je̱ tyo̱kin ka̱jxta. Je̱ jayu tse'e du̱yakvintsa̱'kintó̱kidup je̱ Espíritu Santo, juu' ka̱jxe'e je̱ Nte'yam je̱ jayu je̱ maa'yu̱n du̱tuujnja.
58010030	Nnu̱ja'vimdinup xa ve'e vintso̱ ve'e je̱ Nte'yam vyaajñ: “A̱ts xa ve'e xtukka̱daakp je̱ to̱kimpayo̱'yk, a̱ts tse'e ntukkuvé̱tup.” Vaampap tse'e je̱ Kunuu'kx Jatyán je̱ts je̱ Nte'yame'e je̱ jyayu du̱to̱kimpayo̱'o̱yup.
58010031	Pa̱n nmaso̱o̱kumdup xa ve'e je̱ joojntyk Nte'yam, atsa̱'kip tse'e o̱o̱y je̱ tsaachpaatu̱n juu' je̱'e̱ ve'e xmo̱'yumdinup.
58010032	Ax jaa'myé̱tstats miits vintso̱ ve'e xmuténidi je̱ ma̱kk tsaachpaatu̱n ku ve'e tá̱vani je̱ Nte'yam mtuknu̱jávajada je̱ tyu̱v je̱'e̱,
58010033	myakjomtoondu myaktitoondu ve'e je̱ja je̱ nu̱may jayu vyinkujk je̱tse'e xtsaachja'vidi ax jo'n je̱ jaanchja'vivata̱jk yaktoonduva.
58010034	Mtukmo̱'ttu miitse'e je̱ jayu juu' ve'e poxu̱nta̱ktsu̱u̱nidu. Ku ve'e je̱ jayu mpa̱jku̱xjidi juu' jatye'e m'ixtu mjaye̱jptu, o̱o̱y tse'e xtuntukxo̱o̱jntkti, ku̱x mnu̱ja'vidinupe'e je̱ts je̱me'e tsapjo̱o̱tm je̱ o̱'yin juu' ve'e nu̱yojk o̱y je̱tse'e xa̱'ma ka̱jx y'it.
58010035	Ka'a tse'e xjaanchja'vi'atú̱vadat juu' ve'e mjaanchja'vidup, ku̱x je̱ jaanchja'vin juu' ve'e mjaye̱jptup, munu̱yojk tse'e o̱o̱y je̱ Nte'yam mtunmo̱yu̱mpijtjidinuvat je̱ y'o̱y je̱'e̱ je̱'e̱ ka̱jx.
58010036	Ka'a tse'e mnoo'kxtat je̱tse'e xtóndat juu' ve'e je̱ Nte'yam cha̱jkp, ve'em tse'e xpa̱jktinit juu' je̱'e̱ ve'e xtukvinva'nimdu.
58010037	Ku̱x jidu̱'u̱me'e je̱ Kunuu'kx Jatyán vya'añ: Je̱'e̱ pa̱ne'e mínup, tso̱jkts je̱'e̱ ve'e myiinnit, ka'a tse'e y'ukta'ninit.
58010038	Ax je̱ jayu juu' ve'e tu̱v jáyuvip joojntykip, joojntykapts je̱'e̱ ve'e je̱ jyaanchja'vin ka̱jx. Pa̱n y'avimpijtinuvap tse'e ax jo'n y'ijt, ka'ats a̱ts je̱'e̱ ve'e ntukxo̱o̱ndu̱ku̱t. Jidu̱'u̱m tse'e je̱ Kunuu'kx Jatyán vya'añ.
58010039	Ka'a xa u̱u̱'me'e ve'em n'ijtumda ax jo'n je̱'e̱ pa̱n pa̱n jatye'e du̱'avimpijtidinuvap ax jo'n kyo̱'o̱yjoojntykidi je̱tse'e vyintó̱kida, je̱ jaanchja'vine'e njaye̱jpumdup je̱ts xyaktso̱o̱kumdupe'e je̱ Nte'yam.
58011001	Je̱'e̱ xa je̱'e̱ ve'e je̱ jaanchja'vin ku ve'e nnu̱ja'vimda je̱ts tónjup kó̱tsjup je̱'e̱ ve'e juu' ve'e n'a'íxumdup, nnu̱ja'vimdup tse'e je̱ts tyú̱vam je̱'e̱ ve'e juu' jatye'e nka'íxumdup.
58011002	Y'o̱yja'vi ve'e je̱ Nte'yam u̱u̱'m je̱ nju̱jpit jáyuvamda ku̱xe'e jyaanchja'vijidi.
58011003	Je̱ jaanchja'vin ka̱jx xa ve'e nnu̱ja'vimda je̱ts je̱ ka̱ts ka̱jxe'e je̱ Nte'yam du̱pu̱u̱jm ya̱ naxviijnit it. Ax ve'em tse'e du̱pu̱u̱jm juu' ve'e u̱xyam n'íxumdup, ka'anume'e ti vye'na juu' ve'e yak'ixp.
58011004	Jyaanchja'vi xa ve'e je̱ Abel je̱ Nte'yam, je̱'e̱ ka̱jx tse'e du̱mo̱o̱jy je̱ vintsa̱'kin juu' ve'e nu̱yojk o̱y je̱ts ka'a ve'e je̱ Caín jye̱'e̱, je̱ts je̱'e̱ ka̱jxpa ve'e je̱ Nte'yam je̱ Abel du̱kato̱kimpu̱u̱jm je̱tse'e du̱kuvu̱jk je̱ vyintsa̱'kin. O̱yamts je̱'e̱ ve'e a̱a̱'kani, je̱ Kunuu'kx Jatyán ka̱jx tse'e nnu̱ja'vimda vintso̱ ve'e du̱tuujn ku̱xe'e je̱ Nte'yam du̱jaanchja'vi.
58011005	Jyaanchja'vi xa ve'e je̱ Enoc je̱ Nte'yam, je̱'e̱ ka̱jx tse'e kya'a̱a̱'k, ajoojntyk tse'e du̱tukvaatsni ya̱ naxviijnit it, ka'a ve'e y'ukyakpaatni ku̱x je̱ Nte'yame'e yaktso̱o̱'njinu. Ve'em tse'e je̱ Kunuu'kx Jatyán vya'añ je̱ts je̱ Enoc, cho̱jk, jyo̱tpaate'e je̱ Nte'yam ku ve'e yaana naxviijn vye'na.
58011006	Pa̱n pa̱n xa ve'e je̱ Nte'yam du̱kajaanchja'vip, ko̱'o̱yja'vijupts je̱'e̱ ve'e je̱ Nte'yam. Nu̱jome'e pa̱n pa̱n jatye'e je̱ Nte'yam du̱mutá̱midup, tun vinko̱pkts je̱'e̱ ve'e je̱tse'e du̱jaanchjávadat je̱ts je̱ja ve'e je̱ Nte'yam je̱ts o̱ye'e tyo'nu̱xjada pa̱n pa̱n jatye'e to'k aaj to'k jo̱o̱t du̱'íxtidup je̱tse'e y'ijttinit je̱'e̱ ma̱a̱t.
58011007	Jyaanchja'vi xa ve'e je̱ Noé je̱ Nte'yam, je̱'e̱ ka̱jx tse'e du̱kuvu̱jk juu' jatye'e je̱ Nte'yam va'nu̱xju ti ve'e tónjup kó̱tsjup juu' ve'e kayak'ixpna vye'na, kya̱tsu̱pa̱jke'e je̱ Nte'yam je̱tse'e to'k je̱ arca du̱pu̱u̱jm joma ve'e tsa̱'a̱k y'íttat ma̱a̱t je̱ chaan je̱ kyo̱o̱j. Jyaanchja'vi xa ve'e je̱ Noé je̱ Nte'yam, je̱'e̱ ka̱jxe'e du̱yaknu̱ke̱'xnata̱jki je̱ts vyinmajtsju̱dupe'e je̱ tsaachpaatu̱n je̱ jáyuda juu' ve'e joojntykidu yaja naxviijn van'it. Jyaanchja'vi je̱'e̱ ve'e je̱ Nte'yam, je̱'e̱ ka̱jx tse'e je̱ Nte'yam kyato̱kimpa̱a̱jmji.
58011008	Jyaanchja'vi xa ve'e je̱ Abraham je̱ Nte'yam, je̱'e̱ ka̱jx tse'e du̱ka̱tsa̱pu̱jk ku ve'e vyo̱o̱jvjini je̱tse'e ñu̱jkx joma ve'e je̱ it juu' ve'e je̱ Nte'yam tukvinva'niju. Ku ve'e tyoo'pu̱jk, ka'a tse'e du̱nu̱java pa̱n joma ve'e ñu̱jkx.
58011009	Jyaanchja'vi je̱'e̱ ve'e je̱ Nte'yam, je̱'e̱ ka̱jx tse'e y'ijt ax jo'n je̱ jékumit jayu ku ve'e du̱vintsu̱u̱ni je̱ it juu' ve'e tukvinva'niju, je̱pe'e ak tu̱jkp chu̱u̱ni je̱ts nay ve'empa je̱ Isaac ma̱a̱t je̱ Jacob, je̱'e̱ juu' ve'e yaktukvinva'niduva je̱ it je̱ naax.
58011010	Ax je̱'e̱ tse'e je̱ Abraham tyoon ku̱x y'a'ixe'e je̱ kajpu̱n juu' ve'e je̱ Nte'yam kyijpx myoo'ts je̱tse'e du̱pu̱u̱jm.
58011011	Je̱ Sara, amá̱jani ve'e o̱o̱y tyunve'na, o̱'yixjuts je̱'e̱ ve'e je̱tse'e y'onu̱ktaaki ku̱x jyaanchja'vi ve'e je̱ts kyutyónupe'e je̱ Nte'yam juu' ve'e tukvinva'niju.
58011012	Je̱ Abraham, ó̱yame'e na'avani o̱o̱y tyun'ijt, jyaye̱jp tse'e nu̱may a̱a̱'k je̱ chaan je̱ kyo̱o̱j, ve'em ax jo'n je̱ maatsa juu' ve'e je̱m tsajviinm je̱ts je̱ po'o juu' ve'e je̱ja maaxy na̱pa'ayi, kamacho̱o̱vna.
58011013	O̱o̱'kka̱jxtinuts je̱'e̱ ve'eda, ka'a tse'e tyukka̱daakjidi nu̱jom juu' jatye'e je̱ Nte'yam uktukvinva'nijidu, nayja'vijidinupts je̱'e̱ ve'e tyu̱va je̱ts kyutyónupe'e je̱ Nte'yam je̱ y'ayook. Ka'anume'e je̱ Nte'yam je̱ y'ayook du̱kutyún vye'na, tyuk'atú̱vidu tse'e je̱ xo̱o̱jntku̱n ma̱a̱t je̱tse'e du̱yaknu̱ke̱'xnata̱jkidi je̱ts ve'em je̱'e̱ ve'eda yaja naxviijn ax jo'n je̱ jékumit jayu.
58011014	Ax je̱'e̱ ve'e ku ve'e je̱ jékumit jayu jo'n y'ijtti, va'ajts tse'e yakvinmo̱tu je̱ts y'íxtidupnume'e je̱ it joma ve'e cha̱a̱nadat.
58011015	Pa̱n ku̱du̱vinmaaydi ku̱du̱jaa'mye̱jtsti je̱ it juu' ve'e myaso̱o̱ktu, ku̱y'o̱'yi tse'e je̱tse'e je̱m ku̱vyimpijttinuva.
58011016	Ax ka'a tse'e y'ukvimpijttini, ku̱x to'ke'e je̱ it du̱tso̱jkti juu' ve'e nu̱yojk o̱y, je̱'e̱ je̱'e̱ ve'e je̱ tsapjo̱o̱tmit it, je̱'e̱ ka̱jx tse'e je̱ Nte'yam kyatuktso̱'o̱tyónjada je̱tse'e du̱Nte'yamadat, apa̱a̱jmtkijidu tse'e to'k je̱ ciudad joma ve'e cha̱a̱nadat.
58011017	Jyaanchja'vi ve'e je̱ Abraham je̱ Nte'yam, je̱'e̱ ka̱jx tse'e ku̱du̱yakvaajñ je̱ vintsa̱'kin je̱ Isaac ku ve'e je̱ Nte'yam jyo̱t'ixji, tun'a'ix'ijtnupts je̱'e̱ ve'e je̱tse'e ku̱du̱yak'a̱a̱'k je̱ y'ónu̱k juu' ve'e je̱ Nte'yam tukvinva'niju ku ve'e vyaajñ:
58011018	“Je̱ Isaac ka̱jx tse'e xjayé̱pu̱t je̱ tsaan je̱ ko̱o̱j.”
58011019	Jyaanchja'vi tse'e je̱ Abraham je̱ts o̱'yixjupe'e je̱ Nte'yam je̱tse'e du̱yakjoojntykpa̱jknuvat je̱ y'ónu̱k Isaac. Ax je̱'e̱ ka̱jx tse'e ku ve'e tá̱vani je̱ Abraham du̱nu̱pa̱a̱mdu̱ka je̱tse'e du̱yak'o̱o̱'ku̱t je̱ y'ónu̱k, ve'emts je̱'e̱ ve'e ax jo'n je̱ y'ónu̱k ku̱y'a̱a̱'k je̱tse'e jyoojntykpa̱jknuva.
58011020	Jyaanchja'vi xa ve'e je̱ Isaac je̱ Nte'yam, je̱'e̱ ka̱jx tse'e du̱tukmuka̱jts je̱ Jacob ma̱a̱t je̱ Esaú je̱ kunoo'kxu̱n juu' ve'e mínupnum.
58011021	Ku ve'e y'o̱o̱'kuvaanni je̱ Jacob, ku̱xe'e du̱jaanchja'vi je̱ Nte'yam, je̱'e̱ ka̱jx tse'e du̱mo̱o̱jy je̱ kunoo'kxu̱n nu̱me̱jtsk je̱ José je̱ y'ónu̱k, je̱ tyajk natyukkutijjup je̱tse'e je̱ Nte'yam du̱vinja'vi du̱vintsa̱'ki.
58011022	Ku ve'e je̱ José y'o̱o̱'kuvaanni, ku̱xe'e du̱jaanchja'vi je̱ Nte'yam, je̱'e̱ ka̱jx tse'e du̱nu̱u̱jmi je̱ nju̱jpit jáyuvamda ti ve'e tyóndap ku ve'e du̱tukvaatstinit je̱ egíptovit it, je̱'e̱ ka̱jx tse'e du̱pavaajñ ku ve'e cho̱o̱'ndinit je̱tse'e du̱yaktso̱o̱'ndinit je̱ José je̱ pyajk.
58011023	Ku ve'e je̱ Moisés kye'x, ku̱xe'e je̱ tyee' je̱ tyaak je̱ Nte'yam du̱jaanchja'vidi, je̱'e̱ ka̱jx tse'e yu'uts yak'ijtji toojk po̱'o̱, y'ixtu ve'e je̱ts va'ajts yakxo̱ne'e je̱tse'e du̱katsa̱'kidi je̱ egíptovit yakkutojkpa ku ve'e du̱pavaajñ je̱tse'e nu̱jom je̱ israeejlit maax ónu̱k du̱yak'o̱o̱'kká̱xtat juu' ve'e pi'k mix ónu̱kta.
58011024	Ku ve'e je̱ Moisés vaju̱tya̱jk vye'na, ku̱xe'e du̱jaanchja'vi je̱ Nte'yam, je̱'e̱ ka̱jx tse'e du̱katsa̱jk je̱tse'e yaktíju̱t je̱ts je̱ egíptovit yakkutojkpa je̱ ña̱a̱x je̱'e̱ ve'e je̱ y'ónu̱k;
58011025	je̱'e̱ ve'e cho̱jk je̱tse'e yakjomtónu̱t yaktitónu̱t ma̱a̱t je̱ Nte'yam je̱ jyayu. Ka'a ve'e du̱tsa̱jk je̱tse'e xyo̱o̱ndu̱ku̱t je̱ to̱kin ka̱jx, je̱ xo̱o̱jntku̱n juu' ve'e ve̱e̱'n ijtko̱jp;
58011026	je̱'e̱ ve'e y'o̱yja'vi je̱tse'e chaachpaa'tu̱t, yakviijnk'íxu̱t je̱ Cristo ka̱jx je̱ts ka'a ve'e ku ve'e ku̱du̱jayejp je̱ egíptovit ma̱jin, ku̱x y'a'ixp je̱'e̱ ve'e je̱ o̱'yin juu' ve'e je̱ Nte'yam mo̱'o̱jup.
58011027	Jyaanchja'vi ve'e je̱ Moisés je̱ Nte'yam, je̱'e̱ ka̱jx tse'e cho̱o̱'nni je̱m Egipto ku ve'e myu'ekju̱ je̱ yakkutojkpa, ka je̱ tsa̱'kin ka̱jxap, to'k aaj to'k jo̱o̱te'e y'ijt ax jo'n ku̱du̱'ix je̱ Nte'yam, juu' ve'e kayak'ixp.
58011028	Jyaanchja'vi ve'e je̱ Moisés je̱ Nte'yam, je̱'e̱ ka̱jx tse'e je̱ pascua xa̱a̱j du̱tuujn, du̱tukpavaajñ je̱ nju̱jpit jáyuvamda je̱tse'e je̱ nu̱u̱'pu̱n du̱tukpaa'ttat je̱ tya̱kkuka̱'a̱da je̱ts je̱ tya̱kpaa'té̱nada ku̱x kadi ve'e je̱ yak'o̱o̱'kpa ángeles du̱yak'a̱a̱'k je̱ kyo̱o̱p ónu̱kta juu' ve'e ijtp je̱p tu̱jkpta.
58011029	Jyaanchja'vidu xa ve'e je̱ nju̱jpit jáyuvamda je̱ Nte'yam, je̱'e̱ ka̱jx tse'e du̱tuknajxti je̱ Tsapts Maaxy Na̱a̱j ax jo'n je̱ ta̱'a̱jts it ku̱y'ijt; ku ve'e je̱ egíptovit jayu ve'em du̱'uktonuvaanduva, naxji'kxka̱jxjidinu tse'e.
58011030	Jyaanchja'vidu ve'e je̱ nju̱jpit jáyuvamda je̱ Nte'yam, je̱'e̱ ka̱jxe'e kyítuni je̱ jericoojit kajpu̱n je̱ ñaa'pá̱ts, tá̱vani ve'e du̱naa'vídu̱tta vye'na vuxtojtu̱k xa̱a̱j.
58011031	Jyaanchja'vi xa ve'e je̱ ko̱'o̱tya̱'a̱xap Rahab je̱ Nte'yam, je̱'e̱ ka̱jx tse'e du̱kuvu̱jk je̱m tya̱k'am je̱ nju̱jpit jáyuvamda juu' ve'e du̱nu̱'ixtu je̱ it, je̱'e̱ ka̱jx tse'e du̱kama̱a̱t'a̱a̱'k pa̱ne'e je̱ Nte'yam du̱kajaanchja'vidu.
58011032	¿Tis a̱tse'e ku̱njaa'knu̱ká̱ts? Ka'a xa a̱tse'e je̱ tiempo n'ukjaa'kjaye̱jpni je̱ts a̱tse'e nkó̱tsu̱t juu' ve'e je̱ Gedeón ka̱jx, je̱ Barac, je̱ Sansón, je̱ Jefté, je̱ David, je̱ts je̱ Samuel, ma̱a̱t je̱ Nte'yam je̱ y'ayook ko̱jtsnajxpata̱jkta.
58011033	Jyaanchja'viduts je̱'e̱ ve'e je̱ Nte'yam, je̱'e̱ ka̱jx tse'e du̱pa̱jkti je̱ it je̱ naax, o̱y yakkutojkti, du̱paatti je̱ maa'yu̱n juu' ve'e je̱ Nte'yam tukmutaajnju̱du, je̱ león kyatso'oxpa̱jkjidi,
58011034	kyayakto̱o̱jyjidi je̱ ja̱a̱jn juu' ve'e o̱o̱y y'uktumpa̱a̱mdu, je̱ tsojx du̱katuk'o̱o̱'kti, ma̱kk vyimpijtti pa̱ne'e du̱kajaye̱jptu je̱ maju, je̱ atso'ox du̱'ama̱a̱daaguidi, ma̱kk ñapya̱a̱jmjidi, du̱yakvintó̱kidi je̱ cho'oxpa̱jkpada.
58011035	Je̱mpa tse'e je̱ ta̱'a̱xta̱jkta juu' ve'e je̱ y'ónu̱k yakmo̱o̱ydinuva juu' ve'e a̱a̱'kanda ve'ni je̱tse'e jyoojntykpa̱jktinuva. Ax je̱mpa tse'e pa̱ne'e o̱o̱'ktu je̱m tsaachto'nu̱n jo̱o̱tm, ka'a tse'e du̱kuva̱jkti je̱tse'e naspa̱ka y'íttat, je̱'e̱ ve'e cho̱jktu je̱tse'e du̱paattinit je̱ joojntykin juu' ve'e nu̱yojk o̱y ku ve'e jyoojntykpa̱jktinuvat.
58011036	Je̱m tse'e juu' ve'e yak'anajxidu je̱tse'e yakvo̱jpti, je̱m tse'e juu' ve'e yakcadenatsoomdu, yakpoxu̱nta̱kpa̱a̱mdu,
58011037	yakka'ts'o̱o̱'ktu, ka̱kojk yakja̱a̱'tva'kxtu, je̱ tsojx tyukyak'o̱o̱'ktu, du̱kuke̱e̱ktu je̱ nu̱may jayu, je̱ carnero ak je̱ chivo ak du̱tukyo'tstu je̱ ñi'kxta je̱ kyo̱pkta, ayo̱o̱p ijttu, yaktsaachtoondu, yakjomtoondu yaktitoondu.
58011038	Ka'a tse'e du̱vinmátsjada pa̱n pa̱n jatye'e je̱ naxviijnit je̱ kyo̱'o̱y je̱'e̱ du̱ma̱a̱tnavya̱a̱'nju̱dup je̱tse'e y'íttat je̱'e̱ ma̱a̱tta.
58011039	Nu̱jom ya̱'a̱da, ó̱yame'e je̱ Nte'yam y'o̱yja'vijidi ku̱xe'e du̱jaanchja'vidi, ka'a tse'e du̱pa̱jkti juu' ve'e je̱ Nte'yam uktukvinva'nijidu,
58011040	xjaa'mye̱jtsumduts u̱u̱'m je̱'e̱ ve'e je̱ Nte'yam ku ve'e xnu̱pa̱a̱jmtkijimdi juu' ve'e nu̱yojk o̱y, je̱'e̱jyji ve'e íttap o̱y je̱ts va'ajts u̱u̱'m ma̱a̱tta.
58012001	N'íxumdup xa ve'e je̱ts y'o̱yja'vipe'e je̱ Nte'yam ya̱ nu̱may jayu juu' ve'e jaanchja'vijidu. Nay ve'emts u̱u̱'me'edava, va'an tse'e o̱y du̱to'numda juu' ve'e je̱ Nte'yam cha̱jkp, ka'a tse'e n'ukto'numdinit je̱ to̱kin juu' ve'e x'atsooxumdup je̱tse'e xviijnkvo̱'vumda,
58012002	je̱mji ve'e ya̱ nviijnamda nyak'ijtumdinit joma ve'e je̱ Jesús, je̱'e̱ tse'e xtoo'mo̱'yumdup je̱tse'e ve'em je̱ Nte'yam njaanchja'vimdat je̱tse'e je̱ njaanchja'vinamda du̱yakpo'oku̱t. Ku ve'e chaachpaaty je̱m cruz ka̱jxm, ka'a tse'e du̱tuktso̱'o̱tyuujn je̱ o̱o̱'ku̱n juu' ve'e pyaat, ku̱x ñu̱ja'vip je̱'e̱ ve'e je̱ xo̱o̱jntku̱n juu' ve'e jyaye̱jpnup ku ve'e tá̱vani du̱yaknaxy vye'na je̱ tsaachpaatu̱n. Ax u̱xyam, je̱mts je̱'e̱ ve'e tsapjo̱o̱tm y'it joma ve'e je̱ Nte'yam yakkutuk, jé̱jats je̱'e̱ ve'e y'aka'yu̱n pa'ayi chu̱u̱na je̱ vintsa̱'kin ma̱a̱t.
58012003	Payo̱'o̱yda n'it vintso̱ ve'e je̱ Jesús du̱muteni ku ve'e yaktsaachpaatjidi je̱ tó̱kinax jáyuda, ve'em tse'e jo̱tmootsk mka'íttat je̱tse'e je̱ tsaachto'nu̱n xkajávadat.
58012004	Ka'anum tse'e m'o̱o̱'kta ku̱xe'e xkakuva̱kta je̱tse'e myakto̱kintónjadat je̱ ko̱'o̱yjáyuvap.
58012005	¿Mjaa'tyó̱kidinup miits vine'eda juu' ve'e je̱ Nte'yam mtukmuko̱jtsju̱du?, ve'em ax jo'n je̱ y'ónu̱k du̱muka̱ts. Ve'em xa je̱'e̱ ve'e ax jo'n je̱ Kunuu'kx Jatyán vya'añ: Mits, ónu̱k, kadi xtsaachjáva ku ve'e je̱ Ma̱ja̱ Vintsá̱n mtsaachtúnju̱, viindu̱k naxka̱da'akye'e xkuvá̱ku̱t ku ve'e myaktukna̱a̱jmat je̱tse'e xka̱tsa̱pá̱ku̱t.
58012006	Pa̱n pa̱n jaty xa ve'e je̱ Ma̱ja̱ Vintsá̱n cha̱jkp, jyo̱tpaatyp, yaktsaachpaatyp tse'e, yaktsaachpaatypts je̱'e̱ ve'e nu̱jom pa̱n pa̱n jatye'e y'ónu̱kip. Jidu̱'u̱m tse'e vya'añ.
58012007	Mmuté̱nadap tse'e je̱ tsaachpaatu̱n, ku̱x je̱ Nte'yam je̱ y'ónu̱k miitse'eda. ¿Je̱ja vine'e je̱ pi'k ónu̱k pa̱ne'e je̱ tyee' ka'o̱o̱jjup kavo̱jpjup?
58012008	Myo̱o̱yp xa ve'e je̱ Nte'yam je̱ tsaachpaatu̱n nu̱jom je̱'e̱ je̱ y'ónu̱kta. Ax pa̱n ka'ats miitse'e je̱ Nte'yam mtsaachtónjada, ka'a tse'e m'itta je̱ Nte'yam je̱ y'ónu̱k.
58012009	Je̱ naxviijnit jayu juu' ve'e ntee'imdup ntaakimdup, x'o̱o̱jumdu xvo̱jpumduts u̱u̱'m je̱'e̱ ve'e, je̱tse'e nvintsa̱'kimdi, ve'em ax jo'n u̱xyam paat nvintsa̱'kimda jo'n; ax je̱ nTee'amda, juu' ve'e je̱m tsapjo̱o̱tm, je̱'e̱ tse'e nu̱yojk vyinmajtsjup je̱tse'e nka̱tsu̱pa̱jkumdat je̱tse'e njoojntykimdat.
58012010	Ko̱na xa ve'e je̱ it y'ijt ku ve'e je̱ ntee'amda je̱ ntaakamda x'o̱o̱jumdi xvo̱jpumdi pa̱n vintso̱ ve'e je̱ vyinma'yu̱nda; ax je̱ Nte'yam, je̱'e̱ tse'e xmo̱'yumdup je̱ tsaachto'nu̱n juu' ve'e u̱u̱'m je̱ n'o̱'yin ka̱jxamda, ku̱x je̱'e̱ ve'e cha̱jkp je̱tse'e n'ijtumdinit o̱y je̱ts va'ajts ax jo'n je̱'e̱.
58012011	Ni juu' tsaachpaatu̱na ve'e kyayaktsa̱k van'it jaty ku ve'e nyakmo̱'yumda. Ax pa̱n ka ó̱yapts je̱'e̱ ve'e juu' ve'e nto'numdup je̱tse'e xyaktsaachpaatumda je̱ Nte'yam, xputa̱jkimdupts u̱u̱'m je̱'e̱ ve'e je̱tse'e nka̱tsu̱pa̱jkumdinit je̱tse'e je̱ o̱y jo̱o̱t njaye̱jpumdinit je̱tse'e njoojntykimdinit ax jo'n je̱'e̱ ve'e du̱tsa̱k jo'n.
58012012	Je̱'e̱ ka̱jx tse'e, ma̱kkpa̱mda je̱ m'aajta je̱ mjo̱o̱tta je̱tse'e xpana̱jkxtat je̱ Nte'yam.
58012013	Payo̱'o̱yda je̱ y'o̱y je̱'e̱. Pana̱jkxta je̱ tyu̱v je̱'e̱. Ku ve'e je̱ viijnk jayu du̱'íxtat vintso̱ ve'e mjoojntykada mnaxviijnada, nay ve'empa tse'e du̱toonduvat.
58012014	Íxtada vintso̱ ve'e m'ijttinit o̱y jo̱o̱t tsoj jo̱o̱t anañu̱joma je̱ jayu ma̱a̱t je̱ts vintso̱ ve'e mjoojntykidinit o̱y je̱ts va'ajts; ku̱x ka'a xa ve'e pa̱n jye̱'yat je̱m tsapjo̱o̱tm je̱tse'e y'ítu̱t je̱ Nte'yam ma̱a̱t pa̱n pa̱ne'e ka'ijtp o̱y je̱ts va'ajts.
58012015	Yakkó̱pkada tse'e o̱o̱y je̱ts miitse'e anañu̱joma xkuvá̱ktat je̱ maa'yu̱n juu' ve'e je̱ Nte'yam je̱ jayu tyoojnjip, ni pá̱nats miitse'e mka'íttat ax jo'n je̱ ta'am ojts juu' ve'e pa'amtoomp je̱tse'e nu̱may je̱ jayu du̱tukpaa'ty.
58012016	Ni pa̱na tse'e miitsta je̱ ka̱ts du̱katukma̱a̱tjayé̱pu̱t je̱ yaa'y je̱ ta̱'a̱x juu' ve'e ka pú̱kap jyayejpp. Ka'ats miitse'e xkama̱j'íxtat xkama̱jjávadat je̱ Nte'yam, ve'em ax jo'n je̱ Esaú, juu' ve'e je̱ kyo̱o̱p ónu̱kin du̱tukvinkuyajknu je̱ to̱jkx juu' ve'e to'k naxji tyo̱jkx.
58012017	U̱x'o̱o̱k, ax jo'n xnu̱jávada, ku ve'e du̱jo̱o̱'ktso̱jkni je̱tse'e je̱ tyee' myo̱'o̱ju̱t je̱ kunoo'kxu̱n, ka'a tse'e y'ukyakmo̱o̱yni; jo̱o̱'ktunyaaxnu ve'e, ka'a tse'e y'uk'o̱'yini vintso̱ ve'e du̱yaktíku̱tsu̱t juu' ve'e tyoon.
58012018	Utsta ajchta utsta tsa̱'a̱da, ya̱ nam ko̱jtstán juu' ve'e je̱ Nte'yam xyaktaajnjimdu, ka'ats ya̱'a̱ ve'e vye'ema ax jo'n je̱ ko̱jtstán juu' ve'e je̱ Nte'yam yaktaajnjidu je̱ nju̱jpit jáyuvamda, je̱m joma ve'e je̱ ko̱pk juu' ve'e yaja naxviijn, joma ve'e je̱ ma̱kk ja̱a̱jn tyo̱o̱jy, joma ve'e je̱ it kyo̱o̱'tsi, je̱ añu pyu'u mya̱a̱'t, tyunvitskni,
58012019	je̱ trompeta xyuux, je̱tse'e je̱ Nte'yam je̱ y'aaj je̱ yo̱'kt je̱ jayu du̱tukmuka̱jts. Je̱'e̱da pa̱n pa̱n jatye'e du̱'amo̱tunajxtu, je̱'e̱ tse'e je̱ Moisés du̱munoo'kxtktu je̱ts kadi je̱ Nte'yam y'ukjaa'kmuko̱jtsjidini,
58012020	ka'a ve'e du̱muténidi je̱ pava'nu̱n ku ve'e vyaajñ: “Ku̱jyatá̱nu̱ka tse'e juu' ve'e du̱to̱o̱mp ya̱ ko̱pk, yakka'ts'o̱o̱'kup tse'e.”
58012021	O̱o̱ye'e du̱tunyaknajxti je̱ atsa̱'a̱ga juu' ve'e y'ixtu. Ku ve'e viinm je̱ Moisés du̱'ix, jidu̱'u̱m tse'e vyaajñ: “Je̱ tsa̱'a̱ga a̱tse'e u̱xyam xyakmíppnup.”
58012022	Nvinkuna̱jkximdupts u̱u̱'me'e je̱ ko̱pk juu' ve'e Sión du̱xa̱a̱j, je̱ tsapjo̱o̱tmit Jerusalén, je̱ ciudad juu' ve'e je̱ Nte'yam jye̱'e̱, joma ve'e je̱ aangelesta̱jk kamacho̱o̱vna ñay'amókajada je̱tse'e je̱ joojntyk Nte'yam du̱yakmá̱jada du̱yakjaanchada je̱ xo̱o̱jntku̱n ma̱a̱t.
58012023	Je̱m tse'e je̱ nu̱may jayu juu' ve'e je̱ Nte'yam je̱ y'ónu̱k, je̱'e̱ tse'e taandu javyet je̱m tsapjo̱o̱tm. Nvinkuna̱jkximdup tse'e je̱ Nte'yam, juu' ve'e anañu̱joma je̱ jayu du̱to̱kimpayo̱'yp. Je̱m tse'e je̱ jayu je̱ jyo̱o̱tta je̱ jya'vinda juu' ve'e tu̱v jáyuvidu joojntykidu, juu' ve'e vaatstu je̱tse'e y'it o̱y je̱ts va'ajts.
58012024	Je̱m tse'e je̱ Jesús, juu' ve'e xnu̱ténimdup je̱m je̱ Nte'yam vyinkojkm je̱ts pa̱n ka̱jxe'e je̱ Nte'yam xyaktaajnjimdi ya̱ nam ko̱jtstán. Je̱ Nte'yam tse'e xtoojnjimdup je̱ maa'yu̱n je̱ Jesús je̱ y'o̱o̱'ku̱n ka̱jx. Ka'ats je̱'e̱ ve'e vye'ema je̱ Abel je̱ y'o̱o̱'ku̱n, ku̱x je̱'e̱ je̱ ñu̱u̱'pu̱ne'e du̱yaknu̱ke̱'xnata̱jki je̱ts je̱p je̱'e̱ ve'e to̱kin ja̱a̱tp je̱ y'ajch.
58012025	Payo̱'o̱yda o̱y, ka'a tse'e xkakuvá̱ktat je̱'e̱ pa̱ne'e ko̱jtsp. Pyaattu xa ve'e je̱ tsaachpaatu̱n pa̱n pa̱n jatye'e du̱kakuva̱jktu to'k je̱ naxviijnit jayu juu' ve'e du̱ko̱jtsnajxp y'ijt je̱ Nte'yam je̱ y'ayook. Ku̱x ve'em je̱'e̱ ve'e, ¿vintso̱se'e xkatukkuve̱jtumdat je̱ Nte'yam pa̱n nmaso̱o̱kumdupe'e je̱'e̱ je̱ y'ayook juu' ve'e tso̱o̱'mp je̱m tsapjo̱o̱tm?
58012026	Ojxi tse'e je̱ it ku ve'e je̱ Nte'yam du̱muka̱jts je̱ nju̱jpit jáyuvamda joma ve'e je̱ ko̱pk; ax ya̱ xa̱a̱j, juu' ve'e u̱xyam, jidu̱'u̱m tse'e je̱ ko̱jtstán du̱yaktaajñ: “Ku a̱tse'e jado'k nax je̱ naxviijnit it nxit yo̱'o̱yu̱t, ka je̱ naxviijnit ítjyapts a̱tse'e nxitu̱yo̱'o̱yup, ve'empa ve'e je̱ tsajmit it.”
58012027	Ku ve'e vyaajñ “jado'k nax”, nu̱jávanits je̱'e̱ ve'e je̱ts juu' ve'e yakpa̱a̱m, kutó̱kiyupts je̱'e̱ ve'e ku ve'e yakxitu̱yo̱'o̱yu̱t, ve'em tse'e tyaannit xa̱'ma ka̱jx juu' ve'e kaxiimp.
58012028	Je̱ it joma ve'e je̱ Nte'yam yakkutuk je̱ts joma ve'e n'ijtumdat, ka'ats je̱'e̱ ve'e xyin, taannupts je̱'e̱ ve'e xa̱'ma ka̱jx. Je̱'e̱ ka̱jx tse'e du̱tsa̱k je̱tse'e je̱ Nte'yam nkuko̱jtsjimdinit je̱tse'e nvinja'vimdinit nvintsa̱'kimdinit nu̱jom aaj nu̱jom jo̱o̱t je̱tse'e nyakmá̱jimdat nyakjaanchimdat ax jo'n du̱vinmachju̱ jo'n.
58012029	Atsa̱'kip xa je̱'e̱ ve'e o̱o̱y ku ve'e nkama̱ja̱pa̱'mumda je̱ Nte'yam, ma̱kk tse'e o̱o̱y je̱ jayu je̱ tyo̱kin du̱tuntukkuvet.
58013001	Xa̱'ma ka̱jx tse'e mnachó̱kjadat to'k jado'k.
58013002	O̱y jayu mnapyá̱mjadat ma̱a̱t je̱ je̱'yva jayu. Je̱me'e je̱ jayu juu' ve'e ve'em du̱toondu, ka'a tse'e du̱nu̱ja'vidi je̱ts je̱ aangelesta̱jk je̱'e̱ ve'e juu' ve'e yakkaaydu juu' ve'e yakmataandu.
58013003	Jaa'myé̱tsta je̱ poxu̱nta̱kjayu, ve'em ax jo'n ku̱m'ijtti je̱p poxu̱ntu̱jkp je̱'e̱ ma̱a̱tta. Ka'a tse'e xjaa'tyó̱kidat pa̱n pa̱n jatye'e yakjomtoondup yaktitoondup, ve'eme'e myakjávajadat je̱ts myakjomtoonduvap myaktitoonduvap miitse'eda ax jo'n je̱'e̱da.
58013004	Vintsa̱'a̱gada je̱ navya̱jku̱n. Pa̱n pa̱ne'e ta̱'a̱xpú̱kani pa̱n pa̱ne'e yaa'vyú̱kani, mya̱j'íxup mya̱jjávap tse'e je̱ navya̱jku̱n. To̱kimpayo̱'o̱yjadapts je̱'e̱ ve'e je̱ Nte'yam pa̱n pa̱n jatye'e du̱yakvintsa̱'kintó̱kidup je̱ navya̱jku̱n je̱ts pa̱n pa̱n jatye'e ko̱'o̱yyaa'yap.
58013005	Ka'a tse'e je̱ meen xnas'ayó̱vadat, tukjo̱tka̱da'akta pa̱n vinxu̱pe'e juu' x'ixta xjaye̱pta, ku̱x jidu̱'u̱me'e je̱ Nte'yam vya'añ: “A̱ts xa mitse'e n'íxup njayé̱pup, ni je̱ vin'ítats a̱ts mitse'e nkamaso̱'o̱ku̱t.” Jidu̱'u̱m tse'e vya'añ.
58013006	Ve'eme'e y'o̱ya je̱tse'e nva'numdat to'k aaj to'k jo̱o̱t: Je̱ Ma̱ja̱ Vintsá̱n a̱tse'e xputa̱jkip, ka'ats a̱tse'e ntsa̱'a̱ga pa̱n vintso̱ a̱tse'e je̱ jayu xtun.
58013007	Jaa'myé̱tsta je̱'e̱da pa̱n pa̱n jatye'e mtuk'íxju̱du mtuknu̱ja'vijidu je̱ Nte'yam je̱ y'ayook, payo̱'o̱yda je̱ y'o̱y je̱'e̱ juu' ve'e tyoondu kyo̱jtstu ku ve'e jyoojntykidi je̱ts vintso̱ ve'e ma̱kk aaj ma̱kk jo̱o̱t je̱ Nte'yam du̱jaanchja'vidi. Ve'em tse'e xtoonduvat xko̱jtstuvat.
58013008	Je̱ Jesucristo, ka'a xa je̱'e̱ ve'e tyíku̱ts, ve'em ax jo'n y'ijt, ve'emts je̱'e̱ ve'e y'it je̱tse'e y'ijtnit xa̱'ma ka̱jx.
58013009	Je̱ja tse'e je̱ ixpa̱jku̱n ka to'kap juu' ve'e viijnk, ka'ats miits je̱'e̱ ve'e xpana̱jkxtat. Je̱'e̱ ve'e o̱y ku ve'e nma̱kkpa̱'mumdat ya̱ n'aajamda ya̱ njo̱o̱tamda je̱ Nte'yam je̱ myaa'yu̱n ka̱jx, ka je̱'e̱ ka̱jxape'e juu' ve'e yakkaayp yak'ookp. Je̱ ka'yu̱n je̱ ooku̱n juu' ve'e je̱ jayu pyavaandup je̱tse'e je̱ jayu du̱kakáydat du̱ka'oo'ktat, ni vinxú̱pats je̱'e̱ ve'e je̱ jayu kyaputá̱kajada je̱tse'e y'íttat je̱ Nte'yam ma̱a̱t.
58013010	Njaye̱jpumdup xa u̱u̱'me'e je̱ ya̱x juu' ve'e katukka̱daakju̱dup je̱tse'e du̱ja̱'kxtat je̱'e̱da pa̱n pa̱n jatye'e toondup joma ve'e je̱ tabernáculo.
58013011	Je̱ tá̱nu̱k juu' ve'e je̱ Nte'yam tyukvintsa̱'kidup je̱ jayu je̱ tyo̱kin ka̱jx, je̱'e̱ je̱ ñu̱u̱'pu̱n tse'e je̱ tee' juu' ve'e du̱nu̱vintsa̱nika̱jxp je̱ tee'ta̱jkta, je̱'e̱ tse'e yakta̱jkip je̱ it juu' ve'e je̱ kunoo'kxu̱n munu̱yojk du̱ma̱a̱t, je̱ tá̱nu̱k je̱ ñi'kx je̱ kyo̱pk, je̱'e̱ tse'e yakkajpu̱mpítsumdup je̱tse'e du̱yaknaxto̱yda jékum.
58013012	Ax nay ve'empa tse'e je̱ Jesús du̱yakkajpu̱mpítsumduva, je̱m tse'e je̱ ñu̱u̱'pu̱n du̱masa̱a̱k ku ve'e y'uk'a̱a̱'k. Ve'em tse'e du̱tuujn je̱tse'e je̱ y'o̱o̱'ku̱n ka̱jx du̱tuknu̱va'atstat je̱ jayu je̱ tyo̱kin.
58013013	Va'an tse'e du̱'ijtumda je̱ Jesús ma̱a̱t ó̱yame'e je̱ jayu xviijnk'íxumda ax jo'n je̱ Jesús yakviijnk'íx ku ve'e je̱ jayu yakcruuzpe̱jtjidi je̱m kajpu̱n pa'am.
58013014	Va'an tse'e du̱'ijtumda je̱'e̱ ma̱a̱t, ku̱x n'a'íxumdupe'e je̱ ciudad juu' ve'e miimpnum, ka'a xa ve'e ti it njaye̱jpumda joma ve'e xa̱'ma ka̱jx ntsu̱u̱nimdinit yaja naxviijn.
58013015	Ax je̱'e̱ ka̱jx tse'e du̱tsa̱k je̱tse'e ijtp je̱ Nte'yam nkuko̱jtsjimdat je̱ Jesucristo ka̱jx. Ku ve'e ve'em nto'numdat, je̱'e̱ tse'e je̱ vintsa̱'kin juu' ve'e vyinmajtsjup je̱tse'e je̱ Nte'yam nmo̱'yumdat.
58013016	Ka'a tse'e xjaa'tyó̱kidat je̱tse'e xtóndat juu' ve'e o̱y. Putá̱kada je̱ jayu pa̱n pa̱ne'e katih'ijtu̱xju̱dup. Ku ve'e ve'em xtonda, je̱ vintsa̱'kints je̱'e̱ ve'e juu' ve'e je̱ Nte'yam y'o̱yja'vip.
58013017	Ka̱tsa̱pa̱kta pa̱n pa̱n jatye'e mtuk'íxju̱dup je̱ Nte'yam je̱ y'ayook. Je̱'e̱ tse'e mtóndap juu' je̱'e̱ ve'e kyo̱jtstup, ku̱x je̱'e̱ ve'e cho̱jktup, pyayo̱'ydup vintso̱ ve'e o̱y m'ijttinit je̱ Nte'yam ma̱a̱t, ñu̱ja'vidupts je̱'e̱ ve'e je̱ts myo̱'o̱dap je̱'e̱ ve'e je̱ Nte'yam je̱ cuenta pa̱n vintso̱ ve'e juu' jaty tu̱du̱tonda tu̱du̱ko̱tsta. M'íxtap tse'e vintso̱ ve'e je̱ tyoonk du̱tóndat je̱ xo̱o̱jntku̱n ma̱a̱t. Pa̱n ka'a xa miits je̱'e̱ ve'e xka̱tsa̱pa̱kta, je̱ tsaachvinma'yu̱n ma̱a̱tts je̱'e̱ ve'e je̱ tyoonk du̱tóndat. Ax ka'ats miits je̱'e̱ ve'e mto'nu̱xjadat o̱y.
58013018	Nu̱tsapko̱tsta a̱a̱ts to'k aaj. Ka'a a̱a̱tse'e ntinatyukjávaja je̱ja je̱ Nte'yam vyinkujk, je̱'e̱ a̱a̱tse'e ntsa̱jkp je̱ts a̱a̱tse'e njaa'któnu̱t njaa'kkó̱tsu̱t juu' ve'e o̱y je̱ts va'ajts.
58013019	Ku a̱tse'e xnu̱tsapkó̱tstat, je̱'e̱ ve'e vinko̱pk je̱tse'e je̱ Nte'yam x'amó̱tudat je̱ts je̱'e̱ ve'e du̱tónup je̱ts a̱tse'e tso̱jk nvimpítu̱t joma ve'e miitsta.
58013020	Je̱ Nte'yam, juu' ve'e je̱ o̱y jo̱o̱t du̱yajkp je̱tse'e du̱yakjoojntykpa̱jknuva je̱ nMa̱ja̱ Vintsá̱namda Jesucristo, juu' ve'e x'íxumdup xjaye̱jpumdup ve'em ax jo'n je̱ o̱y carnero vinténiva du̱'ix'it je̱ kyarneeroda, je̱ Jesucristo, juu' ve'e je̱ ñu̱u̱'pu̱n ka̱jx je̱ Nte'yam xtukmutaajnjimdu je̱ ko̱jtstán juu' ve'e xa̱'ma ka̱jx tyoonnup,
58013021	je̱ Nte'yam tse'e mmo̱'o̱jadap je̱ o̱y aaj je̱ o̱y jo̱o̱t je̱tse'e ve'em xtoondinit xko̱jtstinit juu' je̱'e̱ ve'e cha̱jkp. Je̱ Jesucristo ka̱jx tse'e du̱pá̱mu̱t yam nja'vin ka̱jxmamda juu' ve'e y'o̱yja'vip. ¡Yakma̱ja yakjaancha tse'e je̱ Cristo y'ijtnit xa̱'ma ka̱jx! Amén.
58013022	Utsta ajchta utsta tsa̱'a̱da, nmunoo'kxtktupts a̱ts miitse'e je̱tse'e ya̱ ko̱jtsvíjin xkuvá̱ktat juu' ve'e ntuknu̱ja'yidup, je̱'e̱ ve'e ku ve'e ve̱e̱'n tu̱nnu̱jáyada.
58013023	N'ava'nipts a̱tse'e je̱ts ta̱ ve'e je̱ n'útsamda je̱ n'ajchamda Timoteo naspa̱ka tyaanni. Pa̱n tso̱jke'e jye'ya, nma̱a̱dapts a̱ts je̱'e̱ ve'e je̱ts a̱a̱ts miitse'e na̱jkx nku'íxtinuva.
58013024	Máyame'e to'k aaj je̱ Dios xmo̱'o̱dat je̱ jayu juu' ve'e du̱nu̱vinténidup je̱ jaanchja'vivata̱jk, je̱ts nu̱jom je̱ Nte'yam je̱ jyayu. Máyame'e je̱ Dios mke̱jxu̱xjada je̱ itáliait jayu.
58013025	Je̱ Nte'yamts miitse'e anañu̱joma mkunoo'kxjadap.
59001001	A̱tse'e je̱ Santiago, je̱ Nte'yam je̱ts je̱ Ma̱ja̱ Vintsá̱n Jesucristo je̱ myutoompa je̱ myupa̱jkpa. Máyam a̱tse'e je̱ Dios ntuknu̱ke̱xtu̱ vannu̱makme̱jtsk viijn je̱ Israel ja chaan je̱ kyo̱o̱ juu' ve'e tsu̱u̱nidup ka to'k viijnap yaja naxviijn.
59001002	Utsta ajchta utsta tsa̱'a̱da, xo̱o̱ndu̱kta ku ve'e xyaknaxta oyjuu' tsaachpaatu̱na.
59001003	Mnu̱ja'vidup xa ve'e ku ve'e xmuté̱nada je̱ tsaachpaatu̱n je̱'e̱ ka̱jx ku ve'e je̱ Jesucristo xjaanchjávada, ve'em tse'e xjajt'ata̱'a̱tstat vintso̱ ve'e juu xmuté̱nadat.
59001004	Muté̱nada oy ja̱ tsaachpaatu̱n juu' ve'e myaknajxtup pa̱n joma vaate'e kyuka̱xa, ve'em tse'e ma̱kk m'ijttinit to'k muk je̱ Jesucristo ma̱a̱t, ka'a tse'e ti mka'ijtu̱xjadat.
59001005	Pa̱n je̱m xa ve'e nu̱to'k miitsta juu' ve'e ka'ijtu̱xjup je̱ vijin je̱ ke̱ju̱n, amó̱tuvu̱ts je̱ Nte'yam je̱tse'e myo'oju̱t, ax mo̱'o̱jupts je̱'e̱ ve'e, ku̱x tyoojnjip je̱'e̱ ve'e je̱ maa'yu̱n anañu̱joma, ka'a tse'e du̱ko̱'oyjáva ku ve'e je̱ jayu juu y'amó̱tuxju̱.
59001006	Ax vinko̱pkts je̱'e̱ ve'e je̱tse'e du̱jaanchjávat je̱ts tyónup je̱'e̱ ve'e je̱ Nte'yam juu' ve'e y'amó̱tup, ka'a tse'e mye̱jtsvinmáyu̱t. Ku̱x je̱'e̱ juu' ve'e me̱jtsvinmaayp, ve'emts je̱'e̱ ve'e ax jo'n je̱ maaxy na̱a̱j juu' ve'e je̱ po̱j yakpe̱'tsmiijnjup yakpe̱'tsxa̱jpjup.
59001007	Pa̱n pa̱n xa ve'e me̱jtsvinmaayp, ka'a tse'e vyinmáyu̱t je̱ts mo̱'o̱jup je̱'e̱ ve'e je̱ Nte'yam juu ve'e y'amó̱tup,
59001008	vinmamyiimp vinmaxya̱jppts je̱'e̱ ve'e je̱tse'e to'k aaj to'k jo̱o̱t juu' du̱katún.
59001009	Je̱ uts je̱ ajch ukpu̱ je̱ uts je̱ tsa̱'a̱ juu' ve'e ayo̱o̱vdup, va'ants je̱'e̱ ve'e du̱xo̱o̱ndu̱kta ku̱x ñu̱má̱jidup je̱'e̱ ve'e ja̱ja je̱ Nte'yam vyinkujk.
59001010	Je̱ts je̱ uts je̱ ajch ukpu̱ je̱ uts je̱ tsa̱'a̱ juu' ve'e kumeen, va'an tse'e du̱xo̱o̱ndu̱kta ku̱x ka ja myeen ka̱jxape'e je̱ Nte'yam yakmá̱jajada. Najxp xa ve'e yam ya̱ it ku ve'e je̱ jayu kyumeenada; ve'em xa je̱'e̱ ve'e ja̱ kumeen jayu ax jo'n je̱ yukjo̱o̱tmit pu̱j, ka'a tse'e jyek.
59001011	Ku ve'e je̱ pi'k ojts aajy je̱tse'e je̱ pyu̱j vyinka'avaatsni, ka'a tse'e y'uktsójini. Nay ve'empa tse'e je̱ kummen jayu vyintó̱kida ku ve'e nu̱yojk jyaa'knaajkkumeenava'anjada.
59001012	Xo̱o̱ndup xa je̱'e̱ ve'eda pa̱n pa̱n jatye'e oy du̱muténidup je̱ tsaachpaatu̱n, ku̱x ku xa ve'e o̱y dku̱yaknaxta, jyaye̱jptinupts je̱'e̱ ve'e ja joojntykin juu ve'e xa̱'ma ka̱jx ijtp, juu' ve'e je̱ Nte'yam tyukvinva'nidup je̱'e̱da pa̱n pa̱n jatye'e tso̱jkju̱dup.
59001013	Ku xa ve'e je̱ jayu tyokintonuva'añ, ni pa̱na tse'e kyava'anu̱t je̱ts je̱ Nte'yame'e yakto̱kintonuvaajnjup, ku̱x ka'a xa ve'e pa̱n y'o̱'yixju̱ je̱tse'e je̱ Nte'yam du̱vinma'yu̱nmo̱'o̱t je̱tse'e du̱tsó̱ku̱t juu ve'e ka ó̱yap, je̱ts ka'ava ve'e pa̱n pa̱ne'e ja Nte'yam je̱ vinma'yu̱n mo̱o̱jyjup je̱tse'e tyo̱kintónu̱t.
59001014	Juu' ve'e je̱ jayu yakto̱kintonuvaajnjup, je̱'e̱ts je̱'e̱ ve'e ku ve'e je̱ jayu je̱ y'avintso̱ vinma'yu̱n vyiijnkvá̱vju̱ je̱tse'e tyo̱kintónu̱t.
59001015	Ax ku tse'e je̱ jayu vyiijnkvá̱vju̱ je̱tse'e tyo̱kintónu̱t, van'it tse'e je̱ jayu tyo̱kintún; je̱ts ku ve'e je jayu kyato̱kinton'atu̱va, je̱'yapts je̱'e̱ ve'e je̱ xa̱a̱j je̱tse'e je tyo̱kin yaktukkuva̱jtnit xa̱'ma ka̱jx, ka'ats je̱'e̱ ve'e je̱ Nte'yam ma̱a̱t y'ítu̱t.
59001016	Utsta ajchta utsta tsa̱'a̱da, juu' a̱tse'e o̱o̱y ntuntso̱jktup, ka'a tse'e mnamyaso̱'o̱kjadat je̱tse'e pa̱n mvin'a̱a̱'njadat.
59001017	Nu̱jom juu' ve'e o̱y je̱ts va'ajts, ka̱jxm tso̱ts je̱'e̱ ve'e je̱ maa'yu̱n cha̱a̱'n, je̱ Nte'yamts je̱'e̱ ve'e du̱yajkp, je̱'e̱ pa̱ne'e du̱pa̱a̱m n0u̱jom juu' jatye'e ajajp ata̱'kxp je̱m tsajpo̱o̱tm. Ka'a tse'e je̱ Nte'yam tyíku̱ts, jyajtykutyuump je̱'e̱ ve'e juu' jatye'e kya̱jtsp.
59001018	Ku̱x ve'eme'e du̱tsa̱k, je̱'e̱ ka̱jx tse'e je̱ Nte'yam je̱ nam joojntykin xmo̱'yumdi ja̱ ayook ka̱jx juu' ve'e tyú̱vam. Ve'em tse'e du̱tuujn je̱tse'e n'ijtumdinit ax jo'n juu' ve'e ta̱'mitoo'va̱jkp je̱tse'e je̱ Nte'yam yaktukmuya̱x, u̱u̱'mda, juu' ve'e too'va̱jkp du̱jaanchja'vidu je̱ Jesucristo.
59001019	Utsta ajchta utsta tsa̱'a̱da juu' a̱tse'e o̱o̱y ntuntsojktup, yakvinkó̱pkada yu̱'u̱: Ka̱ts'amo̱tunaxta pa̱n pa̱n jatye'e mtuk'íxju̱dup je̱ Nte'yam je̱ y'ayook, ka'a tse'e jatyji juu' xkó̱tstat, je̱'e̱ ve'e too'va̱jkp o̱y mpayo̱'oydap juu' ve'e mko̱tsuvaandup. Ka'a tse'e jatyji mjo̱tma'attat,
59001020	ku̱x ku xa ve'e je̱ jayu jyo̱tma'aty, ka'ats je̱'e̱ ve'e du̱tún juu' ve'e je̱ Nte'yam cha̱jkp.
59001021	Ja̱'a̱ ka̱jx tse'e, ka'a tse'e x'uktoondinit juu' ve'e kyapaatyp kyah'ake̱e̱guip, je̱ kyo̱'o̱y je̱'e̱ juu' ve'e o̱o̱y tun'ijtp yaja naxviijn. Nu̱u̱'k aaj nu̱u̱'k jo̱o̱te'e xkuvá̱ktat je̱ ayook juu' ve'e je̱ Nte'yam pya̱a̱m je̱m mja'vin ka̱jxmda je̱ts juu' ka̱jxe'e m'o̱'yuixjada je̱tse'e xjaye̱jptinit je̱ joojntykin ju' ve'e xa̱'ma ka̱jx ijtp.
59001022	Tonda vintso̱ ve'e vya'añ je̱ Nte'yam je̱ y'ayook, ka'a tse'e mnavyin'a̱a̱'njadat, ka'a tse'e mvinmáydat je̱ts nvaatani je̱'e̱ ve'e ku ve'e x'amo̱tunaxta je̱tse'e xkakutyonda.
59001023	Je̱'e̱ sxa ve'e juu' ve'e du̱'amo̱tunajxp je̱ Nte'yam je̱ y'ayook je̱tse'e du̱kakutyún, ve'emts je̱'e̱ ve'e ax jo'n to'k je̱ jayu juu' ve'e je̱ vyi9ijn je̱ y'aaj du̱ka̱k'íxip je̱p ixu̱n ja̱a̱tp,
59001024	y'ixpts je̱'e̱ ve'e vintso̱ ve'e y'íxuva. Ku tse'e du̱vinva'kva'ach je̱ ixu̱n, van'it tse'e du̱jaa'tyo̱ki vintse̱ ve'e y'íxuva.
59001025	Ax je̱'e̱ juu' ve'e o̱y du̱payo̱'yp vintso̱ ve'e je̱ Nte'yam to'k aaj to'k jo̱o̱t du̱mutún du̱mupu̱k, je̱tse'e du̱kutyún, o̱'yixjupts je̱'e̱ ve'e je̱tse'e kyo̱o̱'kto̱kintoonnit. Pa̱n tyuumpts je̱'e̱ ve'e ve'em je̱tse'e du̱kajaa'tyó̱ki juu' ve'e tu̱du̱'amo̱tunaxy, kunoo'kxjupts je̱'e̱ ve'e je̱ Nte'yam.
59001026	Pa̱n pa̱n xa ve'e du̱nasja'vip je̱ts vyinja'vip vyintsa̱'kip je̱'e̱ ve'e je̱ Nte'yam je̱tse'e o̱yvintgso̱va juu' du̱ka̱ts, viinm tse'e ñavyin'u̱u̱'ju̱, ka'a tse'e tyo'nu̱xju̱ vintso̱ ve'e du̱nasjava je̱tsz je̱ Nte'yame'e yakvinja'vip yakvintsa̱'kip.
59001027	Je̱'e̱ pa̱ne'e o̱y du̱vinja'vip du̱vintsa̱'kip je̱ Nte'yam, je̱ Dios Tee', ve'em ax jo'n du̱paa'ty du̱'ake̱e̱ga, je̱'e̱ tse'e du̱ku'ixp je̱ ku'a̱a̱'k ónu̱k je̱ts je̱ ku'a̱a̱'k ta̱'a̱xta̱jk juu' ve'e tsaachpaattup, ka'ats je̱'e̱ ve'e du̱ma̱a̱tnavya̱a̱'njada je̱ naxviijnit je̱ kyo̱'o̱y je̱'e̱.
59002001	Utsta ajchta utsta tsa̱'a̱da, mjaanchja'vidupe'e je̱ nMa̱ja̱ Vintsá̱namda Jesucristo, juu' ve'e je̱ ma̱jin o̱o̱y du̱tunjaye̱jpp. Ni vin'ita xa ve'e je̱ jayu xkaviijnk'íxtat.
59002002	Va'an tse'e du̱tíjumda je̱ts je̱'ydupe'e nu̱me̱jtsk je̱ jayu joma ve'e mnay'amókajada, to'k tse'e pa̱ne'e kumeen je̱ts oro ka̱kujá̱nax je̱tsz o̱y vítax, je̱ts jado'k pa̱ne'e ayo̱o̱va jayu je̱ts tum tókani je̱ pyi'k vit.
59002003	Ax pa̱n mvintsa̱'kidup tse'e je̱'e̱ juu' ve'e o̱y vítax je̱tse'e xna̱a̱jmadat: “Tsa̱a̱na yaja o̱y tsu̱u̱jntku̱n ku̱jx”, je̱tse'e xna̱a̱jmada je̱ ayo̱o̱va jayu: “Je̱e̱jyji te̱na”, ukpu̱ “Tsa̱a̱na yaja naxku̱jx joma ve'e a̱ts ya̱ ntsu̱u̱jntku̱n”,
59002004	pa̱n jidu̱'u̱m tse'e xna̱a̱jmada, mviijnk'íxtup tse'e je̱tse'e je̱ ko̱'o̱y vinma'yu̱n xyaktonda, mvinko̱o̱ndup tse'e je̱ jayu juu' ve'e mvintsa̱'kidup.
59002005	Utsta ajchta utsta tsa̱'a̱da, juu' a̱tse'e o̱o̱y ntuntso̱jktup, amo̱tunaxta. Je̱ jayu juu' ve'e yaja naxviijn yaktijtup ayo̱o̱va jáyuda, je̱ Nte'yamts je̱'e̱ ve'e vinko̱o̱jnju̱du je̱tse'e o̱o̱y tyunjaanchjávajadat je̱tse'e y'ijttinit je̱m y'am kya̱'m, ja̱m joma ve'e y'ijttinit pa̱n pa̱n jatye'e je̱ Nte'yam du̱tso̱jktup.
59002006	Ax miitsta, mviijnk'íxtupts miitse'e je̱ ayo̱o̱va jayu je̱tse'e xyakmá̱jada je̱ kumeen jayu. Je̱ kumeen jayu xa ve'e mnu̱pa̱jkvaatsju̱dup je̱tse'e mnu̱xa̱'a̱ajada je̱ja je̱ to̱kin payo̱'yva vyinkujk, ¿ve'em xaja?
59002007	Je̱'e̱ tse'e du̱vinko̱jtspe̱jttup je̱ Cristo, juu' ve'e myaaxu̱xju̱du je̱tse'e m'ijttinit je̱'e̱ je̱ jyayu.
59002008	Jidu̱'u̱m xa ve'e je̱ Ma̱ja̱ Vintsá̱n je̱ jayu du̱pava'añ, ve'em ax jo'n vya'añ je̱p Kunuu'kx Jatyán ku̱jxp: “Tso̱kta je̱ mmuja̱nta̱mda je̱ mmuta̱kta̱mda ve'em ax jo'n viinm mnachó̱kjada.” Jidu̱'u̱m tse'e du̱pavaajñ. Pa̱n mkutyoondup tse'e, o̱y tse'e xtonda.
59002009	Ax pu̱n mviijnk'íxtup tse'e je̱ jayu, to̱kints je̱'e̱ ve'e juu' ve'e mtoondup je̱ts je̱ pava'nu̱n ka̱jxe'e o̱y yak'ix je̱ts ka'a ve'e xkutyonda je̱ pava'nu̱n.
59002010	Ku̱x pa̱n je̱m xa ve'e je̱ jayu juu' ve'e du̱kutoomp je̱ pava'nu̱n, tun to'k viijnji tse'e je̱ pava'nu̱n du̱kakutyún, ax taamp tse'e je̱p to̱kin ja̱a̱tp, ve'em ax jo'n ni to'ka ku̱du̱kakutyuujn jo'n.
59002011	Ku̱x je̱'e̱ pa̱ne'e vaamp: “Ka'a tse'e xyakvintsa̱'kintó̱kidat je̱ navya̱jku̱n”, je̱'e̱ tse'e vaampap: “Ka'a tse'e myakjayu'o̱o̱'ktat.” O̱yame'e xkayakvintsa̱'kintó̱kida je̱ navya̱jku̱n, pa̱n myakjayu'o̱o̱'ktup tse'e, ka'a tse'e xkutyonda je̱ pava'nu̱n.
59002012	Tonda je̱ts ko̱tsta juu' ve'e o̱y, juu' ve'e pyaatyp y'ake̱e̱guip. Mnu̱ja'vidup tse'e je̱tsz yakto̱kimpayo̱'yumdape'e je̱'e̱ ka̱jx ku ve'e nkayakjajtumda je̱tse'e je̱ Nte'yam xputa̱jkimdat je̱tse'e nko̱o̱'kto̱kinto'numdinit.
59002013	Ku̱x ka'a xa ve'e je̱ Nte'yam je̱ jayu du̱tukmo̱'o̱tu̱t pa̱n pa̱ne'e ja̱ myujayu du̱katukmo̱'tp; je̱'e̱ ve'e pa̱n pa̱ne'e je̱ tukmo̱'tu̱n du̱jaye̱jpp.
59002014	Utsta ajchta utsta tsa̱'a̱da, ¿vintso̱s je̱'e̱ ve'e tyun ku ve'e je̱ jayu vya'añ: “Njaanchja'vip a̱tse'e je̱ Nte'yam”, pa̱n ka'a ve'e du̱tún ax jo'n je̱ Nte'yam du̱tsa̱k? Ka'a xa je̱'e̱ ve'e y'o̱'yixju̱t je̱tse'e du̱jayé̱pu̱t je̱ joojntykin juu ve'e xa̱'ma ka̱jx ijtp ku ve'e vya'añ je̱ts jyaanchja'vipe'e, je̱tse'e du̱katún ax jo'n je̱ Nte'yam du̱tsa̱k jo'n, ¿ve'em xaja?
59002015	Va'an tse'e du̱tíjumda je̱ts je̱me'e nu̱to'k je̱ uts je̱ ajch ukpu̱ je̱ uts je̱ tsa̱'a̱ juu' ve'e je̱ vit je̱4 xo̱x ukpu̱ ke̱ kaaky je̱ na̱a̱j ka'ijtu̱xjup.
59002016	Pa̱n ka'a tse'e xmo̱'oda je̱ vit je̱ xo̱x je̱ts je̱ kaaky je̱ na̱a̱j juu' ve'e ka'ijtu̱xjup, ¿ti tse'e o̱y mtoondup pa̱n mnu̱u̱jmidup: “Je̱ Nte'yam tse'e mkunoo'kxjup, jo̱kx tse'e mnaajk'ítju̱t je̱tse'e o̱y mkaayvat”?
59002017	Ax ve'em tse'e, ka'ats je̱'e̱ ve'e tyun ku ve'e je̱ jayu vya'añ je̱ts jyaanchja'vipe'e je̱ Nte'yam je̱tse'e du̱katún ax jo'n je̱ Nte'yam vya'añ.
59002018	Nu̱njajtp xa ve'e ku ve'e nu̱to'k vya'anu̱t: “To'k xa ve'e pa̱ne'e je̱ Nte'yam du̱jaanchja'vip, jado'k tse'e pa̱ne'e du̱toomp je̱ y'oy je̱'e̱.” Jidu̱'u̱mts a̱tse'e n'atsa̱v: Yaknu̱ke̱'xnatá̱kats n'it je̱tws mjaanchja'vipe'e je̱ Nte'yam ku ve'e xkatún juu' ve'e cha̱jkp, ax nyaknu̱ke̱'xnata̱jkipts a̱tse'e je̱ts njaanchja'vip a̱tse'e je̱ Nte'yam je̱'e̱ ka̱jx ku a̱tse'e ntun juu' je̱'e̱ ve'e cha̱jkp.
59002019	Mjaanchja'vipts mitse'e je̱ts je̱ja ve'e to'kji je̱ Nte'yam. O̱yts je̱'e̱ ve'e ku ve'e xjaanchjáva. Ax ka je̱'e̱ ka̱jxyap tse'e ja̱ Nte'yam je̱ jayu du̱kato̱kimpu̱m. Jyaanchja'viduvap tse'e je̱ ko̱'o̱yjáyuvapta je̱ts je̱ja ve'e to'kji je̱ Nte'yam, je̱ tsa̱'a̱ga ka̱jx tse'e myívupta.
59002020	Mits, jayu juu' ve'e ve'em vinmaayp, ka'a xa ve'e o̱y xpayo̱'o̱y. ¿Je̱'e̱ ve'e mtsa̱jkp je̱ts a̱ts mitse'e ntuk'íxu̱t je̱ts ka'a je̱'e̱ ve'e tyun ku ve'e je̱ jayu vya'añ je̱ts jyaanchja'vipe'e je̱ Nte'yam ku ve'e du̱katún juu' ve'e je̱ Nte'yam cha̱jkp?
59002021	Je̱ Nte'yam tse'e du̱kato̱kimpa̱a̱m je̱ nju̱jpit jáyuvamda Abraham je̱'e̱ ka̱jx juu' ve'e tyoon, je̱'e̱ ve'e ku ve'e je̱ y'ónu̱k du̱pu̱u̱jm je̱m yo̱jxpe̱jtu̱n ka̱jxm je̱tse'e je̱ Nte'yam du̱'uktukvintsa̱'a̱gavaajñ.
59002022	¿Kaa̱ ve'e xvinmo̱tu je̱ts juu' ve'e tyoon, je̱'e̱ tse'e du̱yakpook juu' ve'e jyaanchja'vi? Juu' ve'e je̱ Abraham tyoon, je̱'e̱ tse'e du̱yaknu̱ke̱'xnata̱jki je̱ts jyaanchja'vi ve'e je̱ Nte'yam.
59002023	Ax ve'em tse'e tyoojnji je̱ Kunuu'kx Jatyán juu' ve'e vaamp: “Jyaanchja'vi ve'e je̱ Abraham je̱ Nte'yam. Ax je̱ jyaanchja'vin ka̱jx tse'e je̱ Nte'yam kyato̱kimpa̱a̱jmji.” Vaampap xa ve'e je̱ Nte'yam: “Nma̱a̱tnayja'vijup a̱tse'e je̱ Abraham.”
59002024	Ax ve'em tse'e, yaknu̱ja'vip xa ve'e je̱ts je̱ Nte'yame'e je̱ jayu du̱kato̱kimpa̱a̱mp je̱'e̱ ka̱jx juu' ve'e je̱ jayu tyuump, ka je̱'e̱ ka̱jxjyape'e ku ve'e vya'añ je̱ts jyaanchja'vipe'e.
59002025	Nay ve'em tse'e jyajtpa ma̱a̱t je̱ ko̱'o̱tya̱'a̱xap Rahab. Ka'a tse'e je̱ Nte'yam tyo̱kimpa̱a̱jmji ja̱'a̱ ka̱jx juu' ve'e tyoon. Je̱ Rahab tse'e o̱y du̱kuva̱jk je̱ jayu juu' ve'e du̱'ixtu je̱ it je̱tse'e du̱puta̱jki je̱tse'e ña̱jkxtat ku ve'e je̱ viijnk too' du̱pa̱jktini.
59002026	Ve'em ax jo'n je̱ jayu je̱ ñi'kx je̱ kyo̱pk kyatún ku ve'e je̱ jya'vin tyukva'achju̱, ve'em tse'e kyatoompa ku ve'e je̱ jayu vya'anda je̱ts jyaanchja'vidupe'e je̱ Nte'yam je̱tse'e du̱katonda ax jo'n je̱ Nte'yam du̱tsa̱k.
59003001	Utsta ajchta, ka'a xa miitse'e to'k ka̱'a̱jyji mnapyá̱mjadat juu' ve'e je̱ jayu du̱tuk'íxtup je̱ Nte'yam je̱ y'ayook je̱ja je̱ nu̱may jayu vyinkujk. Mnu̱ja'vidup xa ve'e je̱ts nu̱vinxu̱p u̱u̱'me'e nyak'ixpa̱jkumda, nu̱yojk ma̱kk tse'e je̱ Nte'yam xto̱kimpayo̱'yumdat je̱ts ka'a ve'e je̱'e̱ juu' ve'e kayak'ixpa̱jktup.
59003002	Anañu̱joma xa ve'e ntontó̱kimda nko̱jtstó̱kimda. Je̱ jayu juu' ve'e ni vin'ita kaka̱jtstó̱kip, o̱y je̱ts va'ajtsts je̱'e̱ ve'e je̱ jayu, o̱'yixjupts je̱'e̱ ve'e je̱tse'e ñaajkkutojku̱xu̱.
59003003	Mpa̱a̱jmjimdup xa ve'e je̱ jaach je̱ y'ajé̱n je̱p y'ávup je̱tse'e xka̱tsu̱pa̱jkumdat, x'o'yixumju̱du̱p tse'e je̱tse'e xyakja'mdat pu̱n joma ve'e ntso̱jkumda.
59003004	Nay ve'empa je̱ barco, ó̱yam je̱'e̱ ve'e ma̱j je̱tse'e je̱ ma̱kk po̱j tyi'itsju̱, o̱'yixjupts je̱'e̱ ve'e juu' ve'e yakyo̱'yjup je̱tse'e du̱yakna̱jkxu̱t pu̱n joma tso̱ ve'e du̱tsa̱k je̱ pi'k ku̱pu̱ka̱jxji juu' ve'e yaktijp timón.
59003005	Nay ve'empa tse'e jyajtpa ma̱a̱t je̱ to̱o̱ts, jyapi'ka tse'e, má̱jum tse'e je̱ ka̱ts du̱yakvimpit. Ve'em ax jo'n je̱m yukjo̱o̱tm, ma̱ja̱ a̱a̱'k, je̱tse'e jyatunyu̱u̱'nama je̱ pi'k ja̱a̱jn myachjo̱u, je̱tse'e jompaatji tyo̱ya.
59003006	Ax je̱ to̱o̱ts, ve'emts je̱'e̱ ve'e ax jo'n je̱ pi'k ja̱a̱jn juu' ve'e o̱'yixjup je̱tse'e mya̱jivimpítu̱t. 11O̱o̱y xa ve'e kyatun'o̱ya juu' ve'e yajé̱jip ja̱ to̱o̱ts ka̱jx. Je̱ to̱o̱ts ka̱jx tse'e nu̱jom je̱ jayu du̱yaktáñ ja̱p to̱kin ja̱a̱tp. Ve'em xa ve'e je̱ to̱o̱ts ax jo'n ku̱yakna̱'k je̱ ja̱a̱jn joma ve'e je̱ jayu xa̱'ma ka̱jx chaachpaattinit je̱tse'e ja̱ jayu du̱yakvinto̱ki.
59003007	O̱'yixjupts je̱'e̱ ve'e je̱ jayu je̱tse'e du̱yakyóju̱t o̱yjuu' ta̱nu̱ka, je̱ yukjo̱o̱tmit tá̱nu̱k, je̱ je̱yyva tá̱nu̱k, je̱ tsaa'n, je̱ts je̱ na̱tá̱nu̱k. Ax ta̱ tse'e du̱yakyuj.
59003008	Ax ni pa̱na tse'e kya'o̱'yuixju̱ je̱tse'e je̱ to̱o̱ts du̱yakyóju̱t, ni pa̱na tse'e je̱ too̱o̱ts du̱kayakkutujkja. ¡O̱o̱yts je̱'e̱ ve'e kyatun'o̱ya! Ve'em xa je̱'e̱ ve'e ax jo'n ja tsaa'n je̱ xya̱vat.
59003009	Ja̱ to̱o̱ts xa ve'e ntuk'o̱ñu̱ko̱jtsimdup je̱ nMa̱ja̱ Vintsá̱namda, je̱ Dios Tee', je̱ to̱o̱ts tsee̱ ntukko̱'oñu̱ko̱jtsimdup je̱ nmujáyuvamda, juu' ve'e je̱ Nte'yam pya̱a̱m ku ve'e ñay'apa̱mnajxji.
59003010	Je̱p xa ve'e je̱ jayu y'ávup pyítsum je̱ ayook juu' ve'e je̱ Nte'yam du̱'o̱ñu̱ko̱jtsip, nay jé̱pjyam tse'e y''ávup pyítsum ja̱ ayook juu' ve'e je̱ Nte'yam pya̱a̱m ku ve'e ñay'apa̱mnajxji.
59003011	Ka'a xa ve'e nvaat joma ve'e myu'ut je̱ tse̱k na̱a̱j je̱tse'e myo'tko̱jpat je̱ ta'mu̱ts na̱a̱j, ¿ve'em xaja?
59003012	Ni ka'a tse'e nvaatpa je̱tse'e to'k je̱ higo ku̱p du̱yakta̱'mat je̱ olivos ta̱a̱jm, kaa̱ tse'e nvaatpa je̱tse'e je̱ tsaaydum aa'ts du̱yakta̱'mat je̱ higo ta̱a̱jm, ¿ve'em xaja? Nay ka'a tse'e y'o̱'yiva to'k je̱ mo'ot joma ve'e pyuítsum je̱ ta'mu̱ts na̱a̱j je̱tse'e je̱e̱jyam pyitsumko̱jpat je̱ tse̱k na̱a̱j.
59003013	Pa̱n je̱m xa ve'e je̱ jayu juu' ve'e viji kej je̱tse'e o̱y juu' jaty du̱vinmo̱tu, va'an tse'e du̱yaknu̱ke̱'xnatá̱ka je̱ts ve'em je̱'e̱ ve'e ku ve'e jyoojntykat ax jo'n du̱paa'ty du̱'ake̱e̱ga, ku ve'e je̱ y'oy je̱'e̱ du̱tónu̱t je̱ nu̱u̱'k aaj je̱ nu̱u̱'k jo̱o̱t ma̱a̱t je̱ts je̱ vijin je̱ ke̱ju̱n ma̱a̱t.
59003014	Ax pa̱n je̱ m'avintso̱ vinma'yu̱n myaktonuvaajndup je̱ts pa̱n mtso̱jktupe'e je̱tse'e je̱ jayu du̱tóndat ax jo'n mva'anda, ka'a tse'e mnamya̱jajadat je̱tse'e mva'andat je̱ts ka'a je̱'e̱ ve'e vye'ema.
59003015	Ku ve'e je̱ jayu ve'em je̱ ko̱'oy vinma'yu̱n du̱jayep, ka'a tse'e du̱jayep je̱ vijin je̱ ke̱ju̱n juu' ve'e je̱ Nte'yam yajkyp; ja̱ ko̱'oyjáyuvapts je̱'e̱ ve'e je̱ vinma'yu̱n du̱yakjé̱jip, ve'emts je̱'e̱ ve'e je̱ vinma'yu̱n juu' ve'e jyaye̱jptup pa̱n pa̱n jatye'e du̱ma̱a̱tnavya̱a̱'nju̱dup je̱ naxviijnit je̱ kyo̱'o̱y je̱'e̱.
59003016	Ku̱x joma xa ve'e je̱ jayu du̱yaktonda je̱ y'avintso̱ vinma'yu̱nda je̱tse'e y'é̱kjada ku ve'e je̱ viijnk jayu y'ó̱yada, nay já̱mjyam tse'e je̱ jayu o̱yvintso̱va jyátu̱kada je̱tse'e du̱tonda nu̱jom juu' jatye'e ka ó̱yap.
59003017	Ax ku tse'e je̱ jayu du̱jayep je̱ vijin je̱ ke̱ju̱n juu' ve'e je̱ Nte'yam yajkyp, too'va̱jkpts je̱'e̱ ve'e je̱ va'ajts aaj je̱ va'ajts jo̱o̱t du̱jayep, cha̱jkpts je̱'e̱ ve'e je̱tse'e je̱ o̱y jo̱o̱t du̱jaye̱jpnit ma̱a̱t anañu̱joma je̱ jayu, ka'a tse'e je̱ y'avintso̱ vinm'ayu̱nji du̱pu̱m, napya̱a̱jmjup tse'e je̱p kutojku̱n pa'tkup, o̱o̱y tse'e je̱ jayu du̱tuntukma̱'a̱t, tum o̱yts je̱'e̱ ve'e juu' ve'e tyuump kya̱jtsp.
59003018	Je̱'e̱da juu' ve'e du̱'íxtidup vintso̱ ve'e je̱ jayu chu̱u̱nidinit o̱y aaj o̱y jo̱o̱t, je̱'e̱ ka̱jx tse'e je̱ nu̱may jayu jyoojntykada ax jo'n je̱ Nte'yam du̱tsa̱k.
59004001	¿Tis je̱'e̱ ve'e juu' ve'e du̱yakjé̱jip je̱ tso'oxpa̱jku̱n je̱ts je̱ ko̱jtsvintso̱'vu̱n juu' ve'e mjaye̱jptup? Je̱ m'avintso̱ vinma'yu̱n xa je̱'e̱ ve'e. Mtso'oxpa̱jktupe'e je̱ y'oy je̱'e̱ ku̱xe'e xyaktonda je̱ m'a̱vintso̱ vinma'yu̱nda, ¿ve'em xaja?
59004002	Mtso̱jktupe'e je̱tse'e juu' xjayé̱ptat, ax ka'a tse'e m'o̱'yixjada je̱tse'e xjayé̱ptat, je̱'e̱ ka̱jx tse'e myakjayu'o̱o̱'kuva'anda. Mtso̱jktuvap tse'e je̱tse'e xjayé̱ptat juu' ve'e je̱ viijnk jayu jyaye̱jptup, ax ka'a tse'e m'o̱'yixjada je̱tse'e xjayé̱ptat, je̱'e̱ ka̱jx tse'e mnakyo̱jktsvintsó̱vjada. Ka'a tse'e xjaye̱pta juu' ve'e mtso̱jktup, ku̱x ka'a ve'e je̱ Nte'yam x'amó̱tuda.
59004003	Ax ku tse'e je̱ Nte'yam x'amó̱tuda, ka'a tse'e myakmo̱'o̱da ku̱x ka'a ve'e o̱y jo̱o̱t x'amó̱tuda; m'amó̱tudup xa ve'e juu' je̱tse'e xyaktóndat je̱ m'avintso̱ vinma'yu̱nda.
59004004	¡Miitsta, jáyuda juu' ve'e je̱ Nte'yam du̱maso̱o̱ktup, mnu̱ja'vidup xa ve'e je̱ts pa̱n pa̱ne'e du̱ma̱a̱tnavya̱a̱'njup je̱ naxviijnit je̱ kyo̱'o̱y je̱'e̱, ka'ats je̱'e̱ ve'e du̱ma̱a̱tnayjávaja je̱ Nte'yam! Pa̱n pa̱n xa ve'e du̱ma̱a̱tnavya̱a̱'njup je̱ naxviijnit je̱ kyo̱'o̱y je̱'e̱, cho'oxpu̱jkpts je̱'e̱ ve'e je̱ Nte'yam.
59004005	Ka'a xa ve'e nu̱nko̱o̱jyji je̱ Kunuu'kx Jatyán vya'añ: “Je̱ Espíritu Santo, juu' ve'e je̱ Nte'yam pya̱a̱m yam nja'vin ka̱jxmamda, o̱o̱yts je̱'e̱ ve'e du̱tuntsa̱k je̱tse'e pa̱n viijnk nkatso̱jkumdat ax jo'n je̱ Nte'yam.” Jidu̱'u̱m tse'e vya'añ.
59004006	Ax ka vanxú̱pjyap tse'e, o̱o̱ye'e je̱ Nte'yam je̱ maa'yu̱n xtuntoojnjimda je̱tse'e xputa̱jkimda. Ve'em xa je̱'e̱ ve'e du̱tún ax jo'n je̱ Kunuu'kx Jatyán vyaampa: “Cho'oxpu̱jkp xa ve'e je̱ Nte'yam pa̱n pa̱n jatye'e namyá̱jijidup; ax tyoojnjip tse'e je̱ jayu je̱ maa'yu̱n juu' ve'e je̱ nu̱u̱'k aaj je̱ nu̱u̱'k jo̱o̱t du̱jaye̱jptup.” Jidu̱'u̱m tse'e vya'añ.
59004007	Ax ve'em tse'e, napyá̱mjada je̱m je̱ Nte'yam y'am kya̱'m. Ka'a tse'e mnamyaso̱'o̱kjadat je̱tse'e xtóndat xkó̱tstat juu' ve'e je̱ ko̱'o̱yjáyuvap cha̱jkp. Ku ve'e ve'em xtóndat ax jo'n a̱tse'e nva'añ jo'n, mkuke̱'e̱kjadap tse'e je̱ ko̱'o̱yjáyuvap.
59004008	Mutá̱mada je̱ Nte'yam, je̱ts je̱'e̱ ve'e mmutá̱mijiduvat. To̱kin toompada, maso̱o̱ktini je̱ mko̱'o̱y joojntykinda. Pa̱n pa̱n jatye'e du̱ma̱a̱tnavya̱a̱'nuvaajnju̱dup je̱ Nte'yam je̱tse'e nay je̱'e̱jyji du̱tonuvaampa je̱ naxviijnit je̱ kyo̱'o̱y je̱'e̱, naajkva'atsjada.
59004009	Ya'axta je̱ tsaachvinma'yuu̱n ma̱a̱t je̱ ka ó̱yap ka̱jx juu' ve'e mtoondup. Mxiiktup xa ve'e u̱xyam, ñojk'ó̱y tse'e ku̱mya'axta; mxoojntktup tse'e u̱xyam, ñojk'ó̱y tse'e ku̱mtsaachvinmáyda.
59004010	Naajkpi'kajada naajkmootskajada je̱ja je̱ Nte'yam vyinkujk, van'it tse'e myakmá̱jajadat.
59004011	Utsta ajchta utsta tsa̱'a̱da, ka'a tse'e to'k jado'k mnapyakó̱tsjadat, vimpit atu̱j ve'e mnachó̱kjadat, ve'em ax jo'n je̱ Nte'yam je̱ pyava'nu̱n vya'añ. Pa̱n pa̱n xa ve'e je̱ y'uts je̱ y'ajch ukpu̱ je̱ y'uts je̱ cha̱'a̱ du̱ko̱'o̱ñu̱ko̱jtsip ukpu̱ du̱to̱kimpayo̱'yp, ve'emts je̱'e̱ ve'e ax jo'n to'k juu' ve'e vaamp je̱ts ka'a ve'e je̱ Nte'yam je̱ pyava'nu̱n tyun. Ax mits, jyapa̱na mitse'e, pa̱n mtuumpts mitse'e ve'em, ka'ats mitse'e xkutyún je̱ Nte'yam je̱ pyava'nu̱n, ve'em xa mitse'e ax jo'n je̱'e̱ juu v'e vaamp je̱ts ka ó̱yap je̱'e̱ ve'e je̱ Nte'yam je̱ pyava'nu̱n.
59004012	Ja Nte'yam, juu' ve'e je̱ pava'nu̱n du̱yajk je̱tse'e je̱ jayu du̱to̱kimpayo̱'o̱y, je̱'e̱jyji tse'e to'k vaamp je̱ts pa̱n pa̱n jatye'e na̱jkx jyoojntykindini xa̱'ma ka̱jx je̱ts pa̱n pa̱n jatye'e na̱jkx chaachpaattini xa̱'ma ka̱jx. ¿Pa̱nts mitse'e mnatyijju̱ je̱ts mitse'e xto̱kimpayo̱'o̱y je̱ viijnk jayu?
59004013	Amo̱tunaxta, jyapa̱na miitsta. Mvaandup xa ve'e je̱ts u̱xyame'e ukpu̱ kepe'e mna̱jkxtat je̱m kajpu̱n ka̱jxm je̱tse'e je̱m mtándat to'k joojnt je̱tse'e o̱o̱y je̱ meen xtumpá̱ktat.
59004014	Ka'a xa miitse'e xnu̱jávada vintso̱ ve'e kep juu' tyónju̱t kyó̱tsju̱t. Ka'a ve'e xnu̱jávada vinxu̱p xa̱a̱j ve'e mjoojntykadat mnaxviijnadat. Ve'em xa u̱u̱'me'eda ax jo'n je̱ naxpúxux, ve̱e̱'nji tse'e y'it je̱tse'e tyó̱kini.
59004015	Ñojk'ó̱y xa ve'e je̱tse'e jidu̱'u̱m nva'numdat: “Pa̱n vaamp xa ve'e je̱ Nte'yam, joojntykimdap tse'e je̱tse'e nto'numdat to'k viijn ukpu̱ jado'k viijn.”
59004016	Ax mnayá̱jijidup tse'e. Ka'a xa je̱'e̱ ve'e y'o̱ya ku ve'e ve'em xtonda.
59004017	Je̱'e̱ ka̱jx tse'e, je̱ jayu juu' ve'e du̱janu̱ja'vip ti ve'e o̱y je̱tse'e du̱tónu̱t, je̱tse'e ve'em du̱katún, to̱kintoompts je̱'e̱ ve'e.
59005001	Va'an tse'e du̱ya'axta pa̱n pa̱n jatye'e kumeenda, va'an tse'e du̱tsaachvinmáyda je̱ tsaachpaatu̱n ka̱jx juu' ve'e tukka̱daakjidinup.
59005002	Juu' xa ve'e jyaye̱jptup, ve'emts je̱'e̱ ve'e je̱ja je̱ Nte'yam vyinkujk ax jo'n ku̱vyinto̱kika̱jxni je̱ts ax jo'n je̱ vit je̱ xo̱x juu' ve'e je̱ to̱tuk tu̱du̱tukka'yika̱jxni.
59005003	Je̱ts je̱ oro meen je̱ plata meen juu' ve'e jyaye̱jptup, yaknu̱ke̱'xnatá̱kapts je̱'e̱ ve'e je̱ts ka'a je̱'e̱ ve'e y'o̱ya juu' ve'e tyoondup. Ve'emts je̱'e̱ ve'e je̱ myeen ax jo'n ku̱y'a̱a̱'tsni, je̱tse'e je̱ u̱u̱'ts ku̱y'it ax jo'n je̱ ja̱a̱jn juu' ve'e je̱ chu'uts du̱yakto̱o̱yp. Ta̱ tse'e o̱o̱y je̱ myeen je̱ts je̱ pya̱a̱mdu̱k du̱tumpa̱kmokta; ax tá̱minup tse'e je̱ ita̱ka̱x.
59005004	Ka'a tse'e du̱mujooydi je̱ toompata̱jk juu' ve'e du̱pa̱kmojktu je̱ trigo ta̱a̱jm. Va'an tse'e je̱ kumeen jayu du̱'amo̱tunaxta vintso̱ ve'e je̱ toompa ñu̱'a̱a̱'najada. Ax ka̱ts'amo̱tunajxju̱dupts je̱'e̱ ve'e je̱ Ma̱ja̱ Vintsá̱n, juu' ve'e nu̱jom du̱ka̱'mika̱jxp.
59005005	O̱o̱y tse'e je̱ kumeen jayu du̱tuntukxo̱o̱ndu̱kta yaja naxviijnit itu̱ku̱jx je̱tse'e o̱o̱y du̱tunjaye̱pta juu' ve'e cho̱jktup. Ve'em xa je̱'e̱ ve'eda ax jo'n je̱ tsapkaaj juu' ve'e ja̱ jayu yakyee'kp je̱tse'e du̱yak'a̱a̱'k.
59005006	Tyo̱kimpa̱a̱mdu xa je̱'e̱ ve'e je̱ jayu juu' ve'e kato̱kintoondup, je̱tse'e du̱yak'o̱o̱'kti, ax ka'a tse'e cho'oxpa̱jkjidi.
59005007	Je̱'e̱ ka̱jx tse'e, utsta jachta utsta tsa̱'a̱da, muté̱nada juu' van'it paat ku ve'e je̱ Ma̱ja̱ Vintsá̱n myiinnuvat. Yakkó̱pkada vintso̱ ve'e je̱ yoova toompa du̱'a'ix ku ve'e je̱ trigo je̱ tya̱a̱jm du̱yakje̱ja, y'a'ixpts je̱'e̱ ve'e ku ve'e tyo'ukva'añ je̱ts nay ve'empa ku ve'e je̱ po̱o̱du̱n ñaxy.
59005008	Nay ve'empats miitse'eda, muté̱nada juu' jaty, je̱ xo̱o̱jntku̱n ma̱a̱t tse'e x'a'íxtinit je̱ Ma̱ja̱ Vintsá̱n, ku̱x tá̱minupe'e je̱ xa̱a̱j ku ve'e myiinnuvat.
59005009	Utsta ajchta utsta tsa̱'a̱da, ka'a tse'e to'k jado'k xpakó̱tstat, ve'em tse'e je̱ Nte'yam mkato̱kimpayo̱'o̱yjadat je̱'e̱ ka̱jx. Tá̱mani je̱'e̱ ve'e ku ve'e je̱ jayu du̱to̱kimpayo̱'ynit.
59005010	Jaa'myé̱tsta je̱ Nte'yam je̱ y'ayook ko̱jtsnajxpata̱jkta. Mnu̱ja'vidinup xa ve'e vintso ve'e juu' jaty du̱muténidi ku ve'e chaachpaatti.
59005011	Ve'em xa u̱u̱'me'e nja'vimda je̱ts xo̱o̱n je̱'e̱ ve'eda pa̱n pa̱n jatye'e du̱muténidu je̱ tsaachpaatu̱n. M'amo̱tunajxtu tse'e vintso̱ ve'e je̱ Job je̱ tsaachpaatu̱n du̱muteni je̱ts mnu̱ja'vidinupts miits je̱'e̱ ve'e vintso̱ ve'e je̱ Nte'yam je̱ maa'yu̱n tyo'nu̱xji ku ve'e je̱ tsaachpaatu̱n du̱yaknajxy. Ñu̱'ixka̱daakypts je̱'e̱ ve'e je̱ Nte'yam je̱ jayu je̱tse'e o̱o̱y je̱ tukmo̱'tu̱n du̱tunjayep.
59005012	Utsta ajchta utsta tsa̱'a̱da, ax juu' tse'e du̱nu̱vinko̱pkika̱jxp, ya̱'a̱ts je̱'e̱ ve'e: Ka'a tse'e je̱ Nte'yam xyaknáxtat. Ka'a tse'e je̱ tsapjo̱o̱tmit it xyaknajxtuvat, ka'a tse'e ya̱ naxviijnit it xyaknajxtuvat, ni ti viijnka tse'e xkayaknajxtuvat; ñojk'ó̱ye'e mva'andat “ve'em” juu' ve'e ve'em, je̱ts “ka'a” juu' ve'e ka'a. Ax ve'em tse'e je̱ Nte'yam mkato̱kimpayo̱'oyjadat je̱'e̱ ka̱jx.
59005013	Pa̱n je̱m xa ve'e nu̱to'k miitsta juu' ve'e tsaachpaatp, va'an tse'e du̱tsapka̱tsu̱. Pa̱n je̱m tse'e nu̱to'k miista juu' ve'e xo̱o̱jntkp, va'an tse'e je̱ Nte'yam du̱vin'u̱vu̱.
59005014	Pa̱n je̱m tse'e nu̱to'k miitsta juu' ve'e pa̱jkjup, va'an tse'e du̱vatsa̱vu̱ pa̱n pa̱n jatye'e du̱nu̱vinténidup je̱ jaanchja'vivata̱jk, je̱tsze'e ñu̱tsapkó̱tsjadat, je̱tse'e je̱ pa'am jayu je̱ olivos aceite yakpa̱a̱jmjat je̱ Ma̱ja̱ Vintsá̱n ka̱jx.
59005015	Ax je̱ nu̱tsapko̱jtspada, pa̱n jyaanchja'vidupe'e je̱ts je̱ Nte'yame'e du̱yakjo̱tkada'akup ja̱ pa'am jayu, jo̱tka̱da'akupts je̱'e̱ ve'e. Ax pa̱n to̱kintoonts je̱'e̱ ve'e je̱ pa'am jayu, to̱kinme̱e̱'kxjupts je̱'e̱ ve'e je̱ Nte'yam.
59005016	Je̱'e̱ ka̱jx tse'e, namyumavyátsjada vimpit atu̱j je̱ts nañu̱tsapkó̱tsjada, ve'em tse'e mjo̱tka̱da'aktat. Ku ve'e je̱ jayu chapka̱ts juu' ve'e tu̱v jáyuvip joojntykip, o̱o̱yts je̱'e̱ ve'e tyuntún.
59005017	Vanxu̱p xa ve'e je̱ Elías jyáyuviva jyoojntykiva y'ijt ax jo'n u̱u̱'mda. To'k aaj to'k jo̱o̱t tse'e chapka̱jts je̱tse'e kyato'oju̱t, ax ka'a tse'e tyuuj toojk joojnt jagojkm.
59005018	Van'it tse'e chapko̱jtsnuva, je̱tse'e ma̱kk tyuntuuj je̱tse'e je naax du̱yakjá̱jinuva je̱ tukjoojntykin.
59005019	Utsta ajchta utsta tsa̱'a̱da, pa̱n je̱m xa ve'e nu̱to'k miitsta juu' ve'e je̱ Nte'yam je̱ tyoo' du̱maso̱o̱kp je̱tse'e jado'k tyuk'avimpítaja,
59005020	va'an tse'e du̱nu̱java je̱ts je̱'e̱ juu' ve'e to'k je̱ to̱kin toompa je̱ Nte'yam je̱ tyoo' du̱tuk'avimpijtip, tyuknu̱va'atsupts je̱'e̱ ve'e je̱ to̱kin toompa je̱ tsaachpaatu̱n juu' ve'e xa̱'ma ka̱jx ijtnup je̱tse'e je̱ Nte'yam mye̱e̱'kxu̱xju̱t may je̱ tyo̱kin.
60001001	A̱tse'e je̱ Pedro, je̱ Jesucristo je̱ kyuká̱tsiva. Máyam a̱tse'e je̱ Dios ntuknu̱ke̱xta je̱ jayu juu' ve'e tso̱o̱'ndu je̱m ñaxka̱jxmda je̱tse'e pa̱jkva'kxy cha̱a̱nada je̱m Ponto, je̱m Galacia, je̱m Capadocia, je̱m Asia, je̱ts je̱m Bitinia.
60001002	Je̱ Dios Tee', ve'em ax jo'n du̱nu̱pa̱a̱jmtki, je̱'e̱ tse'e mvinko̱o̱jnju̱du je̱tse'e va'ajts je̱ mjo̱o̱tta je̱ mja'vinda y'ijtnit je̱ Espíritu Santo ka̱jx, je̱tse'e xka̱tsu̱pa̱jktinit je̱ Jesucristo, je̱tse'e je̱ mto̱kin mtuknu̱vaatsjidinit je̱ Jesucristo je̱ y'o̱o̱'ku̱n ka̱jx ku ve'e je̱ ñu̱u̱'pu̱n du̱masa̱a̱k. O̱o̱ye'e xtunjayé̱ptat je̱ kunoo'kxu̱n je̱ts je̱ o̱y jo̱o̱t.
60001003	¡Yakma̱ja yakjaancha tse'e y'ijtnit je̱ Nte'yam, je̱ nMa̱ja̱ Vintsá̱namda Jesucristo je̱ Ntye'yam, je̱'e̱ je̱ Tyee'! Je̱'e̱ ve'e ku ve'e o̱o̱y je̱ tukmo̱'tu̱n du̱tunjayep, je̱'e̱ ka̱jx tse'e xmo̱'yumdi je̱ nam joojntykin je̱ Jesucristo ka̱jx, je̱'e̱ ve'e ku ve'e du̱yakjoojntykpa̱jknuva ku ve'e y'uk'a̱a̱'k. Ya̱ nam joojntykin ka̱jx tse'e n'a'íxumda je̱ y'o̱y je̱'e̱ juu' ve'e miinnup.
60001004	Ax ve'em tse'e nnu̱ja'vimda je̱ts yakmo̱'yumdinupe'e je̱ pu̱k juu' ve'e va'ajts ijtp xa̱'ma ka̱jx, juu' ve'e je̱ Nte'yam yak'ijtp je̱m tsapjo̱o̱tm, ka'ats je̱'e̱ ve'e vye'ema ax jo'n je̱'e̱ juu' ve'e vintó̱kip, ka'ats je̱'e̱ ve'e vye'ema ax jo'n je̱'e̱ juu' ve'e nii'kxp.
60001005	Ku̱xe'e je̱ Nte'yam xjaanchjávada, je̱'e̱ ka̱jx tse'e je̱ mya̱kkin ka̱jx m'íxjada mjayé̱pjada, apa̱a̱mdu̱kani tse'e du̱jayep je̱ nu̱tso̱o̱ku̱n juu' ve'e yaknu̱ke̱'xnata̱jkinup ku ve'e tun tá̱mani vye̱'nat je̱ ita̱ka̱x.
60001006	Mxo̱o̱jntktup tse'e ku̱xe'e ve'em x'a'ixta, ó̱yame'e u̱xyam mtsaachpaa'tta ku ve'e ve̱e̱'n ya̱ it ñaxy je̱tse'e xyaknaxta je̱ cho'ox je̱'e̱ ka to'k viijnap.
60001007	Je̱'e̱ ka̱jxts ya̱'a̱ ve'e ve'em je̱tse'e yak'íxu̱t je̱ts mjaanchja'vidupe'e je̱ Jesucristo, je̱'e̱ts je̱'e̱ ve'e ku ve'e xmuté̱nadat je̱ cho'ox je̱'e̱. Je̱ oro, ó̱yam je̱'e̱ ve'e kyutó̱kiyu̱t, van'ítnum tse'e kye'ex je̱ts oro je̱'e̱ ve'e ku ve'e yakpu̱m je̱m ja̱njo̱o̱tm je̱tse'e jyu̱'u̱. Ax je̱ jaanchja'vin juu' ve'e mjaye̱jptup, nu̱yojkts je̱'e̱ ve'e o̱o̱y du̱tunnu̱ma̱ja je̱ts ka'a ve'e je̱ oro, ke̱'xpapts je̱'e̱ ve'e o̱y vintso̱ ve'e je̱ Nte'yam xjaanchjávada ku ve'e xmuté̱nada je̱ cho'ox je̱'e̱. Tá̱vani tse'e xmuté̱nada vye'na je̱ cho'ox je̱'e̱, van'it tse'e je̱ Nte'yam m'o̱ñu̱kó̱tsajadat, myakmá̱jajadat, je̱tse'e je̱ vintsa̱'kin mmo̱'o̱jadat. Ve'em tse'e du̱tónu̱t je̱ xa̱a̱j ku ve'e je̱ Jesucristo ñaajknu̱ke̱'xnata̱jkijinit.
60001008	O̱yame'e je̱ Jesucristo xka'ixti, o̱o̱y tse'e xtuntso̱kta; ó̱yame'e u̱xyam xka'ixta, mjaanchja'vidupts miits je̱'e̱ ve'e je̱tse'e o̱o̱y mtunxo̱o̱ndu̱kta je̱ xo̱o̱jntku̱n ma̱a̱t juu' ve'e je̱ ayook kayakpaatp je̱tse'e nko̱jtsvaatsumdat.
60001009	Ve'em tse'e xtonda ku̱x ku ve'e xjaanchjávada je̱ Jesucristo, mjaye̱jptup tse'e je̱ joojntykin juu' ve'e xa̱'ma ka̱jx ijtp.
60001010	Je̱ Nte'yam je̱ y'ayook ko̱jtsnajxpata̱jkta, je̱'e̱ tse'e o̱o̱y du̱tumpayo̱'ydu je̱tse'e du̱'íxtidi vintso̱ ve'e du̱nu̱jávadat ti ve'e tyijp ku ve'e je̱ jayu du̱jaye̱pta ya̱ joojntykin juu' ve'e xa̱'ma ka̱jx ijtp, je̱'e̱ tse'e du̱'ava'nidu je̱ts mkunoo'kxjadape'e je̱ Nte'yam,
60001011	y'íxtiduts je̱'e̱ ve'e pa̱n vin'ite'e je̱ts vintso̱ ve'e je̱ Nte'yam ve'em du̱tónu̱t. Je̱ Espíritu Santo, juu' ve'e ijtp je̱m je̱ Nte'yam jya'vin ka̱jxm, je̱'e̱ tse'e ijtpa je̱m jya'vin ka̱jxmda, tuk'íxju̱duts je̱'e̱ ve'e je̱tse'e too'va̱jkp vya'nu̱xjidi je̱ts ti tsaachpaatu̱ne'e je̱ Cristo yaknáxup je̱ts je̱ ma̱jin juu' ve'e u̱x'o̱o̱k jyayé̱pup.
60001012	Je̱ Nte'yam tse'e tuknu̱ja'vijidu je̱ts ka je̱'e̱pe'e viinm je̱ y'o̱'yin juu' ve'e y'ava'nidu, u̱u̱'m je̱'e̱ ve'e je̱ n'o̱'yinamda, je̱'e̱ ve'e ku ve'e du̱nu̱ko̱jtsti juu' ve'e je̱ Espíritu Santo ka̱jx mva'nu̱xju̱du je̱ jáyuda juu' ve'e du̱'ava'nidup je̱ o̱y ka̱ts je̱ o̱y ayook, je̱ Espíritu Santo, juu' ve'e tso̱o̱'n je̱m tsapjo̱o̱tm je̱tse'e yakkex yaja naxviijn. Ax juu' tse'e myaktuknu̱ja'vidu, je̱'e̱ts je̱'e̱ ve'e juu' ve'e je̱ aangelesta̱jk cho̱jktu je̱tse'e du̱vinmó̱tudat.
60001013	Ax je̱'e̱ ka̱jx tse'e, naajk'ítjada viji kej je̱ts nay'akuva̱a̱'najada, je̱'e̱ tse'e myakkó̱pkadap je̱ ma̱ja̱ maa'yu̱n juu' ve'e je̱ Nte'yam mto'nu̱xjadap je̱ xa̱a̱j ku ve'e je̱ Jesucristo ñaajknu̱ke̱'xnata̱jkijinit.
60001014	Ve'em xa ve'e du̱tsa̱k je̱tse'e m'ijttinit ax jo'n je̱ pi'k ónu̱k juu' ve'e ka̱tsu̱pa̱jktup, ka'a tse'e m'ukjoojntykidinit ax jo'n mjoojntykidi ku ve'e xkanu̱ja'vidi je̱ Nte'yam je̱ y'ayook.
60001015	Jidu̱'u̱m tse'e mjoojntykadat: Pa̱n ti ve'e mtoondup mko̱jtstup, je̱ va'ajts aaj je̱ va'ajts jo̱o̱t ma̱a̱t tse'e ve'em xtóndat xkó̱tstat, ve'em ax jo'n je̱ Nte'yam, juu' ve'e myaaxu̱xju̱du, je̱'e̱ tse'e je̱ va'ajts aaj je̱ va'ajts jo̱o̱t du̱jaye̱jpp.
60001016	Ku̱x jidu̱'u̱m xa ve'e je̱ Kunuu'kx Jatyán vya'añ: “Jaye̱pta je̱ va'ajts aaj je̱ va'ajts jo̱o̱t, ve'em ax jo'n a̱tse'e je̱ va'ajts aaj je̱ va'ajts jo̱o̱t njayep.” Jidu̱'u̱m tse'e vya'añ.
60001017	Ku̱xe'e xmuko̱tsta je̱ Dios Tee', je̱'e̱ pa̱ne'e nu̱jom je̱ jayu du̱to̱kimpayo̱'yp ax jo'n du̱paa'ty du̱'ake̱e̱ga, ve'em ax jo'n to'k jado'k du̱tonda du̱ko̱tsta juu' ve'e o̱y je̱ts juu' ve'e ka ó̱yap, je̱'e̱ ka̱jx tse'e tun vinko̱pk je̱tse'e je̱ Nte'yam xvinjávadat xvintsa̱'a̱gadat pa̱n vinxu̱p xa̱a̱j pa̱n vinxu̱p joojnte'e mjoojntykada mnaxviijnada.
60001018	Mnu̱ja'vidinup xa miitse'e vintso̱ ve'e myakkujocho̱o̱kti je̱tse'e ve'em mko̱o̱'kjoojntykidinit ax jo'n jyoojntykidi je̱ ju̱jpit jáyuda; ka'ats je̱'e̱ ve'e tyo'nu̱xjidi vintso̱ ve'e jyoojntykidi. Juu'ts miitse'e myaktukkujocho̱o̱ktu, ka'ats je̱'e̱ ve'e vye'ema ax jo'n juu' ve'e kutó̱kiyup, ax jo'n je̱ plata ukpu̱ je̱ oro.
60001019	Va'ajts tsó̱vaxts miitse'e myakkujocho̱o̱kti, je̱'e̱ts je̱'e̱ ve'e ku ve'e je̱ Cristo xku'o̱o̱'kimdi ax jo'n je̱ carnero ónu̱k juu' ve'e o̱y je̱ts tsoj je̱tse'e je̱ Nte'yam yaktukvintsa̱'ki.
60001020	Ka'anume'e ya̱ it cho̱o̱'ndu̱k vye'na je̱tse'e je̱ Nte'yam du̱nu̱pa̱a̱jmtki je̱tse'e je̱ Cristo xku'o̱o̱'kimdat, ax u̱xya námnum tse'e, ku ve'e kuka̱xa ámani, miits je̱ m'o̱'yin ka̱jxtats je̱'e̱ ve'e ve'em tyoojnji.
60001021	Ku̱x to'k muke'e m'itta je̱ Cristo ma̱a̱t, je̱'e̱ ka̱jx tse'e xjaanchjávada je̱ Nte'yam, juu' ve'e yakjoojntykpa̱jkju je̱tse'e yakmá̱jiji yakjaanchiji. Ax ve'em tse'e xjaanchjávada je̱ Nte'yam je̱tse'e x'a'ixta je̱ y'o̱y je̱'e̱ juu' ve'e miimpnum.
60001022	Mnaajkvaatsju̱du xa ve'e ku ve'e xka̱tsu̱pa̱jkti je̱ tyu̱v je̱'e̱ je̱tse'e ve'em xtso̱kta je̱ jaanchja'vivata̱jkta. Je̱'e̱ ka̱jx tse'e, nachó̱kjada to'k jado'k to'k aaj to'k jo̱o̱t.
60001023	Je̱ Nte'yam je̱ y'ayook ka̱jx tse'e je̱ nam joojntykin mmo̱o̱jyjidi, je̱ ayook juu' ve'e kakutó̱kip je̱tse'e xa̱'ma ka̱jx y'it, juu' ka̱jxe'e je̱ joojntykin jye̱ja.
60001024	Ve'em xa ya̱'a̱ ve'e ax jo'n je̱ Kunuu'kx Jatyán vya'añ: Ve'em xa ve'e je̱ jayu ax jo'n je̱ yukjo̱o̱tmit aajy ojts, ve'emts je̱'e̱ ve'e je̱ mya̱jin ax jo'n je̱ yukjo̱o̱tmit pu̱j, ta̱a̱tsnup tse'e je̱ aajy je̱ ojts je̱tse'e kyu̱sta̱ka je̱ pu̱j,
60001025	ax je̱ Ma̱ja̱ Vintsá̱n je̱ y'ayook, xa̱'ma ka̱jxts je̱'e̱ ve'e y'it. Ax je̱'e̱ts je̱'e̱ ve'e je̱ o̱y ka̱ts je̱ o̱y ayook juu' ve'e myakvaajnjidu.
60002001	Je̱'e̱ ka̱jx tse'e, maso̱kka̱jxtini nu̱jom juu' jatye'e ka ó̱yap, ka'a tse'e pa̱n x'ukvin'a̱a̱'ndinit, ka'a tse'e m'uktaayidinit, ka'a tse'e m'uk'ijttinit me̱jts'aaj me̱jtsjo̱o̱t, ka'a tse'e m'uk'e̱jkjidinit ku ve'e juu' mka'o̱'yixjada ax jo'n je̱ viijnk jáyuda, ka'a tse'e pa̱n x'ukpako̱jtstinit, ka'a tse'e pa̱n x'ukvinko̱jtspe̱jttinit.
60002002	Ve'em ax jo'n je̱ pi'k maax ónu̱k o̱o̱y du̱tuntsa̱k je̱ tsi'tsk na̱a̱j, ve'em tse'e du̱tsa̱k je̱tse'e xtso̱jktuvat juu' ve'e ta̱m myak'ijtjidinup je̱ Nte'yam ma̱a̱t.
60002003	Tonda tse'e ve'em, ku̱x ta̱ xa ve'e xnu̱jávada vintso̱ ve'e je̱ Nte'yam je̱ maa'yu̱n je̱ jayu du̱tuujnja.
60002004	Mutá̱madats je̱ Ma̱ja̱ Vintsá̱n, juu' ve'e joojntykip je̱tse'e je̱ joojntykin du̱yaky. Ve'em xa je̱'e̱ ve'e ax jo'n to'k je̱ tsaaj juu' ve'e je̱ jayu myaso̱o̱ktinu ku̱xe'e du̱jávada je̱ts ka'a je̱'e̱ ve'e tyun, ax je̱ Nte'yam tse'e du̱vinko̱o̱n je̱ Ma̱ja̱ Vintsá̱n je̱tse'e du̱yakma̱ji du̱yakjaanchi.
60002005	Mmo̱o̱jyju̱duts miitse'e je̱ joojntykin je̱ Ma̱ja̱ Vintsá̱n. M'ijttupe'e ax jo'n je̱ tsaaj juu' ve'e tyukyakpojtu̱k je̱ tsapta̱jk joma ve'e je̱ Nte'yam yakvinjava yakvintsa̱'a̱ga. Tee'ta̱jk xa miitse'eda juu' ve'e va'ajts aaj va'ajts jo̱o̱t je̱ Nte'yam du̱mutoondup du̱mupa̱jktup je̱tse'e je̱ Jesucristo ka̱jx du̱tukvintsa̱'a̱gada je̱ vintsa̱'kin juu' ve'e je̱ Nte'yam y'o̱yja'vip. Je̱ Espíritu Santo tse'e mvinma'yu̱nmo̱o̱jyju̱dup je̱tse'e ve'em xtonda.
60002006	Ve'em xa ya̱'a̱ ve'e ax jo'n je̱ Kunuu'kx Jatyán vya'añ: Mpu̱u̱mpts a̱tse'e je̱m jerusaleenit kyajpu̱n ka̱jxm to'k pa̱ne'e ijtp ax jo'n je̱ tsaaj juu' ve'e vinká̱n je̱ts o̱y, pa̱n pa̱nts je̱'e̱ ve'e du̱jaanchja'vip, ka'a tse'e chaachvinmáyu̱t ku̱xe'e ve'em du̱tún. Jidu̱'u̱m tse'e vya'añ.
60002007	Mjaanchja'vidup xa miitse'e je̱ Ma̱ja̱ Vintsá̱n je̱tse'e xnu̱ja'vidini je̱ts o̱o̱y je̱'e̱ ve'e tyun'o̱ya. Ax je̱'e̱ juu' ve'e kajaanchja'vijidup, ve'emts je̱'e̱ ve'e du̱ko̱'o̱yjávada je̱ Ma̱ja̱ Vintsá̱n ax jo'n je̱ Kunuu'kx Jatyán vya'añ: Je̱ tsaaj juu' ve'e je̱ po̱jtspata̱jk myaso̱o̱ktinu, nay je̱'e̱jyam tse'e yakpa̱a̱m vinko̱pk joma ve'e je̱ tsapta̱jk.
60002008	Vaampap tse'e jidu̱'u̱m: Ve'em xa je̱'e̱ ve'e ax jo'n to'k je̱ tsaaj juu' ve'e yakkute̱'pxip je̱tse'e je̱ jayu du̱yakkitu. Jidu̱'u̱mts je̱'e̱ ve'e vyaampa. Je̱ jayu tse'e ijttup ax jo'n je̱ jayu juu' ve'e je̱ tsaaj du̱tukkute̱'pxidup je̱tse'e kyítuda ku̱xe'e du̱kakuva̱kta je̱ Nte'yam je̱ y'ayook, ve'em ax jo'n nu̱pa̱a̱mdu̱ka je̱tse'e ve'em du̱tóndat.
60002009	Ax miitsta, tee'ta̱jk tse'e m'itta, mmutoondup mmupa̱jktupe'e je̱ Nte'yam, je̱'e̱ je̱ jyáyuts miitse'eda, je̱'e̱ tse'e mvinko̱o̱jnju̱du je̱ts je̱'e̱ ve'e xyakmá̱jidinit xyakjaanchidinit. Je̱'e̱ tse'e myaaxu̱xju̱du je̱tse'e mpítsumdinit je̱ja ako̱o̱'ts it ja̱a̱t je̱tse'e m'ijttinit je̱'e̱ ma̱a̱t je̱ja ajajtk it ja̱a̱t joma ve'e y'it je̱ ma̱jin ma̱a̱t.
60002010	Ka'a miitse'e m'ijtti je̱ Nte'yam je̱ jyayu; ax u̱xyam, je̱ Nte'yam je̱ jyáyuvandats miitse'eda. Ka'a tse'e je̱ Nte'yam mtukmo̱'tjidi; ax u̱xyam, mtukmo̱'tju̱dupts miits je̱'e̱ ve'e.
60002011	Miitsta, juu' a̱tse'e o̱o̱y ntuntso̱jktup, m'ijttup xa ve'e yaja naxviijn ax jo'n je̱ jékumit jayu je̱ts je̱ jayu juu' ve'e je̱ it du̱kajaye̱jptup joma ve'e cha̱a̱nadat. Nmunoo'kxtktupts a̱ts miitse'e je̱tse'e xkayaktóndat je̱ m'avintso̱ vinma'yu̱nda. Ku̱x ku xa ve'e xyaktonda je̱ m'avintso̱ vinma'yu̱nda, je̱'e̱ tse'e mtoondup je̱tse'e mka'íttat je̱ Nte'yam ma̱a̱t.
60002012	Je̱ jayu juu' ve'e je̱ Nte'yam du̱ka'íxada, ó̱yame'e vya'anda je̱ts ka ó̱yap je̱'e̱ ve'e juu' ve'e mtoondup, joojntykada ax jo'n je̱ Nte'yam du̱tsa̱k, ve'emts je̱'e̱ ve'e du̱'íxtat je̱ y'o̱y je̱'e̱ juu' ve'e mtoondup je̱tse'e je̱ Nte'yam du̱yakmá̱jadat du̱yakjaanchadat je̱ xa̱a̱j ku ve'e je̱ jayu yakto̱kimpayo̱'ydinit.
60002013	Je̱ Ma̱ja̱ Vintsá̱n ka̱jx tse'e mnapyá̱mjadat je̱p nu̱jom kutojku̱n pa'tkup juu' ve'e je̱ jayu jyaye̱jptup, pa̱n je̱'e̱ ve'e jye̱'e̱ pa̱ne'e je̱ ma̱ja̱ kutojku̱n du̱ka̱'mip
60002014	uk pa̱n je̱'e̱ ve'e jye̱'e̱ pa̱n pa̱n jatye'e yakkutojktup je̱p je̱'e̱ kya̱'p pya'tkup. Je̱ Nte'yam tse'e pa̱a̱jmju̱du yakkutojkpa je̱tse'e je̱ tsaachpaatu̱n du̱pa̱a̱jmjadat pa̱n pa̱n jatye'e du̱toondup juu' ve'e ka ó̱yap je̱tse'e du̱'o̱ñu̱kó̱tsadat pa̱n pa̱n jatye'e du̱toondup je̱ y'o̱y je̱'e̱.
60002015	Ve'em tse'e je̱ Nte'yam du̱tsa̱k je̱tse'e je̱ y'o̱y je̱'e̱ juu' ve'e mtoondup, je̱'e̱ tse'e mtukyak'amo̱'o̱ttap je̱ jayu juu' ve'e du̱kapayo̱'ydup vintso̱ ve'e juu' du̱ko̱tsta.
60002016	Je̱ Nte'yam tse'e myaktaajnju̱du je̱tse'e mko̱o̱'k'ijttinit je̱p to̱kin ja̱a̱tp. Ni pa̱na tse'e kyato̱kintónu̱t je̱tse'e vya'anu̱t je̱ts yakjajtype'e je̱ Nte'yam je̱tse'e ve'em du̱tónu̱t; je̱ Nte'yam je̱ myutoompa je̱ myupa̱jkpa xa miitse'eda, joojntykada ve'em.
60002017	Vintsa̱'a̱gada je̱ jayu anañu̱joma. Tso̱kta je̱ jaanchja'vivata̱jk. Vintsa̱'a̱gada je̱ Nte'yam je̱ts je̱ yakkutojkpa juu' ve'e je̱ ma̱ja̱ kutojku̱n du̱ka̱'mip.
60002018	Mutoompa jáyuda, napyá̱mjada je̱p je̱ mvintsá̱n kya̱'p pya'tkupta je̱tse'e xvintsa̱'a̱gadat. Ka je̱'e̱jyap tse'e ve'em mtoojnjadap pa̱n pa̱n jatye'e o̱y jayu napya̱a̱jmju̱dup miits ma̱a̱t je̱tse'e je̱ tukmo̱'tu̱n du̱jaye̱pta, nay ve'empa ve'e je̱'e̱da pa̱n pa̱n jatye'e mkatukmo̱'tju̱dup.
60002019	Pa̱n je̱ jayu xa ve'e du̱muténip je̱ tsaachpaatu̱n ku ve'e je̱ y'o̱y je̱'e̱ du̱tún ku̱xe'e ñayjávaja je̱ja je̱ Nte'yam vyinkujk, y'o̱yja'vipts je̱'e̱ ve'e je̱ Nte'yam.
60002020	Ku̱x ¿ti o̱y je̱'e̱ ve'e mtoondup pa̱n mmuténidupe'e je̱ tsaachpaatu̱n ku ve'e myaktukkuve̱tta juu' ve'e ka ó̱yap mtoondup? Ax pa̱n mmuténidup tse'e je̱ tsaachpaatu̱n ku̱xe'e xtonda je̱ y'o̱y je̱'e̱, y'o̱yja'vipts je̱'e̱ ve'e je̱ Nte'yam.
60002021	Je̱ Nte'yam tse'e myaaxu̱xju̱du je̱tse'e mjoojntykadat ax jo'n a̱tse'e tu̱nva'añ. Viinm xa ve'e je̱ Cristo xkutsaachpaadimdi je̱tse'e xyaktaajnjimdi je̱ nu̱'ixvaatsu̱n, ve'em tse'e nto'numdat ax jo'n je̱'e̱ ve'e du̱tuujn.
60002022	Ka'ats je̱'e̱ ve'e tyo̱kintuujn, ka'a tse'e tyaayi;
60002023	ku tse'e je̱ jayu vyinko̱jtspe̱jtji, ka'a tse'e du̱muko̱jtsu̱mpijt nay ve'empa; ku ve'e chaachpaaty, ka'a tse'e je̱ jayu du̱yak'anoo'kxi; je̱m tse'e je̱ Nte'yam y'am kya̱'m ñapya̱a̱jmji, je̱'e̱ pa̱ne'e du̱to̱kimpayo̱'yp ax jo'n du̱paa'ty du̱'ake̱e̱ga.
60002024	Viinm tse'e je̱ Cristo du̱kuvejt je̱ ntó̱kinamda je̱m cruz ka̱jxm, ve'em tse'e n'ijtumdinit ax jo'n a̱a̱'k ku̱n'ijtumdi je̱ja je̱ to̱kin vyinkujk je̱tse'e njoojntykimdinit ax jo'n du̱paa'ty du̱'ake̱e̱ga. Je̱'e̱ tse'e xku'o̱o̱'kimdu je̱tse'e o̱y n'ijtumdinit je̱ Nte'yam ma̱a̱t.
60002025	M'ijttu xa ve'e ax jo'n je̱ carnero juu' ve'e yo̱'tyó̱kidu, ax mvimpijttinuva tse'e je̱tse'e je̱ Cristo xpayo̱'o̱yda, je̱'e̱ tse'e mvinténijidup je̱tse'e m'íxjada mjayé̱pjada.
60003001	Nay ve'empa pa̱n pa̱n jatye'e je̱m je̱ ñu̱yaa'yda, napyá̱mjada je̱p je̱'e̱ kya̱'p pya'tkupta. Ax pa̱n ka'a tse'e je̱ mnu̱yaa'yda je̱ Nte'yam je̱ y'ayook du̱jaanchjávada, ó̱yame'e du̱katso̱kta je̱tse'e xvaajnjadat je̱ Nte'yam je̱ y'ayook, joojntykada vintso̱ ve'e je̱ Nte'yam du̱jaanchjávadat je̱ m'o̱y jáyuvin ka̱jxta,
60003002	y'íxtapts je̱'e̱ ve'e je̱ts va'ajts aaj va'ajts jo̱o̱te'e je̱ Nte'yam xvinjávada xvintsa̱'a̱gada.
60003003	Ve'em tse'e du̱tsa̱k je̱tse'e mnaajk'ó̱yajadat mnaajkpaadajadat. Ka je̱ tsójinap tse'e pa̱n vintso̱ ve'e je̱ mvaajy xyak'ó̱yada je̱m mkuvajkm uk pa̱n vintso̱ ve'e je̱ oro mnapya̱'mu̱xjada, uk pa̱n vintso̱ ve'e je̱ tsújit vit xtuktá̱kada;
60003004	je̱ tsójine'e juu' ve'e mjayé̱ptap, je̱'e̱ts je̱'e̱ ve'e ku ve'e je̱ jayu je̱ o̱y jáyuvin du̱jaye̱pta, je̱ tsojin juu' ve'e kanajxp, je̱'e̱ ve'e ku ve'e je̱ jayu je̱ nu̱u̱'k aaj je̱ nu̱u̱'k jo̱o̱t du̱jaye̱pta. Je̱'e̱ts je̱'e̱ ve'e juu' ve'e je̱ Nte'yam y'o̱yja'vip.
60003005	Ve'emts je̱'e̱ ve'e ñaajktsoju̱pá̱kjada y'ijt je̱ ta̱'a̱xta̱jkta pa̱n pa̱n jatye'e je̱ Nte'yam du̱vinja'vidu du̱vintsa̱'kidu, napya̱a̱jmju̱du tse'e je̱p je̱ ñu̱yaa'y kya̱'p pya'tkupta.
60003006	Ve'em ax jo'n je̱ Sara ju̱jpani du̱tuujn jo'n, kya̱tsu̱pa̱jke'e je̱ Abraham je̱tse'e du̱tij “a̱ts je̱ nvintsá̱n”. Pa̱n ka'a tse'e mtsa̱'a̱gada je̱tse'e xtonda je̱ y'o̱y je̱'e̱, ve'em tse'e m'itta ax jo'n je̱ Sara ku̱xtaakidi jo'n.
60003007	Je̱ts je̱'e̱ pa̱n pa̱n jatye'e je̱m je̱ ñu̱da̱'a̱xta, nay ve'em tse'e du̱tso̱jkpa je̱tse'e xjaa'myé̱tstat je̱ts ka'a ve'e je̱ maju du̱jaye̱pta ax jo'n je̱ yaa'tya̱jk, je̱tse'e xvintsa̱'a̱gadat, ku̱x je̱ Nte'yamts je̱'e̱ ve'e mo̱o̱jyju̱du je̱ joojntykin juu' ve'e xa̱'ma ka̱jx ijtp, ve'em ax jo'n miits je̱'e̱ ve'e mmo̱o̱jyju̱duva. Tonda tse'e ve'em, ve'em tse'e ni tía mkatso'oxjajtu̱xjadat ku ve'e mtsapkó̱tstat.
60003008	Ax ve'em tse'e, tun vinko̱pk je̱'e̱ ve'e je̱tse'e to'kji je̱ vinma'yu̱n xjayé̱ptat. Nachó̱kjada to'k jado'k ve'em ax jo'n je̱ uts je̱ ajch ax jo'n je̱ uts je̱ tsa̱'a̱ ñachó̱kjada. Napyá̱mjada o̱y jayu to'k jado'k je̱ts naajk'ítjada je̱ nu̱u̱'k aaj je̱ nu̱u̱'k jo̱o̱t ma̱a̱t.
60003009	Ka'a tse'e je̱ jayu xtonu̱mpijtjadat juu' ve'e ka ó̱yap pa̱n ti ve'e ka ó̱yap je̱ jayu mto'nu̱xju̱dup, ni ka'a tse'e xvinko̱jtspe̱jttuvat pa̱n pa̱n jatye'e mvinko̱jtspe̱jtju̱dup; je̱'e̱ ve'e amó̱tuda je̱ Nte'yam je̱tse'e kyunoo'kxjadat, ku̱x je̱'e̱ ka̱jxe'e je̱ Nte'yam myaaxu̱xjidi je̱tse'e mkunoo'kxjadat.
60003010	Ve'em xa je̱'e̱ ve'e ax jo'n je̱ Kunuu'kx Jatyán vya'añ: Pa̱n pa̱n xa ve'e du̱tso̱jkp je̱tse'e o̱y jyoojntykat je̱tse'e tsoj yakxó̱n je̱ it du̱yaknáxu̱t, ka'a tse'e du̱'ukko̱jtsnit je̱ kyo̱'o̱y je̱'e̱, ka'a tse'e y'uktaayinit,
60003011	ka'a tse'e du̱'uktoonnit juu' ve'e ka ó̱yap, tum je̱'e̱ ve'e tyoonnup juu' ve'e o̱y. Va'an tse'e du̱'ixta vintso̱ ve'e o̱y jo̱o̱t tsoj jo̱o̱t y'ijtnit ma̱a̱t anañu̱joma.
60003012	Ku̱x y'ixp xa je̱'e̱ ve'e je̱ Nte'yam je̱ jayu juu' ve'e du̱toomp juu' ve'e pyaatyp y'ake̱e̱guip, kya̱ts'amo̱tunajxypts je̱'e̱ ve'e ku ve'e chapka̱ts; ax je̱pts je̱'e̱ ve'e je̱ Nte'yam y'e̱jku̱n ja̱a̱tp y'itta nu̱jom pa̱n pa̱n jatye'e du̱toondup juu' ve'e ka ó̱yap. Jidu̱'u̱m tse'e vya'añ.
60003013	¿Pa̱n tse'e myaktsaachpaa'tjadap pa̱n o̱y je̱'e̱ ve'e juu' ve'e mtoondup?
60003014	Ax pa̱n je̱ jayu tse'e myaktsaachpaatju̱dup ku̱xe'e xtonda juu' ve'e pyaatyp y'ake̱e̱guip, mkunoo'kxjadapts miits je̱'e̱ ve'e je̱ Nte'yam. Ka'ats miitse'e je̱ jayu xtsa̱'a̱gadat, ka'a tse'e mnu̱ximkáptat.
60003015	Vinjávada vintsa̱'a̱gada je̱m mja'vin ka̱jxmda je̱ Cristo, je̱ Ma̱ja̱ Vintsá̱n. Ijtp tse'e apa̱a̱mdu̱ka m'íttat je̱tse'e xvaajnjadat je̱ jayu pa̱n tya̱jxe'e xjaanchjávada je̱ Jesucristo.
60003016	Tonda ko̱tsta ve'em je̱ nu̱u̱'k aaj je̱ nu̱u̱'k jo̱o̱t ma̱a̱t je̱ts je̱ vintsa̱'kin ma̱a̱t. Naajk'ítjada vintso̱ ve'e ti xkanatyukjávajadat je̱ja je̱ Nte'yam vyinkujk, ve'em tse'e cho̱'o̱tyóndat pa̱n pa̱n jatye'e mpako̱jtsju̱dup je̱'e̱ ka̱jx ku ve'e mjoojntykada ax jo'n du̱paa'ty du̱'ake̱e̱ga, ve'em ax jo'n pa̱n pa̱n jatye'e du̱pana̱jkxtup je̱ Cristo.
60003017	Ku̱x pa̱n je̱ Nte'yam xa ve'e du̱tso̱jkp je̱tse'e je̱ jayu chaachpaa'ttat, nu̱yojk o̱yts je̱'e̱ ve'e ku ve'e je̱ jayu du̱kutsaachpaada juu' ve'e je̱ jayu tyuump o̱y je̱ts ka'a ve'e ku ve'e je̱ kyo̱'o̱y je̱'e̱ du̱tún.
60003018	Tonda tse'e ax jo'n a̱tse'e tu̱nja'a, ku̱x viinme'e je̱ Cristo xku'o̱o̱'kimdi. To'k naxji tse'e je̱ to̱kin du̱kuvejt, to'k tse'e je̱ jayu juu' ve'e ka tó̱kinaxap, je̱'e̱ts u̱u̱'me'e xku'o̱o̱'kimdu, u̱u̱'mda, je̱ tó̱kinax jáyuda, je̱tse'e ve'em n'ijtumdinit je̱ Nte'yam ma̱a̱t. Ku ve'e je̱ jayu yak'o̱o̱'kjidi, uk'o̱o̱'k tse'e je̱ ñi'kx je̱ kyo̱pk; ax je̱ jya'vin, ka'ats je̱'e̱ ve'e y'a̱a̱'k.
60003019	Je̱ Cristo je̱ jya'vin tse'e na̱jkx je̱tse'e o̱jts kya'amáy joma ve'e je̱ jayu je̱ jya'vinda juu' ve'e ijttup ax jo'n je̱p poxu̱ntu̱jkp ku̱y'ijtti,
60003020	je̱ jayu je̱ jya'vinda juu' ve'e je̱ Nte'yam du̱kaka̱tsu̱pa̱jktu ku ve'e je̱ Nte'yam du̱jah'a'ix je̱tse'e du̱maso̱o̱ktinit je̱ kyo̱'o̱y joojntykinda namvaate'e je̱ Noé to'k je̱ arca du̱pu̱m. Vinkexji ve'e cho̱o̱kti ku ve'e je̱ na̱a̱kukó̱ma tyoojnji, je̱ nu̱toodojtu̱k jayu juu' ve'e ve'nidup je̱p arca ja̱a̱tp.
60003021	Ya̱'a̱ tse'e tyukmu'a'ixmojkip je̱ na̱pe̱jtu̱n juu' ka̱jxe'e tsa̱'a̱k m'itta. Ax ya̱ na̱pe̱jtu̱n, ka je̱ tsoxk na̱ma̱a̱tapts je̱'e̱ ve'e juu' ve'e du̱yakvaatsp je̱ jayu je̱ ñi'kx je̱ kyo̱pk, je̱'e̱ je̱'e̱ ve'e juu' ve'e va'ajts du̱yaktaamp je̱ jayu je̱ vyinma'yu̱nda je̱ja je̱ Nte'yam vyinkujk. Ya̱ na̱pe̱jtu̱n ka̱jx tse'e tsa̱'a̱k n'ijtumda je̱'e̱ ka̱jx ku ve'e jyoojntykpa̱jknuva je̱ Jesucristo ku ve'e y'uk'a̱a̱'k,
60003022	je̱'e̱ pa̱ne'e tsajpe̱jtnu je̱tse'e y'it je̱ja je̱ Nte'yam y'aka'yu̱n pa'ayi. Je̱p tse'e je̱'e̱ kya̱'p pya'tkup y'itta je̱ ángeles, je̱ ko̱'o̱yjáyuvap, je̱ts nu̱jom pa̱n pa̱n jatye'e je̱ kutojku̱n je̱ts je̱ ma̱kkin du̱jaye̱jptup.
60004001	Je̱'e̱ ka̱jx tse'e, ve'em ax jo'n je̱ Cristo chaachpaaty je̱ y'o̱y je̱'e̱ ka̱jx ku ve'e du̱jayejp je̱ naxviijnit ni'kx ko̱pk, ma̱kk tse'e mnapyá̱mjadat je̱tse'e mtsaachpaattuvat je̱ y'o̱y je̱'e̱ ka̱jx. Ku̱x ku xa ve'e je̱ jayu ve'em chaachpaa'tta, ka'ats je̱'e̱ ve'e je̱ to̱kin du̱'ukma̱a̱tnavya̱a̱'njidini.
60004002	Pa̱n vinxu̱p xa̱a̱j pa̱n vinxu̱p joojnte'e jyoojntykada, y'íxtidupts je̱'e̱ ve'e je̱tse'e du̱tóndat juu' ve'e je̱ Nte'yam cha̱jkp, ka je̱'e̱pe'e juu' ve'e cho̱jktup je̱ y'avintso̱ vinma'yu̱n ka̱jxta.
60004003	Nvaatani ve'e vanxu̱p juu' ve'e mtoondu ax jo'n je̱'e̱ ve'e du̱tonda juu' ve'e je̱ Nte'yam du̱ka'íxada. Je̱ it xa ve'e myaknajxtu ku ve'e mkanay'akuva̱a̱'nijidi, ku ve'e je̱ m'avintso̱ vinma'yu̱n xyaktoondi, m'ookti mmookjidi, munu̱yojk mkaaydi m'ookti, je̱ kyo̱'o̱y je̱'e̱ xtoondi, je̱ts ku ve'e xvinja'vidi xvintsa̱'kidi juu' ve'e ka je̱ Nte'yamap.
60004004	Ax tyuk'atú̱vidupts je̱'e̱ ve'e u̱xyam juu' ve'e je̱ Nte'yam du̱ka'íxada, ku̱x ka'a ve'e o̱yvintso̱va m'ukjoojntykidini ax jo'n je̱'e̱ ve'e jyoojntykada, je̱'e̱ ka̱jx tse'e mvinko̱jtspé̱tjada je̱tse'e mpakó̱tsjada.
60004005	Ax myo̱o̱ydinupts je̱'e̱ ve'e je̱ cuenta je̱ Nte'yam, juu' ve'e apa̱a̱mdu̱ka du̱yak'ijtp je̱tse'e je̱ jayu du̱to̱kimpayo̱'o̱yu̱t, je̱ jayu juu' ve'e joojntykidup, nay ve'empa tse'e pa̱n pa̱n jatye'e o̱o̱'ktinu.
60004006	Ax ya̱'a̱ ka̱jx tse'e yakvaajnjiduva je̱ o̱y ka̱ts je̱ o̱y ayook pa̱n pa̱n jatye'e o̱o̱'ktu, ve'em tse'e je̱ jya'vin jyoojntykidinit je̱ Nte'yam ma̱a̱t.
60004007	Kuka̱xa ámani tse'e u̱xyam. Je̱'e̱ ka̱jx tse'e, naajk'ítjada viji kej je̱ts nay'akuva̱a̱'najada. Ku ve'e ve'em xtóndat, mputá̱kajadapts miits je̱'e̱ ve'e je̱tse'e mtsapkó̱tstat.
60004008	Ax juu' tse'e du̱nuvinko̱pkika̱jxp, ya̱'a̱ts je̱'e̱ ve'e: O̱o̱y tse'e mtunnachó̱kjadat to'k jado'k. Ku̱x ku xa ve'e je̱ jayu ve'em ñachó̱kjada, namye̱e̱'kxu̱xju̱dup tse'e je̱ ka ó̱yap juu' ve'e natyo'nu̱xju̱dup.
60004009	Napyá̱mjada o̱y jayu ma̱a̱t je̱ je̱'yva jayu. Ka'a tse'e xnu̱ko̱'o̱vyinmáyadat ku ve'e ve'em xtóndat.
60004010	Je̱ Nte'yam tse'e je̱ maa'yu̱n je̱ puta̱jkin mmo̱o̱jyju̱du pa̱n vintso̱ ve'e to'k pa̱n vintso̱ ve'e jado'k xputá̱kadat. O̱y tse'e xyaktóndat je̱ may viijn maa'yu̱n puta̱jkin juu' ve'e je̱ Nte'yam mmo̱o̱jyju̱dup.
60004011	Pa̱n pa̱n xa ve'e ko̱jtstup, va'an tse'e du̱ko̱tsta ax jo'n je̱ Nte'yam je̱ y'ayook ko̱jtsnajxpada. Pa̱n pa̱n tse'e je̱ jayu du̱puta̱jkidup, va'an tse'e ve'em du̱tonda je̱ ma̱kkin ma̱a̱t juu' ve'e je̱ Nte'yam mo̱o̱jyju̱dup, ve'em tse'e je̱ Nte'yam yakma̱ja yakjaancha y'ijtnit je̱ Jesucristo ka̱jx pa̱n ti ve'e yaktoomp. ¡Je̱ Nte'yam tse'e du̱jaye̱jpnup je̱ ma̱jin je̱ jaanchin je̱ts je̱ ma̱kkin xa̱'ma ka̱jx! Amén.
60004012	O̱o̱y a̱ts miitse'e ntuntso̱kta. Ka'ats miitse'e xtuk'atú̱vadat je̱ tsaachpaatu̱n juu' ve'e myaknajxtup, ka'a tse'e mvinmáydat je̱ts ve'eme'e kyajatta juu' ve'e du̱jaanchja'vidup je̱ Jesucristo.
60004013	Xo̱o̱ndu̱kta ku ve'e ve'em mjatta. Ku̱x ku xa ve'e mtsaachpaa'tta ax jo'n je̱ Cristo chaachpaaty jo'n, o̱o̱y tse'e mtunxo̱o̱ndu̱ktat je̱ xa̱a̱j ku ve'e je̱ Cristo ñaajknu̱ke̱'xnata̱jkijinit je̱ mya̱jin ma̱a̱t.
60004014	Xo̱o̱n xa miitse'eda pa̱n mvinko̱jtspe̱jtju̱dupe'e je̱ jayu ku̱xe'e xpana̱jkxta je̱ Cristo, ku̱x ya̱'a̱ ve'e du̱yaknu̱ke̱'xnata̱jkip je̱ts m'ijttupe'e je̱ Espíritu Santo ma̱a̱t, juu' ve'e ijtp je̱m je̱ Nte'yam jya'vin ka̱jxm je̱tse'e o̱o̱y je̱ ma̱jin du̱tunjayep.
60004015	Pa̱n mtsaachpaattup tse'e, va'an tse'e mtsaachpaa'tta ka je̱'e̱ ka̱jxap ku ve'e je̱ jayu xyak'o̱o̱'kta, mme̱e̱'tsta, mto̱kintonda, ukpu̱ xtuktá̱kada juu' ve'e mkapaatju̱dup.
60004016	Ax pa̱n mtsaachpaattup tse'e je̱'e̱ ka̱jx ku ve'e xjaanchjávada je̱ Jesucristo, ka'a tse'e xtuktso̱'o̱tyóndat, je̱'e̱ ve'e mo̱'o̱da je̱ kuko̱jtsu̱n je̱ Nte'yam ku̱x je̱ Cristo je̱ jyayu miitse'eda.
60004017	Ta̱ tse'e je̱ tiempo jye̱'yni je̱tse'e je̱ Nte'yam je̱ jyayu du̱to̱kimpayo̱'o̱yu̱t. Ax pa̱n u̱u̱'m tse'e xto̱kimpayo̱'y'ukva'numdup, ¿vintso̱s je̱'e̱ ve'e kyuka̱jxinit ma̱a̱t je̱'e̱da juu' ve'e du̱kajaanchja'vidup je̱ o̱y ka̱ts je̱ o̱y ayook juu' ve'e je̱ Nte'yam yakmiin?
60004018	Ve'em xa je̱'e̱ ve'e ax jo'n je̱ Kunuu'kx Jatyán vya'añ: Pa̱n tso'ox xa je̱'e̱ ve'e je̱tse'e tsa̱'a̱k y'íttat je̱ jayu juu' ve'e tu̱v jáyuvidup joojntykidup, ¿tiinumts je̱'e̱ ve'e játjadap náxjadap je̱'e̱ juu' ve'e je̱ Nte'yam du̱kajaanchja'vidup je̱tse'e tyo̱kintonda? Jidu̱'u̱m tse'e vya'añ.
60004019	Ax ve'em tse'e, je̱'e̱da pa̱n pa̱n jatye'e tsaachpaattup ku̱x cha̱jkpe'e je̱ Nte'yam je̱tse'e chaachpaa'ttat, va'an tse'e du̱tonda je̱ y'o̱y je̱'e̱ je̱tse'e to'k aaj to'k jo̱o̱t ñapya̱a̱jmjidinit je̱m je̱'e̱ y'am kya̱'m pa̱ne'e pa̱a̱jmju̱du je̱tse'e xa̱'ma ka̱jx du̱kutyún je̱ y'ayook.
60005001	A̱ts, je̱ ma̱j ónu̱k, to'k juu' ve'e du̱nu̱vinténip je̱ jaanchja'vivata̱jk. N'ix a̱tse'e vintso̱ ve'e je̱ Cristo chaachpaaty ku ve'e y'uk'a̱a̱'k, nu̱to'k a̱tse'e juu' ve'e je̱ Cristo ma̱a̱t du̱jaye̱jppap je̱ ma̱jin juu' ve'e yaknu̱ke̱'xnatá̱kap u̱x'o̱o̱k.
60005002	Jidu̱'u̱mts a̱tse'e nmunoo'kxtu̱kta pa̱n pa̱n jatye'e du̱nu̱vinténiduvap je̱ jaanchja'vivata̱jkta: Ix'itta je̱ Nte'yam je̱ jyayu. Tso̱kta je̱tse'e ve'em xtóndat, ve'em ax jo'n je̱ Nte'yam du̱tsa̱k. Ka'a tse'e mme̱jts'aajadat ka'a tse'e mme̱jtsjo̱o̱tadat ku ve'e ve'em xtóndat. Ka je̱ meen ka̱jxape'e xtóndat juu' ve'e mtukka̱daakju̱dup, je̱'e̱ ka̱jxe'e ku̱xe'e xtso̱kta je̱tse'e je̱ jayu xputá̱kadat.
60005003	Ka'a tse'e x'íxtat vintso̱ ve'e xyakkutojkjadat je̱ jayu juu' ve'e je̱ Nte'yam mtukka̱ta̱jkijidu je̱tse'e x'ix'íttat, je̱ nu̱'ixvaatsu̱ne'e m'íttat je̱ts je̱'e̱ ve'e du̱nu̱jávadat vintso̱ ve'e je̱ Nte'yam du̱tsa̱k je̱tse'e jyoojntykadat.
60005004	Ax ku tse'e je̱ Ma̱ja̱ Vinténiva ñaajknu̱ke̱'xnata̱jkijinit, mmo̱o̱jyjidinupts miits je̱'e̱ ve'e je̱ o̱'yin juu' ve'e o̱o̱y je̱ ma̱jin ma̱a̱t je̱tse'e xa̱'ma ka̱jx y'ijtnit, ka'ats je̱'e̱ ve'e vye'ema ax jo'n je̱ pi'k ojts aajy ta'aky juu' ve'e je̱ corona jo'n pu̱m je̱tse'e jatyji ñii'kxni, juu' ve'e yakmo̱o̱yp pa̱ne'e ma̱a̱daakp ku ve'e je̱ jayu ñañomkijpxju̱.
60005005	Nay ve'empa je̱ muutskit ónu̱kta, napyá̱mjada je̱p je̱ mú̱jit ónu̱k kya̱'p pya'tkup. Va'an tse'e to'k jado'k xjaye̱pta je̱ nu̱u̱'k aaj je̱ nu̱u̱'k jo̱o̱t je̱tse'e mnapyutá̱kajadat. Ku̱x jidu̱'u̱me'e je̱ Kunuu'kx Jatyán vya'añ: “Cho'oxpu̱jkp je̱'e̱ ve'e je̱ Nte'yam pa̱n pa̱n jatye'e namyá̱jijup; ax tyoojnjip tse'e je̱ jayu je̱ maa'yu̱n juu' ve'e je̱ nu̱u̱'k aaj je̱ nu̱u̱'k jo̱o̱t du̱jaye̱jptup.” Jidu̱'u̱m tse'e vya'añ.
60005006	Ax ve'em tse'e, napyá̱mjada nu̱u̱'k aaj nu̱u̱'k jo̱o̱t je̱m je̱ Nte'yam y'am kya̱'m, ve'em tse'e myakmá̱jajadat je̱ xa̱a̱j juu' ve'e je̱ Nte'yam ñu̱pa̱a̱jmtki.
60005007	Pa̱mda je̱m je̱ Nte'yam y'am kya̱'m pa̱n ti ve'e mvinmaaydup, ku̱x myakkó̱pkijidup miits je̱'e̱ ve'e.
60005008	Naajk'ítjada viji kej je̱ts nakyujoojntykajada, ku̱x je̱ mtso'oxpa̱jkpada, je̱ ko̱'o̱yjáyuvap juu' ve'e du̱nu̱vintsa̱nika̱jxp je̱ ko̱'o̱yjayuvapta̱jkta, ve'em xa je̱'e̱ ve'e ax jo'n to'k je̱ león juu' ve'e yu'o̱o̱'kjup je̱tse'e yaaxp tyunvídu̱t, je̱'e̱ tse'e tyun'íxtip vintso̱ ve'e je̱ jayu du̱yakvintó̱kidat.
60005009	Ma̱kk tse'e xjaanchjávadat je̱ Jesucristo, ka'a tse'e xkuvá̱ktat juu' ve'e je̱ ko̱'o̱yjáyuvap cha̱jkp, mnu̱ja'vidinupe'e je̱ts ve'empa ve'e chaachpaa'tta pa̱n nu̱vinxu̱pe'e cha̱a̱nada to'k it to'k naxviijn pa̱n pa̱n jatye'e du̱jaanchja'vidup je̱ Jesucristo.
60005010	Je̱'e̱ ve'e ku ve'e to'k muk m'itta je̱ Cristo ma̱a̱t, je̱'e̱ ka̱jx tse'e je̱ Nte'yam myaaxu̱xjidi je̱tse'e m'ijttinit joma ve'e xa̱'ma ka̱jx je̱ ma̱jin du̱jayep. Ax ku tse'e je̱ tsaachpaatu̱n xyaknáxtat ku ve'e ve̱e̱'n ya̱ it jyaa'knáxu̱t, van'it tse'e je̱ Nte'yam ma̱kk myaktaajnjidinit je̱'e̱ ma̱a̱t, ve'em tse'e m'ijttinit ax jo'n je̱ ta̱jk je̱ tyuktso̱o̱'ntku̱n juu' ve'e ni vintso̱va kaxiimp.
60005011	¡Je̱ Nte'yam tse'e du̱jaye̱jpnup je̱ kutojku̱n xa̱'ma ka̱jx! Amén.
60005012	Je̱ Silas juu' a̱tse'e n'útsip je̱ Ma̱ja̱ Vintsá̱n ka̱jx je̱tse'e o̱y du̱kutyún juu' ve'e je̱ Ma̱ja̱ Vintsá̱n cha̱jkp, ya̱'a̱ts a̱tse'e xputa̱jkip je̱ts a̱tse'e ve̱e̱'n nja'a. Nko̱jtsma̱kkavaandup a̱ts miitse'eda. Je̱ tu̱va̱ko̱jtsu̱n a̱tse'e mpu̱u̱mp je̱ts juu' a̱tse'e njaayp, je̱ maa'yu̱nts je̱'e̱ ve'e juu' ve'e je̱ Nte'yam je̱ jayu tyoojnjip. Ta̱m tse'e mnaajk'ijtjidinit je̱ Nte'yam ma̱a̱t.
60005013	Máyame'e je̱ Dios mke̱jxu̱xjada je̱ jaanchja'vivata̱jk juu' ve'e ijttup Babilonia, je̱'e̱ juu' ve'e je̱ Nte'yam vinko̱o̱jnju̱duva. Máyame'e je̱ Dios mke̱jxu̱xju̱duva je̱ Marcos juu' a̱tse'e n'onu̱kja'vip.
60005014	Nache̱e̱'njada to'k jado'k je̱ tso̱jku̱n ma̱a̱t juu' ve'e mjaye̱jptup ku̱xe'e xjaanchjávada je̱ Jesucristo. Jyaye̱jptinupe'e je̱ o̱y jo̱o̱t nu̱jom juu' ve'e to'k muk ijttup je̱ Cristo ma̱a̱t.
61001001	A̱tse'e je̱ Simón Pedro, je̱ Jesucristo je̱ myutoompa je̱ myupa̱jkpa je̱ts je̱ kyuká̱tsiva. Máyam a̱ts miitse'e je̱ Dios ntuknu̱ke̱xta. Je̱ nYaktso̱o̱kpamda Jesucristo, je̱ Nte'yam, tyuumpts je̱'e̱ ve'e juu' ve'e pyaatyp y'ake̱e̱guip, je̱'e̱ tse'e mmo̱o̱jyju̱du je̱ jaanchja'vin, ve'em ax jo'n a̱a̱tse'e xmo̱o̱yva. ¡O̱o̱yts je̱'e̱ ve'e tyun'o̱ya je̱ jaanchja'vin juu' ve'e xmo̱'yumdu!
61001002	O̱o̱ye'e xtunjayé̱ptat je̱ kunoo'kxu̱n je̱ts je̱ o̱y jo̱o̱t je̱'e̱ ka̱jx ku ve'e x'íxada je̱ Nte'yam je̱ts je̱ nMa̱ja̱ Vintsá̱namda Jesús.
61001003	Je̱ Nte'yam tse'e xmo̱'yumdu pa̱n ti ve'e xka'ijtjimdup je̱tse'e njoojntykimdinit ax jo'n je̱'e̱ ve'e du̱tsa̱k. Ve'em tse'e du̱tuujn je̱ nu̱ja'vin ka̱jx juu' ve'e njaye̱jpumdup je̱ Cristo ka̱jx, je̱'e̱ je̱ mya̱jin ka̱jx je̱ y'o̱y jo̱o̱tin ka̱jxe'e xyaaxjimdi.
61001004	Ku ve'e ve'em du̱tuujn, xyaktaajnjimdu tse'e je̱ ma̱ja̱ vaandu̱k juu' ve'e o̱y je̱ts tsoj, ve'em tse'e mko̱o̱'kka̱'mijidinit je̱ kyo̱'o̱y je̱'e̱ juu' ve'e ijtp yaja naxviijn je̱tse'e je̱ jayu du̱yakvinto̱ki, ve'em tse'e m'ijttinit o̱y je̱ts va'ajts, ve'em ax jo'n je̱ Nte'yam y'it o̱y je̱ts va'ajts.
61001005	Je̱'e̱ ka̱jx tse'e vinko̱pk je̱tse'e xjaanchjávadat je̱ Jesucristo; ax ka je̱'e̱jyap tse'e ku je̱'e̱ ve'e xjaanchjávadat, nay ve'empa ve'e je̱tse'e xjaye̱jptuvat je̱ tsoj jáyuvin je̱ yakxó̱n jáyuvin; ax ka vanxú̱pjyap tse'e, ve'empa ve'e je̱tse'e xnu̱jávadat ti ve'e je̱ Nte'yam cha̱jkp;
61001006	nay ve'empa ve'e je̱tse'e mnay'akuva̱a̱'najadat; ax ka je̱'e̱jyap tse'eva, nay ve'empa ve'e je̱tse'e ijtp xtóndat je̱ y'o̱y je̱'e̱; je̱tspa ve'e mjoojntykadat pa̱n vintso̱ ve'e je̱ Nte'yam yakma̱ja yakjaancha y'ijtnit;
61001007	ax ka vanxú̱pjyap tse'eva, ve'empa ve'e je̱tse'e xma̱a̱tnachó̱kjadat je̱ utsta je̱ ajchta ma̱a̱t je̱ utsta je̱ tsa̱'a̱da; ax ka je̱ vaatjyap tse'e y'atu̱va, nay ve'empa ve'e je̱tse'e anañu̱joma je̱ jayu xjávadat xtsó̱ktat.
61001008	Pa̱n ve'em tse'e xtonda je̱tse'e xyaknu̱yojki'ata̱'a̱tsta juu' a̱tse'e tu̱nka̱ts, ka'a tse'e nu̱nko̱o̱jyji mjoojntykadat, o̱y tse'e x'íxadat je̱ nMa̱ja̱ Vintsá̱namda Jesucristo je̱tse'e je̱ jayu xputá̱kadat je̱ts je̱'e̱ ve'e du̱'íxaiduvat.
61001009	Ax pa̱n pa̱n tse'e ve'em je̱ vinma'yu̱n du̱kajaye̱jpp je̱tse'e ve'em du̱katún, ve'emts je̱'e̱ ve'e ax jo'n je̱ viints jayu ku̱y'ijt, jyaa'tyó̱kits je̱'e̱ ve'e je̱ts je̱ Jesucristo ve'e tuknu̱vaatsju je̱ tyo̱kin.
61001010	Ax ve'em tse'e, utsta ajchta utsta tsa̱'a̱da, je̱'e̱ tse'e m'íxtadap je̱tse'e nu̱yojk xyaknu̱ke̱'xnatá̱kadat je̱ts je̱ Nte'yame'e myaaxu̱xju̱du je̱tse'e mvinko̱o̱jnjidi. Pa̱n ve'em tse'e xtonda, ni je̱ vin'ita tse'e mkaka'adat je̱p to̱kin ja̱a̱tp,
61001011	má̱jum tse'e myak'avaatsu̱xjadat je̱ it joma ve'e mtá̱kadat je̱m je̱ nMa̱ja̱ Vintsá̱namda kyutojku̱n jo̱o̱tm, je̱ nYaktso̱o̱kpamda Jesucristo jye̱'e̱, je̱ kutojku̱n juu' ve'e xa̱'ma ka̱jx ijtnup.
61001012	Xa̱'ma a̱ts miitse'e ntukjaa'myé̱tsta juu' a̱tse'e tu̱nka̱ts, ó̱yam je̱'e̱ ve'e xnu̱jávada je̱tse'e to'k aaj to'k jo̱o̱t mnaajk'ítjada je̱ tyu̱v je̱'e̱ ma̱a̱t juu' ve'e mkuva̱jktu.
61001013	Ve'emts a̱tse'e njava je̱ts pa̱n vinxu̱p xa̱a̱j a̱tse'e njoojntyka yaja naxviijn, pyaatyp y'ake̱e̱guipts je̱'e̱ ve'e je̱ts a̱ts miitse'e nvaajnjadat je̱tse'e ve'em mjoojntykadat,
61001014	ku̱x nmu̱ja'vip a̱tse'e je̱ts tso̱jke'e a̱ts ya̱ nja'vin du̱tukva'atsu̱t a̱ts ya̱ nni'kx ya̱ nko̱pk juu' ve'e o̱o̱'kup, ve'em ax jo'n a̱tse'e je̱ nMa̱ja̱ Vintsá̱namda Jesucristo va'ajts xvaajnji.
61001015	Pa̱n joma vaat a̱tse'e x'o̱'yixju̱, je̱'e̱ a̱tse'e ntuump je̱ts ya̱'a̱ ve'e je̱m mvinma'yu̱n ka̱jxm xa̱'ma xjayé̱ptat ku a̱tse'e a̱a̱'kani nve̱'nat.
61001016	Ka'a xa a̱a̱tse'e nmutaayvaaty je̱ maaydu̱k ku a̱a̱ts miitse'e ntuknu̱ja'vidi je̱ ma̱kkin juu' ve'e jyayejpp je̱ nMa̱ja̱ Vintsá̱namda Jesucristo je̱ts ku ve'e myiijn, ya̱ n'avintso̱ viijnam a̱a̱tse'e ntuk'ix je̱ ma̱jin juu' ve'e jyayejpp.
61001017	Je̱m xa a̱a̱tse'e nve'na ku ve'e je̱ Nte'yam je̱ vintsa̱'kin je̱ts je̱ ma̱jin myo̱o̱jyji ku ve'e to'k je̱ ayook yakmo̱tu, je̱ Nte'yam, juu' ve'e nu̱jom du̱nu̱ma̱jika̱jxp, je̱me'e cha̱a̱'n. Jidu̱'u̱m tse'e vyaajñ: “Ya̱'a̱ xa ve'e a̱ts je̱ n'Onu̱k, juu' a̱tse'e o̱o̱y ntuntsa̱jkp, o̱o̱yts a̱ts ya̱'a̱ ve'e ntuntukxo̱o̱ndu̱k.”
61001018	N'amo̱tunajxts a̱a̱tse'e viinm je̱ ayook juu' ve'e je̱m tsapjo̱o̱tm tso̱o̱'n ku a̱a̱tse'e mpejt je̱'e̱ ma̱a̱t joma ve'e je̱ kunuu'kx ko̱pk juu' ve'e ka̱jxm.
61001019	Ax ya̱'a̱ ka̱jx tse'e, nu̱yojk ma̱kkts a̱a̱tse'e njaanchjáva je̱ ayook juu' ve'e xyaktaajnjimdu je̱ Nte'yam je̱ y'ayook ko̱jtsnajxpata̱jkta. Ve'em xa ve'e je̱ Nte'yam je̱ y'ayook ax jo'n to'k je̱ kujajpa je̱ kuta̱'kxpa juu' ve'e du̱kujajp du̱kuta̱'kxp je̱ja ko̱o̱'ts it ja̱a̱t van'it paat ku ve'e je̱ xa̱a̱j pyítsumu̱t. O̱y xa ve'e xtóndat pa̱n myakvinkó̱pkadape'e ya̱ ayook van'it paat ku ve'e o̱y xvinmó̱tudat, ve'eme'e mjáttat ax jo'n je̱ ma̱ja̱ maatsa ku̱tya̱'kx'ukvaajñ je̱m mja'vin ka̱jxmda.
61001020	Ya̱'a̱ tse'e du̱nu̱vinko̱pkika̱jxp je̱tse'e xjaa'myé̱tstat: Ni pa̱na xa ve'e je̱ y'avintso̱ vinma'yu̱n ka̱jx kya'o̱'yixju̱ je̱tse'e du̱ko̱jtsva'atsu̱t je̱ Kunuu'kx Jatyán.
61001021	Ku̱x ka'a ve'e je̱ Nte'yam je̱ y'ayook je̱ jayu tyukje̱'yjidi ku̱x ve'eme'e je̱ jayu du̱tso̱kta, je̱ Espíritu Santo ve'e je̱ jayu je̱ vinma'yu̱n du̱mo̱o̱ydu je̱tse'e du̱ko̱jtsnáxtat je̱ Nte'yam je̱ y'ayook.
61002001	Ax je̱m tse'e y'ijt je̱ israeejlit jayu ma̱a̱t pa̱n pa̱n jatye'e natyijju̱dup je̱ Nte'yam je̱ y'ayook ko̱jtsnajxpada, ve'em ax jo'n miits ma̱a̱t y'ijttuvat je̱'e̱ pa̱n pa̱n jatye'e natyijju̱duvap je̱ Nte'yam je̱ y'ayook ko̱jtsnajxpada. Je̱'e̱ tse'e taayadap, tyukyak'ixpá̱ktap tse'e juu' ve'e je̱ jayu du̱yakvintó̱kip, ka'a tse'e ñatyukpá̱kjadat je̱ Ma̱ja̱ Vintsá̱n, juu' ve'e ku'o̱o̱'kijidu. Ku̱x tse'e ve'em du̱tóndat, jatyji tse'e vyintó̱kidat.
61002002	O̱yam tse'e vye'ema, nu̱may tse'e du̱pana̱jkxtat je̱ kyo̱'o̱y too', je̱ts je̱'e̱ ka̱jx juu' ve'e tyóndap, kyo̱'o̱ñu̱kó̱tsadapts je̱'e̱ ve'e je̱ jayu je̱ tyu̱v je̱'e̱.
61002003	Ku̱x o̱o̱ye'e je̱ meen du̱tunnas'ayó̱vada, je̱'e̱ ka̱jx tse'e je̱ jayu juu' ve'e natyijju̱dup je̱ts je̱'e̱ ve'e je̱ jayu du̱tuk'íxtup je̱ tyu̱v je̱'e̱, je̱'e̱ tse'e mtukmumaaydu̱kjadap juu' ve'e je̱ jayu myutaayvaattup. Ve'em tse'e du̱tóndat je̱tse'e mpa̱jku̱xjadat je̱ meen juu' ve'e mjaye̱jptup. Ju̱jpani tse'e je̱ Nte'yam du̱nu̱pa̱a̱jmtki je̱tse'e je̱ tsaachpaatu̱n yakmo̱o̱ydinit, yakvintó̱kijadapts je̱'e̱ ve'e je̱ Nte'yam.
61002004	Ka'a xa ve'e je̱ Nte'yam du̱to̱kinmee'kx je̱ aangelesta̱jk juu' ve'e to̱kintoondu, y'avíppidinuts je̱'e̱ ve'e je̱m it jo̱o̱tm juu' ve'e du̱nu̱'ava'tika̱jxp, je̱m tse'e du̱yak'itta ako̱o̱'ts it jo̱o̱tm van'it paat ku ve'e je̱ tsaachpaatu̱n yakmo̱o̱ydinit, ve'em je̱'e̱ ve'e y'itta ax jo'n je̱ poxu̱nta̱kjayu juu' ve'e cadena tsum.
61002005	Ka'ava tse'e je̱ Nte'yam du̱to̱kinme̱e̱'kxpa je̱ ju̱jpit jáyuda, kye̱jxe'e je̱ na̱a̱kukó̱ma je̱tse'e du̱yakkutó̱kini je̱ ko̱'o̱y jáyuda, je̱ Noeejji ve'e yaktso̱o̱k, je̱'e̱ juu' ve'e je̱ jayu du̱vaajnji juu' ve'e pyaatyp y'ake̱e̱guip, je̱ts janu̱vuxtojtu̱k je̱ jayu.
61002006	Nay ka'ava tse'e je̱ Nte'yam du̱to̱kinme̱e̱'kxpa je̱ jayu juu' ve'e tsu̱u̱nidup y'ijt je̱m sodómait je̱ts gomoorrait kyajpu̱n ka̱jxmda, je̱ ja̱a̱jn ma̱a̱t tse'e du̱yakkutó̱kini, ve'em tse'e je̱ jayu du̱nu̱jávadat je̱ts tyukkuvejtpe'e je̱ Nte'yam je̱ jayu je̱ tyo̱kin.
61002007	Je̱ Nte'yam tse'e du̱yaktso̱o̱k je̱ Lot, to'k je̱ o̱y jayu juu' ve'e tu̱v jáyuvip joojntykip y'ijt je̱tse'e o̱o̱y tyunvinma'yu̱nmo̱o̱jyji je̱ jayu je̱ kyo̱'o̱y joojntykin ka̱jxta juu' ve'e du̱kama̱ja̱pa̱a̱mdu ti ve'e je̱ Nte'yam cha̱jkp.
61002008	Ku̱x ku ve'e jyoojntyki je̱'e̱ ma̱a̱t je̱ Lot, juu' ve'e tu̱v jáyuvip joojntykip y'ijt, y'ix myó̱tuts je̱'e̱ ve'e juu' ve'e tyoondu kyo̱jtstu ka ó̱yap, o̱o̱y tse'e du̱tunnu̱tsaachvinmaajy je̱ jayu je̱ kyo̱'o̱y je̱'e̱ ka̱jx juu' ve'e tyoondu.
61002009	Ax ve'em tse'e je̱ Nte'yam du̱nu̱java vintso̱ ve'e du̱putá̱kadat je̱ jayu juu' ve'e tu̱v jáyuvidup joojntykidup je̱tse'e ve'em kyaka'adat je̱p to̱kin ja̱a̱tp, ñu̱ja'vivapts je̱'e̱ ve'e vintso̱ ve'e apa̱a̱mdu̱kani du̱jayep je̱tse'e du̱mo̱o̱ynit je̱ tsaachpaatu̱n je̱ to̱kin toompata̱jkta,
61002010	je̱'e̱ ve'e vinko̱pk pa̱n pa̱n jatye'e du̱yaktoondup je̱ y'avintso̱ vinma'yu̱nda je̱tse'e kyanapyá̱mjada je̱p kutojku̱n pa'tkup. Ax ka'ats je̱'e̱ ve'e cha̱'a̱gada je̱ jayu juu' ve'e natyijju̱dup je̱ Nte'yam je̱ y'ayook ko̱jtsnajxpada, ma̱j tse'e ñayjávajada, vyinko̱jtspe̱jttupts je̱'e̱ ve'e pa̱n pa̱n jatye'e ijttup je̱m tsapjo̱o̱tm.
61002011	Ax ka'a tse'e ve'em du̱tonda je̱ aangelesta̱jk. O̱yam tse'e nu̱yojk je̱ ma̱kkin je̱ts je̱ kutojku̱n du̱jaye̱pta je̱ aangelesta̱jk je̱ts ni ka'a ve'e je̱ jayu juu' ve'e ve'em natyijju̱dup, ka'a tse'e je̱ aangelesta̱jk du̱nu̱xa̱'a̱ada je̱ja je̱ Nte'yam vyinkujk pa̱n pa̱n jatye'e ijttuvap je̱m tsapjo̱o̱tm.
61002012	Ax je̱ jayu tse'e juu' ve'e ve'em natyijju̱dup, je̱'e̱ tse'e du̱toondup juu' ve'e cho̱jktup je̱ y'avintso̱ vinma'yu̱n ka̱jxta, ve'em xa je̱'e̱ ve'eda ax jo'n je̱ tá̱nu̱k juu' ve'e du̱katipayo̱'yp, juu' ve'e ke̱'xp je̱tse'e yakmátsu̱t je̱tse'e y'o̱o̱'ku̱t, ka'a tse'e du̱vinmó̱tuda je̱ ma̱jin juu' ve'e jyaye̱jptup pa̱n pa̱n jatye'e vyinko̱jtspe̱jttup. Vintó̱kidapts je̱'e̱ ve'eda, ve'em ax jo'n je̱ yukjo̱o̱tmit tá̱nu̱k ku ve'e jatyji je̱ y'o̱o̱'ku̱n yakma̱'a̱.
61002013	Tsaachpaa'ttapts je̱'e̱ ve'e ve'em ax jo'n je̱ viijnk jayu du̱yaktsaachpaatti. O̱o̱y tse'e du̱tuntso̱kta je̱tse'e xu̱u̱ju̱n du̱tóndat jyatía juu' ve'e y'o̱yja'vidup, tso̱'o̱tyo'nu̱nts je̱'e̱ ve'e je̱ts ka'ats je̱'e̱ ve'e du̱paa'ty du̱'ake̱e̱ga juu' ve'e tyoondup ku ve'e xma̱a̱tkáyda xma̱a̱t'oo'kta. O̱o̱yts je̱'e̱ ve'e du̱tun'o̱yjávada ku ve'e je̱ kyo̱'o̱y je̱'e̱ du̱tonda.
61002014	Ku ve'e je̱ ta̱'a̱xta̱jk du̱'ixta, mya̱a̱tnayjaye̱puvaajnju̱dupts je̱'e̱ ve'e. Ka'a tse'e du̱maso̱'o̱kta je̱ kyo̱'o̱y joojntykinda. Vyin'a̱a̱'ndupts je̱'e̱ ve'e je̱ jayu juu' ve'e du̱ka'o̱ynu̱ja'vidup juu' ve'e je̱ Nte'yam cha̱jkp. Yujta tse'e je̱tse'e du̱nas'ayó̱vada pa̱n ti jaty. Ko̱'o̱y nu̱ko̱tsa tse'e y'itta.
61002015	Myaso̱o̱ktu tse'e je̱ tu̱vu̱too' je̱tse'e tyoo'tó̱kidi, pyana̱jkxtu tse'e je̱ too' juu' ve'e je̱ Balaam pya̱jk, je̱ Beor je̱ myajntk, juu' ve'e je̱ meen du̱'ukpa̱kuvaan je̱ kyo̱'o̱y je̱'e̱ ka̱jx juu' ve'e y'uktonuvaan.
61002016	Ax tukna̱'mu̱xju tse'e to'k je̱ burra juu' ve'e muko̱jtsju je̱ jayu je̱ y'aaj je̱ yo̱'kt ma̱a̱t. O̱yame'e je̱ Balaam du̱ko̱jtsnajxy je̱ Nte'yam je̱ y'ayook, ka'ats je̱'e̱ ve'e je̱ Nte'yam du̱yakjajty je̱ts je̱'e̱ ve'e du̱tónu̱t juu' ve'e ka víjap y'uktonuvaan.
61002017	Ve'em xa ve'e je̱ jáyuda ax jo'n je̱ mo'ot juu' ve'e tu̱tya̱a̱tsni, ve'em ax jo'n je̱ vínu̱ts juu' ve'e je̱ ma̱kk po̱j o̱o̱y tunyakpapo̱jjup, ñu̱pa̱a̱jmtki tse'e je̱ Nte'yam je̱tse'e y'ijttinit joma ve'e du̱nu̱ko̱o̱'tsikú̱x.
61002018	Namyá̱jijup tse'e du̱ko̱tsta juu' ve'e kyanu̱ja'vidup, vaandupts je̱'e̱ ve'e je̱ts ka'a je̱'e̱ ve'e tyó̱kina ku ve'e je̱ jayu je̱ y'avintso̱ vinma'yu̱n du̱yaktún, ve'em tse'e du̱vin'a̱a̱'nda je̱ jayu juu' ve'e námnum du̱maso̱o̱ktup je̱ kyo̱'o̱y too'.
61002019	Tyukvinva'nidupts je̱'e̱ ve'e je̱tse'e naspa̱ka y'íttat; ax viinm tse'e y'itta je̱m je̱ to̱kin kya̱'m. Ku̱x je̱'e̱ ve'e je̱ jayu myutuump myupu̱jkp pa̱n ti ve'e ka̱'mijup.
61002020	Ku̱x pa̱n ta̱ tse'e je̱ vin'a̱a̱'mpa du̱nu̱jávada je̱ nMa̱ja̱ Vintsá̱namda jye̱'e̱, je̱ nYaktso̱o̱kpamda Jesucristo jye̱'e̱, je̱ts je̱'e̱ ka̱jx tse'e du̱maso̱o̱kti je̱ kyo̱'o̱y je̱'e̱ juu' ve'e ijtp yaja naxviijn, pa̱n mya̱a̱tnavya̱a̱'njidinuvapts je̱'e̱ ve'e jado'k nax je̱ naxviijnit je̱ kyo̱'o̱y je̱'e̱, nu̱yojkts je̱'e̱ ve'e je̱p to̱kin ja̱a̱tp tyándat je̱ jáyuda je̱ts ka'a ve'e ku ve'e ku̱du̱kanu̱ja'vidi je̱ tyu̱v je̱'e̱.
61002021	Nu̱yojk o̱y xa ve'e ku̱y'ijtu̱xjidi je̱ jayu ku ve'e ku̱du̱kanu̱ja'vidi juu' ve'e pyaatyp y'ake̱e̱guip je̱ts ka'a ve'e ku ve'e du̱nu̱jávada je̱ kunuu'kx pava'nu̱n juu' ve'e yakvaajnjidu je̱tse'e du̱maso̱o̱ktini.
61002022	Ve'emts je̱'e̱ ve'eda ax jo'n ya̱ ka̱ts: “Y'avimpijtinuvapts je̱'e̱ ve'e je̱ ok juu' ve'e tu̱du̱'uk'u̱u̱'ts”, nay ve'empa tse'e: “Je̱ ke̱e̱m juu' ve'e tu̱y'uktsi'iv, namyo̱'o̱tspata̱a̱'pjinuvapts je̱'e̱ ve'e jado'k nax”.
61003001	Utsta ajchta utsta tsa̱'a̱da, juu' a̱tse'e o̱o̱y ntuntso̱jktup, ya̱'a̱ ve'e je̱ mume̱jtsk na̱k juu' a̱ts miitse'e ntuknu̱ja'yidup. Yam a̱tse'e me̱jtsk na̱k ka̱jxm mpu̱m je̱tse'e ntukjaa'myé̱tstat juu' ve'e mnu̱ja'vidup, ve'em tse'e o̱y xpayo̱'o̱ydat juu' ve'e o̱y je̱ts va'ajts.
61003002	Ntsa̱jkp xa a̱tse'e je̱tse'e xjaa'myé̱tstat juu' ve'e ju̱jpani y'ava'nidu je̱ Nte'yam je̱ vya'ajts jo̱o̱t ayook ko̱jtsnajxpata̱jkta, nay ve'empa je̱ pava'nu̱n juu' ve'e myakta'nu̱xju̱du je̱ kyuká̱tsiva ka̱jxta je̱ Ma̱ja̱ Vintsá̱n, je̱ nYaktso̱o̱kpamda.
61003003	Muto'k viijn, nu̱jávada tse'e je̱ts ku ve'e tyá̱minit je̱ ita̱ka̱x, je̱m tse'e je̱ jayu vye̱'nadat pa̱n pa̱n jatye'e du̱tóndap je̱ ka ó̱yap juu' ve'e cho̱jktup je̱ y'avintso̱ vinma'yu̱n ka̱jx. Mtukxi'ikjadapts miits je̱'e̱ ve'e,
61003004	jidu̱'u̱m tse'e vya'andat: “Ve'em xa miitse'e mva'anda je̱ts yaktaane'e je̱ Jesús je̱ ko̱jtstán je̱ts miinnuvap je̱'e̱ ve'e jado'k nax. ¿Ax jómats je̱'e̱ ve'e y'it? e̱o̱'ktu xa ve'e je̱ ju̱jpit jáyuda. Ve'em ax jo'n y'ijt ku ve'e ya̱ it cho̱o̱'ntk, nay vanxú̱pjyamts je̱'e̱ ve'e y'it u̱xyam paat.” Jidu̱'u̱m tse'e vya'andat.
61003005	Ax ake̱jxtkam tse'e du̱kama̱ja̱pa̱mda je̱ts je̱ Nte'yam je̱ y'ayook ka̱jx tse'e ju̱jp xu̱p jye̱ji ya̱ tsajmit it je̱ts ya̱ naxviijnit it. Je̱ na̱a̱j ka̱jx tse'e je̱ts je̱m na̱a̱j itu̱kojkm je̱ naax yakpu̱u̱jm.
61003006	Je̱ na̱a̱j ka̱jxpa tse'e je̱ Nte'yam du̱yakvinto̱ki je̱ ju̱jpit naxviijnit it ku ve'e je̱ na̱a̱kukó̱ma tyoojnji.
61003007	Je̱ Nte'yam je̱ y'ayook ka̱jxpa tse'e ya̱ tsajmit it je̱ts ya̱ naxviijnit it apa̱a̱mdu̱ka du̱yak'it je̱tse'e kyutó̱kiyu̱t je̱ ja̱a̱jn ma̱a̱t. Ve'em tse'e du̱yak'it van'it paat ku ve'e yakto̱kimpayo̱'ydinit je̱tse'e vyintó̱kidinit je̱ jayu juu' ve'e ko̱'o̱yjoojntykidup.
61003008	Utsta ajchta utsta tsa̱'a̱da, juu' a̱tse'e o̱o̱y ntuntso̱jktup, jaa'myé̱tsta tse'e je̱ts ve'eme'e je̱ Nte'yam du̱java to'k xa̱a̱j ax jo'n miijl joojnt ku̱y'ijt, ve'emts je̱'e̱ ve'e du̱ja'viva miijl joojnt ax jo'n to'k xa̱a̱j ku̱y'ijt.
61003009	Ka'a xa ve'e je̱ Nte'yam du̱jakakutyonuva'añ juu' ve'e vyaajntk, ka'a tse'e jatyji je̱ jayu je̱ tyo̱kin du̱tukkuvet, ve'em je̱'e̱ ve'e du̱jatsa̱k je̱tse'e ni pa̱na ku̱kyavinto̱ki, jyatsa̱jkpts je̱'e̱ ve'e je̱tse'e ku̱vyinmayu̱mpijttini je̱tse'e ku̱du̱maso̱o̱ktini je̱ kyo̱'o̱y joojntykinda.
61003010	Ve'em ax jo'n je̱ jayu kavinmaayp y'it ku ve'e je̱ me̱e̱'tspa jye'ya ko̱o̱'ts je̱tse'e mye̱e̱'tsu̱t, nay ve'empa tse'e kavinmaayp je̱ jayu vye̱'nadat je̱ xa̱a̱j ku ve'e je̱ Ma̱ja̱ Vintsá̱n myiinnuvat. Ve'emts je̱'e̱ ve'e ma̱kk yakmo̱tu van'it ax jo'n je̱ to̱ya pyu̱j cha'pxy, to̱kyá̱xupts je̱'e̱ ve'e pa̱n ti jatye'e ijtp je̱m tsajviinm je̱ts yaja naxviijn.
61003011	Je̱'e̱ ka̱jx tse'e, ku̱xe'e ya̱'a̱ nu̱jom kyuto̱kiká̱xu̱t, ¿vintso̱s je̱'e̱ ve'e du̱tsa̱k je̱tse'e je̱ Nte'yam je̱ mya̱jin ka̱jx njoojntykimdat nmaxviijnimdat? Ve'em tse'e du̱tsa̱k je̱tse'e je̱ Nte'yam je̱ mya̱jin ka̱jx njoojntykimdinit
61003012	namvaate'e n'a'íxumda je̱ xa̱a̱j juu' ve'e je̱ Nte'yam ñu̱pa̱a̱jmtki. Je̱'e̱ tse'e mtóndap mkó̱tstap vintso̱ ve'e jatyji je̱ xa̱a̱j myínu̱t. Je̱ xa̱a̱j tse'e ya̱ tsajmit it tyo̱kya̱jxnit, tukja̱'yika̱jxnupts je̱'e̱ ve'e juu' jatye'e ijtp je̱m tsajviinm, ku̱x ma̱kke'e o̱o̱y tyuntó̱yu̱t.
61003013	Ax je̱ Nte'yam tse'e vaan je̱ts jé̱jape'e je̱ nam tsajp je̱ nam naax, je̱m joma ve'e yaktónu̱t juu' ve'e pyaatyp y'ake̱e̱guip. Ax je̱'e̱ts je̱'e̱ ve'e je̱ y'o̱y je̱'e̱ juu' ve'e n'a'íxumdup.
61003014	Ax ve'em tse'e, miitsta, juu' a̱tse'e o̱o̱y ntuntso̱jktup, a'ixta ku ve'e je̱ xa̱a̱j jye̱'ynit. Je̱'e̱ tse'e mtóndap mkó̱tstap je̱tse'e je̱m je̱ Nte'yam vyinkojkm m'ijttinit o̱y je̱ts va'ajts, ka'a ve'e pa̱n je̱ to̱kin ma̱a̱t mpaa'tjadat, o̱y jo̱o̱te'e m'ijttinit je̱'e̱ ma̱a̱t.
61003015	Payo̱'o̱yda vintso̱ ve'e je̱ Nte'yam je̱ jayu je̱ tyo̱kin jatyji du̱katukkuve̱tta. Ve'em tse'e du̱tún je̱tse'e du̱jaye̱jptinit je̱ joojntykin juu' ve'e xa̱'ma ka̱jx ijtp, ve'em ax jo'n je̱ n'útsamda je̱ n'ajchamda Pablo mtuknu̱ja'yijidi je̱ vijin je̱ ke̱ju̱n ma̱a̱t juu' ve'e je̱ Nte'yam mo̱o̱jyju.
61003016	Ve'em ya̱'a̱ ve'e ax jo'n je̱ Pablo vya'añ je̱m nu̱jom na̱k ka̱jxm juu' ve'e jyaayp. Je̱m xa ve'e juu' ve'e tso'ox yakvinmó̱tup juu' ve'e jyaayp; ax je̱ jayu juu' ve'e du̱ka'o̱ynu̱ja'vidup je̱ Nte'yam je̱ y'ayook, ka'ats je̱'e̱ ve'e du̱yakkó̱pkada vintso̱ ve'e juu' jaty y'íxuva, kyo̱jtsvaatstupts je̱'e̱ ve'e ve'em ax jo'n du̱kapaa'ty du̱kah'ake̱e̱ga, ve'em ax jo'n du̱tonda ma̱a̱t je̱ viijnk na̱k juu' ve'e ijttup je̱p Kunuu'kx Jatyán ku̱jxp. ¡Naajkvintó̱kijidupts je̱'e̱ ve'e ku̱xe'e ve'em du̱tonda!
61003017	Ax miitsta, juu' a̱tse'e o̱o̱y ntuntso̱jktup, mnu̱ja'vidinupts miits ya̱'a̱ ve'e. Je̱'e̱ ka̱jx tse'e, ó̱yame'e ta̱m m'itta je̱ Nte'yam ma̱a̱t, naajk'ítjadats viji kej je̱tse'e ve'em mkayakka'ajadat je̱p to̱kin ja̱a̱tp je̱ jayu juu' ve'e du̱kama̱ja̱pa̱a̱mdup juu' ve'e je̱ Nte'yam cha̱jkp, je̱ jayu juu' ve'e je̱ viijnk jayu du̱tuk'íxtup juu' ve'e kyapaatyp kyah'ake̱e̱guip.
61003018	Pa̱n vintso̱ ve'e ya̱ it ñaxy, je̱'e̱ tse'e mtóndap mkó̱tstap je̱tse'e nu̱yojk o̱y x'íxadat je̱ nMa̱ja̱ Vintsá̱namda, je̱ nYaktso̱o̱kpamda Jesucristo, je̱tse'e nu̱yojk mnaajk'ítjadat je̱ myaa'yu̱n ma̱a̱t. ¡U̱xyam je̱ts xa̱'ma ka̱jxts je̱'e̱ ve'e yakma̱ja yakjaancha y'ijtnit! Amén.
62001001	Je̱ Ka̱ts je̱ Ayook ka̱jxts a̱ts miitse'e nnu̱jáyada. Je̱'e̱ tse'e je̱ joojntykin du̱ka̱'mip, je̱'e̱ tse'e ijt ka'anume'e ya̱ it cho̱o̱'ndu̱k vye'na. N'amo̱tunajxts a̱a̱ts je̱'e̱ ve'e, je̱ts a̱a̱tse'e ya̱ nviijn ntuk'ix, je̱ts a̱a̱tse'e ya̱ nka̱'a̱j ntukta̱a̱jn.
62001002	Je̱'e̱ tse'e jayuvimpijt je̱tse'e ñaajknu̱ke̱'xnata̱jkiji je̱ja a̱a̱ts nvinkujk. Ax je̱'e̱ pa̱n a̱a̱tse'e n'ix, je̱'e̱ tse'e jye̱'e̱ juu' a̱a̱ts miitse'e nvaajnjidup. Je̱'e̱ tse'e du̱ka̱'mip je̱ joojntykin juu' ve'e xa̱'ma ka̱jx ijtp. Je̱ Nte'yam ma̱a̱tts je̱'e̱ ve'e y'ijt je̱tse'e ñaajknu̱ke̱'xnata̱jkiji je̱ja a̱a̱ts nvinkujk.
62001003	Ax je̱'e̱ pa̱n a̱a̱tse'e n'ix nmo̱tu, je̱'e̱ts je̱'e̱ ve'e jye̱'e̱ juu' a̱a̱ts miitse'e nvaajnjidup je̱tse'e xjaye̱jptuvat a̱a̱ts ma̱a̱t je̱ joojntykin juu' je̱'e̱ ve'e yajkyp. Ax je̱ joojntykin juu' a̱a̱tse'e yakmo̱o̱y, njayejppts a̱a̱ts je̱'e̱ ve'e ma̱a̱t je̱ Dios Tee' je̱ts ma̱a̱t je̱ y'Onu̱k Jesucristo.
62001004	Ntuknu̱ja'yidupts a̱ts miits ya̱'a̱ ve'e je̱tse'e pu'uk avaada nxo̱o̱jntkumdinit.
62001005	Je̱ ayook tse'e juu' a̱a̱tse'e xvaajnji je̱ts a̱a̱tse'e n'amo̱tunajxy, je̱'e̱ts a̱a̱ts miitse'e nvaajnjidup. Jidu̱'u̱mts je̱'e̱ ve'e vya'añ: Ni vinxu̱pa xa ve'e ko̱o̱'ts kya'it joma ve'e je̱ Nte'yam, tum je̱ ajajtk ma̱a̱tts je̱'e̱ ve'e.
62001006	Pa̱n va'numdup xa ve'e je̱ts njaye̱jpumdupe'e ya̱ joojntykin je̱ Nte'yam ma̱a̱t je̱tse'e nto̱kinto'numda, ve'em tse'e n'ijtumda ax jo'n je̱ jayu juu' ve'e yo̱'ydup je̱ja ako̱o̱'ts it ja̱a̱t, taayimdupts u̱u̱'me'e je̱tse'e nkato'numda je̱ tyu̱v je̱'e̱.
62001007	Ax pa̱n nto'numdup tse'e je̱ tyu̱v je̱'e̱, ve'em ax jo'n je̱ Nte'yam du̱tún je̱ tyu̱v je̱'e̱, ijtumdup tse'e ax jo'n je̱ jayu juu' ve'e yo̱'ydup je̱ja ajajtk it ja̱a̱t, njaye̱jpumdup tse'e ya̱ joojntykin je̱ Nte'yam ma̱a̱t, je̱ts je̱ y'Onu̱k Jesús je̱ y'o̱o̱'ku̱n ka̱jx tse'e xtuknu̱vaatsumda nu̱jom je̱ ntó̱kinamda.
62001008	Pa̱n va'numdup xa ve'e je̱ts ka'a ve'e je̱ to̱kin njaye̱jpumda, nnavyin'a̱a̱'numju̱dupts u̱u̱'me'e viinm je̱ts ka'a tse'e je̱ tyu̱v je̱'e̱ y'it yam nja'vin ka̱jxmamda.
62001009	Ax pa̱n n'ava'nimdupts u̱u̱'me'e je̱ ntó̱kinamda, nnu̱ja'vimdup tse'e je̱ts tyuumpe'e je̱ Nte'yam juu' ve'e pyaatyp y'ake̱e̱guip, xto̱kinme̱e̱'kxumdapts u̱u̱'m je̱'e̱ ve'e je̱tse'e xtuknu̱vaatsumdat nu̱jom juu' jatye'e ka ó̱yap.
62001010	Ax pa̱n va'numdup tse'e je̱ts ka'a ve'e tii je̱ ntó̱kinamda, ve'emts je̱'e̱ ve'e yakvinmo̱tu je̱ts taayipe'e je̱ Nte'yam, ka'a tse'e je̱ y'ayook n'itu̱mo̱'yumda je̱tse'e y'ítu̱t yam nja'vin ka̱jxmamda.
62002001	Miitsta, juu' a̱tse'e n'onu̱kja'vidup, je̱'e̱ ka̱jxts a̱tse'e ya̱ na̱k nja'a je̱tse'e mkato̱kintóndat. Ax pa̱n pa̱n tse'e nu̱nto̱kintoomp, njaye̱jpumdup tse'e to'k pa̱ne'e xnu̱ténimdup je̱m je̱ Nte'yam vyinkojkm, je̱ Jesucriistots je̱'e̱ ve'e, juu' ve'e du̱toomp du̱ko̱jtsp juu' ve'e pyaatyp y'ake̱e̱guip.
62002002	Je̱'e̱ tse'e xku'o̱o̱'kimdu je̱tse'e je̱ ntó̱kinamda xtuknu̱vaatsumdinit; ka u̱u̱'mjyap tse'e je̱ ntó̱kinamda xtuknu̱vaatsumdap, nay ve'empa ve'e je̱tse'e du̱tuknu̱vaatstinit je̱ jayu je̱ tyo̱kin vinxu̱p to'k it to'k naxviijn.
62002003	Va'ajts tse'e nnu̱ja'vimda je̱ts n'íxamda ve'e je̱ Nte'yam pa̱n nkutyo'numdupe'e je̱'e̱ je̱ pyava'nu̱n.
62002004	Pa̱n vaamp xa ve'e je̱ jayu: “N'ixa xa a̱ts je̱'e̱”, je̱tse'e du̱kakutyún je̱'e̱ je̱ pyava'nu̱n, taayipts je̱'e̱ ve'e, ka'a ve'e je̱m jya'vin ka̱jxm je̱ Nte'yam.
62002005	Ax pa̱n pa̱n tse'e du̱kutyoomp je̱'e̱ je̱ pyava'nu̱n, pu'uk avaada tse'e je̱m jya'vin ka̱jxm y'it je̱ Nte'yam je̱ cho̱jku̱n. Jidu̱'u̱m tse'e nnu̱ja'vimda je̱ts ijtumdupe'e je̱m je̱ Nte'yam jya'vin ka̱jxm:
62002006	Je̱'e̱ juu' ve'e vaamp je̱ts je̱m je̱'e̱ ve'e je̱ Nte'yam jya'vin ka̱jxm y'it, vinko̱pkts je̱'e̱ ve'e je̱tse'e ve'em jyoojntykat ax jo'n je̱ Jesús jyoojntyki.
62002007	Miitsta, juu' a̱tse'e o̱o̱y ntuntso̱jktup, ka'a xa a̱ts miitse'e ntuknu̱jáyada to'k je̱ nam pava'nu̱n, je̱'e̱ ve'e juu' ve'e m'amo̱tunajxtu je̱tse'e jé̱mani xjaye̱jp'ukvaandi, je̱ ayookts je̱'e̱ ve'e juu' ve'e myakvaajnjidu.
62002008	O̱yam tse'e vye'ema, ntuknu̱ja'yidupts a̱ts miitse'e to'k je̱ nam pava'nu̱n juu' ve'e tyú̱vam, juu' ve'e je̱ Cristo du̱yaknu̱ke̱'xnata̱jki je̱ts miitse'e xyaknu̱ke̱'xnata̱jkiduva, ku̱x najxp xa ve'e ya̱ it ku ve'e je̱ jayu y'itta kupi'ijts kuko̱o̱'ts, ajajnup ata̱'kxnupts je̱'e̱ ve'e u̱xyam je̱ tyu̱v je̱'e̱.
62002009	Pa̱n vaamp xa ve'e je̱ jayu je̱ts ve'em je̱'e̱ ve'e ax jo'n je̱ jayu juu' ve'e yo̱'yp je̱ja ajajtk it ja̱a̱t, pa̱n ka'a tse'e du̱tsa̱k je̱ y'uts je̱ y'ajch ma̱a̱t je̱ y'uts je̱ cha̱'a̱, ve'emts je̱'e̱ ve'e ax jo'n je̱ jayu juu' ve'e yo̱'yp je̱ja ako̱o̱'ts it ja̱a̱t.
62002010	Pa̱n pa̱n tse'e du̱tso̱jkp je̱ y'uts je̱ y'ajch ma̱a̱t je̱ y'uts je̱ cha̱'a̱, ve'emts je̱'e̱ ve'e ax jo'n je̱ jayu juu' ve'e yo̱'yp je̱ja ajajtk it ja̱a̱t, ka'ats je̱'e̱ ve'e ti ka ó̱yap du̱jayep juu' ve'e yakka'ajup je̱p to̱kin ja̱a̱tp.
62002011	Ax pa̱n pa̱n tse'e du̱katso̱jkp je̱ y'uts je̱ y'ajch ma̱a̱t je̱ y'uts je̱ cha̱'a̱, ve'emts je̱'e̱ ve'e ax jo'n je̱ jayu juu' ve'e yo̱'yp je̱ja ako̱o̱'ts it ja̱a̱t, ka'ats je̱'e̱ ve'e du̱nu̱java pa̱n joma ve'e ñu̱jkx, ku̱x je̱ viints jayu jo'n je̱'e̱ ve'e yo̱'o̱y.
62002012	Pi'k ónu̱kta, nnu̱ja'yidupts a̱ts miitse'e ku̱x je̱ Nte'yame'e mto̱kinme̱e̱'kxju̱du je̱'e̱ ka̱jx ku ve'e xjaanchjávada je̱ Jesucristo.
62002013	Onu̱k tee'da, nnu̱ja'yidupts a̱ts miitse'e ku̱xe'e x'íxada je̱'e̱ pa̱ne'e ijtp ka'anume'e ya̱ it cho̱o̱'ndu̱k vye'na je̱ts u̱xyam paat. Muutskit ónu̱kta, nnu̱ja'yidupts a̱ts miitse'e ku̱xe'e x'ama̱a̱daaguidi je̱ ko̱'o̱yjáyuvap juu' ve'e du̱nu̱vintsa̱nika̱jxp je̱ ko̱'o̱yjayuvapta̱jkta. Pi'k ónu̱kta, nnu̱ja'yidupts a̱ts miitse'e ku̱xe'e x'íxada je̱ Dios Tee'.
62002014	Onu̱k tee'da, nnu̱ja'yidupts a̱ts miitse'e ku̱xe'e x'íxada je̱'e̱ pa̱ne'e ijtp ka'anume'e ya̱ it cho̱o̱'ndu̱k vye'na je̱ts u̱xyam paat. Muutskit ónu̱kta, nnu̱ja'yidupts a̱ts miitse'e ku̱xe'e to'k aaj to'k jo̱o̱t m'itta je̱ Nte'yam ma̱a̱t, je̱me'e mja'vin ka̱jxmda je̱ Nte'yam je̱ y'ayook y'it je̱tse'e x'ama̱a̱daaguidi je̱ ko̱'o̱yjáyuvap juu' ve'e du̱nu̱vintsa̱nika̱jxp je̱ ko̱'o̱yjáyuvapta̱jkta.
62002015	Ka'a tse'e xtsó̱ktat je̱ naxviijnit je̱ kyo̱'o̱y je̱'e̱, ni ka'a tse'e xtonuva'andat juu' ve'e tyoondup pa̱n pa̱n jatye'e du̱ma̱a̱tnavya̱a̱'nju̱dup je̱ naxviijnit je̱ kyo̱'o̱y je̱'e̱. Pa̱n pa̱n tse'e du̱tso̱jkp je̱ naxviijnit je̱ kyo̱'o̱y je̱'e̱, ka'a tse'e je̱m jya'vin ka̱jxm je̱ Nte'yam je̱ cho̱jku̱n.
62002016	Ku̱x nu̱jom je̱ naxviijnit je̱ kyo̱'o̱y je̱'e̱, je̱ ka ó̱yap juu' ve'e je̱ jayu cho̱jktup je̱ y'avintso̱ vinma'yu̱n ka̱jxta, je̱ ka ó̱yap juu' ve'e je̱ jayu cho̱jktup ku ve'e juu' du̱'ixta, je̱ts je̱ ka ó̱yap ku ve'e je̱ jayu ñamyá̱jajada ku ve'e juu' du̱'ixta du̱jaye̱pta, ka'ats je̱'e̱ ve'e je̱ Nte'yam ya̱ ka ó̱yap du̱yakje̱ja, je̱ kyo̱'o̱y je̱'e̱ ka̱jx ya̱'a̱ ve'e juu' ve'e ijtp yaja naxviijn.
62002017	Tá̱minupts je̱'e̱ ve'e ku ve'e ya̱ it kya̱jxnit ma̱a̱t nu̱jom je̱ kyo̱'o̱y je̱'e̱ juu' ve'e je̱ jayu cho̱jktup yaja naxviijn; ax je̱ jayu juu' ve'e du̱toondup juu' ve'e je̱ Nte'yam cha̱jkp, jyayejppts je̱'e̱ ve'e je̱ joojntykin juu' ve'e xa̱'ma ka̱jx ijtp.
62002018	Miitsta, juu' a̱tse'e n'onu̱kja'vidup, kuka̱xa ámani xa ve'e u̱xyam. Mmó̱tudu tse'e je̱ts jé̱jape'e to'k juu' ve'e je̱ Cristo du̱tso'oxpá̱kup; ax je̱ja tse'e u̱xyam nu̱may je̱ jayu juu' ve'e je̱ Cristo du̱tso'oxpa̱jktup. Ku̱x tse'e ve'em du̱tonda, je̱'e̱ ka̱jx tse'e nnu̱ja'vimda je̱ts kuka̱xa ámani ve'e u̱xyam.
62002019	Ka'a tse'e je̱ jayu y'uknay'amojkijidini u̱u̱'m ma̱a̱tta, ku̱x ka'a ve'e y'itta je̱ njáyuvamda. Pa̱n ku̱y'itta xa ve'e je̱ njáyuvamda, ku̱tyaandits je̱'e̱ ve'e u̱u̱'m ma̱a̱tta; ax ku̱x tse'e cho̱o̱'ndi, je̱'e̱ ka̱jx tse'e nu̱ke̱'xnatá̱ka tyañ je̱ts ka'a ve'e je̱ njáyuvamda y'it.
62002020	Ax ka'ats miitse'e ve'em ax jo'n je̱'e̱da, je̱ Cristo tse'e mpa̱'mu̱xju̱du je̱m mja'vin ka̱jxmda je̱ Espíritu Santo je̱tse'e xnu̱ja'viká̱xta je̱ tyu̱v je̱'e̱.
62002021	Ka'ats a̱ts miitse'e nnu̱jáyada ax jo'n to'k du̱nu̱jaya pa̱n pa̱n jatye'e du̱kanu̱ja'vidup je̱ tyu̱v je̱'e̱, nnu̱ja'yidup a̱ts miitse'e ku̱xe'e je̱'e̱ xnu̱jávada. Ax mnu̱ja'vidup tse'e je̱ts ka'a ve'e je̱ tyu̱v je̱'e̱ du̱yakje̱ja je̱ taay.
62002022	¿Pa̱nts je̱'e̱ ve'e juu' ve'e taayip? Taayip xa je̱'e̱ ve'e pa̱n pa̱ne'e vaamp je̱ts ka'a ve'e je̱ Nte'yam je̱ Jesús du̱vinka̱a̱jn je̱tse'e yakkutojknit. Pa̱n pa̱n tse'e vaamp je̱ts ka'a ve'e je̱ Nte'yam je̱ Jesús du̱vinka̱a̱jn je̱tse'e yakkutojknit, je̱ Nte'yamts je̱'e̱ ve'e cho'oxpu̱jkp, ka'a tse'e du̱kuvu̱k je̱ Dios Tee', ka'a tse'e du̱kuva̱jkpa je̱ y'Onu̱k.
62002023	Pa̱n pa̱n xa ve'e du̱kakuva̱jkp je̱ Dios Tee' je̱ y'Onu̱k, ka'ats je̱'e̱ ve'e je̱m jya'vin ka̱jxm je̱ Dios Tee'. Pa̱n pa̱n tse'e du̱'ava'nip je̱ts je̱ Nte'yam je̱ y'Onu̱k je̱'e̱ ve'e je̱ Cristo, juu' ve'e je̱ Nte'yam vyinko̱o̱n je̱tse'e yakkutojknit, je̱mts je̱'e̱ ve'e je̱ jayu jya'vin ka̱jxm je̱ Dios Tee' je̱ts je̱ y'Onu̱k.
62002024	Tun'ixta vintso̱ ve'e je̱m mja'vin ka̱jxmda y'ijtnit je̱ Cristo je̱ y'ayook, juu' ve'e m'amo̱tunajxtu ku ve'e je̱ jayu mva'nu̱x'ukvaajnjidi. Pa̱n taampts je̱'e̱ ve'e, m'ijttinup tse'e je̱m je̱ Dios Tee' je̱ts je̱ y'Onu̱k jya'vin ka̱jxmda.
62002025	Ax ya̱'a̱ts je̱'e̱ ve'e juu' ve'e je̱ Jesucristo xtukvinva'nimdu, je̱ joojntykin juu' ve'e xa̱'ma ka̱jx ijtp.
62002026	Ntuknu̱ja'yidupts a̱ts miits ya̱'a̱ ve'e ku̱x je̱me'e je̱ jayu juu' ve'e du̱'íxtidup vintso̱ ve'e mtukmaso̱'o̱kjadat je̱ Nte'yam.
62002027	Ax miits ka̱jxta, taampts je̱'e̱ ve'e je̱m mja'vin ka̱jxmda je̱ Espíritu Santo, juu' ve'e je̱ Cristo je̱m pya̱a̱m. Ka'a tse'e vyinko̱pka je̱tse'e pa̱n juu' mjaa'ktuk'íxjadat; je̱ Espíritu Santo, juu' ve'e ijtp je̱m mja'vin ka̱jxmda, je̱'e̱ tse'e mtuk'íxju̱dup, ax ka'ats je̱'e̱ ve'e tyaaya. Ve'em ax jo'n je̱ Espíritu Santo mtuk'íxjidi, tanda tse'e je̱ Cristo ma̱a̱t.
62002028	Ax u̱xyam tse'e, miitsta, juu' a̱tse'e n'onu̱kja'vidup, m'ijttinupts miitse'e je̱m je̱ Cristo jya'vin ka̱jxm, ax ve'em tse'e n'ijtumdinit ma̱kk aaj ma̱kk jo̱o̱t je̱tse'e nkatso̱'o̱tyo'numdat je̱m je̱'e̱ vyinkojkm ku ve'e myiinnuvat.
62002029	Mnu̱ja'vidup xa miitse'e je̱ts pyaatyp y'ake̱e̱guipe'e juu' ve'e je̱ Cristo tyuump kya̱jtsp, ax ve'em tse'e xnu̱jávada je̱ts nu̱jom pa̱n pa̱n jatye'e du̱toondup du̱ko̱jtstup juu' ve'e pyaatyp y'ake̱e̱guip, je̱ Nte'yamts je̱'e̱ ve'e je̱ nam joojntykin mo̱o̱jyju̱du.
62003001	Payo̱'o̱yda o̱y vintso̱ ve'e je̱ Dios Tee' o̱o̱y xtuntso̱jkumda, je̱'e̱ ku ve'e vya'añ je̱ts je̱'e̱ je̱ y'ónu̱k u̱u̱'me'eda. ¡Ax je̱'e̱ je̱ y'ónu̱ktats u̱u̱'me'eda! Je̱'e̱ ka̱jx tse'e xka'íxamda je̱ jayu juu' ve'e du̱ma̱a̱tnavya̱a̱'nju̱dup je̱ naxviijnit je̱ kyo̱'o̱y je̱'e̱, ku̱x ka'a ve'e du̱'íxada je̱ Dios Tee'.
62003002	Miitsta, juu' a̱tse'e o̱o̱y ntuntso̱jktup, je̱ Nte'yam je̱ y'ónu̱kta xa u̱u̱'me'eda. O̱yame'e kyanu̱ke̱'xnatá̱kanum je̱ts ti ve'e n'ijtumdat, nnu̱ja'vimdinup tse'e je̱ts ku ve'e je̱ Cristo myiinnuvat, ijtumdinup tse'e ax jo'n je̱'e̱, ku̱x n'íxumdap u̱u̱'m je̱'e̱ ve'e van'it ax jo'n y'it.
62003003	Anañu̱joma pa̱n pa̱n jatye'e ve'em je̱ jaanchja'vin du̱jaye̱jptup, y'íxtidupts je̱'e̱ ve'e vintso̱ ve'e y'ijttinit o̱y je̱ts va'ajts, ve'em ax jo'n je̱ Cristo y'it o̱y je̱ts va'ajts.
62003004	Anañu̱joma pa̱n pa̱n jatye'e to̱kintoondup, ka'ats je̱'e̱ ve'e du̱kutyonda je̱ Nte'yam je̱ pyava'nu̱n, ku̱x je̱ to̱kin, je̱'e̱ je̱'e̱ ve'e ku ve'e je̱ jayu du̱kakutyún je̱ Nte'yam je̱ pyava'nu̱n.
62003005	Ax nmu̱ja'vimdinup tse'e je̱ts je̱'e̱ ka̱jxe'e je̱ Cristo myiijn yaja naxviijn je̱tse'e je̱ ntó̱kinamda xtuknu̱vaatsumdinit. O̱yame'e y'ijt yaja naxviijn, ka'ats je̱'e̱ ve'e ti to̱kin du̱jayep.
62003006	Pa̱n pa̱n xa ve'e je̱m jya'vin ka̱jxm je̱ Cristo, ka'ats je̱'e̱ ve'e ñaajk'ítju̱ je̱p to̱kin ja̱a̱tp; ax je̱ jayu juu' ve'e to̱kintoomp, ka'ats je̱'e̱ ve'e je̱ Cristo du̱'ix, ka'ats je̱'e̱ ve'e je̱ Cristo du̱'ixa.
62003007	Miitsta, juu' a̱tse'e n'onu̱kja'vidup, ka'a tse'e xyakjáttat je̱tse'e pa̱n mtukmaso̱'o̱kjadat je̱ Nte'yam je̱ tyoo'. Je̱'e̱ juu' ve'e du̱toomp juu' ve'e pyaatyp y'ake̱e̱guip, tu̱vts je̱'e̱ ve'e je̱ jyáyuvin je̱ jyoojntykin, ve'em ax jo'n je̱ Cristo tu̱v je̱ jyáyuvin je̱ jyoojntykin.
62003008	Ax je̱'e̱ juu' ve'e to̱kintoomp, je̱ ko̱'o̱yjáyuvap juu' ve'e du̱nu̱vintsa̱nika̱jxp je̱ ko̱'o̱yjayuvapta̱jkta, je̱'e̱ je̱ jyayu xa je̱'e̱ ve'e, ku̱x je̱ ko̱'o̱yjáyuvap juu' ve'e du̱nu̱vintsa̱nika̱jxp je̱ ko̱'o̱yjayuvapta̱jkta, to̱kin toompats je̱'e̱ ve'e van'ítani ku ve'e ka'anum ya̱ it cho̱o̱'ndu̱k vye'na je̱ts u̱xyam paat. Je̱'e̱ ka̱jx tse'e je̱ Nte'yam je̱ y'Onu̱k myiijn yaja naxviijn je̱tse'e je̱ jayu kyo̱o̱'k'ijttinit je̱m je̱ ko̱'o̱yjáyuvap kya̱'m.
62003009	Je̱'e̱ pa̱n pa̱n jatye'e ijttup je̱ Nte'yam je̱ y'ónu̱kta, ka'ats je̱'e̱ ve'e ñaajk'ítjada je̱p to̱kin ja̱a̱tp, ku̱x je̱ Nte'yame'e je̱ nam joojntykin mo̱o̱jyju̱du. Ax ka'a tse'e y'o̱'yixjada je̱tse'e ñaajk'ítjadat je̱p to̱kin ja̱a̱tp, ku̱x je̱ Nte'yam je̱ y'ónu̱k je̱'e̱ ve'eda.
62003010	Jidu̱'u̱m xa ve'e nnu̱ja'vimda pa̱n pa̱n jatye'e je̱ Nte'yam je̱ y'ónu̱kta je̱ts pa̱n pa̱n jatye'e je̱ ko̱'o̱yjáyuvap juu' ve'e du̱nu̱vintsa̱nika̱jxp je̱ ko̱'o̱yjayuvapta̱jkta je̱ y'ónu̱kta. Pa̱n pa̱n xa ve'e du̱toomp juu' ve'e kyapaatyp kyah'ake̱e̱guip, ka je̱'e̱pts je̱'e̱ ve'e je̱ Nte'yam je̱ y'ónu̱k, ka'ava je̱'e̱ juu' ve'e du̱katso̱jkp je̱ y'uts je̱ y'ajch ma̱a̱t je̱ y'uts je̱ cha̱'a̱.
62003011	Ya̱'a̱ tse'e je̱ ayook juu' ve'e m'amo̱tunajxtu van'ítani ku ve'e je̱ jayu mva'nu̱x'ukvaajnjidi, je̱'e̱ts je̱'e̱ ve'e je̱tse'e nnacho̱jkumjadat to'k jado'k.
62003012	Ka'a tse'e m'íttat ax jo'n je̱ Caín, juu' ve'e ijt je̱ ko̱'o̱yjáyuvap je̱ jyayu je̱tse'e je̱ y'uts du̱yak'a̱a̱'k. ¿Ax tya̱jx tse'e du̱yak'a̱a̱'k? Je̱'e̱ ka̱jxe'e ku̱x ka ó̱yap je̱'e̱ ve'e juu' ve'e tyoon je̱ts o̱yts je̱'e̱ ve'e juu' ve'e je̱ y'uts tyoon.
62003013	Utsta ajchta utsta tsa̱'a̱da, ka'a tse'e xtuk'atú̱vadat pa̱n mkatso̱jkju̱dupe'e je̱ jayu juu' ve'e du̱ma̱a̱tnavya̱a̱'nju̱dup je̱ naxviijnit je̱ kyo̱'o̱y je̱'e̱.
62003014	Ijtumdu tse'e ax jo'n a̱a̱'k ku̱n'ijtumdi. Ax ka'a tse'e ve'em n'uk'ijtumdini, je̱ nam joojntykin tse'e je̱ Nte'yam xmo̱'yumdu. Je̱'e̱ ka̱jxts ya̱'a̱ ve'e nnu̱ja'vimda ku̱x ntso̱jkumdupe'e je̱ n'útsamda je̱ n'ajchamda ma̱a̱t je̱ n'útsamda je̱ ntsa̱'a̱amda. Pa̱n pa̱n xa ve'e je̱ tso̱jku̱n du̱kajaye̱jpp, taampts je̱'e̱ ve'e ax jo'n a̱a̱'k ku̱y'ijt.
62003015	Pa̱n pa̱n tse'e je̱ y'uts je̱ y'ajch ukpu̱ je̱ y'uts je̱ cha̱'a̱ du̱katso̱jkp, ve'emts je̱'e̱ ve'e ax jo'n je̱ yakjayu'o̱o̱'kpa. Ax mnu̱ja'vidinupts miitse'e je̱ts ka'a ve'e je̱ yakjayu'o̱o̱'kpa du̱jayep je̱ joojntykin juu' ve'e xa̱'ma ka̱jx ijtp.
62003016	Jidu̱'u̱m xa ve'e nnu̱ja'vimda ti je̱'e̱ ve'e je̱ tso̱jku̱n: Je̱ Jesucristo tse'e xku'o̱o̱'kimdu. Ax ve'em tse'e, cho̱jkpapts je̱'e̱ ve'e je̱tse'e mputa̱jkimdat je̱ n'útsamda je̱ n'ajchamda ma̱a̱t je̱ n'útsamda je̱ ntsa̱'a̱amda je̱'e̱ paat je̱tse'e nku'o̱o̱'kimdat.
62003017	Pa̱n pa̱n tse'e juu' du̱'ixp du̱jaye̱jpp je̱tse'e du̱'ix je̱ y'uts je̱ y'ajch ukpu̱ je̱ y'uts je̱ cha̱'a̱ juu' ve'e katih'ijtu̱xjup, je̱tse'e du̱katukma̱'a̱t, ka'ats je̱'e̱ ve'e je̱m jya'vin ka̱jxm je̱ Nte'yam je̱ cho̱jku̱n.
62003018	Miitsta, juu' a̱tse'e n'onu̱kja'vidup, va'an tse'e du̱to'numda juu' ve'e du̱yaknu̱ke̱'xnata̱jkip je̱ts to'k aaj to'k jo̱o̱te'e je̱ jayu ntso̱jkumda, ka ko̱o̱jyap tse'e nva'numdat je̱ts ntso̱jkumdupe'e.
62003019	-
62003020	Jidu̱'u̱m xa ve'e nnu̱ja'vimda je̱ts ijtumdupe'e je̱ tyu̱v je̱'e̱ ma̱a̱t je̱ts to'k aaj to'k jo̱o̱te'e n'ijtumda je̱ja je̱ Nte'yam vyinkujk ku ve'e nnayja'vimjada je̱ts to̱kin ma̱a̱t u̱u̱'me'eda: Ñu̱má̱jipts je̱'e̱ ve'e je̱ Nte'yam je̱ts ka'a ve'e ya̱ nja'vinamda, ñu̱ja'viku̱jxpts je̱'e̱ ve'e je̱ Nte'yam.
62003021	Miitsta, juu' a̱tse'e o̱o̱y ntuntso̱jktup, pa̱n ka'a xa ve'e nnayja'vimjada je̱ts to̱kin ma̱a̱t u̱u̱'me'eda, nayja'vimju̱dupts u̱u̱'me'e je̱tse'e ntsapko̱jtsumdat,
62003022	xmo̱'yumdup tse'e je̱ Nte'yam pa̱n ti ve'e n'amó̱tumdup, je̱'e̱ ka̱jx ku ve'e nkutyo'numda je̱ pyava'nu̱n je̱tse'e nto'numda juu' je̱'e̱ ve'e cha̱jkp.
62003023	Ax je̱'e̱ je̱ pyava'nu̱n, je̱'e̱ts je̱'e̱ ve'e je̱tse'e njaanchja'vimdinit je̱ y'Onu̱k Jesucristo je̱tse'e nnacho̱jkumjadat to'k jado'k ax jo'n xtukpava'numdi.
62003024	Pa̱n pa̱n xa ve'e du̱kutyoomp je̱ pyava'nu̱n, ijtpts je̱'e̱ ve'e je̱m je̱ Nte'yam jya'vin ka̱jxm je̱tse'e je̱m jya'vin ka̱jxm je̱ Nte'yam y'it. Ax jidu̱'u̱m tse'e nnu̱ja'vimda je̱ts ijtp je̱'e̱ ve'e yam nja'vin ka̱jxmamda, je̱ Espíritu Santo ka̱jx, juu' je̱'e̱ ve'e xmo̱'yumdu.
62004001	Miitsta, juu' a̱tse'e o̱o̱y ntuntso̱jktup, ka'a tse'e xjaanchjávadat nu̱jom pa̱n pa̱n jatye'e vaandup je̱ts je̱ Nte'yam je̱ y'ayook ko̱jtsnajxpa je̱'e̱ ve'eda. Payo̱'o̱yda o̱y pa̱n je̱ Nte'yam ka̱jx je̱'e̱ ve'e juu' ve'e je̱m jya'vin ka̱jxmda, uk pa̱n ka'a. Ku̱x je̱ja xa ve'e nu̱may je̱ jayu juu' ve'e natyijju̱dup je̱ Nte'yam je̱ y'ayook ko̱jtsnajxpada, je̱'e̱ tse'e je̱ jayu tyuk'íxtup juu' ve'e ka je̱ Nte'yamap jye̱'e̱.
62004002	Jidu̱'u̱m tse'e xnu̱jávadat pa̱n je̱m jya'vin ka̱jxmda je̱ Espíritu Santo, juu' ve'e je̱m je̱ Nte'yam jya'vin ka̱jxm: Nu̱jom je̱ jayu juu' ve'e vaandup je̱ts je̱ Jesucristo ve'e miin yaja naxviijn je̱ jayu ni'kxax kó̱pkax, je̱ Nte'yam ka̱jxts je̱'e̱ ve'e juu' ve'e je̱m jya'vin ka̱jxmda;
62004003	ax nu̱jom juu' ve'e vaandup je̱ts ka'a ve'e du̱jaanchjávada je̱ Jesús, ka je̱ Nte'yam ka̱jxapts je̱'e̱ ve'e juu' ve'e je̱m jya'vin ka̱jxmda, cho'oxpa̱jktupts je̱'e̱ ve'e je̱ Cristo. Ax m'amo̱tunajxtu tse'e je̱ts je̱'yape'e juu' ve'e je̱ Cristo du̱tso'oxpá̱kup, ax je̱ja tse'e u̱xyam yaja naxviijn juu' ve'e tso'oxpa̱jkju̱dup.
62004004	Miitsta, juu' a̱tse'e n'onu̱kja'vidup, je̱ Nte'yam je̱ jyayu xa miitse'eda je̱tse'e x'ama̱a̱daaguidi pa̱n pa̱n jatye'e je̱ Cristo du̱tso'oxpa̱jktup, ku̱x ñu̱má̱jip je̱'e̱ ve'e nu̱yojk pa̱ne'e je̱m mja'vin ka̱jxmda ijtp je̱ts ni ka'a ve'e je̱ ko̱'o̱yjáyuvap juu' ve'e du̱yakkutojkjip je̱ jáyuda juu' ve'e je̱ Nte'yam du̱tso'oxpa̱jktup.
62004005	Mya̱a̱tnavya̱a̱'nju̱dup tse'e je̱ naxviijnit je̱ kyo̱'o̱y je̱'e̱, je̱'e̱ ka̱jx tse'e kyo̱tsta je̱ naxviijnit je̱ kyo̱'o̱y je̱'e̱ je̱ts je̱'e̱ ka̱jxpa tse'e y'amo̱tunáxjada pa̱n pa̱n jatye'e du̱ma̱a̱tnavya̱a̱'nju̱dup je̱ naxviijnit je̱ kyo̱'o̱y je̱'e̱.
62004006	Je̱ Nte'yam je̱ jyáyuts u̱u̱'me'eda. Ax jidu̱'u̱m tse'e nnu̱ja'vimda pa̱n pa̱ne'e ko̱jtsp je̱ Espíritu Santo ka̱jx je̱ts pa̱n pa̱ne'e ko̱jtsp ka je̱ Espíritu Santo ka̱jxap: Je̱ Espíritu Santo tse'e du̱'ava'nip je̱ tyu̱v je̱'e̱. X'amo̱tunajxumdupts u̱u̱'m je̱'e̱ ve'e pa̱n pa̱n jatye'e je̱ Nte'yam du̱'íxada; ax ka'a tse'e x'amo̱tunajxumda pa̱n pa̱n jatye'e je̱ Nte'yam du̱ka'íxada.
62004007	Miitsta, juu' a̱tse'e o̱o̱y ntuntso̱jktup, va'an tse'e du̱nacho̱jkumjada to'k jado'k, ku̱x je̱ Nte'yame'e du̱yakjé̱jip je̱ tso̱jku̱n. Pa̱n pa̱n xa ve'e je̱ tso̱jku̱n du̱jaye̱jpp, je̱ nam joojntykints je̱'e̱ ve'e je̱ Nte'yam mo̱o̱jyju̱du je̱tse'e je̱ Nte'yam du̱'ixa.
62004008	Ax pa̱n pa̱n tse'e je̱ tso̱jku̱n du̱kajaye̱jpp, ka'ats je̱'e̱ ve'e je̱ Nte'yam du̱'ixa, ku̱x jyayejppe'e je̱ Nte'yam je̱ tso̱jku̱n, je̱'e̱ tse'e je̱ tso̱jku̱n du̱yakjé̱jip.
62004009	Jidu̱'u̱m tse'e je̱ Nte'yam du̱yaknu̱ke̱'xnata̱jki je̱ts jyayejppe'e je̱ tso̱jku̱n, je̱'e̱ ku ve'e du̱kejx je̱ y'Onu̱k yaja naxviijn je̱tse'e je̱ joojntykin njaye̱jpumdinit je̱ y'Onu̱k ka̱jx.
62004010	Ya̱'a̱ xa ve'e du̱yaknu̱ke̱'xnata̱jkip je̱ tso̱jku̱n, ka je̱'e̱p ku̱xe'e je̱ Nte'yam ntso̱jkumdi, je̱'e̱ ve'e ku̱xe'e xtso̱jkumdi je̱tse'e je̱ y'Onu̱k du̱kejx yaja naxviijn je̱tse'e je̱ ntó̱kinam xtuknu̱vaatsumdi.
62004011	Miitsta, juu' a̱tse'e o̱o̱y ntuntso̱jktup, je̱'e̱ ka̱jx ku ve'e je̱ Nte'yam ve'em xtso̱jkumda, tun vinko̱pkts je̱'e̱ ve'e je̱tse'e nnacho̱jkumjadat to'k jado'k.
62004012	Ka'a xa ve'e pa̱n je̱ Nte'yam du̱'ix; ax pa̱n nnacho̱jkumju̱dup tse'e to'k jado'k, yam tse'e nja'vin ka̱jxmamda je̱ Nte'yam y'it je̱tse'e pu'uk avaada je̱ cho̱jku̱n njaye̱jpumda.
62004013	Ku̱x tse'e je̱ Nte'yam xmo̱'yumdi je̱ Espíritu Santo, je̱'e̱ ka̱jx tse'e nnu̱ja'vimda je̱ts ijtumdupe'e je̱m je̱ Nte'yam jya'vin ka̱jxm je̱ts je̱'e̱ ve'e ijtpap yam u̱u̱'m nja'vin ka̱jxmamda.
62004014	N'ixts a̱a̱tse'e je̱ Nte'yam je̱ y'Onu̱k, mpu̱u̱mpts a̱a̱tse'e je̱ tu̱va̱ko̱jtsu̱n je̱ts je̱ Nte'yame'e du̱ke̱jx je̱ y'Onu̱k je̱tse'e du̱yaktso̱'o̱ktat nu̱jom je̱ jayu pa̱n pa̱n jatye'e tsu̱u̱nidup to'k it to'k naxviijn.
62004015	Pa̱n pa̱n xa ve'e du̱'ava'nip je̱ts je̱ Jesús je̱'e̱ ve'e je̱ Nte'yam je̱ y'Onu̱k, je̱m tse'e jya'vin ka̱jxm y'it je̱ Nte'yam je̱ts je̱mts je̱'e̱ ve'e je̱ Nte'yam jya'vin ka̱jxm y'ijtpa.
62004016	Ax ve'em tse'e to'k aaj to'k jo̱o̱t nmu̱ja'vimda je̱ts xtso̱jkumdup u̱u̱'m je̱'e̱ ve'e je̱ Nte'yam. Jyayejpp tse'e je̱ Nte'yam je̱ tso̱jku̱n. Pa̱n pa̱n tse'e ijtp je̱ tso̱jku̱n ma̱a̱t, je̱mts je̱'e̱ ve'e je̱ Nte'yam jya'vin ka̱jxm y'it je̱ts je̱mts je̱'e̱ ve'e jya'vin ka̱jxm je̱ Nte'yam y'ijtpa.
62004017	Je̱ Nte'yam tse'e du̱yakpookp je̱ tso̱jku̱n juu' ve'e njaye̱jpumdup je̱tse'e to'k aaj to'k jo̱o̱t n'ijtumdinit je̱'e̱ ma̱a̱t je̱ xa̱a̱j ku ve'e je̱ jayu yakto̱kimpayo̱'ynit. Ve'emts ya̱'a̱ ve'e ku̱x ka'a ve'e nma̱a̱tnavya̱a̱'numjada je̱ naxviijnit je̱ kyo̱'o̱y je̱'e̱, ve'em ax jo'n je̱ Cristo du̱kama̱a̱tnavyu̱u̱'nju̱ je̱ naxviijnit je̱ kyo̱'o̱y je̱'e̱.
62004018	Ka'a tse'e je̱ tsa̱'a̱ga du̱ma̱a̱tnavyu̱u̱'nju̱ je̱ tso̱jku̱n. Pa̱n pu'uk avaada tse'e je̱ jayu je̱ tso̱jku̱n du̱jaye̱pta, ka'a tse'e je̱ tsa̱'a̱ga du̱jaye̱jptuva, ku̱x ku xa ve'e je̱ jayu cha̱'a̱ga, je̱'e̱ ka̱jx tse'e cha̱'a̱ga ku ve'e je̱ tsaachpaatu̱n tyukka̱da'akju̱t. Je̱ jayu juu' ve'e je̱ tsa̱'a̱ga du̱jaye̱jpp, ka'ats je̱'e̱ ve'e pu'uk avaada je̱ tso̱jku̱n du̱jayep.
62004019	Njaye̱jpumdup tse'e je̱ tso̱jku̱n ku̱xe'e je̱ Nte'yam xtso̱jkumdi ku je̱'e̱ ve'e ka'anum ntso̱jkumda vye'na.
62004020	Pa̱n vaamp xa ve'e je̱ jayu: “Ntsa̱jkp a̱tse'e je̱ Nte'yam”, taayipts je̱'e̱ ve'e pa̱n ka'a ve'e du̱tsa̱k je̱ y'uts je̱ y'ajch ma̱a̱t je̱ y'uts je̱ cha̱'a̱. Ku̱x pa̱n ka'a xa ve'e du̱tsa̱k je̱ y'uts je̱ y'ajch ukpu̱ je̱ y'uts je̱ cha̱'a̱ juu' ve'e y'ixp, ¿ax vintso̱ts je̱'e̱ ve'e du̱tsó̱ku̱t je̱ Nte'yam?, juu' ve'e kya'ixp.
62004021	Ya̱'a̱ts je̱'e̱ ve'e juu' ve'e xtukpava'numdu: Pa̱n pa̱n tse'e je̱ Nte'yam du̱tso̱jkp, tun vinko̱pkts je̱'e̱ ve'e je̱tse'e du̱tso̱jkpat je̱ y'uts je̱ y'ajch ma̱a̱t je̱ y'uts je̱ cha̱'a̱.
62005001	Pa̱n pa̱n tse'e du̱jaanchja'vip je̱ts je̱ Jesús je̱'e̱ ve'e je̱ Cristo, juu' ve'e je̱ Nte'yam vyinko̱o̱n je̱tse'e yakkutojknit, je̱ nam joojntykints je̱'e̱ ve'e je̱ Nte'yam mo̱o̱jyju. Pa̱n ntso̱jkumdup tse'e je̱ ntee'amda, ntso̱jkumduvapts u̱u̱'me'e je̱ n'útsamda je̱ n'ajchamda ma̱a̱t je̱ n'útsamda je̱ ntsa̱'a̱amda.
62005002	Jidu̱'u̱m tse'e nnu̱ja'vimda je̱ts ntso̱jkumdupe'e je̱ Nte'yam je̱ y'ónu̱kta, je̱'e̱ ve'e ku ve'e je̱ Nte'yam ntso̱jkumda je̱tse'e nto'numda juu' ve'e xtukpava'numdup.
62005003	Jidu̱'u̱m xa ve'e je̱ Nte'yam ntso̱jkumda, je̱'e̱ ve'e ku ve'e nkutyo'numda je̱ pyava'nu̱n. Ax ka'a tse'e ntso'oxja'vimda je̱tse'e nkutyo'numdat je̱ pyava'nu̱n.
62005004	Ku̱x nu̱jom pa̱n pa̱n jatye'e je̱ Nte'yam mo̱o̱jyju̱du je̱ nam joojntykin, y'ama̱a̱daaguidupts je̱'e̱ ve'e je̱ naxviijnit je̱ kyo̱'o̱y je̱'e̱. Ax juu' tse'e xtuk'ama̱a̱daaguimdup je̱ naxviijnit je̱ kyo̱'o̱y je̱'e̱, je̱ jaanchja'vints je̱'e̱ ve'e juu' ve'e njaye̱jpumdup.
62005005	¿Pa̱nts je̱'e̱ ve'eda juu' ve'e du̱'ama̱a̱daaguidup je̱ naxviijnit je̱ kyo̱'o̱y je̱'e̱? Je̱'e̱jyji ve'eda juu' ve'e du̱jaanchja'vidup je̱ts je̱ Jesús je̱'e̱ ve'e je̱ Nte'yam je̱ y'Onu̱k.
62005006	Je̱ Jesucristo tse'e miin yaja naxviijn je̱tse'e yakna̱pejt je̱tse'e xku'o̱o̱'kimdi. Ka ko̱o̱jyap tse'e ña̱pejt, ve'empa ve'e y'uk'a̱a̱'k. Je̱ Espíritu Santo tse'e xtuknu̱ja'vimdup je̱ts je̱ Jesús je̱'e̱ ve'e je̱ Nte'yam je̱ y'Onu̱k, ax ka'a tse'e je̱ Espíritu Santo tyaaya.
62005007	Toojk viijn je̱'e̱ ve'e juu' ve'e xtuknu̱ja'vimdup je̱ts je̱ y'Onu̱k je̱'e̱ ve'e:
62005008	je̱ Espíritu Santo, je̱ Jesús je̱ ña̱pe̱jtu̱n, je̱ts je̱ Jesús je̱ y'o̱o̱'ku̱n. O̱yam tse'e toojk viijn, to'kji tse'e je̱ nu̱ja'vin juu' ve'e xmo̱'yumdup.
62005009	Njaanchja'vimdup tse'e juu' ve'e je̱ jayu kyo̱jtstup, ax nu̱yojk jaanchjávumts je̱'e̱ ve'e je̱ tu̱va̱ko̱jtsu̱n juu' ve'e je̱ Nte'yam yaktaan, je̱'e̱ts je̱'e̱ ve'e juu' ve'e kyo̱jts je̱ y'Onu̱k ka̱jx.
62005010	Pa̱n pa̱n xa ve'e du̱jaanchja'vip je̱ Nte'yam je̱ y'Onu̱k, ñu̱ja'vinupts je̱'e̱ ve'e je̱m jya'vin ka̱jxm je̱ts je̱ Nte'yam je̱ y'Onu̱k je̱'e̱ ve'e je̱ Jesús. Pa̱n pa̱n tse'e du̱kajaanchja'vip juu' ve'e je̱ Nte'yam kya̱jtsp, ve'emts je̱'e̱ ve'e yakvinmo̱tu je̱ts taayipe'e je̱ Nte'yam, ku̱x ka'a ve'e je̱ jayu du̱jaanchjáva juu' ve'e je̱ Nte'yam kyo̱jts je̱ y'Onu̱k ka̱jx.
62005011	Ax ya̱'a̱ts je̱'e̱ ve'e juu' ve'e je̱ Nte'yam kyo̱jts je̱ y'Onu̱k ka̱jx: Xmo̱'yumduts u̱u̱'m je̱'e̱ ve'e je̱ joojntykin juu' ve'e xa̱'ma ka̱jx ijtp, je̱ts je̱ joojntykin juu' ve'e xa̱'ma ka̱jx ijtp, njaye̱jpumdupts u̱u̱'m je̱'e̱ ve'e je̱ y'Onu̱k ka̱jx.
62005012	Pa̱n pa̱n xa ve'e je̱m jya'vin ka̱jxm je̱ Nte'yam je̱ y'Onu̱k, jyayejppts je̱'e̱ ve'e je̱ joojntykin juu' ve'e xa̱'ma ka̱jx ijtp; ax pa̱n pa̱n tse'e je̱m jya'vin ka̱jxm ka'ijtp je̱ Nte'yam je̱ y'Onu̱k, ka'ats je̱'e̱ ve'e du̱jayep je̱ joojntykin juu' ve'e xa̱'ma ka̱jx ijtp.
62005013	Miitsta, pa̱n pa̱n jatye'e du̱jaanchja'vidup je̱ Nte'yam je̱ y'Onu̱k, je̱'e̱ ka̱jxts a̱ts miits ya̱'a̱ ve'e ntuknu̱jáyada je̱tse'e xnu̱jávadat je̱ts mjaye̱jptupe'e je̱ joojntykin juu' ve'e xa̱'ma ka̱jx ijtp.
62005014	Je̱'e̱ ka̱jx tse'e to'k aaj to'k jo̱o̱t ntsapko̱jtsumda, ku̱x nmu̱ja'vimdinupe'e je̱ts pa̱n n'amó̱tumdupe'e juu' ve'e pyaatyp y'ake̱e̱guip ma̱a̱t je̱ Nte'yam je̱ vyinma'yu̱n, xka̱ts'amo̱tunajxumdupts u̱u̱'m je̱'e̱ ve'e.
62005015	Ax pa̱n nnu̱ja'vimdupts u̱u̱'me'e je̱ts xka̱ts'amo̱tunajxumdupe'e je̱ Nte'yam ku ve'e juu' n'amó̱tumda, nnu̱ja'vimduvap tse'e je̱ts tyónup je̱'e̱ ve'e pa̱n ti ve'e n'amó̱tumdup.
62005016	Pa̱n y'ixp xa ve'e to'k je̱ jayu je̱ y'uts je̱ y'ajch ukpu̱ je̱ y'uts je̱ cha̱'a̱ ku ve'e je̱ to̱kin du̱tún juu' ve'e o̱'yip je̱tse'e yakme̱e̱'kxjat, va'an tse'e du̱nu̱tsapka̱tsu̱, van'it tse'e je̱ Nte'yam myo̱'o̱ju̱t je̱ joojntykin juu' ve'e xa̱'ma ka̱jx ijtp. Je̱'e̱ a̱tse'e ntijp je̱ to̱kin juu' ve'e je̱ Nte'yam myee'kxp. Je̱ja xa ve'e je̱ to̱kin juu' ve'e je̱ Nte'yam kyamee'kxp; ka'ats a̱ts miitse'e nna̱a̱jmada je̱tse'e x'amó̱tudat je̱ Nte'yam je̱tse'e yakto̱kinme̱e̱'kxu̱t je̱'e̱ ka̱jx.
62005017	Nu̱jom juu' jatye'e ka ó̱yap, tó̱kints je̱'e̱ ve'e; ax je̱ja tse'e je̱ to̱kin juu' ve'e je̱ Nte'yam myee'kxp.
62005018	Nnu̱ja'vimdinup xa u̱u̱'me'e je̱ts pa̱n pa̱n jatye'e ijttup je̱ Nte'yam je̱ y'ónu̱k, ka'ats je̱'e̱ ve'e ñaajk'ítjada je̱p to̱kin ja̱a̱tp, ku̱x íxju̱dup jaye̱jpju̱dup je̱'e̱ ve'e je̱ Nte'yam je̱ y'Onu̱k, ax ka'ats je̱'e̱ ve'e je̱ ko̱'o̱yjáyuvap y'o̱'yixju̱ je̱tse'e vintso̱ tyónjadat.
62005019	Nnu̱ja'vimdinup tse'e je̱ts je̱ Nte'yam je̱ jyayu u̱u̱'me'eda; ax je̱m tse'e je̱ ko̱'o̱yjáyuvap y'am kya̱'m y'itta nu̱jom pa̱n pa̱n jatye'e du̱ma̱a̱tnavya̱a̱'nju̱dup je̱ naxviijnit je̱ kyo̱'o̱y je̱'e̱.
62005020	Nnu̱ja'vimduvap xa ve'e je̱ts miine'e je̱ Nte'yam je̱ y'Onu̱k je̱tse'e je̱ vinma'yu̱n xmo̱'yumdi je̱tse'e ve'em n'íxaimdinit je̱'e̱ pa̱ne'e tyú̱vam ijtp. Ax ijtumdup tse'e je̱m je̱'e̱ jya'vin ka̱jxm pa̱ne'e tyú̱vam ijtp, je̱ Nte'yam je̱ y'Onu̱k Jesucriistots je̱'e̱ ve'e, je̱'e̱ts je̱'e̱ ve'e je̱ Nte'yam, juu' ve'e tyú̱vam ijtp, je̱'e̱ tse'e du̱yajkp je̱ joojntykin juu' ve'e xa̱'ma ka̱jx ijtp.
62005021	Miitsta, juu' a̱tse'e n'onu̱kja'vidup, ka'a tse'e xvinjávadat xvintsa̱'a̱gadat juu' ve'e ka je̱ Nte'yamap. Amén.
63001001	A̱ts, je̱ ma̱j ónu̱k, to'k juu' ve'e je̱ jaanchja'vivata̱jk du̱nu̱vinténip, máyam a̱tse'e je̱ Dios ntuknu̱ke̱xta je̱ uts je̱ tsa̱'a̱ ma̱a̱t je̱ y'ónu̱kta juu' a̱tse'e o̱o̱y ntuntso̱jktup. Ax ka á̱tsjyapts miitse'e ntso̱jktup, mtso̱jkju̱duvapts miits je̱'e̱ ve'e nu̱jom pa̱n pa̱n jatye'e du̱nu̱ja'vidup je̱ tyu̱v je̱'e̱.
63001002	Je̱'e̱ ka̱jx tse'e nnacho̱jkumjada ku̱xe'e yam nja'vin ka̱jxmamda y'it je̱ tyu̱v je̱'e̱ je̱ts xa̱'ma ka̱jxts je̱'e̱ ve'e yam nja'vin ka̱jxmamda y'ijtnit.
63001003	Je̱ Dios Tee' je̱ts je̱ Jesucristo, je̱ Nte'yam je̱ y'Onu̱k, je̱'e̱ tse'e xkunoo'kxumdap je̱tse'e n'ijtumdinit je̱ tyukmo̱'tu̱n ma̱a̱tta je̱ y'o̱y jo̱o̱t ma̱a̱tta, ve'em tse'e n'ijtumdinit je̱ tyu̱v je̱'e̱ ma̱a̱t je̱ tso̱jku̱n ma̱a̱t.
63001004	O̱o̱y xa a̱tse'e ntuntukxo̱o̱ndu̱k ku a̱tse'e nnu̱java je̱ts je̱me'e je̱ m'ónu̱kta juu' ve'e du̱pana̱jkxtup je̱ tyu̱v je̱'e̱, ve'em ax jo'n je̱ Dios Tee' xtukpava'numdi.
63001005	Ax je̱'e̱ ka̱jx tse'e, va'an tse'e du̱nacho̱jkumjada to'k jado'k. Ax je̱ pava'nu̱n juu' a̱ts miitse'e ntuknu̱ja'yidup, ka nam pava'nu̱napts je̱'e̱ ve'e, je̱ pava'nu̱n je̱'e̱ ve'e juu' ve'e je̱ Ma̱ja̱ Vintsá̱n kyo̱jts ku ve'e yak'ixpa̱jk'ukvaajñ.
63001006	Pa̱n nacho̱jkumju̱dup tse'e to'k jado'k, nkutyo'numdup tse'e je̱ Nte'yam je̱ pyava'nu̱n. Ax je̱'e̱ je̱ pyava'nu̱n, je̱'e̱ts je̱'e̱ ve'e je̱tse'e nnacho̱jkumjadat to'k jado'k, ve'em ax jo'n xnu̱jávada van'ítani ku ve'e x'amo̱tunajx'ukvaandi je̱ Nte'yam je̱ y'ayook.
63001007	May xa ve'e y'itta yaja naxviijn pa̱n pa̱n jatye'e je̱ jayu du̱vin'a̱a̱'ndup, vaandupts je̱'e̱ ve'e je̱ts ka'a ve'e je̱ Jesucristo jyayuvimpijt. Vin'a̱a̱'mpats je̱'e̱ ve'eda pa̱n pa̱n jatye'e ve'em vaandup, cho'oxpa̱jktupts je̱'e̱ ve'e je̱ Cristo.
63001008	Nay'ix'ítjada ku̱x ku ve'e mkato'nu̱xjadat juu' ve'e mtoondup, je̱'e̱ tse'e mtóndap je̱tse'e pu'uk avaada xjaye̱jptinit je̱ y'o̱y je̱'e̱ juu' ve'e je̱ Nte'yam mtukmutso̱jkju̱dup.
63001009	Pa̱n pa̱n xa ve'e du̱yaknu̱yojkip je̱ Cristo je̱ y'ixpa̱jku̱n je̱tse'e je̱ jayu du̱tuk'ix ax jo'n du̱kapaa'ty du̱kah'ake̱e̱ga ma̱a̱t je̱ ka̱ts je̱ ayook juu' ve'e je̱ Cristo yaktaan, ka'ats je̱'e̱ ve'e je̱m jya'vin ka̱jxm je̱ Nte'yam. Ax pa̱n pa̱n tse'e je̱ jayu du̱tuk'ixp juu' ve'e je̱ Cristo kyo̱jts, je̱mts je̱'e̱ ve'e jya'vin ka̱jxm y'itta je̱ Dios Tee' je̱ts je̱ y'Onu̱k.
63001010	Pa̱n je̱m xa ve'e juu' ve'e mku'íxju̱dup je̱tse'e je̱ jayu du̱katuk'ix ya̱ ixpa̱jku̱n, ka'a tse'e xkuvá̱ktat je̱m mta̱k'am je̱ts ni ka'a tse'e x'o̱yvinkuko̱jtsiduvat.
63001011	Ku̱x pa̱n pa̱n xa ve'e du̱'o̱yvinkuko̱jtsip, tyukma̱a̱ttuumpts je̱'e̱ ve'e je̱ kyo̱'o̱y je̱'e̱.
63001012	Je̱p xa ve'e may viijn juu' a̱ts miitse'e ku̱njaa'ktuknu̱ja'yidi, ax ka'ats a̱tse'e yap na̱k ku̱jxp nja'ava'añ ku̱x ntsa̱jkp a̱tse'e je̱ts a̱ts miitse'e na̱jkx nku'ixta je̱tse'e aviinm ah'am nmukó̱tstat, ve'eme'e pu'uk avaada nxo̱o̱jntkumdat.
63001013	Je̱ n'útsamda je̱ ntsa̱'a̱amda juu' ve'e je̱ Nte'yam vyinko̱o̱n, je̱'e̱ je̱ y'ónu̱kta tse'e mke̱jxu̱xju̱dup máyam je̱ Dios. Amén.
64001001	A̱ts, je̱ ma̱j ónu̱k, to'k juu' ve'e je̱ jaanchja'vivata̱jk du̱nu̱vinténip, máyam a̱ts mitse'e je̱ Dios ntuknu̱kex, mits, Gayo, juu' a̱tse'e o̱o̱y ntuntsa̱jkp.
64001002	Nnu̱tsapka̱jtspts a̱ts mitse'e je̱tse'e nu̱jom ka̱jx m'ó̱yat je̱tse'e ma̱kka̱tso̱ts m'ijtnit, ve'em ax jo'n a̱tse'e nnu̱java je̱ts o̱ye'e je̱ mjo̱o̱t je̱ mja'vin y'it je̱ja je̱ Nte'yam vyinkujk.
64001003	O̱o̱y a̱tse'e ntuntukxo̱o̱jntk ku ve'e jye̱'ydi je̱ utsta je̱ ajchta je̱ts a̱tse'e xnu̱u̱jmidi vintso̱ ve'e to'k aaj to'k jo̱o̱t mnaajk'ítju̱ je̱ tyu̱v je̱'e̱ ma̱a̱t, ve'em ax jo'n xa̱'ma ka̱jx mnaajk'ítju̱ je̱ tyu̱v je̱'e̱ ma̱a̱t.
64001004	O̱o̱y xa a̱tse'e ntuntukxo̱o̱ndu̱k ku a̱tse'e nmo̱tu je̱ts je̱'e̱da pa̱n pa̱n jaty a̱tse'e n'onu̱kja'vidup, naajk'ijtju̱dupts je̱'e̱ ve'e je̱ tyu̱v je̱'e̱ ma̱a̱t. Ka'a tse'e ti viijnk juu' a̱tse'e ve'em ntukxo̱o̱jntkp.
64001005	Mits, juu' a̱tse'e o̱o̱y ntuntsa̱jkp, o̱yts je̱'e̱ ve'e juu' mitse'e mtuump, je̱'e̱ts je̱'e̱ ve'e vintso̱ ve'e xputa̱ka je̱ utsta je̱ ajchta ma̱a̱t je̱ utsta je̱ tsa̱'a̱da, je̱'e̱ ve'e vinko̱pk juu' ve'e je̱'yva jayu.
64001006	Je̱ utsta je̱ ajchta juu' ve'e ve'nidup mits ma̱a̱t, je̱'e̱ tse'e du̱nu̱ko̱jtstu je̱ja je̱ jaanchja'viva vyinkujk vintso̱ mits je̱'e̱ ve'e xputa̱jkidi. Ku tse'e ñajxtinuvat je̱m tso̱v, puta̱ka je̱'e̱da to'k aaj je̱tse'e xmo̱'o̱dat juu' ve'e y'ajo̱o̱tadap too' aajy, ve'eme'e xtónu̱t ax jo'n je̱ Nte'yam du̱'o̱yjávat.
64001007	Je̱'e̱ tse'e tso̱o̱'ndu je̱tse'e je̱ jayu du̱vaajnjada je̱ Cristo je̱ y'ayook. Ka'a tse'e du̱'amó̱tudi pa̱n pa̱n jatye'e je̱ Nte'yam du̱ka'íxada je̱tse'e pyutá̱kajadat, je̱'e̱ ka̱jx tse'e nu̱yojk vinko̱pk je̱tse'e xputá̱kadat.
64001008	Xtukka̱daakumdup xa u̱u̱'me'e je̱ts je̱'e̱ ve'e mputa̱jkimdat, ve'em tse'e ntukma̱a̱tmuto'numdat ntukma̱a̱tmupa̱jkumdat je̱ Nte'yam ku ve'e du̱'avánada je̱ tyu̱v je̱'e̱.
64001009	Ntuknu̱ja'yidu xa a̱tse'e to'k je̱ na̱k je̱ jaanchja'vivata̱jk, ax ka'ats je̱'e̱ ve'e je̱ Diótrefes du̱ma̱ja̱pu̱m vintso̱ a̱tse'e juu' nka̱ts, cha̱jkpts je̱'e̱ ve'e je̱tse'e du̱nu̱má̱jat joma ve'e je̱ jaanchja'vivata̱jk ñay'amókajada.
64001010	Je̱'e̱ ka̱jx tse'e, pa̱n na̱jkxp a̱ts mitse'e nku'ix, nvaajnjap a̱ts mitse'e je̱ kyo̱'o̱y je̱'e̱ juu' ve'e tyuump, vintso̱ ve'e tyaaya je̱ts a̱a̱tse'e xpaka̱ts. Ax ka je̱'e̱jyap tse'e, ka'a tse'e du̱kuvu̱k je̱ utsta je̱ ajchta juu' ve'e je̱m je̱'ydup, ka'a tse'e du̱yakjaty je̱tse'e yakkuva̱jkjat je̱ viijnk jayu, je̱tse'e du̱pavo̱jpni joma ve'e je̱ jaanchja'vivata̱jk ñay'amókajada.
64001011	Mits, juu' a̱tse'e o̱o̱y ntuntsa̱jkp, ka'a tse'e xpana̱jkxu̱t je̱ kyo̱'o̱y je̱'e̱, je̱'e̱ ve'e mpana̱jkxup je̱ y'o̱y je̱'e̱. Pa̱n pa̱n tse'e du̱toomp je̱ y'o̱y je̱'e̱, y'íxats je̱'e̱ ve'e je̱ Nte'yam; ax pa̱n pa̱n tse'e du̱toomp je̱ kyo̱'o̱y je̱'e̱, ka'ats je̱'e̱ ve'e je̱ Nte'yam du̱'ixa.
64001012	Anañu̱joma tse'e du̱'o̱ñu̱kó̱tsada je̱ Demetrio. Nay ve'empa a̱a̱ts, mpa̱a̱mpapts a̱a̱ts je̱'e̱ ve'e je̱ tu̱va̱ko̱jtsu̱n je̱ts o̱y je̱'e̱ ve'e juu' ve'e tyuump kya̱jtsp. Ax mnu̱ja'vinupts mitse'e je̱ts tyú̱vam je̱'e̱ ve'e je̱ tu̱va̱ko̱jtsu̱n juu' a̱a̱tse'e mpu̱u̱mp.
64001013	Je̱pe'e may viijn juu' a̱ts mitse'e ku̱njaa'ktuknu̱ja'yi, ax ka'ats a̱tse'e yap na̱k ku̱jxp nja'ava'añ.
64001014	N'a'ixp xa a̱tse'e je̱ts tso̱jk a̱ts mitse'e na̱jkx nku'ix, ve'em tse'e nnakyo̱jtsumju̱t aviinm ah'am.
64001015	Je̱ Nte'yam tse'e myak'ijtjinup je̱ o̱y jo̱o̱t ma̱a̱t. Máyame'e je̱ Dios mke̱jxu̱xjada pa̱n pa̱n jatye'e yaja nma̱a̱tnacho̱jkumju̱dup. Máyame'e to'k aaj je̱ Dios xmo̱'o̱dat to'k jado'k pa̱n pa̱n jatye'e nma̱a̱tnacho̱jkumju̱dup joma ve'e mits. Amén.
65001001	A̱tse'e je̱ Judas, je̱ Jesucristo je̱ myutoompa je̱ myupa̱jkpa, je̱ Santiago je̱ y'uts. Máyam a̱tse'e je̱ Dios ntuknu̱ke̱xta je̱ jayu juu' ve'e je̱ Dios Tee' vinko̱o̱jnju̱du je̱tse'e cho̱jkjidi, je̱ Dios Tee', juu' ve'e íxju̱dup jaye̱jpju̱dup je̱'e̱ ka̱jx ku ve'e to'k muk y'itta je̱ Jesucristo ma̱a̱t.
65001002	O̱o̱y tse'e xtunjayé̱ptat je̱ tukmo̱'tu̱n, je̱ o̱y jo̱o̱t, je̱ts je̱ tso̱jku̱n.
65001003	Miitsta, juu' a̱tse'e o̱o̱y ntuntso̱jktup, njatso̱jk xa a̱tse'e je̱ts a̱ts miitse'e ku̱nnu̱ja'yidi je̱ joojntykin ka̱jx juu' ve'e xa̱'ma ka̱jx ijtp je̱tse'e njaye̱jpumda, ax ka'anumts a̱tse'e ve'em ntun. Nnayja'vijupts a̱tse'e je̱ts too'va̱jkp a̱ts miitse'e nko̱jtsmá̱kkadat je̱tse'e to'k aaj to'k jo̱o̱t mnaajk'ijtjidinit je̱ ayook ma̱a̱t juu' ve'e mjaanchja'vidup je̱tse'e je̱ Nte'yam to'k naxji du̱tukka̱ta̱jki je̱ jyáyuda. Ax ka'ats je̱'e̱ ve'e du̱yaktíku̱tsu̱t je̱ ayook juu' ve'e yaktaan.
65001004	Je̱m xa ve'e je̱ jayu juu' ve'e je̱ vin'a̱a̱'nu̱n ka̱jx napya̱a̱jmju̱dup je̱ jaanchja'vivata̱jk ma̱a̱t, ax ka'ats je̱'e̱ ve'e du̱natyukpá̱kjada je̱ Jesucristo, je̱'e̱jyji ve'e to'k je̱ nMa̱ja̱ Vintsá̱namda. Ju̱jpani tse'e je̱ Kunuu'kx Jatyán du̱'ava'ni je̱ts vintó̱kidap je̱'e̱ ve'eda, ka'a tse'e je̱ Nte'yam du̱vintsa̱'a̱gada. Tyijtupts je̱'e̱ ve'e je̱ts je̱'e̱ ka̱jxe'e ku̱xe'e je̱ Nte'yam je̱ jayu je̱ maa'yu̱n du̱tuujnja, nvaat tse'e je̱ yaa'y je̱ ta̱'a̱x je̱ ka̱ts du̱tukma̱a̱tjayé̱ptat juu' ve'e ka pú̱kap jyaye̱jptup.
65001005	Ó̱yam miitse'e xnu̱jávada juu' a̱ts miitse'e ntuknu̱ja'yidup, ntsa̱jkpts a̱tse'e je̱ts a̱ts miitse'e ntukjaa'myé̱tstat je̱ts je̱ Ma̱ja̱ Vintsa̱ne'e du̱yakpítsumni je̱ jyayu je̱m Egipto. Ó̱yam tse'e vye'ema, u̱x'o̱o̱kts je̱'e̱ ve'e du̱yakkutó̱kidini je̱'e̱da pa̱n pa̱n jatye'e kajaanchja'vijidu.
65001006	Jaa'myé̱tsta je̱ angelesta̱jk juu' ve'e kayakkutojktu ax jo'n je̱ Nte'yam tyukka̱ta̱jkijidi, myaso̱o̱ktinuts je̱'e̱ ve'e je̱ it juu' ve'e jyaye̱jptu, je̱ Nte'yam tse'e yak'ijtju̱dup je̱m ako̱o̱'ts it jo̱o̱tm juu' ve'e du̱nu̱'ava'tika̱jxp. Ve'emts je̱'e̱ ve'eda ax jo'n je̱ poxu̱nta̱kjayu juu' ve'e cadena tsum. Je̱m tse'e ve'em y'ijttinit je̱ xa̱a̱j paat ku ve'e je̱ tsaachpaatu̱n yakmo̱o̱ydinit.
65001007	Jaa'mye̱jtstuva je̱ sodómait je̱ts je̱ gomoorrait jáyuda je̱ts je̱ jayu juu' ve'e tsu̱u̱nidup y'ijt je̱m kajpu̱n ka̱jxmda juu' ve'e mutá̱mijidup, ka'a tse'e je̱ Nte'yam du̱ka̱tsu̱pa̱jktuva, tyukma̱a̱tjaye̱jptu tse'e je̱ ka̱ts je̱ yaa'y je̱ ta̱'a̱x juu' ve'e ka pú̱kap jyaye̱jptup. Je̱'e̱ paat tse'e ko̱'o̱tyoondu ku ve'e je̱ yaa'tya̱jk je̱ ka̱ts du̱tukma̱a̱tjaye̱jpti je̱ myuyaa'tya̱jk. Je̱'e̱ ka̱jx tse'e je̱ Nte'yam yakkuto̱kika̱jxjidini ku ve'e je̱ ja̱a̱jn du̱yaknaxka̱daaky. Ve'em tse'e du̱tuujn je̱tse'e anañu̱joma je̱ jayu va'ajts du̱nu̱jávadat je̱tse'e ve'em du̱katoonduvat.
65001008	Ax nay ve'empa je̱ jayu juu' ve'e napya̱a̱jmju̱dup je̱ jaanchja'vivata̱jk ma̱a̱t, vaandupts je̱'e̱ ve'e je̱ts ti jatye'e yak'íxju̱du je̱ kuma'aj ka̱jx je̱tse'e ve'em du̱tóndat je̱ ka ó̱yap juu' ve'e tyonuvaandup je̱ y'avintso̱ vinma'yu̱n ka̱jxta. Ka'a tse'e du̱ma̱ja̱pa̱mda je̱ kutojku̱n juu' ve'e je̱ Nte'yam jyayejpp, vyinko̱jtspe̱jttup tse'e pa̱n pa̱n jatye'e ijttup je̱m tsapjo̱o̱tm.
65001009	Ax je̱ ángeles Miguel, juu' ve'e du̱nu̱vintsa̱nika̱jxp je̱ aangelesta̱jkta, ku ve'e du̱ma̱a̱tnakyo̱jtsvintso̱o̱jvji je̱ Satanás je̱ts pa̱ne'e du̱jayé̱pup je̱ Moisés je̱ ñi'kx je̱ kyo̱pk, ka'ats je̱'e̱ ve'e ñayja'viji je̱tse'e du̱vinko̱jtspé̱tu̱t je̱ ko̱'o̱yjáyuvap. Jidu̱'u̱me'e vyaajñ: “¡Je̱ Ma̱ja̱ Vintsá̱n tse'e mtukna̱'mu̱xjup!”
65001010	Ax je̱ jayu juu' ve'e vin'a̱a̱'ndup, je̱'e̱ts je̱'e̱ ve'e kyo̱'o̱ñu̱ko̱jtsidup juu' ve'e kyavinmó̱tudup, ve'em xa je̱'e̱ ve'eda ax jo'n je̱ tá̱nu̱k juu' ve'e du̱ka'o̱ypayo̱'ydup juu', je̱'e̱ tse'e tyoondup juu' ve'e cho̱jktup je̱ y'avintso̱ vinma'yu̱n ka̱jxta. Vintó̱kidapts je̱'e̱ ve'eda.
65001011	¡Ayo̱o̱v xa ve'e je̱'e̱ je̱ jyo̱o̱tta, ku̱x je̱'e̱ ve'e du̱pana̱jkxtup je̱ too' juu' ve'e je̱ Caín pya̱jk! Ve'em ax jo'n je̱ Balaam ñatyukka̱ta̱jkiji je̱ kyo̱'o̱y je̱'e̱ je̱tse'e ve'em ku̱myeempu̱jk, nay ve'empa tse'e jyátkiduva. Vintó̱kidapts je̱'e̱ ve'eda ku̱xe'e je̱ Nte'yam du̱kaka̱tsa̱pa̱kta, ve'em ax jo'n je̱ Coré kyaka̱tsu̱pa̱jkji je̱tse'e vyintó̱kini.
65001012	Ku ve'e mnay'amókajada kaayva je̱ tso̱jku̱n ka̱jx juu' ve'e mnayjaye̱jpu̱xju̱dup to'k jado'k, je̱ jayu tse'e jomvaandup tivaandup ku ve'e xma̱a̱tkáyda xma̱a̱t'oo'kta ax jo'n ku̱xtukma̱a̱tjaye̱jpti je̱ tso̱jku̱n. Ve'em tse'e o̱y ñaajkkáyjada, ax ka'a tse'e du̱yakvinkó̱pkada je̱ jayu juu' ve'e katih'ijtu̱xju̱dup. Ve'em tse'e y'itta ax jo'n je̱ ku̱p juu' ve'e kata̱'mip, ax jo'n je̱ ku̱p juu' ve'e yakvixp je̱ y'aa'ts ma̱a̱t je̱tse'e tya̱a̱tsni.
65001013	Ve'em ax jo'n je̱ maaxy na̱a̱j o̱o̱y tyumpojtu̱k je̱tse'e je̱ y'a̱a̱'pk du̱pu̱m, nay ve'em tse'e yaknu̱java vintso̱ ve'e je̱ jayu je̱ jyáyuvinda je̱ ka ó̱yap ka̱jx juu' ve'e tyoondup kyo̱jtstup. Ve'em xa je̱'e̱ ve'eda ax jo'n je̱ maatsa juu' ve'e too'tó̱kidup, yaknu̱pa̱a̱jmtkiduts je̱'e̱ ve'e je̱tse'e xa̱'ma ka̱jx y'ijttinit je̱m ako̱o̱'ts it jo̱o̱tm juu' ve'e du̱nu̱ko̱o̱'tsika̱jxp.
65001014	Kyo̱jtsnajx xa je̱'e̱ ve'e je̱ Nte'yam je̱ y'ayook je̱ Enoc juu' ve'e muvuxtojtu̱k naske̱'e̱xa ku ve'e je̱ Adán ku̱jx yakmacho̱vu̱tsa̱a̱'n. Je̱'e̱ tse'e du̱'ava'ni vintso̱ ya̱'a̱ ve'e ya̱ jáyuda. Jidu̱'u̱m tse'e vyaajñ: “Mya̱a̱tmínup xa ve'e je̱ Ma̱ja̱ Vintsá̱n pa̱n pa̱n jatye'e jye̱'e̱ip ka jamachá̱vum,
65001015	je̱'e̱ tse'e nu̱jom je̱ jayu du̱to̱kimpayo̱'kya̱jxtinup, pya̱a̱jmjidinupts je̱'e̱ ve'e je̱ tsaachpaatu̱n nu̱jom pa̱n pa̱n jatye'e je̱ Nte'yam du̱kajaanchja'vidu je̱tse'e du̱kavintsa̱'kidi, je̱tse'e du̱vinko̱jtspe̱jtti, je̱tse'e je̱ kyo̱'o̱y je̱'e̱ du̱toondi.” Jidu̱'u̱m tse'e je̱ Enoc vyaajñ.
65001016	Ka'a tse'e je̱ jayu juu' du̱tukjo̱tka̱da'akta, kyo̱'o̱yja'vidupe'e juu' jatye'e je̱ viijnk jayu tyoondup, pyana̱jkxtup tse'e je̱ kyo̱'o̱y je̱'e̱ juu' ve'e cho̱jktup je̱ y'avintso̱ vinma'yu̱n ka̱jxta, namyá̱jijidup tse'e, y'íxtidupts je̱'e̱ ve'e vintso̱ ve'e je̱ jayu tsoj du̱jávadat juu' ve'e tuk'íxju̱dup je̱tse'e ve'em du̱jayé̱ptat juu' ve'e cho̱jktup.
65001017	Miitsta, juu' a̱tse'e o̱o̱y ntuntso̱jktup, jaa'myé̱tsta je̱ ayook juu' ve'e je̱ nMa̱ja̱ Vintsá̱namda Jesucristo je̱ kyuká̱tsivada myakta'nu̱xju̱du.
65001018	Ve'em tse'e vyaandi je̱ts ku ve'e tá̱mani je̱ ita̱ka̱x vye̱'nat, tyukxi'iktapts je̱'e̱ ve'e je̱ jayu je̱ Nte'yam jye̱'e̱, je̱ y'avintso̱ vinma'yu̱n ka̱jx tse'e du̱tóndat je̱ ka ó̱yap juu' ve'e cho̱jktup.
65001019	Ax je̱ jáyuda, je̱'e̱ tse'e je̱ njáyuvamda du̱yaknapya̱jkva'kxuvaajnju̱dup, cho̱jktupts je̱'e̱ ve'e je̱tse'e je̱ njáyuvam y'ijttinit to'k je̱ vinma'yu̱n je̱'e̱ ma̱a̱t, je̱'e̱jyji tse'e tyoondup vintso̱ ve'e je̱ kyo̱'o̱y vinma'yu̱n ña̱'mu̱xjada, ka'a tse'e je̱m jya'vin ka̱jxmda y'it je̱ Espíritu Santo.
65001020	Miitsta, juu' a̱tse'e o̱o̱y ntuntso̱jktup, ijtp tse'e mnaajkma̱kkpá̱kjadat je̱ mva'ajts jaanchja'vin ka̱jxta. Tsapko̱tsta je̱ ma̱kkin ma̱a̱t juu' ve'e je̱ Espíritu Santo yajkyp.
65001021	Naajk'ítjada je̱ Nte'yam je̱ cho̱jku̱n ma̱a̱t ku ve'e x'a'ixta je̱ xa̱a̱j ku ve'e myiinnuvat je̱ nMa̱ja̱ Vintsá̱namda Jesucristo, je̱'e̱ juu' ve'e je̱ ñu̱'ixka̱daaku̱n ka̱jx mmo̱o̱jyjidinup je̱ joojntykin juu' ve'e xa̱'ma ka̱jx ijtp.
65001022	Tukmo̱'o̱tta pa̱n pa̱n jatye'e me̱jtsvinmaaydup.
65001023	Putá̱kada tse'e viijnkta, ve'em ax jo'n je̱ jayu ku̱yakputa̱ka juu' ve'e je̱m ja̱njo̱o̱tm yakva̱a̱'mpítsump, je̱ts tukmo̱'ttuva juu' ve'e viijnktava. Ax nay'íxjada tse'e je̱ts ka'a ve'e ve'em xtóndat ax jo'n je̱'e̱ ve'e du̱tonda, ko̱'o̱yjávada tse'e je̱ kyo̱'o̱y je̱'e̱ juu' ve'e tyoondup, je̱ts tsa̱'a̱gada ku̱x ku ve'e mpaa'tjadat je̱ kyo̱'o̱y je̱'e̱ juu' ve'e tyoondup.
65001024	Ax je̱ tun to'k Nte'yam, je̱ nYaktso̱o̱kpamda, o̱'yixjup xa je̱'e̱ ve'e je̱tse'e du̱tónu̱t vintso̱ ve'e mkaka'adat je̱p to̱kin ja̱a̱tp je̱tse'e myakje̱'yjidinit je̱m je̱'e̱ vyinkojkm joma ve'e o̱o̱y je̱ ma̱jin du̱tunjayep, ve'em vintso̱ ve'e je̱ to̱kin mkapaa'tjadat je̱ts o̱o̱y je̱ xo̱o̱jntku̱n ma̱a̱t,
65001025	je̱'e̱ tse'e du̱jaye̱jpnup je̱ nMa̱ja̱ Vintsá̱namda Jesucristo ka̱jx je̱ vintsa̱'kin je̱ts je̱ ma̱jin, je̱ ma̱kkin je̱ts je̱ kutojku̱n. Ve'em tse'e y'ijt ka'anume'e ya̱ it cho̱o̱'ndu̱k vye'na, u̱xyame'e ve'em y'ijtpa, je̱tse'e xa̱'ma ka̱jx ve'em y'ijtnit. Amén.
66001001	Je̱ Nte'yam xa ve'e du̱tuknu̱ja'vi je̱ Jesucristo ti ve'e tso̱jkji tónjup kó̱tsjup je̱ts je̱'e̱ ve'e du̱tuknu̱ja'vivat pa̱n pa̱n jatye'e je̱ Nte'yam du̱mutoondup du̱mupa̱jktup. To'k tse'e je̱ ángeles du̱kejx, je̱'e̱ts a̱tse'e tu̱xtuk'ix tu̱xtuknu̱java.
66001002	A̱ts, je̱ Juan, mpu̱u̱mpts a̱tse'e ya̱ tu̱va̱ko̱jtsu̱n juu' jaty a̱tse'e tu̱n'ix, je̱ Nte'yam je̱ y'ayookts ya̱'a̱ ve'e juu' je̱'e̱ ve'e myo̱o̱y je̱ Jesucristo je̱ts a̱ts miitse'e ntuknu̱ja'viduvat.
66001003	Xo̱o̱n xa je̱'e̱ ve'eda pa̱n pa̱n jatye'e du̱kó̱tstap ya̱ na̱k. Xo̱o̱nduvapts je̱'e̱ ve'e pa̱n pa̱n jatye'e du̱'amo̱tunáxtap ku ve'e yakka̱ts ya̱ ka̱ts ya̱ ayook juu' ve'e je̱ Nte'yam yajk, je̱tse'e du̱ma̱ja̱pá̱mdat juu' jatye'e yaja javyet, ku̱x tá̱mani xa je̱'e̱ ve'e je̱tse'e tyónju̱t kyó̱tsju̱t.
66001004	A̱ts, je̱ Juan, u̱xyamts a̱tse'e nnu̱jáyada je̱ jaanchja'vivata̱jk juu' ve'e nay'amojkijidup je̱m vuxtojtu̱k kajpu̱n ka̱jxm je̱m ásiait y'it jo̱o̱tm. Je̱ Nte'yam, je̱ Espíritu Santo, je̱ts je̱ Jesucristo, je̱'e̱ tse'e mkunoo'kxjadap je̱tse'e m'ijttinit je̱ y'o̱y jo̱o̱t ma̱a̱tta; je̱ Nte'yam, juu' ve'e u̱xyam ijtp, je̱'e̱ tse'e ijt, je̱'e̱m tse'e ijtnup; je̱ts je̱ Espíritu Santo, juu' ve'e ve'em ax jo'n je̱ vuxtojtu̱k kujajpa kuta̱'kxpa je̱m je̱ Nte'yam je̱ kyutojku̱n tsu̱u̱jntku̱n vyinkojkm;
66001005	je̱ts je̱ Jesucristo, juu' ve'e je̱ Nte'yam je̱ y'ayook du̱ko̱jtsnajxp ve'em ax jo'n du̱'ix du̱mo̱tu, je̱'e̱ts je̱'e̱ ve'e muto'k juu' ve'e joojntykpa̱jknuva, je̱'e̱ tse'e du̱yakkutojkjip nu̱jom pa̱n pa̱n jatye'e yakkutojktup yaja naxviijn. Ax je̱ Cristo tse'e xtuntso̱jk'o̱o̱'kumdup je̱tse'e xtuknu̱vaatsumdi je̱ ntó̱kinamda ku ve'e xku'o̱o̱'kimdi,
66001006	je̱'e̱ tse'e xpa̱'mumdu je̱tse'e nyakkutojkumdat je̱tse'e tee'ta̱jk n'ijtumdat, ax ve'em tse'e nvinja'vimdinit nvintsa̱'kimdinit je̱ Nte'yam, je̱'e̱ je̱ Tyee'. ¡Je̱ Cristo tse'e du̱jaye̱jpnup je̱ ma̱jin je̱ jaanchin je̱ts je̱ kutojku̱n xa̱'ma ka̱jx! Amén.
66001007	¡Amo̱tunaxta, je̱m je̱'e̱ ve'e vínu̱ts jo̱o̱tm myiinnit! Anañu̱jómats je̱'e̱ ve'e du̱'íxtat, je̱'e̱ paat pa̱n pa̱n jatye'e yakxa̱'a̱jkijidu. Nu̱jom tse'e je̱ jayu yaja naxviijn chaachvinmapya̱jkká̱xtat je̱tse'e ya'axtat ku ve'e du̱'íxtat. Ve'eme'e tyónju̱t kyó̱tsju̱t. Amén.
66001008	Jidu̱'u̱m xa ve'e je̱ Nte'yam vya'añ, je̱ Ma̱ja̱ Vintsá̱n, juu' ve'e nu̱jom du̱ka̱'mika̱jxp: “A̱ts xa je̱'e̱ ve'e ku ve'e je̱ it cho̱o̱'ntk, a̱tsts je̱'e̱ ve'e ku ve'e tyonká̱xju̱t kyo̱jtská̱xju̱t nu̱jom juu' jaty, a̱ts tse'e ax jo'n je̱ A je̱ts je̱ Z, a̱ts tse'e u̱xyam ijtp, a̱ts tse'e ijt, á̱tsam tse'e ijtnup.”
66001009	A̱ts, je̱ Juan, miits je̱ m'utsta je̱ m'ajchta, kijpx a̱ts miitse'e ntukma̱a̱tyaknáxta je̱ tsaachpaatu̱n, ijtp a̱tse'e miits ma̱a̱tta je̱m je̱ Nte'yam y'am kya̱'m je̱tse'e ntukma̱a̱tmuté̱nada je̱ tsaachpaatu̱n. Je̱'e̱ ka̱jx ya̱'a̱ ve'e ku̱xe'e n'ijtumda to'k muk je̱ Jesucristo ma̱a̱t. Yakmajtsts a̱tse'e je̱ts a̱tse'e yaja nyakpu̱u̱jm, to'k je̱ it juu' ve'e yaja maaxy na̱a̱j akujk. Patmos ya̱'a̱ ve'e xya̱a̱j. Je̱'e̱ ka̱jxti̱ a̱tse'e ve'em nyaktuujn ku̱xe'e a̱ts ntukka'amáy je̱ Nte'yam je̱ kya̱ts je̱ y'ayook, je̱'e̱ ve'e ku a̱tse'e je̱ tu̱va̱ko̱jtsu̱n mpu̱m je̱ Jesucristo ka̱jx.
66001010	Je̱ Ma̱ja̱ Vintsá̱n je̱ xya̱a̱j tse'e vye'na, van'itts a̱tse'e je̱m je̱ Espíritu Santo kya̱'m ntaajñ je̱ts a̱tse'e nnaadup n'amo̱tunajxy to'k je̱ ayook va'ajts ma̱kk kya̱ts, ve'em ax jo'n je̱ trompeta ma̱kk xyu'ux,
66001011	je̱ts a̱tse'e xnu̱u̱jmi: ―A̱ts xa je̱'e̱ ve'e too'va̱jkp, a̱ts tse'e u̱x'o̱o̱k, ve'emts a̱tse'e ax jo'n je̱ A je̱ts je̱ Z. Jatyanu̱ je̱m na̱k ka̱jxm pa̱n juu' jatye'e m'ixp, je̱ts ke̱jxja je̱ jaanchja'vivata̱jkta juu' ve'e nay'amojkijidup je̱m vuxtojtu̱k kajpu̱n ka̱jxm je̱m ásiait y'it jo̱o̱tm. Je̱ kajpu̱n joma ve'e ñay'amókajada, ya̱'a̱ts je̱'e̱ ve'eda: je̱ Éfeso je̱ts je̱ Esmirna, je̱ Pérgamo je̱ts je̱ Tiatira, je̱ Sardis je̱ts je̱ Filadelfia, je̱ts je̱ Laodicea.
66001012	Van'itts a̱tse'e n'ixu̱mpijt je̱ts a̱tse'e n'íxu̱t pa̱n pa̱n a̱tse'e xmuko̱jtsp. Ku a̱tse'e n'ixu̱mpijt, van'itts a̱tse'e n'ix vuxtojtu̱k je̱ tsinto̱vye̱jtu̱n juu' ve'e tum je̱ oro.
66001013	Je̱mts a̱tse'e tsinto̱vye̱jtu̱n akojkm n'ix to'k pa̱ne'e ve'em ke̱'xp ax jo'n je̱ yaa'tya̱jk, ya̱ne'e je̱ xyo̱x du̱jayep, je̱m tse'e tyek ja̱jm paat kya̱da'aky, je̱tse'e to'k je̱ oro cinta du̱kak'ajenju̱.
66001014	Va'ajts po̱o̱'pts je̱'e̱ ve'e je̱ vyaajy, ve'em ax jo'n je̱ po̱o̱'p lana ukpu̱ je̱ tsap'a̱a̱'pk. Ve'em tse'e je̱ vyiijn ax jo'n je̱ ja̱n'aye̱e̱'nst.
66001015	Ve'em tse'e je̱ tyek y'ajaj y'atu̱'kx ax jo'n je̱ bronce tyu̱'kx myátsu̱k ku ve'e va'ajts yakpa̱'a̱t, ve'em ax jo'n je̱ bronce je̱m ja̱njo̱o̱tm vyinto̱y ku ve'e jyu̱'u̱. Ve'em tse'e je̱ y'aaj je̱ yo̱'kt va'ajts ma̱kk tyunka̱ts, ve'em ax jo'n je̱ ma̱ja̱ na̱a̱j y'u̱u̱'ts tyinu̱n.
66001016	Je̱m tse'e y'aka'yu̱n ka̱'m du̱ma̱a̱da vuxtojtu̱k je̱ maatsa. Je̱p tse'e y'ávup pyítsum to'k je̱ tsojx juu' ve'e me̱jtsk ado'om ja̱jpax. Ve'em tse'e je̱ vyiijn je̱ y'aaj y'ajaj y'atu̱'kx ax jo'n je̱ aampa xa̱a̱j ku ve'e va'ajts ma̱kk y'añ.
66001017	Ku a̱tse'e n'ix, van'itts a̱tse'e ntunnaxvipp je̱ja je̱'e̱ vyinkujk ax jo'n a̱tse'e a̱a̱'k ku̱n'ijt jo'n. Ax je̱'e̱ts a̱tse'e je̱ y'aka'yu̱n ka̱'a̱j xtuknu̱ko̱o̱n je̱ts a̱tse'e xnu̱u̱jmi: ―Kadi mtsa̱'a̱ga. A̱ts xa je̱'e̱ ve'e too'va̱jkp, a̱ts tse'e u̱x'o̱o̱k,
66001018	a̱ts tse'e joojntykip. Uk'o̱o̱'k a̱tse'e; ax joojntykipts a̱tse'e xa̱'ma ka̱jx. A̱ts xa je̱'e̱ ve'e je̱ avaatsu̱n nma̱a̱t juu' ve'e yaktuk'avaatsp joma ve'e je̱ o̱o̱'kpa y'itta.
66001019	Javyé̱tu̱ts n'it juu' ve'e tu̱x'ix, juu' ve'e u̱xyam ijtp, je̱ts juu' ve'e u̱x'o̱o̱k ítup.
66001020	Jidu̱'u̱m tse'e du̱nu̱ka̱ts juu' ve'e kayaknu̱ja'vip y'ijt, je̱ vuxtojtu̱k maatsa juu' ve'e yam a̱ts n'aka'yu̱n ka̱'m tu̱x'ix je̱ts je̱ vuxtojtu̱k tsinto̱vye̱jtu̱n juu' ve'e tum je̱ oro. Je̱ vuxtojtu̱k maatsa, je̱'e̱ts je̱'e̱ ve'e ñu̱ka̱jtsp je̱ yakka̱tsu̱yo̱'yvada juu' ve'e je̱ o̱y ka̱ts je̱ o̱y ayook du̱yakyo̱'ydup joma ve'e ñay'amókajada je̱ jaanchja'vivata̱jkta je̱m vuxtojtu̱k kajpu̱n ka̱jxmda. Je̱ts je̱ vuxtojtu̱k tsinto̱vye̱jtu̱n, je̱'e̱ts je̱'e̱ ve'e ñu̱ka̱jtsp je̱ jaanchja'vivata̱jkta juu' ve'e je̱m nay'amojkijidup.
66002001	’Nu̱jaya jidu̱'u̱m je̱ yakka̱tsu̱yo̱'yva joma ve'e ñay'amókajada je̱ jaanchja'vivata̱jk je̱m éfesovit kyajpu̱n ka̱jxm: “Jidu̱'u̱m xa ve'e vya'añ je̱'e̱ pa̱ne'e du̱ma̱a̱t je̱ vuxtojtu̱k maatsa je̱m y'aka'yu̱n ka̱'m je̱tse'e ñaxy tya̱ka je̱m je̱ vuxtojtu̱k oro tsinto̱vye̱jtu̱n y'akojkm:
66002002	Nnu̱ja'vinup xa a̱tse'e pa̱n ti jatye'e mtoondup mko̱jtstup, vintso̱ ve'e ma̱kk mtonda a̱ts ka̱jx je̱ts vintso̱ ve'e je̱ ma̱kk aaj je̱ ma̱kk jo̱o̱t xjaye̱pta, ka'a miitse'e xkuva̱kta pa̱n pa̱n jatye'e ka ó̱yap jáyuvidup joojntykidup, je̱tse'e x'ixta pa̱n pa̱n jatye'e natyijju̱dup kuká̱tsivada, ve'em tse'e je̱ nu̱ja'vin xpa̱jkti je̱ts taayidup je̱'e̱ ve'e.
66002003	Ta̱ xa miitse'e je̱ ma̱kk aaj je̱ ma̱kk jo̱o̱t xjaye̱pta, ta̱ ve'e o̱o̱y mtuntsaachpaa'tta je̱tse'e o̱o̱y mtuntonda a̱ts ka̱jx, ka'a tse'e mnoo'kxta.
66002004	O̱yam tse'e vye'ema, je̱p tse'e to'k viijn juu' a̱ts miitse'e ntukna̱a̱jmavaandup, je̱'e̱ts je̱'e̱ ve'e ku a̱tse'e xko̱o̱'ktso̱jktini ve'em ax jo'n a̱tse'e xtso̱jkti ku a̱tse'e xjaanchja'vi'ukvaandi.
66002005	Je̱'e̱ ka̱jx tse'e, jaa'myé̱tsta vintso̱ a̱ts miitse'e xtso̱jkti van'it, vinmayu̱mpijttini, maso̱o̱ktini je̱ mko̱'o̱y joojntykinda, je̱ts toondinuva ve'em ax jo'n xtso̱o̱'ntkti. Pa̱n ka'a tse'e ve'em xtonda, na̱jkxpts a̱tse'e nyakke̱e̱kni je̱ mtsinto̱vye̱jtu̱nda joma ve'e y'it.
66002006	Ax mputa̱jkijidupts ya̱'a̱ ve'e ku̱xe'e xkatso̱kta je̱'e̱ juu' jatye'e tyoondup je̱ jayu juu' ve'e du̱pana̱jkxtup je̱ Nicolás je̱ y'ixpa̱jku̱n, ntso'oxpa̱jkpap a̱ts je̱'e̱ ve'e juu' ve'e tyoondup.
66002007	Pa̱n pa̱n jaty xa ve'e je̱m je̱ tyaatsk, va'an tse'e du̱'amo̱tunaxta juu' ve'e je̱ Espíritu Santo va'nu̱xju̱dup je̱ jaanchja'vivata̱jkta juu' ve'e nay'amojkijidup je̱m vuxtojtu̱k kajpu̱n ka̱jxm: Pa̱n pa̱n tse'e ma̱a̱daakp, nmo̱'o̱pts a̱ts je̱'e̱ ve'e je̱tse'e du̱ja̱'kxu̱t je̱ ku̱pu̱ta̱a̱jm juu' ve'e joojntykinyajkp, juu' ve'e je̱m ijtp joma ve'e je̱ Nte'yam je̱ jyayu je̱ jya̱a̱jnda je̱ tya̱jkta.”
66002008	’Nu̱ja'yiva jidu̱'u̱m je̱ yakka̱tsu̱yo̱'yva joma ve'e ñay'amókajada je̱ jaanchja'vivata̱jk je̱m esmiirnait kyajpu̱n ka̱jxm: “Jidu̱'u̱m xa ve'e vya'añ je̱'e̱ pa̱ne'e too'va̱jkp je̱ts u̱x'o̱o̱k, je̱'e̱ pa̱ne'e uk'o̱o̱'k je̱tse'e jyoojntykpa̱jknuva:
66002009	Nnu̱ja'vinup xa a̱tse'e pa̱n ti jatye'e mtoondup mko̱jtstup, vintso̱ ve'e mtsaachpaa'tta je̱tse'e m'ayo̱vda (ó̱yame'e may je̱ o̱'yin xjaye̱pta). Nnu̱ja'vinupts a̱tse'e vintso̱ ve'e mpakó̱tsjada je̱'e̱ pa̱n pa̱n jatye'e natyijju̱dup israeejlit jáyuda, ax ka'ats je̱'e̱ ve'e jye̱'e̱da, je̱ Satanaasts je̱'e̱ ve'e je̱ jyáyuda.
66002010	Ka'ats miits je̱'e̱ ve'e xtsa̱'a̱gadat vintso̱ ve'e mtsaachpaa'ttat. Je̱m miitse'eda pa̱ne'e je̱ ko̱'o̱yjáyuvap yakjapyoxu̱nta̱kpá̱mjadap, y'íxupts je̱'e̱ ve'e vintso̱ ve'e y'ó̱yat je̱ts a̱ts miitse'e xko̱o̱'kjaanchja'vidinit. Majk xa̱a̱j ve'e ve'em myaktsaachpaa'tjadat. To'k aaj to'k jo̱o̱t tse'e m'íttat a̱ts ma̱a̱t van'it paat ku ve'e m'o̱o̱'ktat, ve'em tse'e xjaye̱jptinit je̱ joojntykin juu' ve'e xa̱'ma ka̱jx ijtp.
66002011	Pa̱n pa̱n jaty xa ve'e je̱m je̱ tyaatsk, va'an tse'e du̱'amo̱tunaxta juu' ve'e je̱ Espíritu Santo va'nu̱xju̱dup je̱ jaanchja'vivata̱jkta juu' ve'e nay'amojkijidup je̱m vuxtojtu̱k kajpu̱n ka̱jxm. Pa̱n pa̱n tse'e ma̱a̱daakp, ka'a tse'e vyintso̱tónju̱t je̱ tsaachpaatu̱n juu' ve'e xa̱'ma ka̱jx ijtnup.”
66002012	’Nu̱ja'yiva jidu̱'u̱m je̱ yakka̱tsu̱yo̱'yva joma ve'e ñay'amókajada je̱ jaanchja'vivata̱jk je̱m peergamovit kyajpu̱n ka̱jxm: “Jidu̱'u̱m xa ve'e vya'añ je̱'e̱ pa̱ne'e du̱ma̱a̱t je̱ tsojx juu' ve'e me̱jtsk ado'om ja̱jpax:
66002013	Nnu̱ja'vinup xa a̱tse'e pa̱n ti jatye'e mtoondup mko̱jtstup je̱tse'e mtsa̱a̱nada joma ve'e je̱ Satanás yakkutuk. O̱yamts je̱me'e mtsa̱a̱nada, to'k aaj to'k jo̱o̱tts a̱tse'e xmutonda xmupa̱kta, ijtpts a̱tse'e xjaanchjávada. O̱yame'e ma̱kk je̱ jayu myaktsaachpaatjidi ku ve'e je̱ Antipas du̱yak'o̱o̱'kti, ka'ats a̱tse'e xjaanchja'vi'atú̱vidi, je̱ Antipas juu' ve'e je̱ tu̱va̱ko̱jtsu̱n du̱pa̱a̱m a̱ts ka̱jx je̱ja je̱ nu̱may jayu vyinkujkta ku ve'e vye'nana je̱m mkajpu̱n ka̱jxmda, je̱m joma ve'e je̱ Satanás chu̱u̱na.
66002014	Ax je̱p tse'e juu' a̱ts miitse'e ntukna̱a̱jmavaandup, je̱'e̱ts je̱'e̱ ve'e ku ve'e je̱m miitse'eda pa̱n pa̱n jatye'e du̱kamaso̱'o̱kuvaandup je̱ Balaam je̱ y'ixpa̱jku̱n. Je̱ Balaam tse'e du̱'ako̱jtsi je̱ Balac vintso̱ ve'e je̱ israeejlit jayu du̱yakto̱kintóndat, je̱'e̱ ve'e ku ve'e du̱ja̱'kxta juu' jatye'e yaktukvintsa̱'kidu je̱ y'apa̱mnaxta je̱ts ku ve'e je̱ ka̱ts du̱tukma̱a̱tjaye̱jpti je̱ kiix ónu̱kta juu' ve'e ka pú̱kap jyaye̱jptup.
66002015	Je̱mts miitse'e xma̱a̱dada pa̱n pa̱n jatye'e du̱kamaso̱'o̱kuvaandup je̱ Nicolás je̱ y'ixpa̱jku̱n, je̱ ixpa̱jku̱n juu' a̱tse'e nkatsa̱jkp.
66002016	Je̱'e̱ ka̱jx tse'e, vinmayu̱mpijttini, maso̱o̱ktini je̱ mko̱'o̱y joojntykinda. Pa̱n ka'ats miitse'e xmaso̱'o̱kta je̱ mko̱'o̱y joojntykinda, nnu̱na̱jkxtapts a̱ts miitse'e je̱ts a̱tse'e na̱jkx n'atso'oxtún ma̱a̱t je̱'e̱ juu' ve'e du̱kamaso̱o̱ktup je̱ Nicolás je̱ y'ixpa̱jku̱n. Ve'emts a̱tse'e ntónu̱t ma̱a̱t je̱ tsojx juu' ve'e yap a̱ts n'ávup pítsump.
66002017	Pa̱n pa̱n jaty xa ve'e je̱m je̱ tyaatsk, va'an tse'e du̱'amo̱tunaxta juu' ve'e je̱ Espíritu Santo va'nu̱xju̱dup je̱ jaanchja'vivata̱jkta juu' ve'e nay'amojkijidup je̱m vuxtojtu̱k kajpu̱n ka̱jxm: Pa̱n pa̱n tse'e ma̱a̱daakp, nmo̱'o̱pts a̱ts je̱'e̱ ve'e je̱tse'e du̱káyu̱t je̱ maná juu' ve'e yu'uts ijtp, je̱ts a̱tse'e nmo̱'o̱t to'k je̱ pi'k po̱o̱'p tsaaj joma ve'e javyet y'it to'k je̱ nam xa̱a̱j juu' ve'e ni pa̱na du̱kanu̱ja'vip, je̱'e̱jyji ve'e pa̱n pa̱ne'e yakmo̱'o̱p.”
66002018	’Nu̱ja'yiva jidu̱'u̱m je̱ yakka̱tsu̱yo̱'yva joma ve'e ñay'amókajada je̱ jaanchja'vivata̱jk je̱m tiatiirait kyajpu̱n ka̱jxm: “Jidu̱'u̱m xa ve'e vya'añ je̱ Nte'yam je̱ y'Onu̱k, juu' ve'e je̱ vyiijn ax jo'n je̱ ja̱n'aye̱e̱'nst je̱ts je̱ tyek ax jo'n je̱ bronce juu' ve'e va'ajts pa̱'a̱t:
66002019	Nnu̱ja'vinup xa a̱tse'e pa̱n ti jatye'e mtoondup mko̱jtstup, je̱ tso̱jku̱n juu' ve'e mjaye̱jptup, vintso̱ a̱tse'e xjaanchjávada, vintso̱ a̱tse'e xmutonda xmupa̱kta, je̱ts vintso̱ ve'e je̱ ma̱kk aaj je̱ ma̱kk jo̱o̱t xjaye̱pta, nnu̱ja'vivapts a̱tse'e je̱ts nu̱yojk miitse'e u̱xyam mtonda a̱ts ka̱jx je̱ts ka'a ve'e ku a̱tse'e xjaanchja'vi'ukvaandi.
66002020	O̱yam tse'e vye'ema, je̱p xa ve'e juu' a̱ts miitse'e ntukna̱a̱jmavaandup, je̱'e̱ts je̱'e̱ ve'e ku ve'e xkuva̱kta je̱ ta̱'a̱xta̱jk Jezebel, je̱'e̱ juu' ve'e natyijjup je̱ Nte'yam je̱ y'ayook ko̱jtsnajxpa. Tónajits je̱'e̱ ve'e je̱ y'ixpa̱jku̱n du̱tukvin'u̱u̱'n a̱ts je̱ njayu je̱tse'e ve'em je̱ ka̱ts du̱tukma̱a̱tjayé̱pta je̱ yaa'y je̱ ta̱'a̱x juu' ve'e ka pú̱kap jyaye̱jptup je̱tse'e du̱ja̱'kxta juu' ve'e yaktukvintsa̱'kidup juu' ve'e ka je̱ Nte'yamap.
66002021	Ta̱ xa a̱ts je̱'e̱ ve'e nja'itu̱ma̱'a̱ je̱tse'e vyinmayu̱mpítu̱t; ax ka'ats je̱'e̱ ve'e vyinmayu̱mpijt, ka'a tse'e du̱masa̱'a̱k je̱ kyo̱'o̱y too'.
66002022	Ax je̱'e̱ pa̱n pa̱n jatye'e pana̱jkxju̱dup, pa̱n ka'ats je̱'e̱ ve'e du̱maso̱'o̱kta juu' jatye'e je̱ ta̱'a̱xta̱jk tyuump, nyakpa'ampé̱tupts a̱ts je̱'e̱ ve'e je̱ ta̱'a̱xta̱jk je̱ts a̱tse'e o̱o̱y ntunyaktsaachpaa'ttat je̱'e̱ pa̱n pa̱n jatye'e tyukma̱a̱ttoondup je̱ kyo̱'o̱y je̱'e̱,
66002023	nyak'o̱o̱'ktapts a̱ts je̱'e̱ ve'e pa̱n pa̱n jatye'e je̱ ta̱'a̱xta̱jk du̱ka̱ts'amo̱tunajxtup. Ax ve'em tse'e nu̱jom je̱ jaanchja'vivata̱jk du̱nu̱jávadat je̱ts n'ixku̱jxp nmu̱ja'viku̱jxp a̱tse'e je̱ jayu je̱ jya'vin je̱ts je̱ vyinma'yu̱n, ve'em a̱ts miitse'e to'k jado'k juu' nmo̱'o̱dat pa̱n vintso̱ ve'e du̱ma̱a̱tnavyaa'tyju̱ du̱ma̱a̱tnay'ake̱e̱gaja juu' jatye'e mtoondup mko̱jtstup.
66002024	Ax miitsta pa̱n pa̱n jatye'e ijttup je̱m Tiatira je̱tse'e du̱kapana̱jkxta ya̱ ko̱'o̱y ixpa̱jku̱n je̱tse'e du̱katonmatsta juu' je̱'e̱ ve'e tyijtup je̱ Satanás je̱ mya̱ja̱ ixpa̱jku̱n, ka'ats a̱ts miitse'e ti viijnk ntukpava'anda.
66002025	Ix'itta juu' ve'e mjaye̱jptup van'it paat ku a̱tse'e nmiinnuvat.
66002026	Pa̱n pa̱n tse'e ma̱a̱daakp je̱tse'e du̱tún juu' jaty a̱tse'e ntsa̱jkp van'it paat ku ve'e y'o̱o̱'ku̱t, nmo̱'o̱pts a̱ts je̱'e̱ ve'e je̱ kutojku̱n je̱tse'e du̱yakkutojkjat je̱ jayu juu' ve'e tsu̱u̱nidup joma ve'e may viijn je̱ it je̱ naax,
66002027	ve'em ax jo'n a̱ts je̱ nTee' xmo̱o̱jy je̱ kutojku̱n. Pa̱n ka'a tse'e je̱ jayu kya̱tsa̱pá̱kjada, ve'em tse'e du̱tónu̱t ax jo'n je̱ jayu juu' ve'e je̱ pojxu̱n du̱kajp je̱tse'e du̱tukpo'ova'kxy je̱ naxto'ts;
66002028	nmo̱o̱yvapts a̱ts je̱'e̱ ve'e je̱ ma̱ja̱ maatsa juu' ve'e ja̱pyji pítsump.
66002029	Pa̱n pa̱n jaty xa ve'e je̱m je̱ tyaatsk, va'an tse'e du̱'amo̱tunaxta juu' ve'e je̱ Espíritu Santo va'nu̱xju̱dup je̱ jaanchja'vivata̱jkta juu' ve'e nay'amojkijidup je̱m vuxtojtu̱k kajpu̱n ka̱jxm.”
66003001	’Nu̱ja'yiva jidu̱'u̱m je̱ yakka̱tsu̱yo̱'yva joma ve'e ñay'amókajada je̱ jaanchja'vivata̱jk je̱m saardisit kyajpu̱n ka̱jxm: “Jidu̱'u̱m xa ve'e vya'añ je̱'e̱ pa̱ne'e du̱ka̱'mip je̱ Espíritu Santo je̱ts je̱ vuxtojtu̱k maatsa, je̱ Espíritu Santo, juu' ve'e ijtp je̱m je̱ Nte'yam jya'vin ka̱jxm je̱tse'e yaktuknu̱kex je̱ jaanchja'vivata̱jk je̱m vuxtojtu̱k kajpu̱n ka̱jxm joma ve'e ñay'amókajada: Nnu̱ja'vinup xa a̱tse'e pa̱n ti jatye'e mtoondup mko̱jtstup, nnu̱ja'vinupts a̱tse'e je̱ts ó̱yam miitse'e mjajoojntykada, ni vinxú̱pats a̱ts miitse'e xkatoojnjada.
66003002	Vijta ke̱jta, mo̱'o̱da je̱ ma̱kkin juu' jatye'e jaa'ktaampna, juu' ve'e jave̱e̱'n je̱tse'e kyutó̱kiyu̱t, ku̱x ta̱ a̱tse'e n'ix je̱ts ka'a miitse'e xtonda juu' ve'e o̱y juu' ve'e va'ajts je̱ja je̱ Nte'yam vyinkujk.
66003003	Jaa'myé̱tsta je̱ts pana̱jkxta je̱ ixpa̱jku̱n juu' ve'e myakmo̱o̱ydu, vinmayu̱mpijttini, maso̱o̱ktini je̱ mko̱'o̱y joojntykinda. Ku̱x pa̱n ka'a xa miitse'e xmaso̱'o̱kta je̱ mko̱'o̱y joojntykinda, nnu̱na̱jkxtapts a̱ts miitse'e je̱ts a̱ts miitse'e na̱jkx nkupaadada. Ve'emts a̱tse'e nje̱'yat ax jo'n je̱ me̱e̱'tspa jye'ya je̱m je̱ jayu tya̱k'am, ka'a ve'e xnu̱jávada pa̱n vin'it.
66003004	O̱yam tse'e vye'ema, je̱m tse'e saardisit kyajpu̱n ka̱jxm miitsta pa̱n pa̱n jatye'e kanaajk'ijtju̱dup ma̱a̱t je̱ to̱kin, ax je̱'e̱ts a̱tse'e nma̱a̱tvídu̱ttap po̱o̱'p xa̱xta, ku̱x ve'em je̱'e̱ ve'e du̱vinmátsjada.
66003005	Pa̱n pa̱n tse'e ma̱a̱daakp, yakpo̱o̱'pxó̱xupts je̱'e̱ ve'e, ka'ats a̱tse'e nyaktó̱kiyu̱t je̱ xya̱a̱j je̱p na̱k ku̱jxp joma ve'e javyet je̱ xya̱a̱jta pa̱n pa̱n jatye'e xa̱'ma ka̱jx joojntykidinup. A̱ts je̱ nTee' je̱ts je̱ y'aangeles, je̱mts a̱tse'e je̱'e̱ vyinkojkmda nva'anu̱t je̱ts a̱ts je̱ njayu je̱'e̱ ve'eda.
66003006	Pa̱n pa̱n jaty xa ve'e je̱m je̱ tyaatsk, va'an tse'e du̱'amo̱tunaxta juu' ve'e je̱ Espíritu Santo va'nu̱xju̱dup je̱ jaanchja'vivata̱jkta juu' ve'e nay'amojkijidup je̱m vuxtojtu̱k kajpu̱n ka̱jxm.”
66003007	’Nu̱ja'yiva jidu̱'u̱m je̱ yakka̱tsu̱yo̱'yva joma ve'e ñay'amókajada je̱ jaanchja'vivata̱jk je̱m filadeejlfiait kyajpu̱n ka̱jxm: “Jidu̱'u̱m xa ve'e vya'añ je̱'e̱ pa̱ne'e va'ajts je̱ts tyú̱vam, je̱'e̱ pa̱ne'e du̱ma̱a̱t je̱ yakkutojkpa David je̱ y'avaatsu̱n, je̱'e̱ pa̱ne'e juu' du̱yak'avaatsp, ni pa̱na xa ve'e kya'o̱'yixju̱ je̱tse'e du̱yak'atóku̱t, nay ve'empa pa̱ne'e juu' du̱yak'atojkp, ni pa̱na tse'e kya'o̱'yixju̱ je̱tse'e du̱yak'ava'atsu̱t:
66003008	Nnu̱ja'vinup xa a̱tse'e pa̱n ti jatye'e mtoondup mko̱jtstup, mpa̱a̱mts a̱tse'e je̱ja miits mvinkujkta to'k je̱ ta̱k'aka̱'a̱ juu' ve'e ava'ajts, juu' ve'e ni pa̱na ka'o̱'yixjup je̱tse'e du̱yak'atóku̱t. O̱yamts miitse'e ve̱e̱'nji je̱ ma̱kkin xjaye̱pta, mkutyoonduts miitse'e a̱ts je̱ nka̱ts je̱ n'ayook je̱tse'e mjaa'knapyá̱mjada a̱ts ma̱a̱t.
66003009	Ax ve'em tse'e, je̱'e̱da pa̱n pa̱n jatye'e je̱ Satanás du̱ma̱a̱tnapya̱jkju̱dup je̱ts pa̱n pa̱n jatye'e taayidup ku ve'e vya'anda je̱ts israeejlit jayu je̱'e̱ ve'eda, ntónupts a̱tse'e je̱tse'e viindu̱k naxka̱da'aky ñapyá̱mjadat je̱m miits mvinkojkmda je̱tse'e du̱kuvá̱ktat je̱ts o̱o̱y a̱ts miitse'e ntuntso̱kta.
66003010	Ku̱x tse'e xmuté̱nada ax jo'n a̱tse'e nva'añ, je̱'e̱ ka̱jxts a̱ts miitse'e n'íxtat njayé̱ptat ku ve'e anañu̱joma je̱ jayu o̱o̱y tyuntsaachpaa'ttat yaja naxviijn je̱tse'e ve'em o̱y yak'íxu̱t pa̱n pa̱n jaty a̱tse'e xjaanchja'vidup.
66003011	Tso̱jk a̱tse'e nmiinnuvat. Ix'itta juu' ve'e mjaye̱jptup je̱tse'e ve'em ni pa̱na mkapa̱jku̱xjadat je̱ o̱'yin juu' ve'e mjaye̱jptup je̱m tsapjo̱o̱tm.
66003012	Pa̱n pa̱n tse'e ma̱a̱daakp, ve'emts a̱ts je̱'e̱ ve'e mpá̱mu̱t ax jo'n to'k je̱ ma̱kk patte̱na je̱p ma̱ja̱ tsaptu̱jkp, ni je̱ vin'ítats je̱'e̱ ve'e kyapítsumu̱t, je̱mts a̱tse'e je̱'e̱ ñi'kxm nja'at a̱ts je̱ nNte'yam je̱ xya̱a̱j je̱ts je̱ Nte'yam je̱ cyiudad je̱ xya̱a̱j, je̱ nam Jerusalén je̱'e̱ ve'e juu' ve'e je̱m tsapjo̱o̱tm ka̱da'akup, je̱me'e cho̱o̱'nu̱t joma ve'e je̱ Nte'yam. Ntuknu̱jaayduvapts a̱ts je̱'e̱ ve'e a̱ts je̱ nnam xa̱a̱j.
66003013	Pa̱n pa̱n jaty xa ve'e je̱m je̱ tyaatsk, va'an tse'e du̱'amo̱tunaxta juu' ve'e je̱ Espíritu Santo va'nu̱xju̱dup je̱ jaanchja'vivata̱jkta juu' ve'e nay'amojkijidup je̱m vuxtojtu̱k kajpu̱n ka̱jxm.”
66003014	’Nu̱ja'yiva jidu̱'u̱m je̱ yakka̱tsu̱yo̱'yva joma ve'e ñay'amókajada je̱ jaanchja'vivata̱jk je̱m laodicéait kyajpu̱n ka̱jxm: “Jidu̱'u̱m xa ve'e vya'añ je̱'e̱ pa̱ne'e je̱ Nte'yam je̱ y'ayook du̱ko̱jtsnajxp ve'em ax jo'n du̱'ix du̱mo̱tu, je̱'e̱ pa̱ne'e du̱yakkutojkjip nu̱jom juu' jatye'e je̱ Nte'yam pya̱a̱m:
66003015	Nnu̱ja'vinup xa a̱tse'e pa̱n ti jatye'e mtoondup mko̱jtstup, nnu̱ja'vinupts a̱tse'e je̱ts ka'a a̱tse'e xtuntso'oxpá̱kta je̱ts ni ka'a a̱tse'e xtuntso̱jktuva. Ve'em xa miitse'eda ax jo'n je̱ tsoxk na̱a̱j juu' ve'e pa̱'a̱jntkji, ka'a tse'e xyuxa ka'a tse'e y'ana.
66003016	Je̱'e̱ ka̱jx tse'e ku̱xe'e ve'em m'itta, ve'emts a̱ts miitse'e ntóndat ax jo'n je̱ jayu du̱'u̱u̱'ts juu' ve'e je̱ jyo̱o̱t kyakuvu̱jkp.
66003017	Ve'em xa miitse'e mva'anda je̱ts ta̱ miitse'e o̱o̱y mtun'ó̱yada, ka'a miitse'e ti mka'ijtu̱xjada; ax ka'a tse'e xnu̱jávada je̱ts m'ayo̱o̱vdup miitse'eda, m'ijttupts miitse'e ve'em ax jo'n je̱ viints jayu je̱ts je̱ jayu juu' ve'e nu̱va'ajts a̱xva'ajts.
66003018	Je̱'e̱ ka̱jxts a̱ts miitse'e nko̱jtsjada je̱tse'e xjóydat juu' a̱tse'e nta̱a̱'kp: je̱ oro juu' ve'e je̱p ja̱nja̱a̱tp tu̱y'o̱ya, ve'em tse'e tu̱u̱v je̱ o̱'yin xjayé̱ptat; je̱ts je̱ po̱o̱'p vit, je̱tse'e mnatyukxó̱xjadat, ve'em tse'e mko̱o̱'k'ijttinit ax jo'n je̱ jayu juu' ve'e nu̱va'ajts a̱xva'ajts; je̱ts je̱ vintso̱o̱jy, je̱tse'e je̱ mviijn xpa̱a̱jmjadat, ve'em tse'e mko̱o̱'k'ijttinit ax jo'n je̱ viints jayu.
66003019	Ntuknu̱u̱jmidup a̱ts je̱'e̱ ve'e pa̱n pa̱n jaty a̱tse'e ntso̱jktup je̱tse'e nyaktsaachpaa'tta, ve'emts a̱tse'e ntun je̱tse'e nu̱yojk o̱y du̱tóndat juu' a̱tse'e ntsa̱jkp; ax tun vinko̱pk tse'e je̱tse'e mvinmayu̱mpijttinit, je̱tse'e xmaso̱o̱ktinit je̱ mko̱'o̱y joojntykinda.
66003020	Ve'em xa a̱tse'e ax jo'n to'k je̱ jayu juu' ve'e ko̱jtspo̱o̱'kxp je̱ja ta̱k'aagui. Pa̱n pa̱nts a̱tse'e x'amo̱tunajxp je̱tse'e je̱ jya'vin du̱yak'ava'ach, tá̱kapts a̱tse'e je̱m jya'vin ka̱jxm je̱ts a̱tse'e n'ítu̱t je̱'e̱ ma̱a̱t ax jo'n a̱ts je̱'e̱ ve'e ku̱nma̱a̱tkaajy ku̱nma̱a̱t'uuk.
66003021	Pa̱n pa̱n tse'e ma̱a̱daakp, nmo̱'o̱pts a̱tse'e je̱ kutojku̱n je̱tse'e cha̱a̱nadat a̱ts ma̱a̱t je̱m a̱ts nkutojku̱n tsu̱u̱jntku̱n ka̱jxm, ve'em ax jo'n a̱tse'e nma̱a̱daaky je̱ts a̱tse'e ntsu̱u̱na a̱ts je̱ nTee' ma̱a̱t je̱m kyutojku̱n tsu̱u̱jntku̱n ka̱jxm.
66003022	Pa̱n pa̱n jaty xa ve'e je̱m je̱ tyaatsk, va'an tse'e du̱'amo̱tunaxta juu' ve'e je̱ Espíritu Santo va'nu̱xju̱dup je̱ jaanchja'vivata̱jkta juu' ve'e nay'amojkijidup je̱m vuxtojtu̱k kajpu̱n ka̱jxm.”
66004001	Ku ya̱'a̱ ve'e ñajxy, van'itts a̱tse'e n'ix je̱ tsapjo̱o̱tmit it y'ava'ach, ve'em ax jo'n to'k je̱ ta̱k'aka̱'a̱ je̱m ku̱y'avaach. Van'itts a̱tse'e n'amo̱tunajxnuva je̱ ayook juu' a̱tse'e too'va̱jkp xmuko̱jts je̱ trompeta jo'n. Jidu̱'u̱m tse'e vyaajñ: ―Pe̱tu̱ yam je̱ts a̱ts mitse'e ntuk'íxu̱t juu' jatye'e tónjup kó̱tsjup.
66004002	Tun to'mayjits a̱tse'e je̱ Espíritu Santo xyaknu̱jkx je̱m tsapjo̱o̱tm. Je̱mts a̱tse'e to'k je̱ kutojku̱n tsu̱u̱jntku̱n n'ix. Je̱m tse'e to'k chu̱u̱na.
66004003	Ve'emts je̱'e̱ ve'e y'ajaj y'atu̱'kx ax jo'n je̱ jaspe tsaaj ukpu̱ je̱ cornalina tsaaj juu' ve'e ta̱'kxp matskp. Je̱ja kutojku̱n tsu̱u̱jntku̱n pa'ayi tse'e to'k je̱ ii'tsu̱ts juu' ve'e tsoxk ajajp ata̱'kxp ax jo'n je̱ esmeralda tsaaj tyu̱'kx myátsu̱k.
66004004	N'ixts a̱tse'e ii'px maktaaxk je̱ kutojku̱n tsu̱u̱jntku̱n juu' ve'e du̱naa'víttup je̱ kutojku̱n tsu̱u̱jntku̱n. Je̱m tse'e cha̱a̱nada vye'na nu̱'ii'px maktaaxk je̱ mú̱jit jáyuda, po̱o̱'p xa̱xta, je̱ts je̱ oro corona juu' ve'e je̱m kyuvajkmda.
66004005	Je̱ kutojku̱n tsu̱u̱jntku̱n juu' ve'e je̱m itu̱kojkm, je̱m tse'e tyumpítsum je̱ vítsu̱k, je̱ añu tyumpu̱j tyuntsa'pxy, je̱ añu tyumpu'u tyunma̱a̱'t. Je̱m tse'e je̱ kutojku̱n tsu̱u̱jntku̱n vyinkojkm tyo̱y vuxtojtu̱k je̱ kujajpa je̱ kuta̱'kxpa, je̱'e̱ts je̱'e̱ ve'e ñu̱ka̱jtsp je̱ Espíritu Santo, juu' ve'e ijtp je̱ jaanchja'vivata̱jk ma̱a̱t je̱m vuxtojtu̱k kajpu̱n ka̱jxm joma ve'e ñay'amókajada.
66004006	Je̱m tse'e je̱ kutojku̱n tsu̱u̱jntku̱n vyinkojkm vye'niva to'k je̱ jo̱y it juu' ve'e ke̱'xp ax jo'n je̱ maaxy na̱a̱j juu' ve'e je̱ ixu̱n jo'n, tukke̱'xnajxpts je̱'e̱ ve'e ax jo'n je̱ cristaajl. Joma tse'e je̱ kutojku̱n tsu̱u̱jntku̱n, jé̱java tse'e vídu̱ta nu̱maktaaxk je̱ joojntykiva, tum je̱ viijn tse'e jyaye̱jptup je̱ ñi'kx je̱ kyo̱pk, ve'em je̱p ñaadup ve'em je̱ja vyinkujk.
66004007	Muto'k je̱ joojntykiva, ve'em tse'e kye'ex ax jo'n je̱ león; je̱ mume̱jtsk, ax jo'n je̱ tsapkaaj; je̱ mutoojk, ve'em tse'e je̱ vyiijn je̱ y'aaj ax jo'n je̱ jayu; je̱ mumaktaaxk, ve'em tse'e kye'ex ax jo'n je̱ vijtsu̱n ku ve'e jye̱yy.
66004008	Nu̱to'k jaty tse'e tojtu̱k je̱ kye̱e̱ku̱n du̱jaye̱pta, tum je̱ viijn tse'e jyaye̱jptup je̱m ñi'kxmda kyo̱jmda je̱ts je̱p kye̱e̱ku̱n pa'tkup paat. Ka'a tse'e kyo̱jts'atú̱vada jaxu̱u̱ju̱n jatso'p. Jidu̱'u̱m tse'e vya'anda: Va'ajts, va'ajts, va'ajts, Ma̱ja̱ Vintsá̱n, Nte'yam, mits tse'e nu̱jom mka̱'miku̱jxp, mits xa ve'e m'ijt, mits tse'e u̱xyam m'ijtp, mítsam tse'e m'ijtnup. Jidu̱'u̱m tse'e vya'anda.
66004009	Ax vinnaajknáxts je̱ joojntykiva du̱mo̱'o̱da je̱ ma̱jin je̱ jaanchin, je̱ vintsa̱'kin, je̱ts je̱ kuko̱jtsu̱n je̱'e̱ pa̱ne'e tsu̱u̱nip je̱m je̱ kutojku̱n tsu̱u̱jntku̱n ka̱jxm je̱tse'e xa̱'ma ka̱jx jyoojntyka,
66004010	vanxu̱p naxpa tse'e je̱ nu̱'ii'px maktaaxk mú̱jit jayu du̱vinko̱xkté̱nada je̱tse'e du̱vinjávada du̱vintsa̱'a̱gada je̱'e̱ pa̱ne'e joojntykip xa̱'ma ka̱jx, je̱tse'e je̱ y'ooro corónada du̱pa̱mda je̱m je̱ kutojku̱n tsu̱u̱jntku̱n vyinkojkm je̱tse'e jidu̱'u̱m vya'anda:
66004011	Ma̱ja̱ Vintsá̱n, Nte'yam, mvinmajtsjup xa mitse'e je̱tse'e xjaye̱jpnit je̱ ma̱jin je̱ jaanchin, je̱ vintsa̱'kin, je̱ts je̱ kutojku̱n, mitse'e nu̱jom juu' jaty mpa̱a̱m; ku̱x ve'eme'e xtsa̱k, je̱'e̱ ka̱jx tse'e nu̱jom juu' jaty jye̱ja, mits tse'e myakje̱ji. Jidu̱'u̱m tse'e vya'anda.
66005001	Ax je̱'e̱ pa̱ne'e tsu̱u̱nip je̱m kutojku̱n tsu̱u̱jntku̱n ka̱jxm, je̱mts a̱tse'e n'ix y'aka'yu̱n ka̱'m du̱mats'it to'k je̱ na̱k axaa'ch. Vinja'ats je̱'e̱ ve'e je̱ na̱k, ve'em je̱ñi'kxm ve'em je̱p y'akujkp. Vuxtojtu̱k je̱'e̱ ve'e je̱ tsa'yu̱n tuk'ana'ach.
66005002	N'ixts a̱tse'e to'k je̱ ma̱kk ángeles juu' ve'e ma̱kk ko̱jts. Jidu̱'u̱m tse'e vyaajñ: ―¿Pa̱n tse'e du̱vinmajtsjup je̱tse'e je̱ na̱k axaa'ch du̱yak'ava'atsu̱t je̱tse'e je̱ cha'yu̱n du̱pa̱jkjat juu' ve'e tuk'ana'ach?
66005003	Ax juu' ve'e je̱m tsapjo̱o̱tm, ukpu̱ yaja naxviijn, ukpu̱ je̱p naxviijnit itu̱pa'tkup, ni pa̱na tse'e kyave'na juu' ve'e o̱'yixjup je̱tse'e je̱ na̱k axaa'ch du̱yak'ava'atsu̱t ukpu̱ du̱'íxu̱t.
66005004	O̱o̱yts a̱tse'e ntunnañu̱yaaxji ku̱x ni pa̱na ve'e kyayakpaaty juu' ve'e du̱vinmajtsjup je̱tse'e du̱yak'ava'atsu̱t ukpu̱ du̱'íxu̱t.
66005005	Van'itts a̱tse'e nu̱to'k je̱ mú̱jit jayu xnu̱u̱jmi: ―Kadi mya'axy. Je̱'e̱ pa̱ne'e León yaktijp, je̱ Judá je̱ts je̱ yakkutojkpa David je̱ chaan je̱ kyo̱o̱j, je̱'e̱ tse'e ma̱a̱daak je̱tse'e ve'em y'o̱'yixju̱ je̱tse'e du̱yak'ava'atsu̱t je̱ na̱k axaa'ch je̱tse'e je̱ cha'yu̱n du̱pa̱jkjat.
66005006	Van'itts a̱tse'e n'ix to'k tyena. Carnero Onu̱kts je̱'e̱ ve'e yaktij. Je̱m je̱'e̱ ve'e tyena joma ve'e je̱ kutojku̱n tsu̱u̱jntku̱n, je̱m nu̱maktaaxk joojntykiva je̱ts mú̱jit jayu akojkmda. Ax juu'ts je̱me'e ténip, ve'emts je̱'e̱ ve'e kye'ex je̱ts tá̱vani ve'e y'uk'a̱a̱'k ku ve'e vyaajñ vintsa̱'kin, van'it tse'e jyoojntykpa̱jknuva. Vuxtojtu̱k tse'e je̱ vyaj vuxtojtu̱k tse'e je̱ vyiijn. Je̱ vyiijn, je̱'e̱ts je̱'e̱ ve'e ñu̱ka̱jtsp je̱ Espíritu Santo, juu' ve'e ijtp je̱m je̱ Nte'yam jya'vin ka̱jxm je̱tse'e yakkex to'k it to'k naxviijn.
66005007	Van'itts je̱'e̱ ve'e o̱jts du̱tukka̱ko̱nva'ach je̱ na̱k axaa'ch juu' ve'e je̱m y'aka'yu̱n ka̱'m myats'ijtp je̱'e̱ pa̱ne'e tsu̱u̱nip je̱m kutojku̱n tsu̱u̱jntku̱n ka̱jxm.
66005008	Ku ve'e du̱ka̱a̱jn je̱ na̱k axaa'ch, van'it tse'e je̱ nu̱maktaaxk joojntykiva je̱ts je̱ nu̱'ii'px maktaaxk mú̱jit jayu, je̱'e̱ tse'e du̱vinko̱xkténidu je̱'e̱ pa̱ne'e yaktijp Carnero Onu̱k. Ka̱kje̱'e̱ tse'e je̱ mú̱jit jáyuda je̱m du̱ma̱a̱dada je̱ arpa ko̱v je̱ts je̱ oro apa̱jkin juu' ve'e ojtsta ma̱a̱t je̱ po̱o̱m. Je̱ po̱o̱m, je̱'e̱ts je̱'e̱ ve'e ñu̱ka̱jtsp je̱ Nte'yam je̱ jyayu je̱ chapka̱tsta.
66005009	Ya̱ nam u̱v tse'e tyukvin'a̱a̱vdu je̱'e̱ pa̱ne'e yaktijp Carnero Onu̱k. Jidu̱'u̱m tse'e y'a̱a̱vdi: Mits xa ve'e mvinmajtsjup je̱tse'e xkó̱nu̱t je̱ na̱k axaa'ch je̱tse'e je̱ cha'yu̱n xpa̱jkjat, ku̱x mitse'e vintsa̱'kin mvaan, mits je̱ m'o̱o̱'ku̱n ka̱jx tse'e xyaknatyukpitsumvaatsjidi je̱tse'e y'ijttinit je̱ Nte'yam je̱ jyayu, vinxu̱pe'e je̱ ke̱'xpa, nu̱vinxu̱pe'e je̱ jayu juu' ve'e ko̱jtstup o̱yjuu' ayooka, nu̱vinxu̱pe'e je̱ jayu cha̱a̱nada to'k it to'k naxviijn.
66005010	Je̱'e̱da ve'e tu̱xpu̱m yakkutojkpada je̱ts tee'ta̱jkta, je̱'e̱ tse'e je̱ Nte'yam du̱mutoondup du̱mupa̱jktup, yakkutojkjadapts je̱'e̱ ve'e je̱ jayu juu' ve'e to'k it to'k naxviijn tsu̱u̱nidup. Jidu̱'u̱m tse'e y'a̱a̱vdi.
66005011	Van'itts a̱tse'e n'ix nu̱may o̱o̱y je̱ ángeles, ñaa'víttupts je̱'e̱ ve'e je̱ kutojku̱n tsu̱u̱jntku̱n, je̱ joojntykivada, je̱ts je̱ mú̱jit jáyuda. Millón amts je̱'e̱ ve'e je̱ ángeles vye̱'nada, nu̱tooj nu̱ma'aj,
66005012	N'amo̱tunajx a̱ts je̱'e̱ ve'e ku ve'e ma̱kk kyo̱tsta. Jidu̱'u̱m tse'e vyaandi: Je̱'e̱ pa̱ne'e yaktijp Carnero Onu̱k, je̱'e̱ tse'e du̱vinmajtsjup je̱tse'e je̱ kutojku̱n yakmo̱o̱ynit je̱ts je̱ o̱'yin, je̱ vijin je̱ ke̱ju̱n je̱ts je̱ ma̱kkin, je̱ vintsa̱'kin, je̱ ma̱jin je̱ jaanchin, je̱ts je̱ o̱y nu̱ko̱jtsin. Jidu̱'u̱m tse'e vyaandi.
66005013	N'amo̱tunajxpats a̱tse'e nu̱jom pa̱n pa̱n jatye'e je̱ Nte'yam pya̱a̱m juu' ve'e ijttup je̱m tsapjo̱o̱tm, yaja naxviijn, je̱p naxviijnit itu̱pa'tkup, je̱ts je̱m maaxy na̱jo̱o̱tm. Jidu̱'u̱m tse'e vyaandi: Je̱'e̱ pa̱ne'e je̱ kutojku̱n tsu̱u̱jntku̱n du̱tuktsu̱u̱nip je̱ts je̱'e̱ pa̱ne'e yaktijp Carnero Onu̱k, je̱'e̱da tse'e du̱jaye̱jptinup je̱ o̱y nu̱ko̱jtsin, je̱ vintsa̱'kin, je̱ ma̱jin je̱ jaanchin, je̱ts je̱ kutojku̱n. ¡Ve'em tse'e y'ijtnit xa̱'ma ka̱jx! Jidu̱'u̱m tse'e vyaandi.
66005014	Je̱ nu̱maktaaxk joojntykiva, jidu̱'u̱m tse'e vyaandi: ―¡Amén! Van'it tse'e je̱ nu̱'ii'px maktaaxk mú̱jit jayu kyo̱xkténidi je̱tse'e du̱vinja'vidi du̱vintsa̱'kidi je̱'e̱ pa̱ne'e joojntykip xa̱'ma ka̱jx.
66006001	Van'itts a̱tse'e n'ix je̱'e̱ pa̱ne'e yaktijp Carnero Onu̱k, je̱'e̱ tse'e du̱pa̱jkji muto'k je̱ vuxtojtu̱k tsa'yu̱n. Van'itts a̱tse'e n'amo̱tunajxy je̱ muto'k joojntykiva ma̱kk kya̱jts, ve'em ax jo'n je̱ añu ya'axy. Jidu̱'u̱m tse'e vyaajñ: ―¡Minu̱ je̱ts ixu̱!
66006002	Van'itts a̱tse'e n'ix to'k je̱ po̱o̱'p caballo. Juu' tse'e tuktsu̱u̱nijup, je̱mts je̱'e̱ ve'e du̱mats'it to'k je̱ arco. Van'it tse'e yakmo̱o̱jy to'k je̱ corona, je̱tse'e ve'em ma̱a̱daakpa ñu̱jkx.
66006003	Ku ve'e je̱'e̱ pa̱ne'e yaktijp Carnero Onu̱k, je̱'e̱ tse'e du̱pa̱jkji je̱ mume̱jtsk tsa'yu̱n, van'itts a̱tse'e n'amo̱tunajxy je̱ mume̱jtsk joojntykiva vyaajñ: ―¡Minu̱ je̱ts ixu̱!
66006004	Van'it tse'e pyítsum jado'k je̱ caballo, tsaptsts je̱'e̱ ve'e y'ijt. Juu' tse'e tuktsu̱u̱nijup, yakmo̱o̱yts je̱'e̱ ve'e je̱ kutojku̱n je̱tse'e du̱yak'atso'oxtóndat je̱ jayu juu' ve'e tsu̱u̱nidup to'k it to'k naxviijn je̱tse'e ve'em du̱yaknaajk'o̱o̱'kjadat vimpit atu̱j. Yakmo̱o̱yts je̱'e̱ ve'e to'k je̱ ma̱ja̱ tsojx.
66006005	Ku ve'e du̱pa̱jkji je̱ mutoojk tsa'yu̱n, van'itts a̱tse'e n'amo̱tunajxy je̱ mutoojk joojntykiva vyaajñ: ―¡Minu̱ je̱ts ixu̱! Van'itts a̱tse'e n'ix to'k je̱ ya̱k caballo. Juu' tse'e tuktsu̱u̱nijup, je̱mts je̱'e̱ ve'e kya̱'m du̱ma̱a̱da to'k je̱ ta̱'yu̱n.
66006006	Van'itts a̱tse'e n'amo̱tunajxy je̱m joojntykiva akojkmda to'k je̱ ayook juu' ve'e vaan: ―To'k kíloji je̱ trigo ku ve'e to'k xa̱a̱j du̱nu̱tún je̱ts me̱jtsk kilo je̱ cebada ku ve'e to'k xa̱a̱j du̱nu̱tún. Ax ka'a tse'e xyakvintó̱kidat je̱ olivos aceite je̱ts je̱ tsaaydum pa'ajk na̱a̱j.
66006007	Ku ve'e du̱pa̱jkji je̱ mumaktaaxk tsa'yu̱n, van'itts a̱tse'e n'amo̱tunajxy je̱ mumaktaaxk joojntykiva vyaajñ: ―¡Minu̱ je̱ts ixu̱!
66006008	Van'itts a̱tse'e n'ix to'k je̱ po'ts caballo. e̱o̱'ku̱nts je̱'e̱ ve'e xya̱a̱j juu' ve'e tuktsu̱u̱nijup. Je̱mts je̱'e̱ ve'e pyametsju̱ je̱'e̱ juu' ve'e tyijp o̱o̱'kpa it. Yakmo̱o̱yts je̱'e̱ ve'e je̱tse'e du̱yakkutojkjat to'k viijn je̱ jayu juu' ve'e tsu̱u̱nidup yaja naxviijnit itu̱ku̱jx, je̱tse'e je̱ jayu du̱tukyak'o̱o̱'ku̱t je̱ atso'ox, je̱ yooj, je̱ pa'am, je̱ts je̱ mu'uk tá̱nu̱k. Juu' tse'e jatoojk viijn je̱ jayu, ax ka'a tse'e du̱yakkutojkjat.
66006009	Ku je̱'e̱ ve'e du̱pa̱jkji je̱ mumugo̱o̱xk tsa'yu̱n, van'itts a̱tse'e n'ix je̱m yo̱jxpe̱jtu̱n pa'tkum je̱'e̱ je̱ jyo̱o̱tta je̱ jya'vinda juu' ve'e je̱ jayu yak'o̱o̱'kju̱du ku ve'e je̱ Nte'yam du̱pana̱jkxti je̱tse'e je̱ y'ayook du̱'ava'nidi,
66006010	ma̱kkts je̱'e̱ ve'e kyo̱jtsti, je̱tse'e vyaandi: ―Va'ajts Ma̱ja̱ Vintsá̱n, mkutyuump xa mitse'e juu' ve'e mka̱jtsp, ¿vin'ítnumts mits je̱'e̱ ve'e xtukkuvé̱ttat je̱ naxviijnit jayu juu' a̱a̱tse'e xyak'o̱o̱'ktu?
66006011	Van'itts je̱'e̱ ve'e yakmo̱o̱ydi je̱ po̱o̱'p vit je̱tse'e yaknu̱u̱jmidi je̱ts jave̱e̱'ne'e jyaa'k'a'íxtat, van'it paat ku ve'e pyo'oku̱t pa̱n nu̱vinxu̱pe'e y'o̱o̱'ktat je̱ y'utsta je̱ y'ajchta je̱ts je̱ y'utsta je̱ cha̱'a̱da juu' ve'e je̱ Cristo du̱vinja'vidup du̱vintsa̱'kidup, juu' ve'e je̱ jayu yak'o̱o̱'kjadap ax jo'n je̱'e̱ ve'e jyajtti.
66006012	Ku ve'e je̱'e̱ pa̱ne'e yaktijp Carnero Onu̱k, je̱'e̱ tse'e du̱pa̱jkji je̱ mutojtu̱k tsa'yu̱n, van'itts a̱tse'e n'ix je̱ts va'ajts ma̱kke'e tyun'ojxi. Ya̱k tse'e vyimpijtni je̱ aampa xa̱a̱j, ve'em ax jo'n je̱ ya̱k vit juu' ve'e je̱ jayu natyukxo̱jxjup ku ve'e kyu'o̱o̱'kjini. Je̱ nu̱u̱'pu̱n jo'n tse'e chaptsika̱jxni je̱ aampa po̱'o̱.
66006013	Ku̱sta̱jkidu tse'e je̱ maatsa yaja naxviijn, ve'em ax jo'n je̱ higo ku̱p du̱yakku̱sta̱ka je̱ tya̱a̱jm ku ve'e je̱ ma̱kk po̱j xyinu̱yo̱'o̱yju̱.
66006014	Ve'em tse'e ya̱ tsajmit it tyó̱kini, ve'em ax jo'n je̱ na̱k yak'axaa'tsni, viijnk tso̱ ve'e yakpa̱a̱mni nu̱jom je̱ ko̱pk je̱ ke̱e̱ts je̱ts je̱ naax juu' ve'e je̱m maaxy na̱a̱j akojkm.
66006015	Je̱ yakkutojkpata̱jk juu' ve'e yaja naxviijn, nayyo'tsjidinuts je̱'e̱ ve'e je̱p aajntkup je̱ts ko̱pk ke̱e̱ts akujkp, nay vanxú̱pjidava juu' ve'e du̱nu̱má̱jidup, je̱ tojpata̱jk je̱ vyintsa̱nda je̱ts je̱ kumeen jáyuda ma̱a̱t je̱ ma̱kk jáyuda, je̱ joyu̱toompa jáyuda je̱ts je̱ naspa̱ka jáyuda.
66006016	Jidu̱'u̱m tse'e du̱nu̱u̱jmidi je̱ ko̱pk je̱ ke̱e̱ts: ―Naxka̱da'aku̱ yam a̱a̱ts nmi'kxm je̱ts a̱a̱tse'e xyo'otsu̱t, ve'emts a̱a̱tse'e xkapaa'tu̱t je̱'e̱ pa̱ne'e du̱tuktsu̱u̱nip je̱ kutojku̱n tsu̱u̱jntku̱n je̱ts a̱a̱tse'e xkapaatpat je̱ ma̱kk tsaachpaatu̱n juu' ve'e yakjé̱jap je̱'e̱ je̱ y'e̱jku̱n ka̱jx pa̱ne'e yaktijp Carnero Onu̱k,
66006017	ku̱x tá̱vani ve'e du̱paatni je̱ xa̱a̱j ku ve'e je̱ ma̱kk tsaachpaatu̱n jye̱ja. ¿Pa̱n tse'e nvaat du̱muté̱nap?
66007001	Van'itts a̱tse'e n'ix nu̱maktaaxk je̱ ángeles tyé̱nada maktaaxk esquina yaja naxviijnit itu̱ku̱jx, ka'a tse'e du̱yakjatta je̱tse'e pyó̱ju̱t yaja naxviijn ukpu̱ je̱m maaxy na̱viinm, je̱tse'e ni to'ka je̱ ku̱p kyapo̱ju̱yo̱'o̱yu̱t.
66007002	N'íxpats a̱tse'e jado'k je̱ ángeles, je̱m je̱'e̱ ve'e myets joma ve'e je̱ xa̱a̱j pyítsum. Je̱mts je̱'e̱ ve'e du̱ma̱a̱da je̱ tsa'yu̱n juu' ve'e je̱ joojntyk Nte'yam jye̱'e̱. Je̱ ángeles tse'e ma̱kk du̱muko̱jts je̱ nu̱maktaaxk ángeles juu' ve'e je̱ kutojku̱n yakmo̱o̱ydu je̱tse'e du̱yakvintó̱kidat ya̱ naxviijnit it je̱ts je̱ maaxy na̱a̱j.
66007003	Jidu̱'u̱m tse'e du̱nu̱u̱jmidi: ―Ka'a tse'e xyakvintó̱kidat je̱ naxviijnit it, je̱ maaxy na̱a̱j, ukpu̱ je̱ ku̱p, van'ítnume'e ku a̱a̱tse'e mpa̱a̱jmjadat je̱ nNte'yamamda je̱ cha'yu̱n je̱m vyimpó̱kkumda pa̱n pa̱n jatye'e mutoojnju̱dup mupa̱jkju̱dup.
66007004	Van'itts a̱tse'e n'amo̱tunajxy nu̱vinxu̱p je̱'e̱ ve'eda pa̱n pa̱n jatye'e je̱ tsa'yu̱n yakpa̱a̱jmjidu. Nu̱mó̱kupx javu̱jxtkupxu̱k maktaaxk miijl tse'e y'ijtti, yaktukko̱nvaatstu tse'e nu̱jom je̱ ja̱ka̱'a̱ juu' ve'e je̱ israeejlit jáyuda.
66007005	Nu̱makme̱jtsk miijle'e je̱ tsa'yu̱n yakpa̱a̱jmjidi je̱ Judá je̱ chaan je̱ kyo̱o̱j, nu̱makme̱jtsk miijl je̱ Rubén jye̱'e̱, nu̱makme̱jtsk miijl je̱ Gad jye̱'e̱,
66007006	nu̱makme̱jtsk miijl je̱ Aser jye̱'e̱, nu̱makme̱jtsk miijl je̱ Neftalí jye̱'e̱, nu̱makme̱jtsk miijl je̱ Manasés jye̱'e̱,
66007007	nu̱makme̱jtsk miijl je̱ Simeón jye̱'e̱, nu̱makme̱jtsk miijl je̱ Leví jye̱'e̱, nu̱makme̱jtsk miijl je̱ Isacar jye̱'e̱,
66007008	nu̱makme̱jtsk miijl je̱ Zabulón jye̱'e̱, nu̱makme̱jtsk miijl je̱ José jye̱'e̱, nu̱makme̱jtsk miijl je̱ Benjamín jye̱'e̱va.
66007009	Ku ya̱'a̱ ve'e ñajxy, van'itts a̱tse'e n'ix va'ajts nu̱may a̱a̱'k je̱ jayu, kamacho̱o̱vna, je̱me'e tyé̱nada je̱ kutojku̱n tsu̱u̱jntku̱n vyinkojkm je̱ts je̱m je̱'e̱ vyinkojkm pa̱ne'e yaktijp Carnero Onu̱k. To'k it to'k naxviijnts je̱'e̱ ve'e cho̱o̱'nda, anañu̱joma je̱ ke̱'xpa, anañu̱joma je̱ aaj je̱ ayook, je̱ts anañu̱joma je̱ naax je̱ kajpu̱n. Po̱o̱'p xa̱xts je̱'e̱ ve'eda. Je̱m tse'e du̱mats'itta je̱ tu̱u̱xu̱x aajy,
66007010	je̱tse'e ma̱kk kyo̱tsta. Jidu̱'u̱m tse'e vya'anda: ―Je̱ Nte'yam, juu' ve'e du̱tuktsu̱u̱nip je̱ kutojku̱n tsu̱u̱jntku̱n, je̱ts je̱'e̱ pa̱ne'e yaktijp Carnero Onu̱k, xyaktso̱o̱kumduts u̱u̱'m je̱'e̱ ve'eda.
66007011	Ax anañu̱joma je̱ ángeles, je̱mts je̱'e̱ ve'e vídu̱ta du̱naa'té̱nada je̱ kutojku̱n tsu̱u̱jntku̱n je̱ts je̱ mú̱jit jáyuda ma̱a̱t je̱ nu̱maktaaxk joojntykivada, je̱tse'e je̱ vyiijnda je̱ y'aajta du̱tukpaatti je̱ it juu' ve'e je̱m je̱ kutojku̱n tsu̱u̱jntku̱n vyinkojkm, je̱tse'e je̱ Nte'yam du̱vinja'vidi du̱vintsa̱'kidi.
66007012	Jidu̱'u̱m tse'e vyaandi: ¡Amén! Je̱ o̱y nu̱ko̱jtsin, je̱ ma̱jin je̱ jaanchin, je̱ vijin je̱ ke̱ju̱n, je̱ kuko̱jtsu̱n je̱ts je̱ vintsa̱'kin, je̱ kutojku̱n je̱ts je̱ ma̱kkin, je̱ nNte'yamamda tse'e du̱jaye̱jpnup nu̱jom ya̱'a̱ xa̱'ma ka̱jx. Amén.
66007013	Van'it tse'e nu̱to'k je̱ mú̱jit jayu a̱ts x'amo̱tutu̱vi: ―¿Pa̱nts ya̱'a̱ ve'eda juu' ve'e po̱o̱'p xa̱x? ¿Jomas ya̱'a̱ ve'e cho̱o̱'nda?
66007014	Van'itts a̱tse'e nnu̱u̱jmi: ―Ka'a a̱tse'e nnu̱java. Nvaat a̱tse'e xvaajnjat. Van'itts a̱tse'e xnu̱u̱jmi: ―Je̱'e̱ xa ya̱'a̱ ve'eda juu' ve'e je̱ ma̱kk tsaachpaatu̱n du̱yaknajxtu, pa̱n pa̱n jatye'e je̱ vyit du̱pojtu je̱tse'e du̱yakpo̱o̱'pidi je̱'e̱ je̱ ñu̱u̱'pu̱n ka̱jx pa̱ne'e yaktijp Carnero Onu̱k.
66007015	Je̱'e̱ ka̱jx tse'e y'itta je̱m je̱ Nte'yam je̱ kyutojku̱n tsu̱u̱jntku̱n vyinkojkm je̱tse'e du̱vinjávada du̱vintsa̱'a̱gada jó̱vum xa̱a̱j jó̱vum tsooj je̱m mya̱ja̱ tsapta̱jkm; je̱'e̱ pa̱ne'e yaktijp Carnero Onu̱k, je̱'e̱ tse'e íxjidinup jaye̱jpjidinup je̱tse'e y'ijtnit je̱'e̱ ma̱a̱tta.
66007016	Ka'a tse'e je̱ yooj je̱ ta̱a̱tsa du̱'ukyaknajxtinit, ka'a tse'e je̱ aampa xa̱a̱j y'ukyakto̱o̱jyjidinit, ka'ats je̱'e̱ ve'e je̱ an y'ukpaatjidinit,
66007017	ku̱x je̱'e̱ pa̱ne'e yaktijp Carnero Onu̱k, juu' ve'e ijtp joma ve'e je̱ kutojku̱n tsu̱u̱jntku̱n, je̱ carnero vinténiva jo'nts je̱'e̱ ve'e y'ix'ítjadat je̱tse'e yakna̱jkxjadat joma ve'e je̱ tsoxk na̱a̱j myu'ut juu' ve'e joojntykinyajkp. Je̱ Nte'yam tse'e yakke̱e̱ku̱xjadap nu̱jom je̱ vyinna̱a̱jta, ka'a tse'e y'ukyaaxtinit.
66008001	Ku ve'e je̱'e̱ pa̱ne'e yaktijp Carnero Onu̱k, je̱'e̱ tse'e du̱pa̱jkji je̱ muvuxtojtu̱k tsa'yu̱n, van'it tse'e je̱m tsapjo̱o̱tm nu̱jom juu' jaty y'amo̱'tku̱jx kojkm hora jo'n.
66008002	Van'itts a̱tse'e n'ix je̱ nu̱vuxtojtu̱k aangelesta juu' ve'e je̱m je̱ Nte'yam vyinkojkm ténidup, je̱'e̱da tse'e yakmo̱o̱ydu vuxtojtu̱k je̱ trompeta.
66008003	Van'it tse'e jye̱'y jado'k je̱ ángeles ma̱a̱t to'k je̱ po̱o̱m ajo̱jkin juu' ve'e tum je̱ oro. Van'it tse'e du̱vinkuva'ki je̱ po̱o̱m jo̱jkpe̱jtu̱n je̱tse'e yakmo̱o̱jy may je̱ po̱o̱m je̱tse'e du̱tukma̱a̱tvintsa̱'a̱gat je̱ tsapka̱ts juu' ve'e je̱ Nte'yam je̱ jyayu kyo̱jtstup, je̱m tse'e du̱vintsa̱'a̱gat joma ve'e je̱ po̱o̱m jo̱jkpe̱jtu̱n juu' ve'e tum je̱ oro, juu' ve'e ijtp je̱m je̱ kutojku̱n tsu̱u̱jntku̱n vyinkojkm.
66008004	Van'it tse'e je̱ po̱o̱m jo̱k pyojtu̱k ma̱a̱t je̱ Nte'yam je̱ jyayu je̱ chapka̱tsta juu' ve'e je̱ ángeles tyukvinja̱jkp je̱ po̱o̱m jo̱jkpe̱jtu̱n juu' ve'e tum je̱ oro, je̱tse'e jya̱k je̱m je̱ Nte'yam vyinkojkm.
66008005	Van'it tse'e je̱ ángeles du̱ka̱a̱jn je̱ po̱o̱m ajo̱jkin je̱tse'e du̱yak'ujts ma̱a̱t je̱ yo̱jxpe̱jtu̱n ja̱mpajk. Van'it tse'e du̱ku̱ska̱'a̱ yaja naxviijn. Ku ve'e ve'em du̱tuujn, van'it tse'e je̱ vítsu̱k tyunta̱a̱'pu̱k, je̱ añu tyumpu̱j tyuntsa'pxy, je̱ añu tyumpu'u tyunma̱a̱'t, ma̱kk tyun'ojxini.
66008006	Van'it tse'e ñay'apa̱a̱jmtkijidi je̱ nu̱vuxtojtu̱k ángeles juu' ve'e du̱ma̱a̱tta je̱ trompeta je̱tse'e du̱tukxo'oxtat.
66008007	Ku ve'e je̱ muto'k ángeles du̱tukxuux je̱ trompeta, van'it tse'e yaja naxviijn jye̱ji je̱ ta̱a̱xt je̱ts je̱ ja̱a̱jn, je̱ nu̱u̱'pu̱n muta̱ka. To̱o̱y tse'e to'k viijn ya̱ naxviijnit it; juu' tse'e jame̱jtsk viijn, ka'a tse'e tyo̱o̱jy; to̱kya̱jxpa tse'e je̱ tsoxk ku̱p je̱ts nu̱jom je̱ aajy je̱ ojts.
66008008	Ku ve'e je̱ mume̱jtsk ángeles du̱tukxuux je̱ trompeta, van'it tse'e je̱m maaxy na̱jo̱o̱tm yakkex to'k juu' ve'e ve'em íxuvip ax jo'n to'k je̱ ma̱ja̱ ko̱pk, to̱o̱yp tse'e vye'na. Van'it tse'e to'k viijn je̱ maaxy na̱a̱j nu̱u̱'pu̱n vyimpijtku̱jx; juu' tse'e jame̱jtsk viijn, ka'ats je̱'e̱ ve'e nu̱u̱'pu̱n vyimpijt.
66008009	e̱o̱'kka̱jxtu tse'e to'k viijn juu' ve'e je̱m maaxy na̱jo̱o̱tm joojntykidup; juu' tse'e jame̱jtsk viijn, ka'ats je̱'e̱ ve'e y'o̱o̱'kti. Vinto̱kika̱jxtuva tse'e je̱ barco juu' ve'e ijttu to'k viijn je̱m maaxy na̱jo̱o̱tm; juu' tse'e jame̱jtsk viijn je̱ maaxy na̱a̱j, ka'a tse'e je̱ barco je̱m vyintó̱kidi.
66008010	Ku ve'e je̱ mutoojk ángeles du̱tukxuux je̱ trompeta, van'it tse'e to'k je̱ maatsa cha̱a̱'n je̱m tsajviinm, je̱ kuno̱'ku̱n jo'n tse'e tyo̱y, je̱tse'e ñaxka̱daaky joma ve'e to'k viijn je̱ ma̱ja̱ na̱a̱j je̱ts je̱ mo'tpa na̱a̱j; juu' tse'e jame̱jtsk viijn je̱ ma̱ja̱ na̱a̱j je̱ts je̱ mo'tpa na̱a̱j, ka'ats je̱'e̱ ve'e je̱m ñaxka̱daaky.
66008011	Ajénjots je̱'e̱ ve'e xya̱a̱j je̱ maatsa, ta'am ojts aajy je̱'e̱ ve'e kya̱tsa̱pítsum, je̱'e̱ ka̱jx tse'e je̱ na̱a̱j vyimpijtku̱jx ta'am. Nu̱may tse'e je̱ jayu tyun'o̱o̱'kti ku̱x va'ajts ta'ame'e je̱ na̱a̱j.
66008012	Ku ve'e je̱ mumaktaaxk ángeles du̱tukxuux je̱ trompeta, van'it tse'e vyinto̱ki to'k viijn je̱ aampa xa̱a̱j, je̱ aampa po̱'o̱, je̱ts je̱ maatsa; juu' tse'e jame̱jtsk viijn je̱ aampa xa̱a̱j, je̱ aampa po̱'o̱, je̱ts je̱ maatsa, ka'ats je̱'e̱ ve'e vyinto̱ki. Ve'em tse'e kyakujaj kyakutu̱'kx je̱ aampa xa̱a̱j, je̱ aampa po̱'o̱, ukpu̱ je̱ maatsa maktaaxk hora ku ve'e xyu̱u̱ju̱ni je̱ts maktaaxk hora ku ve'e cho'oini kyo̱o̱'tsini.
66008013	Ku a̱tse'e n'ix, van'itts a̱tse'e n'amo̱tunajxy to'k je̱ ángeles ma̱kk jidu̱'u̱m vyaajñ, je̱yyp tse'e vye'na je̱m tsajm itu̱kojkm: ―¡Ayo̱o̱v xa je̱'e̱ ve'e je̱ jyo̱o̱tta ka to'k náxap pa̱n pa̱n jatye'e tsu̱u̱nidup je̱m naxviijnit it ka̱jxm, ku̱x tun tá̱mani xa je̱'e̱ ve'e je̱tse'e je̱ janu̱toojk ángeles du̱tukxo'oxtat je̱ trompétada!
66009001	Ku ve'e je̱ mumugo̱o̱xk ángeles du̱tukxuux je̱ trompeta, van'itts a̱tse'e n'ix to'k je̱ maatsa juu' ve'e tso̱o̱'n je̱m tsajviinm je̱tse'e ñaxka̱daaky yaja naxviijn, je̱ maatsa tse'e yakmo̱o̱y to'k je̱ avaatsu̱n je̱ jot jye̱'e̱ juu' ve'e o̱o̱y tyunka̱a̱ka.
66009002	Van'it tse'e du̱yak'avaach je̱ jot. Je̱p tse'e pyítsum je̱ jo̱k, ve'em ax jo'n je̱ ma̱ja̱ ja̱nto̱o̱jntyku̱n jo̱k. Je̱ jo̱k tse'e du̱yakko̱o̱'tsika̱jx je̱ aampa xa̱a̱j je̱ts ya̱ tsajmit it.
66009003	Je̱m tse'e jo̱k akojkm pyítsumdi je̱ tá̱nu̱kta juu' ve'e je̱ paach jo'n íxuvidup, je̱tse'e ñaxje̱yydi yaja nu̱jom naxviijnit itu̱ku̱jx. Yakmo̱o̱ydu tse'e je̱ tá̱nu̱k je̱ kutojku̱n vintso̱ ve'e je̱ jayu du̱yaktsaachpaa'ttat, ve'em ax jo'n je̱ kaa'pyk je̱ jayu du̱yaktsaachpaa'ty.
66009004	Yaknu̱u̱jmidu ve'e je̱ts ka'a ve'e du̱yakvintó̱kidat je̱ aajy je̱ ojts juu' ve'e yaja naxviijnit itu̱ku̱jx, ni ti ku̱pa, je̱ts ni tía juu' ve'e tsoxk, je̱'e̱jyji ve'e yaktsaachpaa'ttap je̱ jayu juu' ve'e du̱kajaye̱jptup je̱ Nte'yam je̱ cha'yu̱n je̱m vyimpó̱kkum.
66009005	Ax ka'a tse'e yakmaso̱o̱kti je̱tse'e je̱ jayu du̱yak'o̱o̱'ktat, je̱'e̱ ve'e je̱tse'e je̱ jayu du̱yaktsaachpaa'ttat mugo̱o̱xk po̱'o̱. Je̱ tsaachpaatu̱n juu' ve'e yakjé̱jidu, ve'emts je̱'e̱ ve'e yakjava ax jo'n je̱ jayu je̱ kaa'pyk tyu̱pju̱.
66009006	Ku ve'e ve'em tyónju̱t kyó̱tsju̱t, jyo̱o̱'k'íxtidinup tse'e je̱ jayu vintso̱ ve'e y'o̱o̱'ktat, ax ka'a tse'e y'o̱'yixjadat; ja'o̱o̱'kuva'andap tse'e, ka'a tse'e y'o̱o̱'ktat.
66009007	Apa̱a̱mdu̱kada tse'e je̱ tá̱nu̱k ax jo'n nu̱may a̱a̱'k je̱ caballo juu' ve'e apa̱a̱mdu̱kada je̱tse'e y'atso'oxtóndat. Je̱m tse'e kyuvajkm du̱jaye̱pta juu' ve'e je̱ oro corona jo'n ke̱'xp; ve'em tse'e je̱ vyiijnda je̱ y'aajta ax jo'n je̱ jayu,
66009008	ve'em tse'e je̱ vyaajyta ax jo'n je̱ ta̱'a̱xta̱jk je̱ vyaajy, ve'em tse'e je̱ tya̱a̱tsta ax jo'n je̱ león jye̱'e̱.
66009009	Je̱ pojxu̱n tse'e natyukxo̱jxju̱dup ax jo'n je̱ nu̱xoya. Ve'em tse'e je̱ kye̱e̱ku̱n du̱yakne̱'e̱mda ax jo'n myo̱tu ku ve'e je̱ caballo may je̱ carro du̱pavu̱u̱'n ku ve'e je̱ atso'ox toonk du̱'anómada.
66009010	Je̱m tse'e tyo'xta ja̱jm du̱ma̱a̱dada je̱ tya̱jpu̱n, ve'em ax jo'n je̱ kaa'pyk jye̱'e̱, juu' ve'e tyuktá̱ptap je̱ jayu je̱tse'e mugo̱o̱xk po̱'o̱ du̱yaktsaachpaa'ttat.
66009011	Jyaye̱jptup tse'e to'k juu' ve'e ka̱'mijidup, je̱ ko̱'o̱y aangelests je̱'e̱ ve'e juu' ve'e je̱p ka̱a̱k jótup. Je̱ ángeles, Abadoonts je̱'e̱ ve'e yaktij je̱ hebreo aaj. Yakvintó̱kivats je̱'e̱ ve'e kya̱tsa̱pítsum.
66009012	Najx tse'e je̱ muto'k tsaachto'nu̱n, ax miimpnum tse'e jame̱jtsk.
66009013	Van'it tse'e je̱ mutojtu̱k ángeles du̱tukxuux je̱ trompeta. Van'itts a̱tse'e n'amo̱tunajxy to'k je̱ ayook juu' ve'e pítsump je̱p maktaaxk esquina ita̱kujkp juu' ve'e je̱m po̱o̱m jo̱jkpe̱jtu̱n ka̱jxm juu' ve'e tum je̱ oro je̱ts juu' ve'e je̱m je̱ Nte'yam vyinkojkm ijtp.
66009014	Jidu̱'u̱m tse'e du̱nu̱u̱jmi je̱ ángeles juu' ve'e du̱ma̱a̱t je̱ trompeta: ―Muke̱ja je̱ nu̱maktaaxk ángeles juu' ve'e mutsómada je̱m joma ve'e je̱ éufratesit ma̱ja̱ na̱a̱j.
66009015	Ve'em tse'e yakmuké̱jidi je̱ nu̱maktaaxk ángeles je̱tse'e je̱ jayu du̱yak'o̱o̱'kká̱xtat to'k viijn; juu' tse'e jame̱jtsk viijn je̱ jayu, ax ka'ats je̱'e̱ ve'e du̱yak'o̱o̱'ktat. Yaktuknu̱pa̱a̱jmtkidu ve'e je̱ hora, je̱ xa̱a̱j, je̱ po̱'o̱, je̱ts je̱ joojnt vin'ite'e yakmuké̱jadat.
66009016	N'amo̱tunajxts a̱tse'e nu̱vinxu̱pe'e y'ijtti je̱ tyojpata̱jkta juu' ve'e je̱ caballo du̱tuktsu̱u̱nidup, nu̱me̱jtsk mó̱kupx milloonts je̱'e̱ ve'e y'ijtti.
66009017	Jidu̱'u̱mts a̱tse'e xyak'ixti je̱ cabálloda. Juu' tse'e tuktsu̱u̱nijidup, je̱ pojxu̱n tse'e natyukxo̱jxju̱dup ax jo'n je̱ nu̱xoya, tsaptsts je̱'e̱ ve'e je̱ pojxu̱n xo̱x y'ijt, je̱tspa azuujl, je̱ts po'ts. Je̱ cabálloda, ve'emts je̱'e̱ ve'e je̱ kyuvajk y'ijtti ax jo'n je̱ león je̱ kyuvajk, je̱pts je̱'e̱ ve'e y'ávup pyítsum je̱ ja̱a̱jn, je̱ jo̱k, je̱ts je̱ azufre.
66009018	To'k viijn je̱ jayu juu' ve'e tsu̱u̱nidup yaja naxviijnit itu̱ku̱jx, je̱ tsaachto'nu̱n tse'e yak'o̱o̱'kju̱du, je̱ ja̱a̱jn, je̱ jo̱k, je̱ts je̱ azufre juu' ve'e je̱p je̱ caballo y'ávup pítsump. Juu' tse'e jame̱jtsk viijn je̱ jayu, ax ka'ats je̱'e̱ ve'e du̱yak'o̱o̱'kti.
66009019	Je̱pe'e y'ávup je̱ts je̱m tse'e tyo'xta ka̱jxm du̱jaye̱pta je̱ caballo je̱ kyutojku̱nda; ve'em tse'e je̱ tyo'xta y'íxuvada ax jo'n je̱ tsaa'n kuvajk, je̱'e̱ tse'e tyukyaktsaachpaattup je̱ jáyuda.
66009020	Ax je̱ jáyuda juu' ve'e vintaandu ku ve'e je̱ tsaachto'nu̱n ñajxy, ka'a tse'e du̱maso̱o̱kti je̱ kyo̱'o̱y joojntykinda, ka'a tse'e du̱vintsa̱'ki'atú̱vidi je̱ ko̱'o̱yjáyuvapta ukpu̱ ti jatye'e y'apa̱mnajxtu je̱ oro ma̱a̱t, je̱ plata ma̱a̱t, je̱ bronce ma̱a̱t, je̱ tsaaj ma̱a̱t, ukpu̱ je̱ ku̱p ma̱a̱t, je̱'e̱ juu' ve'e ka'íxtup kamó̱tudup je̱tse'e kyayo̱'o̱yda.
66009021	Ka'a tse'e vyinmayu̱mpijtti, ka'a tse'e du̱maso̱o̱ktuva je̱ yakjayu'o̱o̱'kk, je̱ maayk, je̱ts je̱ me̱e̱'tsk, jyaa'ktukma̱a̱tjaye̱jptuva tse'e je̱ ka̱ts je̱ yaa'y je̱ ta̱'a̱x juu' ve'e ka pú̱kap jyaye̱jptup.
66010001	Van'itts a̱tse'e n'ix jado'k je̱ ma̱kk ángeles je̱m tsapjo̱o̱tm cha̱a̱'n, vínu̱ts vimpídu̱t. Je̱m tse'e kyuvajkm je̱ ii'tsu̱ts. Ve'em tse'e je̱ vyiijn je̱ y'aaj y'ajaj y'atu̱'kx ax jo'n je̱ aampa xa̱a̱j, ve'em tse'e je̱ pyoojy je̱ tyek kye'ex ax jo'n je̱ ja̱a̱jn.
66010002	Je̱m tse'e to'k je̱ na̱k du̱ko̱n'it axaa'tsva'kxy, je̱tse'e je̱ y'aka'yu̱n tek du̱pu̱u̱jm je̱m maaxy na̱ni'kxm je̱tse'e je̱ y'anaju̱tek du̱pu̱u̱jm je̱ja naxku̱jx.
66010003	Van'it tse'e ma̱kk kya̱jts, ve'em ax jo'n je̱ león y'aka̱a̱'stu̱k. Ax ku tse'e ma̱kk kya̱jts, van'it tse'e myo̱tu vuxtojtu̱k je̱ añu ya'axy.
66010004	Tá̱vani tse'e je̱ vuxtojtu̱k añu ya'axy vye'na, van'itts a̱tse'e n'ukjavye̱tuvaajñ. Van'itts a̱tse'e n'amo̱tunajxy to'k je̱ ayook juu' ve'e je̱m tsapjo̱o̱tm tso̱o̱'mp. Jidu̱'u̱m tse'e vyaajñ: ―Kadi x'avana juu' ve'e tu̱du̱ko̱tsta je̱ vuxtojtu̱k añu, kadi xjavyet.
66010005	Van'it tse'e je̱ ángeles juu' a̱tse'e n'ix tyena je̱m maaxy na̱ni'kxm je̱ts je̱ja naxku̱jx, je̱'e̱ tse'e je̱ y'aka'yu̱n ka̱'a̱j du̱yakpojtu̱k je̱m tsajm tso̱v,
66010006	je̱tse'e je̱ Nte'yam du̱yaknajxy, je̱'e̱ juu' ve'e xa̱'ma ka̱jx ijtp je̱tse'e du̱pu̱u̱jm ya̱ tsajmit it, ya̱ naxviijnit it, je̱ maaxy na̱a̱j, je̱ts nu̱jom juu' jatye'e ijtp. Van'it tse'e vyaajñ: ―Ka'a xa ve'e y'ukta'ninit.
66010007	Ku xa ve'e du̱paatnit pa̱n vin'ite'e je̱ muvuxtojtu̱k ángeles du̱tukxo'oxu̱t je̱ trompeta, ta̱ tse'e tyunju̱ kya̱tsju̱ vye'na juu' ve'e je̱ Nte'yam ñu̱pa̱a̱jmtki je̱tse'e kyayaknu̱java y'ijt, ve'em ax jo'n je̱'e̱ ve'e du̱tuknu̱ja'vi je̱ myutoompada je̱ myupa̱jkpada, je̱ Nte'yam je̱ y'ayook ko̱jtsnajxpata̱jkta.
66010008	Je̱ ayook juu' a̱tse'e n'amo̱tunajx je̱tse'e je̱m tsapjo̱o̱tm kya̱da'aky, xmuko̱jtsnuvats a̱tse'e, je̱ts a̱tse'e xnu̱u̱jmi: ―Na̱jkxu̱ xka̱nu̱ je̱ na̱k axaa'ch juu' ve'e mya̱a̱t je̱ ángeles juu' ve'e ténip je̱m maaxy na̱ni'kxm je̱ts je̱m naxviinm.
66010009	Na̱jkxts a̱tse'e joma ve'e je̱ ángeles je̱ts a̱tse'e n'amo̱tu je̱ na̱k. Van'itts a̱tse'e xnu̱u̱jmi: ―Chaja je̱ts ja̱'kxu̱. Je̱ po'ojk pa'ajk jo'n tse'e y'ítu̱t je̱p m'ávup; ax ku tse'e je̱m mjo̱o̱tm jye̱'yat, ta'aminup tse'e.
66010010	Van'itts a̱tse'e je̱ ángeles je̱ na̱k ntukka̱ko̱nvaach je̱ts a̱tse'e nju̱'kx. Ve'em tse'e y'ijt yap a̱ts n'ávup ax jo'n je̱ po'ojk pa'ajk. Ax kuts a̱tse'e nja̱'kxku̱jx, ta'aminu tse'e yam a̱ts njo̱o̱tm.
66010011	Van'itts a̱tse'e xnu̱u̱jmi: ―Tun vinko̱pk xa je̱'e̱ ve'e je̱tse'e xko̱jtsnajxnuvat je̱ Nte'yam je̱ y'ayook nu̱may je̱ jayu ka̱jxta, may je̱ naax je̱ kajpu̱n ka̱jxta, may je̱ aaj je̱ ayook ka̱jxta, je̱ts nu̱may je̱ yakkutojkpa ka̱jxta.
66011001	Van'itts a̱tse'e nyakmo̱o̱jy to'k je̱ kijpxu̱n ax jo'n to'k je̱ kapy, je̱ts a̱tse'e nyaknu̱u̱jmi: ―Na̱jkxu̱ xkijpxu̱ je̱ Nte'yam je̱ mya̱ja̱ tsapta̱jk je̱ts je̱ yo̱jxpe̱jtu̱n. Macho̱vu̱ pa̱n nu̱vinxu̱pta ve'e je̱p je̱ Nte'yam du̱vinjávada du̱vintsa̱'a̱gada,
66011002	ax ka'a tse'e xkijpxu̱t je̱p tsapta̱ktaagujkp, ku̱x je̱'e̱ ve'e je̱ Nte'yam mo̱o̱jyju̱du pa̱n pa̱n jatye'e ka je̱ israeejlit jáyuvap. Je̱'e̱ tse'e du̱tukte̱e̱'ndap je̱ va'ajts kajpu̱n vu̱jxtkupxu̱k me̱jtsk po̱'o̱.
66011003	A̱tsts je̱'e̱ ve'e nké̱xtap nu̱me̱jtsk je̱ jayu juu' ve'e je̱ tu̱va̱ko̱jtsu̱n du̱pá̱mdap a̱ts ka̱jx, je̱'e̱ tse'e du̱ko̱jtsnáxtap je̱ Nte'yam je̱ y'ayook to'k miijl jame̱jtsk mó̱kupx jatoogupx xa̱a̱j, je̱ ya̱k vitts je̱'e̱ ve'e natyukxó̱xjadap juu' ve'e je̱ jayu jyayejpp ku ve'e je̱ jayu kyu'o̱o̱'kjini.
66011004	Je̱ me̱jtsk olivos ku̱p je̱ts je̱ me̱jtsk tsinto̱vye̱jtu̱n juu' ve'e ijttup je̱m je̱ Ma̱ja̱ Vintsá̱n vyinkojkm, je̱'e̱ tse'e ñu̱ka̱jtsp nu̱me̱jtsk ya̱ jáyuda.
66011005	Pa̱n pa̱nts ya̱'a̱ ve'e o̱yvintso̱va tonuvaajnju̱dup, je̱pts je̱'e̱ ve'e y'ávup pyítsumu̱t je̱ ja̱a̱jn je̱tse'e yaktó̱yjadat, ve'em tse'e y'o̱o̱'ktat o̱pya̱na pa̱n pa̱ne'e o̱yvintso̱va tonuvaajnju̱dup.
66011006	Jyaye̱jptup tse'e je̱ kutojku̱n je̱tse'e ya̱ tsajmit it du̱yak'atóktat, ve'em tse'e kyato'oju̱t namvaate'e je̱ Nte'yam je̱ y'ayook du̱ko̱jtsnáxta, jyaye̱jptuvapts je̱'e̱ ve'e je̱ kutojku̱n je̱tse'e je̱ tsoxk na̱a̱j du̱yakvimpíttat nu̱u̱'pu̱n, nay ve'empa ve'e je̱ tsaachto'nu̱n du̱yakjé̱jadat yaja naxviijn. Ve'em je̱'e̱ ve'e du̱tóndat vinxu̱p naxe'e du̱tso̱kta.
66011007	Ax ku tse'e je̱ tu̱va̱ko̱jtsu̱n du̱yak'avaadadat, van'it tse'e cho'oxpá̱kjadat je̱ na'a atsa̱'kip tá̱nu̱k juu' ve'e tso̱o̱'mp joma ve'e je̱ jot juu' ve'e va'ajts ka̱a̱k, je̱tse'e yak'o̱o̱'kjadat.
66011008	Ku ve'e a̱a̱'kani vye̱'nadat, van'it tse'e je̱ ñi'kx je̱ kyo̱pk tyándat je̱ja too' kujk je̱m kajpu̱n ka̱jxm joma ve'e je̱ nMa̱ja̱ Vintsá̱namda cryuuzpejt. Yaktijpapts je̱'e̱ ve'e je̱ kajpu̱n Sodoma, nay ve'empa Egipto.
66011009	Toojk xa̱a̱j jagojkm tse'e je̱ ñi'kxta je̱ kyo̱pkta tyánu̱t je̱m, ka'ats je̱'e̱ ve'e je̱ jayu du̱yakjáttat je̱tse'e ñaxtá̱kadat ku̱x y'ixuvaandup je̱'e̱ ve'e je̱ jayu juu' ve'e tso̱o̱'ndup anañu̱joma je̱ naax, anañu̱joma je̱ kajpu̱n, anañu̱joma je̱ ke̱'xpa, je̱ts anañu̱joma je̱ aaj je̱ ayook.
66011010	Pa̱n pa̱n jaty tse'e joojntykadap to'k it to'k naxviijn, tyukxo̱o̱ndu̱ktapts je̱'e̱ ve'e ku ve'e y'o̱o̱'kti, je̱ xo̱o̱jntku̱n ka̱jxts je̱'e̱ ve'e ñamyo̱'o̱jadat je̱ vintsa̱'kin to'k jado'k ku̱x o̱o̱'ktu ve'e nu̱me̱jtsk je̱ jáyuda juu' ve'e je̱ Nte'yam je̱ y'ayook du̱ko̱jtsnajxtup y'ijt je̱tse'e pya̱'mu̱xjidi je̱ tsaachpaatu̱n.
66011011	Ax ku tse'e toojk xa̱a̱j jagojkm a̱a̱'k y'ijtti, van'it tse'e je̱ Nte'yam yakjoojntykpa̱jkjidinuva, je̱tse'e tyénidi. Tsa̱'kipa̱jktuts je̱'e̱ ve'e nu̱jom pa̱n pa̱n jatye'e íxju̱du.
66011012	Van'it tse'e nu̱me̱jtsk je̱ jáyuda du̱'amo̱tunajxti je̱m tsapjo̱o̱tm to'k je̱ ayook juu' ve'e ma̱kk ko̱jtsp je̱tse'e ña̱'mu̱xjidi: ―¡Pe̱tta yam! Van'it tse'e chajpe̱jtti je̱m vínu̱ts jo̱o̱tm, íxju̱duts je̱'e̱ ve'e je̱ cho'oxpa̱jkpada.
66011013	Tun je̱'yji tse'e ma̱kk tyun'ojxi je̱tse'e je̱ kajpu̱n jyaavni to'k viijn, nu̱vuxtojtu̱k miijl tse'e je̱ jayu yak'o̱o̱'kjidi je̱ ma̱kk ojx. Juu' tse'e jataaxtojtu̱k viijn, ka'ats je̱'e̱ ve'e na̱jkx ve'em jya'avy. Tsa̱'kiduts je̱'e̱ ve'e o̱o̱y je̱ jayu juu' ve'e vintaandu je̱tse'e du̱yakmá̱jidi du̱yakjaanchidi je̱ Nte'yam, juu' ve'e je̱m tsapjo̱o̱tm.
66011014	Najx tse'e je̱ mume̱jtsk tsaachto'nu̱n; tun jé̱jani tse'e je̱ mutoojk.
66011015	Ku ve'e je̱ muvuxtojtu̱k ángeles du̱tukxuux je̱ trompeta, van'it tse'e yakmo̱tu may je̱ aaj je̱ yo̱'kt je̱m tsapjo̱o̱tm. Jidu̱'u̱m tse'e ma̱kk vyaandi: U̱xyam tse'e je̱ Nte'yam je̱ts je̱ Cristo du̱yakkutojkjadat nu̱jom je̱ jayu pa̱n nu̱vinxu̱pe'e to'k it to'k naxviijn, je̱'e̱ tse'e du̱yakkutojkjadap xa̱'ma ka̱jx.
66011016	Van'it tse'e je̱ nu̱'ii'px maktaaxk mú̱jit jáyuda juu' ve'e du̱tuktsu̱u̱nidup je̱ tsu̱u̱jntku̱nda je̱m je̱ Nte'yam vyinkojkm, je̱'e̱ tse'e je̱ vyiijnda je̱ y'aajta du̱tukpaattu je̱ it juu' ve'e je̱m je̱ Nte'yam vyinkojkm, je̱tse'e je̱ Nte'yam du̱vinja'vidi du̱vintsa̱'kidi,
66011017	je̱tse'e vyaandi: Nkuko̱jtsjipts a̱a̱ts mitse'e, Ma̱ja̱ Vintsá̱n, Nte'yam, mits tse'e nu̱jom mka̱'miku̱jxp, mits xa ve'e u̱xyam m'ijtp, mítsam tse'e m'ijt, ku̱x mka̱'mip mitse'e je̱ ma̱ja̱ kutojku̱n je̱tse'e tu̱myakkutojk'ukva'añ.
66011018	Jo̱tma'ttu xa je̱'e̱ ve'e je̱ jayu juu' ve'e mtso'oxpa̱jkju̱dup to'k it to'k naxviijn, ax ta̱ tse'e je̱ tiempo du̱paatni ku mitse'e je̱ tsaachpaatu̱n xpa̱a̱mnit je̱ m'e̱jku̱n ka̱jx je̱tse'e xmo̱o̱ynit je̱ o̱'yin pa̱n pa̱n jatye'e mmutoojnju̱dup mmupa̱jkju̱dup, je̱'e̱ pa̱n pa̱n jatye'e du̱ko̱jtsnajxtup je̱ m'ayook, pa̱n pa̱n jatye'e mits je̱ mjáyuda, pa̱n pa̱n jatye'e mvinja'vijidup mvintsa̱'kijidup, je̱ mú̱jit je̱ muutskit, ta̱ tse'e je̱ tiempo du̱paatni ku ve'e xtukkuve̱jtnit je̱ tyo̱kin pa̱n pa̱n jatye'e tu̱du̱yak'o̱o̱'kta je̱ jayu juu' ve'e je̱m naxviijnit it ka̱jxm. Jidu̱'u̱m tse'e vyaandi.
66011019	Van'it tse'e y'avaach je̱ Nte'yam je̱ mya̱ja̱ tsapta̱jk juu' ve'e je̱m tsapjo̱o̱tm. Je̱m tse'e kye'ex je̱ xiixt joma ve'e ka̱a̱jyu̱k je̱ Nte'yam je̱ kyo̱jtstán. Van'it tse'e je̱ vítsu̱k tyunta̱a̱'pu̱k, je̱ añu tyumpu'u tyunma̱a̱'t, je̱ añu tyumpu̱j tyuntsa'pxy, ojxi tse'e ya̱ naxviijnit it je̱tse'e o̱o̱y tyunta̱a̱xti.
66012001	Van'itts a̱tse'e xyak'ix je̱m tsapjo̱o̱tm to'k je̱ ma̱ja̱ nu̱ja'vin, to'k je̱ ta̱'a̱xta̱jk juu' ve'e du̱jaye̱jpp je̱ xyo̱x ax jo'n je̱ aampa xa̱a̱j. Je̱p tse'e tyeku̱pa'tkup je̱ aampa po̱'o̱ du̱jayep, je̱me'e kyuvajkm du̱jayep to'k je̱ corona juu' ve'e makme̱jtsk je̱ maatsa du̱ma̱a̱t.
66012002	Yakje̱javaampy tse'e je̱ ta̱'a̱xta̱jk to'k je̱ pi'k ónu̱k, je̱ tsaachpaatu̱n yak'u̱jju̱ yakya'axyju̱ je̱'e̱ ka̱jx ku ve'e je̱ y'ónu̱k du̱yakke̱'e̱xuva'añ.
66012003	Van'itts a̱tse'e xyak'ixpa je̱m tsapjo̱o̱tm jado'k je̱ ma̱ja̱ nu̱ja'vin, to'k je̱ na'a ko̱'o̱tyá̱nu̱kap, ma̱j je̱ts tsapts, vuxtojtu̱k kuvajkax je̱ts majk vájax, je̱me'e to'k jaty kyuvajkm du̱ma̱a̱da je̱ corona.
66012004	Je̱ tyo'xta tse'e tyukku̱sjo'p to'k viijn pa̱n vinxu̱pe'e je̱ maatsa je̱tse'e yaja naxviijn du̱yaknaxka̱daaky. Juu' tse'e jame̱jtsk viijn je̱ maatsa, ka'a tse'e yaja naxviijn du̱yaknaxka̱daaky. Je̱ na'a ko̱'o̱tyá̱nu̱kap tse'e napya̱a̱jmju je̱m je̱ ta̱'a̱xta̱jk vyinkojkm, je̱'e̱ tse'e du̱'a'ix'ijt ku ve'e je̱ ta̱'a̱xta̱jk je̱ y'ónu̱k kye̱'e̱xu̱t je̱tse'e jatyji du̱tso'otsu̱t.
66012005	Yakke̱'x tse'e to'k je̱ pi'k mix ónu̱k je̱ ta̱'a̱xta̱jk, je̱'e̱ tse'e ma̱kk du̱yakkutojkjap nu̱jom je̱ jayu pa̱n nu̱vinxu̱pe'e to'k it to'k naxviijn cha̱a̱nada. Tun jatyji tse'e je̱ y'ónu̱k yakpa̱jkji je̱tse'e yakpu̱u̱jm joma ve'e je̱ Nte'yam, je̱m joma ve'e je̱ kyutojku̱n tsu̱u̱jntku̱n.
66012006	Ax ke̱e̱k tse'e je̱ ta̱'a̱xta̱jk je̱tse'e ñu̱jkx je̱m vinva'ajts it ka̱jxm, je̱m joma ve'e je̱ Nte'yam to'k je̱ it tyuknu̱pa̱a̱jmtkiji je̱tse'e je̱m je̱ tukjoojntykin yakmo̱'o̱t to'k miijl jame̱jtsk mó̱kupx jatoogupx xa̱a̱j.
66012007	Van'it tse'e je̱ atso'ox tyoojnji je̱m tsapjo̱o̱tm; je̱ yakkutojkpa ángeles juu' ve'e Miguel du̱xa̱a̱j je̱ts je̱ y'aangeles, je̱'e̱ tse'e du̱ma̱a̱t'atso'oxtoondu je̱ na'a ko̱'o̱tyá̱nu̱kap ma̱a̱t je̱ kyo̱'o̱y aangelesta̱jkta.
66012008	Ax ka'a tse'e mya̱a̱daakti je̱ na'a ko̱'o̱tyá̱nu̱kap ma̱a̱t je̱ kyo̱'o̱y aangelesta, ka'a ve'e y'uk'ijttini je̱m tsapjo̱o̱tm.
66012009	Ve'emts je̱'e̱ ve'e yakpavo̱jpni je̱ na'a ko̱'o̱tyá̱nu̱kap, je̱ ju̱jpit tsaa'n juu' ve'e du̱nu̱vintsa̱nika̱jxp je̱ ko̱'o̱yjayuvapta̱jkta, je̱ Satanás, je̱'e̱ juu' ve'e je̱ jayu du̱vin'a̱a̱'mp to'k it to'k naxviijn. Je̱'e̱ ma̱a̱t je̱ kyo̱'o̱y aangelesta̱jkta, yakku̱svippka̱jxtinuts je̱'e̱ ve'e yaja naxviijnit itu̱ku̱jx.
66012010	Van'itts a̱tse'e n'amo̱tunajxy to'k je̱ ayook ma̱kk vya'añ je̱m tsapjo̱o̱tm: ―Ta̱ xa je̱'e̱ ve'e je̱ tiempo du̱paatni ku ve'e je̱ Nte'yam du̱yaktso̱'o̱ku̱t je̱ jyayu, ta̱ts je̱'e̱ ve'e du̱yaknu̱ke̱'xnatá̱ka je̱ mya̱kkin je̱ts je̱ kyutojku̱n, ta̱ts je̱'e̱ ve'e je̱ tiempo du̱paatni je̱tse'e je̱ Cristo viinm yakkutojknit, ku̱x tá̱vani je̱'e̱ ve'e yakpava̱p pa̱ne'e je̱ n'útsamda je̱ n'ajchamda je̱ts je̱ n'útsamda je̱ ntsa̱'a̱amda jó̱vum xa̱a̱j jó̱vum tsooj du̱nu̱xa̱'a̱ip tu̱y'it je̱m u̱u̱'m je̱ nNte'yamamda vyinkojkm.
66012011	Ta̱ tse'e je̱ n'útsamda je̱ n'ajchamda je̱ts je̱ n'útsamda je̱ ntsa̱'a̱amda du̱'ama̱a̱daagada je̱ ñu̱xa̱'a̱iva. Ve'em tse'e mya̱a̱daakti ku̱x je̱'e̱ pa̱ne'e yaktijp Carnero Onu̱k, je̱'e̱ts je̱'e̱ ve'e ku'o̱o̱'kijidu je̱tse'e tyuknu̱vaatsjidi je̱ tyo̱kin, ax ka'ats je̱'e̱ ve'e cha̱'kidi je̱tse'e du̱'avánadat je̱ts jyaanchja'vidup je̱'e̱ ve'e pa̱ne'e yaktijp Carnero Onu̱k, ka'ats je̱'e̱ ve'e cha̱'kidi je̱tse'e je̱ tu̱va̱ko̱jtsu̱n du̱pá̱mdat je̱ o̱y ka̱ts je̱ o̱y ayook ka̱jx ó̱yame'e yak'o̱o̱'kjada pa̱n pa̱n jatye'e du̱kajaanchja'vidup juu' ve'e kyo̱jtstup.
66012012	Xo̱o̱ndu̱ktats n'it miits pa̱n pa̱n jatye'e ijttup yaja tsapja̱a̱t. ¡Ax ayo̱o̱v tse'e miits je̱ mjo̱o̱tta pa̱n pa̱n jatye'e joojntykidup je̱m naxviijnit it ka̱jxm je̱ts je̱m maaxy na̱jo̱o̱tm, ku̱x ta̱ ve'e kya̱da'aky joma ve'e miitsta je̱ ko̱'o̱yjáyuvap juu' ve'e du̱nu̱vintsa̱nika̱jxp je̱ ko̱'o̱yjayuvapta̱jkta; o̱o̱yts je̱'e̱ ve'e tyun'ekju̱ ku̱x ñu̱ja'vip je̱'e̱ ve'e je̱ts tso̱jke'e vyintó̱kinit!
66012013	Ax ku tse'e je̱ na'a ko̱'o̱tyá̱nu̱kap du̱'ix je̱ts yaja ve'e naxviijn yakku̱svipp, van'it tse'e du̱jomtún du̱titún je̱ ta̱'a̱xta̱jk juu' ve'e je̱ pi'k mix ónu̱k du̱yakke̱'x.
66012014	Ax je̱ ta̱'a̱xta̱jk, yakmo̱o̱yts je̱'e̱ ve'e me̱jtsk je̱ kye̱e̱ku̱n, ve'em ax jo'n je̱ vijtsu̱n jye̱'e̱, je̱tse'e y'o̱'yixju̱t je̱tse'e je̱yyp je̱m ña̱jkxu̱t vinva'ajts it ka̱jxm, jékume'e du̱kuke̱'e̱ku̱t je̱ tsaa'n, je̱me'e ña̱jkxu̱t joma ve'e je̱ tukjoojntykin yakmo̱'o̱t toojk joojnt jagojkm.
66012015	Je̱ tsaa'n, je̱pts je̱'e̱ ve'e y'ávup du̱yakpítsum je̱ na̱a̱j je̱tse'e du̱tukpu̱u̱jm to'k je̱ ma̱ja̱ na̱a̱j, je̱'e̱ tse'e je̱ ta̱'a̱xta̱jk y'uktukyakja̱'a̱tuvaan.
66012016	Van'it tse'e je̱ naax du̱puta̱jki je̱ ta̱'a̱xta̱jk, ku̱x avaatse'e je̱ naax je̱tse'e du̱nasja̱a̱'nni je̱ ma̱ja̱ na̱a̱j juu' ve'e je̱p je̱ na'a ko̱'o̱tyá̱nu̱kap y'ávup ukpítsum.
66012017	Je̱'e̱ tse'e je̱ na'a ko̱'o̱tyá̱nu̱kap o̱o̱y tyuntukmujo̱tma't je̱ ta̱'a̱xta̱jk je̱tse'e o̱jts du̱tso'oxpú̱k je̱ ta̱'a̱xta̱jk je̱ chaan je̱ kyo̱o̱j juu' ve'e vintaandu, je̱'e̱da juu' ve'e du̱kutyoondup je̱ Nte'yam je̱ pyava'nu̱n je̱tse'e to'k aaj to'k jo̱o̱t ñaajk'ítjada je̱ Jesucristo ma̱a̱t.
66013001	Ku a̱tse'e nteni je̱m po'o jo̱o̱tm je̱ja maaxy na̱pa'ayi, van'itts a̱tse'e n'ix to'k je̱ na'a atsa̱'kip tá̱nu̱k pyítsum je̱m maaxy na̱jo̱o̱tm, vuxtojtu̱k kuvajkax je̱ts majk vájax. Je̱m tse'e to'k jaty vaj ka̱jxm du̱jayep to'k je̱ corona; ax je̱m tse'e kuvajk ka̱jxmda javyet to'k je̱ ayook juu' ve'e je̱ Nte'yam o̱o̱y du̱tunvinko̱jtspe̱jtp.
66013002	Je̱ na'a atsa̱'kip tá̱nu̱k juu' a̱tse'e n'ix, ve'emts je̱'e̱ ve'e kye'ex ax jo'n je̱ kuxyu̱pu̱j, ve'em tse'e je̱ tyek ax jo'n je̱ oso jye̱'e̱, ve'eme'e je̱ y'aaj ax jo'n je̱ león jye̱'e̱. Je̱ na'a ko̱'o̱tyá̱nu̱kapts je̱'e̱ ve'e mo̱o̱jyju je̱ mya̱kkin je̱ts o̱o̱y je̱ kyutojku̱n.
66013003	To'k je̱ na'a atsa̱'kip tá̱nu̱k je̱ kyuvajk, ve'emts je̱'e̱ ve'e kye'ex ax jo'n ku̱y'a̱a̱'k ku̱xe'e ma̱ja̱ xya̱'a̱jki; ax taaynuts je̱'e̱ ve'e je̱ xya̱'a̱jka. Atu̱va ato̱ki tse'e anañu̱joma je̱ jayu tyuntaandi juu' ve'e to'k it to'k naxviijn tsu̱u̱nidup je̱tse'e je̱ na'a atsa̱'kip tá̱nu̱k du̱pana̱jkxti
66013004	je̱tse'e du̱vinja'vidi du̱vintsa̱'kidi, je̱tse'e vyaandi: ―¿Pa̱nts vine'e ax jo'n je̱ na'a atsa̱'kip tá̱nu̱k? ¿Pa̱n tse'e o̱'yixjup je̱tse'e du̱tso'oxpá̱ku̱t?
66013005	Yak'itu̱mo̱o̱yts je̱'e̱ ve'e je̱ na'a atsa̱'kip tá̱nu̱k je̱tse'e namyá̱jijup kyó̱tsu̱t je̱tse'e je̱ Nte'yam du̱vinko̱jtspé̱tu̱t, je̱tse'e du̱jayé̱pu̱t je̱ kutojku̱n vu̱jxtkupxu̱k me̱jtsk po̱'o̱.
66013006	Ax ve'emts je̱'e̱ ve'e du̱tuujn, vyinko̱jtspe̱jt je̱'e̱ ve'e je̱ Nte'yam je̱ts pa̱n pa̱n jatye'e ijttuvap je̱m tsapjo̱o̱tm, kyo̱'o̱ñu̱ko̱jtsiva tse'e je̱ it joma ve'e je̱ Nte'yam chu̱u̱na.
66013007	Yakmo̱o̱yvats je̱'e̱ ve'e je̱ kutojku̱n je̱tse'e je̱ Nte'yam je̱ jyayu du̱tso'oxpá̱ku̱t je̱tse'e du̱'ama̱a̱daagat. Nay yakmo̱o̱yvats je̱'e̱ ve'e je̱ kutojku̱n je̱tse'e du̱ka̱'miká̱xu̱t to'k ka̱'a̱jyji je̱ jayu juu' ve'e tsu̱u̱nidup to'k it to'k naxviijn, anañu̱joma je̱ ke̱'xpa, anañu̱joma je̱ naax je̱ kajpu̱n, je̱ts anañu̱joma je̱ aaj je̱ ayook.
66013008	Je̱ na'a atsa̱'kip tá̱nu̱k tse'e vyinja'vidup vyintsa̱'kidup nu̱jom je̱ jayu juu' ve'e tsu̱u̱nidup to'k it to'k naxviijn, je̱'e̱ pa̱n pa̱n jatye'e je̱ xya̱a̱j ka'ijtp javyet je̱p na̱k ku̱jxp joma ve'e javyet je̱ xya̱a̱jta ka'anume'e ya̱ it cho̱o̱'ndu̱k vye'na pa̱n pa̱n jatye'e xa̱'ma ka̱jx joojntykidinup. Je̱'e̱ pa̱ne'e yaktijp Carnero Onu̱k, je̱'e̱ts je̱'e̱ ve'e du̱ka̱'mip je̱ na̱k.
66013009	¡Pa̱n pa̱n jaty xa ve'e je̱m je̱ tyaatsk, va'an tse'e du̱'amo̱tunaxta!
66013010	Pa̱n pa̱n xa ve'e je̱ jayu du̱majtstup, mach tse'e y'ijttuvat; pa̱n pa̱n tse'e je̱ tsojx ma̱a̱t yakjayu'o̱o̱'ktup, nay je̱'e̱jyam tse'e tyuk'o̱o̱'ktinuvap. Je̱'e̱ ka̱jx tse'e, je̱'e̱da pa̱n pa̱n jatye'e ijttup je̱ Nte'yam je̱ jyayu, va'an tse'e ma̱kk aaj ma̱kk jo̱o̱t du̱yaknaxta pa̱n ti tsaachpaatu̱ne'e juu' ve'e tukka̱da'akjadap je̱tse'e ijtp du̱jaanchjávadat je̱ Nte'yam.
66013011	Van'itts a̱tse'e n'ix jado'k je̱ na'a atsa̱'kip tá̱nu̱k, naxviinmts je̱'e̱ ve'e pyítsum, me̱jtsk vájax, je̱ carnero ónu̱k vaj jo'n kye'ex. Ax vanxu̱p tse'e kyo̱jtspa ax jo'n je̱ na'a ko̱'o̱tyá̱nu̱kap.
66013012	Ve'em tse'e je̱ kutojku̱n du̱yaktún je̱ muto'k na'a atsa̱'kip tá̱nu̱k ka̱jx, je̱tse'e du̱tún je̱tse'e je̱ jayu pa̱n nu̱vinxu̱pe'e cha̱a̱nada to'k it to'k naxviijn, je̱tse'e du̱vinjávadat du̱vintsa̱'a̱gadat je̱ muto'k na'a atsa̱'kip tá̱nu̱k, je̱'e̱ juu' ve'e tso̱o̱knu je̱ mya̱ja̱ xa̱'a̱jka.
66013013	Tyoompa je̱'e̱ ve'e je̱ mú̱jit nu̱ja'vin, je̱'e̱ paat tse'e ve'em du̱tuujn je̱tse'e je̱ ja̱a̱jn du̱yaktsa̱a̱'n je̱m tsajviinm je̱tse'e du̱yaknaxka̱da'aky yaja naxviijn je̱ja je̱ nu̱may jayu vyinkujk.
66013014	Ax yakmo̱o̱y tse'e je̱ kutojku̱n je̱tse'e je̱ mú̱jit nu̱ja'vin du̱tónu̱t je̱ja je̱ muto'k na'a atsa̱'kip tá̱nu̱k vyinkujk, je̱'e̱ tse'e tyukvin'a̱a̱'ndu pa̱n pa̱n jatye'e tsu̱u̱nidup to'k it to'k naxviijn je̱tse'e du̱tukpavaandi je̱tse'e du̱pá̱mdat je̱ na'a atsa̱'kip tá̱nu̱k je̱ y'apa̱mnax juu' ve'e du̱jaye̱jp je̱ ma̱ja̱ xa̱'a̱jka juu' ve'e ku'o̱o̱'kum ku̱y'ijt je̱tse'e jyaa'kjoojntyki.
66013015	Je̱ mume̱jtsk na'a atsa̱'kip tá̱nu̱k tse'e je̱ kutojku̱n yakmo̱o̱y je̱tse'e du̱joojntykinmo̱'o̱t je̱ muto'k na'a atsa̱'kip tá̱nu̱k je̱ y'apa̱mnax, ve'em tse'e je̱ apa̱mnax kyó̱tsu̱t je̱tse'e du̱yakjay'o̱o̱'kju̱t pa̱n pa̱n jatye'e kavinja'vijup kavintsa̱'kijup.
66013016	Tyuumpts je̱'e̱ ve'e je̱tse'e anañu̱joma, je̱ mú̱jit je̱ muutskit, je̱ kumeen jayu je̱ts je̱ ayo̱o̱va jayu, je̱ naspa̱ka jayu je̱ts je̱ joyu̱toompa jayu, je̱'e̱ tse'e yakpa̱a̱jmjadap to'k je̱ ixta'nu̱n je̱m y'aka'yu̱n ka̱'m ukpu̱ je̱m vyimpó̱kkum.
66013017	Ni pa̱na tse'e kyo̱o̱'k'o̱'yixjinit je̱tse'e jyóyu̱t ukpu̱ tyo̱o̱'ku̱t pa̱n ka'a ve'e du̱jayep je̱ ixta'nu̱n, je̱ na'a atsa̱'kip tá̱nu̱k je̱ xya̱a̱j ukpu̱ je̱ na'a atsa̱'kip tá̱nu̱k je̱ myacho̱'vu̱n.
66013018	Je̱ vijin je̱ ke̱ju̱n xa ya̱'a̱ ve'e cha̱jkp je̱tse'e du̱vinmó̱tuvu̱t pa̱n ti je̱'e̱ ve'e je̱ macho̱'vu̱n tyijp. Pa̱n pa̱ne'e je̱ vijin je̱ ke̱ju̱n o̱o̱y du̱tunjaye̱jpp, va'an tse'e du̱payo̱'o̱yu̱ je̱ macho̱'vu̱n. To'k je̱ yaa'tya̱jk je̱ xya̱a̱jts je̱'e̱ ve'e. Ve̱'e̱ts je̱'e̱ ve'e je̱ macho̱'vu̱n, tojtu̱k mó̱kupx jatoogupxu̱k tojtu̱k.
66014001	Van'itts a̱tse'e n'ix je̱'e̱ pa̱ne'e yaktijp Carnero Onu̱k, je̱mts je̱'e̱ ve'e tyena ko̱pk ka̱jxm juu' ve'e Sión du̱xa̱a̱j. Je̱mts je̱'e̱ ve'e du̱ma̱a̱dada vye'na nu̱mó̱kupx javu̱jxtkupxu̱k maktaaxk miijl je̱ jáyuda juu' ve'e du̱jaye̱jptup je̱m vyimpó̱kkum javyet je̱ xya̱a̱j pa̱ne'e yaktijp Carnero Onu̱k je̱ts je̱ Tyee' je̱ xya̱a̱j.
66014002	Van'itts a̱tse'e n'amo̱tunajxy je̱ u̱v je̱m tsapjo̱o̱tm, ve'emts je̱'e̱ ve'e myo̱tu ax jo'n je̱ ma̱ja̱ na̱a̱j y'u̱u̱'ts tyinu̱n je̱ts ax jo'n je̱ añu tyumpu'u tyunma̱a̱'t, ve'em ax jo'n je̱ nu̱may jayu kyo̱vda je̱ y'aarpa ma̱a̱tta.
66014003	Je̱ nam u̱vts je̱'e̱ ve'e y'a̱a̱vdup je̱m je̱ kutojku̱n tsu̱u̱jntku̱n vyinkojkm, je̱m je̱ nu̱maktaaxk joojntykiva vyinkojkmda je̱ts je̱m je̱ mú̱jit jayuta̱jk vyinkojkmda. Ni pa̱na tse'e kya'o̱'yixju̱ je̱tse'e du̱játu̱t je̱ u̱v; je̱ nu̱mó̱kupx javu̱jxtkupxu̱k maktaaxk miijl jáyujida ve'e du̱jajttup je̱ u̱v, je̱ jayu pa̱n pa̱n jatye'e ve'nidu yaja naxviijn je̱tse'e je̱ tyo̱kin tyuknu̱vaatsjidi je̱'e̱ pa̱ne'e yaktijp Carnero Onu̱k.
66014004	Je̱ jáyuts je̱'e̱ ve'eda juu' ve'e kanaajkjavyá̱kijidu ma̱a̱t je̱ ta̱'a̱xta̱jkta, va'ajtsts je̱'e̱ ve'e ñaajk'ítjada je̱tse'e du̱pana̱jkxta je̱'e̱ pa̱ne'e yaktijp Carnero Onu̱k o̱yjoma pa̱n joma je̱'e̱ ve'e ñu̱jkx. Je̱ jáyuda tse'e juu' ve'e je̱ tyo̱kin yaktuknu̱vaatstu, ve'emts je̱'e̱ ve'eda ax jo'n je̱ ta̱a̱jm juu' ve'e ta̱'mitoo'va̱jkp je̱tse'e yaktukmuya̱x je̱ Nte'yam je̱ts je̱'e̱ pa̱ne'e yaktijp Carnero Onu̱k,
66014005	ni vinxú̱pats je̱'e̱ ve'e kyataayada, va'ajts jo̱o̱t jáyuts je̱'e̱ ve'eda.
66014006	Van'itts a̱tse'e n'ix jado'k je̱ ángeles jye̱yy je̱m tsajviinm. Je̱m tse'e du̱ma̱a̱da je̱ o̱y ka̱ts je̱ o̱y ayook juu' ve'e xa̱'ma ka̱jx ijtp je̱tse'e yaktukka'amáyu̱t pa̱n pa̱n jatye'e joojntykidup to'k it to'k naxviijn, anañu̱joma je̱ naax je̱ kajpu̱n, anañu̱joma je̱ ke̱'xpa, je̱ts anañu̱joma je̱ aaj je̱ ayook.
66014007	Jidu̱'u̱m tse'e ma̱kk vyaajñ: ―Vinjávada vintsa̱'a̱gada je̱ Nte'yam je̱ts yakmá̱jada yakjaanchada, ku̱x tá̱vani je̱'e̱ ve'e je̱ tiempo du̱paatni pa̱n vin'ite'e je̱ jayu du̱to̱kimpayo̱'ynit. Vinjávada vintsa̱'a̱gada je̱'e̱ pa̱ne'e du̱pa̱a̱m ya̱ tsajmit it, je̱ naxviijnit it, je̱ maaxy na̱a̱j, je̱ts joma jatye'e je̱ na̱a̱j myu'ut.
66014008	Van'it tse'e pyana̱jkxji jado'k je̱ ángeles juu' ve'e vaan: ―¡Tá̱vani xa ve'e vyintó̱kini! ¡Tá̱vani xa ve'e vyintó̱kini je̱ babilóniait ciudad, je̱'e̱ ka̱jx ku ve'e du̱tuk'ix je̱ kyo̱'o̱y too' je̱ jayu pa̱n nu̱vinxu̱pe'e cha̱a̱nada to'k it to'k naxviijn je̱tse'e du̱tukpa̱jkti je̱ kyo̱'o̱y too'!
66014009	Van'it tse'e pyana̱jkxji jado'k je̱ ángeles juu' ve'e ma̱kk jidu̱'u̱m vaan: ―Pa̱n pa̱n xa ve'e du̱vinja'vip du̱vintsa̱'kip je̱ na'a atsa̱'kip tá̱nu̱k je̱ts je̱ y'apa̱mnax, je̱tse'e ñamyasa̱'a̱kju̱ je̱tse'e yakpu̱u̱jmja je̱ y'ixta'nu̱n je̱m vyimpó̱kkum ukpu̱ je̱m kya̱'m,
66014010	je̱ Nte'yamts je̱'e̱ ve'e mo̱o̱jyjinup je̱ ma̱kk tsaachpaatu̱n juu' ve'e ñu̱pa̱a̱jmtki nu̱jom je̱'e̱da juu' ve'e je̱ ko̱'o̱y too' du̱pana̱jkxtup, je̱'e̱ ka̱jx tse'e du̱mu'ekju̱; je̱ ja̱a̱jn ma̱a̱t je̱ azufre, je̱'e̱ tse'e tyukyaktsaachpaattinup je̱ja je̱ va'ajts jo̱o̱t ángeles vyinkujkta je̱ts je̱ja je̱'e̱ vyinkujk pa̱ne'e yaktijp Carnero Onu̱k.
66014011	Xa̱'ma ka̱jx tse'e pyojtu̱knit je̱ jo̱k joma ve'e chaachpaattinit, ni je̱ vin'ita ve'e je̱ po̱o̱'kxtku̱n du̱ko̱o̱'kjaye̱jptinit je̱'e̱ pa̱n pa̱n jatye'e du̱vinja'vidup du̱vintsa̱'kidup je̱ na'a atsa̱'kip tá̱nu̱k je̱ts je̱ y'apa̱mnax, ukpu̱ yakpa̱a̱jmjada je̱ ixta'nu̱n, je̱ na'a atsa̱'kip tá̱nu̱k je̱ xya̱a̱j.
66014012	Va'an tse'e je̱ ma̱kk aaj je̱ ma̱kk jo̱o̱t du̱jaye̱pta pa̱n pa̱n jatye'e ijttup je̱ Nte'yam je̱ jyayu, je̱'e̱da pa̱n pa̱n jatye'e du̱kutyoondup je̱ Nte'yam je̱ pyava'nu̱n je̱tse'e ijtp ñapyá̱mjada je̱ Jesucristo ma̱a̱t.
66014013	Van'itts a̱tse'e n'amo̱tunajxy to'k je̱ ayook juu' ve'e je̱m tsapjo̱o̱tm tso̱o̱'mp, je̱ts a̱tse'e xnu̱u̱jmi: ―Javye̱tu̱ ya̱'a̱: “Xo̱o̱n xa je̱'e̱ ve'eda pa̱n pa̱n jatye'e u̱xyam o̱o̱'ktup je̱ts pa̱n pa̱n jatye'e jaa'k'o̱o̱'ktap ku̱xe'e je̱ Ma̱ja̱ Vintsá̱n du̱jaanchjávada.” Jidu̱'u̱m tse'e javye̱tu̱. “Xo̱o̱nduvam xa je̱'e̱ ve'eda, ku̱x ku ve'e ve'em y'o̱o̱'ktat, tá̱vani tse'e du̱tukva'atsta vye'na je̱ tsaachpaatu̱n je̱tse'e je̱ Nte'yam du̱kajaa'tyó̱ki je̱ y'o̱y je̱'e̱ juu' ve'e tu̱du̱tonda tu̱du̱ko̱tsta.” Jidu̱'u̱m tse'e vya'añ je̱ Espíritu Santo.
66014014	Van'itts a̱tse'e n'ix to'k pa̱k je̱ po̱o̱'p vínu̱ts. Je̱m tse'e vínu̱ts ni'kxm to'k chu̱u̱na pa̱ne'e ke̱'xp ax jo'n je̱ yaa'tya̱jk, je̱mts je̱'e̱ ve'e kyuvajkm du̱jayep to'k je̱ oro corona je̱tse'e je̱m du̱mats'it to'k je̱ ja̱jpax hoz.
66014015	Van'it tse'e je̱m ma̱ja̱ tsapta̱jkm pyítsum jado'k je̱ ángeles juu' ve'e ma̱kk jidu̱'u̱m na̱'mu̱xjup: ―Yaktonu̱ je̱ mhooz ku̱x tá̱vani ve'e je̱ tiempo du̱paatni ku ve'e yakpa̱kmojknit juu' jatye'e tu̱tya̱'ma je̱m naxviijnit it ka̱jxm.
66014016	Van'it tse'e je̱'e̱ pa̱ne'e je̱m vínu̱ts ni'kxm tsu̱u̱nip, je̱'e̱ tse'e du̱yaknajx je̱ hyooz yaja naxviijnit itu̱ku̱jx je̱tse'e du̱pa̱kmojkni juu' jatye'e tu̱tya̱'ma.
66014017	Van'it tse'e jado'k je̱ ángeles pyítsum je̱p ma̱ja̱ tsaptu̱jkp juu' ve'e je̱m tsapjo̱o̱tm, je̱m tse'e du̱ma̱a̱diva je̱ hoz.
66014018	Van'it tse'e pyítsumpa jado'k je̱ ángeles joma ve'e je̱ yo̱jxpe̱jtu̱n, je̱'e̱ tse'e je̱ ja̱a̱jn du̱yakkutojkjip je̱tse'e ma̱kk jidu̱'u̱m du̱nu̱u̱jmi je̱ ángeles juu' ve'e je̱ hoz du̱ma̱a̱t: ―Yaktonu̱ je̱ mja̱jpax hoz je̱ts pa̱kmojkni je̱ tsaaydum juu' ve'e tu̱tya̱'ma je̱m naxviijnit it ka̱jxm, ku̱x tá̱vani ve'e cha'amy.
66014019	Van'it tse'e je̱ ángeles du̱yaknajxy je̱ hyooz yaja naxviijnit itu̱ku̱jx je̱tse'e du̱tukpa̱kmojkni je̱ tsaaydum. Je̱m tse'e vye'na to'k je̱ ma̱ja̱ apa̱jkin. Van'it tse'e je̱ ángeles je̱ tsaaydum du̱pu̱u̱jm je̱m apa̱jkin jo̱o̱tm joma ve'e yakma̱a̱'kxu̱t. Je̱'e̱ts ya̱'a̱ ve'e ñu̱ka̱jtsp je̱ ma̱kk tsaachpaatu̱n juu' ve'e je̱ Nte'yam yakjé̱jap je̱ jyo̱t'a'nu̱n ka̱jx.
66014020	Myujékumip tse'e je̱ kajpu̱n joma ve'e je̱ tsaaydum yakmu̱u̱'kx. Je̱m tse'e apa̱jkin jo̱o̱tm pyítsum je̱ nu̱u̱'pu̱n juu' ve'e je̱'yp je̱ vaat joma ve'e je̱ caballo je̱ y'ajé̱n yakpu̱u̱jmja, majktupx legua jo'n tse'e yo̱'o̱y je̱ nu̱u̱'pu̱n.
66015001	N'ixts a̱tse'e je̱m tsapjo̱o̱tm jado'k je̱ ma̱ja̱ nu̱ja'vin juu' ve'e tyuk'atú̱vip―nu̱vuxtojtu̱k je̱ ángeles juu' ve'e du̱jaye̱jptup je̱ vuxtojtu̱k tsaachto'nu̱n juu' ve'e u̱x'o̱o̱kip, u̱x'o̱o̱kipts je̱'e̱ ve'e ku̱x je̱'e̱ ve'e tyukkuká̱xadap je̱ ma̱kk tsaachpaatu̱n juu' ve'e je̱ Nte'yam ñu̱pa̱a̱jmtki je̱ jyo̱t'a'nu̱n ka̱jx.
66015002	N'íxpats a̱tse'e juu' ve'e ke̱'xp ax jo'n je̱ maaxy na̱a̱j juu' ve'e je̱ ixu̱n jo'n, je̱ ja̱a̱jn muta̱ka. Jé̱jats je̱'e̱ ve'e pya'ayi tyé̱nada vye'na je̱'e̱ pa̱n pa̱n jatye'e du̱'ama̱a̱daaguidu je̱ na'a atsa̱'kip tá̱nu̱k je̱ts je̱ y'apa̱mnax, je̱'e̱ juu' ve'e du̱kakuva̱jktu je̱tse'e pya̱'mu̱xjadat je̱ xya̱a̱j ukpu̱ je̱ myacho̱'vu̱n, je̱m tse'e du̱jaye̱pta je̱ arpa ko̱v juu' ve'e je̱ Nte'yam mo̱o̱jyju̱du.
66015003	Y'a̱a̱vdupts je̱'e̱ ve'e to'k je̱ u̱v juu' ve'e je̱ Moisés je̱ y'u̱v je̱ts je̱'e̱ je̱ y'u̱v pa̱ne'e yaktijp Carnero Onu̱k. Jidu̱'u̱m tse'e y'a̱vda: Mnu̱má̱jip mnu̱jaanchip xa mitse'e je̱ts atú̱vats je̱'e̱ ve'e nu̱jom juu' jatye'e mtuump mka̱jtsp, Ma̱ja̱ Vintsá̱n, Nte'yam, mits tse'e nu̱jom mka̱'miku̱jxp. Tu̱v je̱ts va'ajts tse'e je̱ mna̱a̱' je̱ mtoo', mits tse'e nu̱jom je̱ naxviijnit jayu myakkutojkjiku̱jxp.
66015004	¿Pa̱nts mitse'e mkayakmá̱jajap mkayakjaanchajap?, Ma̱ja̱ Vintsá̱n. ¿Pa̱nts mitse'e mkavinjávajap mkavintsa̱'a̱gajap? Mitsji xa ve'e to'k mnu̱va'ajtsjo̱o̱tip, míndap tse'e nu̱jom je̱ jayu pa̱n nu̱vinxu̱p to'k it to'k naxviijn je̱tse'e mvinja'vijidinit mvintsa̱'kijidinit, ku̱x ta̱ ve'e yak'ix je̱ts pyaatyp y'ake̱e̱guip je̱'e̱ ve'e juu' mitse'e mtuump mka̱jtsp. Jidu̱'u̱m tse'e y'a̱vda.
66015005	Van'itts a̱tse'e n'ix je̱ ma̱ja̱ tsapta̱jk y'ava'ach je̱m tsapjo̱o̱tm; yak'ixp tse'e je̱m ma̱ja̱ tsapta̱jkm je̱ it juu' ve'e munu̱yojk je̱ kunoo'kxu̱n du̱ma̱a̱t.
66015006	Je̱m tse'e pyítsumdi je̱ nu̱vuxtojtu̱k ángeles juu' ve'e du̱jaye̱jptup je̱ javuxtojtu̱k tsaachto'nu̱n, je̱'e̱ tse'e xyo̱jxju̱dup je̱ va'ajts lino vit juu' ve'e ajajp ata̱'kxp je̱tse'e to'k je̱ oro cinta du̱kak'ajenju̱.
66015007	Van'it tse'e nu̱to'k je̱ joojntykiva je̱ ángeles du̱mo̱o̱ydi ka̱kto'k je̱ oro apa̱jkin ojts ma̱a̱t je̱ ma̱kk tsaachto'nu̱n juu' ve'e je̱ jyo̱t'a'nu̱n ka̱jx yakjé̱jip je̱ Nte'yam, juu' ve'e xa̱'ma ka̱jx joojntykip.
66015008	Ax je̱ ma̱ja̱ tsapta̱jk, je̱ jo̱kts je̱'e̱ ve'e yak'ojtsju juu' ve'e yakjé̱jip je̱ Nte'yam je̱ mya̱jin je̱ jyaanchin ka̱jx je̱ts je̱ kyutojku̱n ka̱jx. Ax ni pa̱na tse'e kya'o̱'yixju̱ je̱tse'e je̱m tyá̱kat, van'ítnume'e ku ve'e kyuka̱jxinit je̱ vuxtojtu̱k tsaachto'nu̱n juu' ve'e je̱ nu̱vuxtojtu̱k ángeles yaknaxka̱da'aktap yaja naxviijn.
66016001	Van'itts a̱tse'e n'amo̱tunajxy to'k je̱ ma̱kk ayook juu' ve'e je̱m ma̱ja̱ tsapta̱jkm pyítsump je̱tse'e jidu̱'u̱m du̱nu̱u̱jmi je̱ nu̱vuxtojtu̱k ángeles: ―Na̱jkxtats xtukte̱mva'atsta je̱m naxviijnit it ka̱jxm je̱ vuxtojtu̱k apa̱jkin juu' ve'e du̱ma̱a̱t je̱ ma̱kk tsaachto'nu̱n juu' ve'e je̱ Nte'yam yakjé̱jip je̱ jyo̱t'a'nu̱n ka̱jx.
66016002	Van'it tse'e je̱ muto'k ángeles du̱tukte̱mvaach je̱ apa̱jkin yaja naxviijnit itu̱ku̱jx. Van'it tse'e nu̱jom je̱ jáyuda juu' ve'e du̱jaye̱jptu je̱ na'a atsa̱'kip tá̱nu̱k je̱ y'ixta'nu̱n je̱tse'e du̱vinja'vidi du̱vintsa̱'kidi je̱ y'apa̱mnax, je̱'e̱ tse'e pítsumu̱xju̱du je̱ ko̱'o̱pyo'ojtsap juu' ve'e ma̱kk tumpa̱jkp.
66016003	Van'it tse'e je̱ mume̱jtsk ángeles du̱tukte̱mvaach je̱ apa̱jkin je̱m maaxy na̱jo̱o̱tm. Van'it tse'e je̱ maaxy na̱a̱j nu̱u̱'pu̱n vyimpijt, ve'em ax jo'n je̱ o̱o̱'kpa je̱ ñu̱u̱'pu̱n; nax'o̱o̱'kka̱jxtu tse'e nu̱jom juu' jatye'e joojntykidup je̱m maaxy na̱jo̱o̱tm.
66016004	Van'it tse'e je̱ mutoojk ángeles du̱tukte̱mvaach je̱ apa̱jkin je̱m ma̱ja̱ na̱jo̱o̱tm je̱ts joma jatye'e je̱ na̱a̱j myu'ut; nu̱u̱'pu̱n tse'e vyimpijtku̱jx je̱ na̱a̱j.
66016005	Van'itts a̱tse'e n'amo̱tunajxy je̱ ángeles juu' ve'e je̱ tsoxk na̱a̱j du̱ka̱'mip. Jidu̱'u̱m tse'e vyaajñ: ―Ma̱ja̱ Vintsá̱n, va'ajts Nte'yam, mits xa ve'e u̱xyam m'ijtp, mítsam tse'e m'ijt, pyaatyp y'ake̱e̱guipts je̱'e̱ ve'e juu' ve'e tu̱xtún ku ve'e jidu̱'u̱m tu̱mto̱kimpayo̱'o̱y,
66016006	ku̱x je̱'e̱da ve'e du̱yakyo̱'ydu je̱ ñu̱u̱'pu̱n je̱ mjayu ma̱a̱t je̱ m'ayook ko̱jtsnajxpata̱jkta. Ax ta̱ts mits je̱'e̱ ve'e xtuk'oo'kta je̱ nu̱u̱'pu̱n je̱ jáyuda juu' ve'e ve'em játkidu, ku̱x ve'eme'e du̱vinmátsjada.
66016007	N'amo̱tunajxpats a̱tse'e je̱ ayook je̱m joma ve'e je̱ yo̱jxpe̱jtu̱n. Jidu̱'u̱mts a̱tse'e nmo̱tu: ―Ve'emam xa ve'e, Ma̱ja̱ Vintsá̱n, Nte'yam, mits xa ve'e nu̱jom mka̱'miku̱jxp, tu̱vts mitse'e mto̱kimpayo̱'o̱y je̱ts pyaatyp y'ake̱e̱guip je̱'e̱ ve'e juu' mitse'e mtuump mka̱jtsp.
66016008	Van'it tse'e je̱ mumaktaaxk ángeles du̱tukte̱mvaach je̱ apa̱jkin je̱m je̱ aampa xa̱a̱j ñi'kxm; yakmo̱o̱y tse'e je̱ aampa xa̱a̱j je̱ kutojku̱n je̱tse'e je̱ y'anin je̱ jayu du̱tukyaktó̱yu̱t.
66016009	Anañu̱joma tse'e je̱ jayu o̱o̱y tyunto̱o̱ydi. Ka'a tse'e vyinmayu̱mpijtti, ka'a tse'e du̱maso̱o̱kti je̱ kyo̱'o̱y joojntykinda, ka'a tse'e je̱ Nte'yam du̱yakmá̱jidi du̱yakjaanchidi, vyinko̱jtspe̱jttu tse'e je̱ Nte'yam, juu' ve'e du̱ka̱'mip je̱ vuxtojtu̱k tsaachto'nu̱n.
66016010	Van'it tse'e je̱ mumugo̱o̱xk ángeles du̱tukte̱mvaach je̱ apa̱jkin je̱m je̱ na'a atsa̱'kip tá̱nu̱k kyutojku̱n tsu̱u̱jntku̱n ka̱jxm. Van'it tse'e kyo̱o̱'tsiku̱jx joma ve'e yakkutuk. Van'it tse'e je̱ jayu tyunnatyo̱tstso'tspa̱jkjidini je̱'e̱ ka̱jx ku ve'e o̱o̱y tyuntsaachpaatti,
66016011	ax ka'ajyam tse'e du̱maso̱o̱kti je̱ kyo̱'o̱y too'da, vyinko̱jtspe̱jttujyame'e je̱ Nte'yam, juu' ve'e je̱m tsapjo̱o̱tm, je̱'e̱ ka̱jx ku ve'e chaachpaa'tta je̱tse'e pyo'otsta.
66016012	Van'it tse'e je̱ mutojtu̱k ángeles du̱tukte̱mvaach je̱ apa̱jkin je̱m Éufrates ma̱ja̱ na̱jo̱o̱tm; ta̱a̱tsnu tse'e je̱ ma̱ja̱ na̱a̱j je̱tse'e je̱ too' du̱yaktaajnjidi joma ve'e ñáxtat je̱ yakkutojkpata̱jk juu' ve'e tso̱o̱'ndup je̱m joma ve'e je̱ xa̱a̱j pyítsum.
66016013	Van'itts a̱tse'e n'ix nu̱toojk je̱ ko̱'o̱yjáyuvapta, je̱ potya̱'a̱v jo'n y'íxuvada, je̱'e̱ tse'e pítsumdu je̱p je̱ na'a ko̱'o̱tyá̱nu̱kap y'ávup, je̱p je̱ na'a atsa̱'kip tá̱nu̱k y'ávup, je̱ts je̱p je̱'e̱ y'ávup juu' ve'e natyijjup je̱ Nte'yam je̱ y'ayook ko̱jtsnajxpa.
66016014	Ya̱ ko̱'o̱yjáyuvapta tse'e je̱ mú̱jit nu̱ja'vin du̱toondup, je̱'e̱ tse'e ñu̱pítsumdu je̱tse'e du̱yaknay'amókajadat nu̱jom pa̱n pa̱n jatye'e du̱yakkutojkjidup je̱ jayu pa̱n nu̱vinxu̱pe'e to'k it to'k naxviijn cha̱a̱nada je̱tse'e y'atso'oxtóndat ku ve'e du̱paatnit je̱ xa̱a̱j juu' ve'e ñu̱pa̱a̱jmtki je̱ Nte'yam, juu' ve'e nu̱jom du̱ka̱'mika̱jxp.
66016015	Amo̱tunaxta juu' ve'e je̱ Jesucristo kya̱jtsp: “Tun to'mayji xa a̱tse'e nmiinnuvat, ve'em ax jo'n je̱ me̱e̱'tspa jye'ya ku ve'e je̱ jayu du̱kanu̱java. Xo̱o̱n xa je̱'e̱ ve'eda pa̱n pa̱n jatye'e nakyujoojntykijidup je̱tse'e je̱ vyit apa̱a̱mdu̱ka du̱jaye̱pta ku̱x kadi ve'e ve'em y'itta ax jo'n je̱ jayu juu' ve'e ijttup nu̱va'ajts a̱xva'ajts je̱tse'e yakmu'ixta yakmupe̱tta je̱tse'e cho̱'o̱tyónda.” Jidu̱'u̱m tse'e vya'añ.
66016016	Yaknay'amojkijidu tse'e je̱ yakkutojkpata̱jk je̱m je̱ it juu' ve'e du̱xa̱a̱j Armagedón. Hebreo aajts je̱'e̱ ve'e.
66016017	Van'it tse'e je̱ muvuxtojtu̱k ángeles du̱tukte̱mvaach je̱ apa̱jkin je̱m po̱j jo̱o̱tm. Van'itts a̱tse'e n'amo̱tunajxy to'k je̱ ayook je̱m ma̱ja̱ tsapta̱jkm juu' ve'e je̱m tsapjo̱o̱tm, je̱m joma ve'e je̱ Nte'yam je̱ kyutojku̱n tsu̱u̱jntku̱n. Jidu̱'u̱m tse'e vyaajñ: ―¡Tá̱vani xa ve'e tyunju̱ kya̱tsju̱!
66016018	Van'it tse'e je̱ vítsu̱k tyunta̱a̱'pu̱kni, je̱ añu tyumpo'oni tyunmo̱o̱'tni, je̱ añu tyumpa̱jni tyuntsa'pxni, ma̱kk tse'e tyun'ojxini ya̱ naxviijnit it; ni vin'ita xa ve'e je̱ ojx kyanaxy ve'em ax jo'n je̱'e̱ ve'e ñajxy.
66016019	Je̱ babilóniait ciudad, toojk viijnts je̱'e̱ ve'e ñapya̱a̱jmjini ku ve'e y'ojxi; muja'vika̱jxtinu tse'e nu̱jom je̱ kajpu̱n pa̱n vinxu̱p to'k it to'k naxviijn. Van'it tse'e je̱ Nte'yam du̱jaa'myejts je̱ babilóniait ciudad je̱tse'e du̱yaknáxu̱t je̱ tsaachpaatu̱n juu' ve'e tyuknu̱ke̱jx je̱ jyo̱t'a'nu̱n ka̱jx.
66016020	Kuto̱kika̱jxnu tse'e nu̱jom je̱ ko̱pk je̱ ke̱e̱ts je̱ts je̱ naax juu' ve'e je̱m maaxy na̱a̱j akojkm.
66016021	Ku̱sta̱jkiva tse'e je̱ mú̱jit ta̱a̱xt je̱m tsajviinm je̱tse'e ñaxka̱daaky je̱ jayu ñi'kxm; toojk arroba naxyts je̱'e̱ ve'e jyému̱tsa y'ijt to'k jaty. Vyinko̱jtspe̱jttu tse'e je̱ jayu je̱ Nte'yam je̱'e̱ ka̱jx ku ve'e je̱ ta̱a̱xt ma̱kk o̱o̱y tyunyaktsaachijidini.
66017001	Van'itts a̱tse'e xnu̱miijn nu̱to'k je̱ ángeles juu' ve'e du̱jaye̱jptup tu̱y'it je̱ vuxtojtu̱k apa̱jkin, je̱ts a̱tse'e xnu̱u̱jmi: ―Minu̱ je̱ts a̱ts mitse'e ntuk'íxu̱t vintso̱ ve'e chaachpaatnit je̱ ñu̱má̱jiva ko̱'o̱tya̱'a̱xap juu' ve'e tsu̱u̱nip je̱m maaxy na̱ni'kxm.
66017002	Je̱ naxviijnit yakkutojkpata̱jk, ta̱ tse'e je̱ ko̱'o̱tya̱'a̱xap du̱tukma̱a̱ttónda juu' ve'e ka ó̱yap; je̱ts pa̱n pa̱n jatye'e joojntykidup yaja naxviijnit itu̱ku̱jx, ta̱ tse'e ñatyukmo'okjada je̱ kyo̱'o̱y je̱'e̱ juu' ve'e tyoondup ku ve'e du̱pana̱jkxta je̱ ko̱'o̱tya̱'a̱xap je̱ tyoo'.
66017003	Van'itts a̱tse'e je̱ ángeles xyaknu̱jkx je̱ Espíritu Santo je̱ kyutojku̱n ka̱jx je̱m vinva'ajts it ka̱jxm. Je̱mts a̱tse'e xyak'ix to'k je̱ ta̱'a̱xta̱jk du̱tuktsu̱u̱na to'k je̱ tsapts na'a atsa̱'kip tá̱nu̱k. Je̱m tse'e je̱ tá̱nu̱k tuknu̱jakyu̱x ñi'kxm kyo̱jm may je̱ ayook juu' ve'e je̱ Nte'yam du̱vinko̱jtspe̱jtp, vuxtojtu̱k kuvajkax je̱ts majk vájax.
66017004	Je̱ ta̱'a̱xta̱jk, je̱ tso'ojmk vit je̱ts je̱ tsapts vitts je̱'e̱ ve'e jyayejpp; je̱ oro, je̱ tsújit tsaaj, je̱ts je̱ perlas, je̱'e̱ tse'e natyuknaajktsoja̱pa̱jkjup. Je̱m tse'e kya̱'m du̱mats'it to'k je̱ tuk'a'ooguin juu' ve'e tum je̱ oro, ojtsts je̱'e̱ ve'e ma̱a̱t juu' jatye'e axa̱a̱'kp je̱ts je̱ ko̱'o̱tya̱'a̱xap je̱ tyo'nu̱n.
66017005	Je̱mpa tse'e vyimpó̱kkum javyet to'k je̱ ayook juu' ve'e jidu̱'u̱m vaamp: “Je̱ babilóniait ciudad, je̱ ko̱'o̱tya̱'a̱xap juu' ve'e to'k ka̱'a̱jyji je̱ naxviijnit jayu du̱tuk'ixp je̱ kyo̱'o̱y je̱'e̱ je̱ts nu̱jom juu' jatye'e axa̱a̱'kp ijtp yaja naxviijnit itu̱ku̱jx.”
66017006	Van'itts a̱tse'e n'ix je̱ts mookjup je̱'e̱ ve'e je̱ ta̱'a̱xta̱jk, je̱ Nte'yam je̱ jyayu je̱ ñu̱u̱'pu̱ne'e natyuknaajkmookju je̱ts je̱'e̱ jye̱'e̱da pa̱n pa̱n jatye'e yakjay'o̱o̱'kju̱du je̱'e̱ ka̱jx ku ve'e je̱ Jesús je̱ y'ayook du̱yakva'kxtkti. Atu̱va ató̱kits a̱ts je̱'e̱ ve'e ntuntuktaajñ.
66017007	Van'itts a̱tse'e je̱ ángeles xnu̱u̱jmi: ―¿Tya̱jxse'e atu̱va ato̱ki xtuktáñ? Va'ants a̱ts mitse'e ntuk'ixu̱ pa̱n ti je̱'e̱ ve'e je̱ ta̱'a̱xta̱jk ñu̱ka̱jtsp je̱ts je̱ na'a atsa̱'kip tá̱nu̱k juu' ve'e tyuktsu̱u̱nip, je̱'e̱ juu' ve'e vuxtojtu̱k kuvajkax je̱ts majk vájax.
66017008	Je̱ na'a atsa̱'kip tá̱nu̱k juu' ve'e tu̱x'ix, je̱'e̱ts je̱'e̱ ve'e ñu̱ka̱jtsp to'k juu' ve'e jé̱mani joojntyki, ax ka'a tse'e u̱xyam y'uk'ijtni, u̱x'o̱o̱k tse'e pyítsumu̱t je̱p ka̱a̱k jótup namka'anume'e vyinto̱ki. Ax kuts je̱'e̱ ve'e pyítsumu̱t, xu̱pu̱tó̱kits je̱'e̱ ve'e tyándat je̱ jayu juu' ve'e íxju̱dup, je̱ jayu juu' ve'e yaja naxviijnit itu̱ku̱jx, juu' ve'e je̱ xya̱a̱j ka javyétap je̱p libro ku̱jxp joma ve'e javyet ku ve'e ya̱ it cho̱o̱'ntk je̱ xya̱a̱jta pa̱n pa̱n jatye'e xa̱'ma ka̱jx joojntykidinup.
66017009	’U̱xyamts a̱tse'e nnu̱kó̱tsu̱t juu' ve'e je̱ vijin je̱ ke̱ju̱n cha̱jkp je̱tse'e yakvinmó̱tuvu̱t. Je̱ vuxtojtu̱k kuvajk, je̱'e̱ts je̱'e̱ ve'e ñu̱ka̱jtsp je̱ vuxtojtu̱k tonu̱n juu' ve'e je̱ ta̱'a̱xta̱jk tyuktsu̱u̱nip.
66017010	Nay vanxú̱pjyam tse'e je̱ kuvajkta, nu̱vuxtojtu̱k je̱ yakkutojkpadats je̱'e̱ ve'e ñu̱ka̱jtsp. Nu̱mugo̱o̱xk je̱ yakkutojkpada, ta̱ts je̱'e̱ ve'e vyintó̱kida, to'k tse'e juu' ve'e u̱xyam yakkutojkp, je̱ts jado'k ka'anum tse'e yakkutuk. Ax ku tse'e je̱'e̱ yakkutóku̱t juu' ve'e kayakkutojkpna, ka'a tse'e jek yakkutóku̱t.
66017011	Je̱ na'a atsa̱'kip tá̱nu̱k juu' ve'e joojntyki je̱tse'e u̱xyam kyo̱o̱'k'ijtni, je̱'e̱ tse'e je̱ mutoodojtu̱k yakkutojkpa; ku̱x mya̱a̱tnavya̱a̱'njup je̱'e̱ ve'e je̱ nu̱vuxtojtu̱k yakkutojkpada, je̱'e̱ ka̱jxts je̱'e̱ ve'e yakmacha̱v ax jo'n nu̱to'k je̱'e̱da; u̱x'o̱o̱kts je̱'e̱ ve'e vyintó̱kiyu̱t.
66017012	’Je̱ majk vaj juu' ve'e tu̱x'ix, nu̱majk je̱ yakkutojkpadats je̱'e̱ ve'e ñu̱ka̱jtsp juu' ve'e kayakkutojktupna; ax yakmo̱'o̱dapts je̱'e̱ ve'e je̱tse'e du̱ma̱a̱tyakkutóku̱t to'k hora je̱ na'a atsa̱'kip tá̱nu̱k.
66017013	Je̱ nu̱majk yakkutojkpada, ko̱jtsmúkts je̱'e̱ ve'e juu' du̱jaye̱pta, myo̱'o̱dapts je̱'e̱ ve'e je̱ kyutojku̱nda je̱ na'a atsa̱'kip tá̱nu̱k,
66017014	mya̱a̱t'atso'oxtóndapts je̱'e̱ ve'e pa̱ne'e yaktijp Carnero Onu̱k. Ax je̱'e̱ pa̱ne'e yaktijp Carnero Onu̱k, je̱'e̱ tse'e ama̱a̱daagajadap, ku̱x Vintsá̱n je̱'e̱ ve'e pa̱ne'e du̱nu̱vintsa̱nika̱jxp je̱ vintsa̱nta̱jkta, je̱ts Yakkutojkpa je̱'e̱ ve'e pa̱ne'e du̱yakkutojkjika̱jxp je̱ yakkutojkpata̱jkta. Je̱'e̱da pa̱n pa̱n jatye'e ijttup je̱'e̱ ma̱a̱t pa̱ne'e yaktijp Carnero Onu̱k, je̱ Nte'yamts je̱'e̱ ve'e vinko̱o̱jnju̱du je̱tse'e yaaxu̱xjidi, to'k aaj to'k jo̱o̱tts je̱'e̱ ve'e du̱tonda juu' ve'e je̱ Nte'yam cha̱jkp.
66017015	Van'itts a̱tse'e je̱ ángeles xjaa'knu̱u̱jmi: ―Je̱ maaxy na̱a̱j juu' ve'e tu̱x'ix, joma ve'e chu̱u̱na je̱ ko̱'o̱tya̱'a̱xap, je̱'e̱ts je̱'e̱ ve'e ñu̱ka̱jtsp je̱ nu̱may jayu, je̱ may naax je̱ may kajpu̱n, je̱ may aaj je̱ may ayook.
66017016	Je̱ nu̱majk yakkutojkpa juu' ve'e je̱ majk vaj ñu̱ka̱jtsp je̱ts je̱ na'a atsa̱'kip tá̱nu̱k juu' ve'e tu̱x'ix, je̱'e̱ tse'e du̱mujo̱t'ánjadap je̱ ko̱'o̱tya̱'a̱xap je̱tse'e du̱yak'ayó̱vdat je̱tse'e nu̱va'ajts a̱xva'ajts du̱yaktándat, je̱tse'e je̱ ñi'kx je̱ kyo̱pk du̱putso'tstinit. Juu' tse'e vintaamp, je̱'e̱ tse'e yaknaxto̱o̱ydinup.
66017017	Je̱ Nte'yamts je̱'e̱ ve'e pa̱'mu̱xju̱du je̱m jya'vin ka̱jxmda je̱ vinma'yu̱n je̱tse'e ve'em du̱tóndat, je̱'e̱ ve'e ku ve'e du̱ko̱jtsmóktat je̱tse'e du̱mo̱'o̱dat je̱ kyutojku̱nda je̱ na'a atsa̱'kip tá̱nu̱k van'it paat ku ve'e tyónju̱t kyó̱tsju̱t juu' ve'e je̱ Nte'yam kyo̱jts.
66017018	Je̱ ta̱'a̱xta̱jk juu' ve'e tu̱x'ix, je̱'e̱ts je̱'e̱ ve'e ñu̱ka̱jtsp je̱ ciudad juu' ve'e du̱ka̱'mip je̱ naxviijnit yakkutojkpada.
66018001	Van'itts a̱tse'e n'ix je̱tse'e jado'k je̱ ángeles cha̱a̱'n je̱m tsajviinm, ajajp ata̱'kxpts je̱'e̱ ve'e, je̱'e̱ tse'e ka̱daak o̱o̱y je̱ kutojku̱n ma̱a̱t; kujaj kutu̱'kx tse'e ya̱ naxviijnit it tyaajñ.
66018002	Van'it tse'e ma̱kk kya̱jts: ―¡Tá̱vani xa ve'e vyintó̱kini! ¡Tá̱vani je̱'e̱ ve'e vyintó̱kini je̱ babilóniait ciudad! Tá̱vani tse'e jyajtni to'k je̱ it joma ve'e je̱ ko̱'o̱yjáyuvap cha̱a̱nada. Je̱m tse'e ñay'amókajada nu̱jom je̱ je̱yyva tá̱nu̱k juu' ve'e ka va'ajtsap je̱tse'e axa̱a̱'kp y'íxuvada.
66018003	Je̱'e̱ ka̱jx xa ve'e ve'em jyaty ku̱xe'e je̱ jayu juu' ve'e tsu̱u̱nidup to'k it to'k naxviijn, je̱'e̱ tse'e tu̱ñaxmo'okjada ma̱a̱t je̱ tsaaydum pa'ajk na̱a̱j juu' ve'e ijtp je̱ babilóniait jayu je̱ kyo̱'o̱y to'nu̱n je̱ kyo̱'o̱y ko̱jtsu̱n. Je̱ts je̱ naxviijnit yakkutojkpata̱jk, ta̱ tse'e du̱tukma̱a̱ttónda juu' jatye'e tum ka ó̱yap, ta̱ts je̱'e̱ ve'e o̱o̱y tyunnaajkkumeenajada pa̱n pa̱n jatye'e ajooydup ato̱o̱'ktup ka ó̱yap.
66018004	Van'itts a̱tse'e n'amo̱tunajxy jado'k je̱ ayook je̱m tsapjo̱o̱tm juu' ve'e vaan: ―Tukva'kva'atsta je̱ babilóniait ciudad, miitsta, pa̱n pa̱n jatye'e a̱ts je̱ njáyuda, ve'em tse'e je̱ tyo̱kin mkatukpaa'tjadat je̱tse'e xkama̱a̱ttsaachpaa'ttat,
66018005	ku̱x ta̱ ve'e je̱ tyo̱kin tyunkuma'yini je̱m tsajviinm paat je̱ts ta̱ ve'e je̱ Nte'yam du̱jaa'myéts je̱ kyo̱'o̱y to'nu̱nda je̱ kyo̱'o̱y ko̱jtsu̱nda.
66018006	Je̱ Nte'yam tse'e du̱yaktsaachpaattinup je̱ jayu juu' ve'e tsu̱u̱nidup je̱m babilóniait cyiudaaj ka̱jxm, ve'em tse'e yaktsaachpaatjidinit ax jo'n je̱ babilóniait jayu je̱ viijnk jayu du̱yaktsaachpaatti jo'n. Tukkuve̱jtjidinupts je̱'e̱ ve'e amuts je̱ kyo̱'o̱y je̱'e̱ juu' jatye'e tu̱du̱tonda tu̱du̱ko̱tsta, ma̱kk a̱a̱'k tse'e chaachpaattinit.
66018007	Tsaachpaattinup tse'e ku̱xe'e ñamyá̱jajada je̱tse'e ñatyukka̱tá̱kajada je̱ Satanás. Jidu̱'u̱m tse'e vyinmayda: “Je̱ yakkutojkpa jo'nts u̱u̱'me'e n'ijtumda, ka'a xa u̱u̱'me'e ax jo'n je̱ ku'a̱a̱'k ta̱'a̱xta̱jk, ni je̱ vin'ita tse'e nkatsaachvinma'yumdat.” Jidu̱'u̱m tse'e vyinmayda.
66018008	Je̱'e̱ ka̱jx tse'e tun to'mayji je̱ chaachto'nu̱n jyé̱jinit, o̱o̱'ktinup tse'e je̱ jayu je̱m ciudad ka̱jxm, yaaxtinup tse'e o̱o̱y je̱ tsaachvinma'yu̱n ka̱jx, jé̱jinup tse'e je̱ yooj je̱ pa'am, naxto̱kya̱jxtinupts je̱'e̱ ve'e je̱ ciudad. Ve'em tse'e yaktoondinit ku̱x ma̱kk je̱'e̱ ve'e je̱ Nte'yam, juu' ve'e pa̱'mu̱xjidinup je̱ chaachpaatu̱nda.
66018009	Je̱ naxviijnit yakkutojkpada juu' ve'e tyukma̱a̱ttoondu tyukma̱a̱tko̱jtstu juu' ve'e tum ka ó̱yap je̱tse'e du̱pana̱jkxta je̱ ko̱'o̱y too' juu' ve'e tuk'íxju̱du, ñu̱ya'axtapts je̱'e̱ ve'e ku ve'e du̱'íxtat je̱ts to̱o̱ynupe'e je̱ ciudad,
66018010	jékumji ve'e tyándat, je̱'e̱ ve'e cha̱'kidup ku̱x ku ve'e du̱ma̱a̱ttsaachpaattinit. Jidu̱'u̱m tse'e vya'andat: ―¡Ayo̱o̱v, ayo̱o̱v xa ve'e miits je̱ mjo̱o̱tta pa̱n pa̱n jatye'e tsu̱u̱nidup je̱m babilóniait cyiudaaj ka̱jxm, mnu̱má̱jidup xa miitse'e tu̱m'itta! Tun to'mayji xa ve'e tu̱vyinkumoka je̱ mtsaachpaatu̱nda ―jidu̱'u̱m tse'e vya'andat.
66018011	Je̱'e̱da pa̱n pa̱n jatye'e ajooydup ato̱o̱'ktup yaja naxviijnit itu̱ku̱jx, ñu̱ya'axtapts je̱'e̱ ve'e ku̱x ka'a ve'e y'uk'ijttinit pa̱n pa̱ne'e jo'yu̱xjadap juu' jatye'e tyo̱o̱'ktup.
66018012	Je̱me'e je̱ oro je̱ts je̱ plata, je̱ tsújit tsaaj je̱ts je̱ perlas, je̱ o̱o̱jyit lino vit je̱ts je̱ seda vit, je̱ tso'ojmk vit je̱ts je̱ tsapts vit. Je̱mpa tse'e nu̱jom pa̱n vinxu̱p je̱ pa'ajk xoo'kpa ku̱p je̱ts je̱ marfil pa̱a̱mdu̱k, je̱ tsújit ku̱p je̱ts je̱ bronce, je̱ pojxu̱n je̱ts je̱ mármol,
66018013	je̱ canela je̱ts je̱ viijnk muxo'ojkin, je̱ po̱o̱m je̱ts je̱ mirra, je̱ pa'ajk xoo'kpa na̱a̱j je̱ts je̱ tsaaydum pa'ajk na̱a̱j, je̱ olivos aceite, je̱ harina je̱ts je̱ trigo, je̱ jaach je̱ kaaj je̱ts je̱ carnero, nay ve'empa je̱ carro je̱ts je̱ joyu̱toompada. Je̱ jayu paat tse'e du̱jaye̱pta je̱tse'e du̱to̱o̱'ktat.
66018014	Jidu̱'u̱m tse'e du̱nu̱kó̱tstat je̱ jayu juu' ve'e tsu̱u̱nidup je̱m ciudad ka̱jxm: ―¡Ka'a xa ve'e x'ukjaye̱jptini je̱ o̱'yin juu' ve'e o̱o̱y mtuntsojja'vidup tu̱y'it, ni je̱ vin'ita tse'e xko̱o̱'kjaye̱jptinit je̱ y'o̱y je̱'e̱ je̱ chújit je̱'e̱ juu' ve'e mjaye̱jptup tu̱y'it!
66018015	Je̱'e̱da pa̱n pa̱n jatye'e ajooydup ato̱o̱'ktup ma̱a̱t ya̱ pa̱a̱mdu̱k je̱tse'e tu̱du̱tukkumeentá̱kada je̱ ciudad, jékumji tse'e tyándat, je̱'e̱ ve'e cha̱'a̱gadap ku ve'e du̱ma̱a̱ttsaachpaa'ttat.
66018016	Ñu̱ya'axtap tse'e je̱tse'e vya'andat: ―¡Ayo̱o̱v, ayo̱o̱v xa ve'e je̱'e̱ je̱ jyo̱o̱tta je̱ jáyuda juu' ve'e tsu̱u̱nidup tu̱y'it je̱m ciudad ka̱jxm! Ve'em xa je̱'e̱ ve'e tu̱y'itta ax jo'n je̱ ta̱'a̱xta̱jk juu' ve'e je̱ o̱o̱jyit lino vit natyukxo̱jxjup ma̱a̱t je̱ tso'ojmk vit je̱ts je̱ tsapts vit je̱tse'e ñatyuknaajktsoju̱pu̱kju̱ je̱ oro, je̱ tsújit tsaaj, je̱ts je̱ perlas.
66018017	¡Tun to'mayji tse'e tu̱vyinto̱kiku̱x nu̱jom juu' ve'e tu̱y'it je̱m ciudad ka̱jxm! Nu̱jom je̱ barco je̱ ñu̱vintsa̱nda ma̱a̱t je̱ tyoompata̱jkta je̱ts je̱ jayu juu' ve'e pyatsa̱a̱mdup je̱ts juu' ve'e ajooyva ato̱o̱'kpa najxtup ta̱jkidup je̱m maaxy na̱jo̱o̱tm, jékumjits je̱'e̱ ve'e tyándat.
66018018	Ku ve'e du̱'ixta je̱ jo̱k ku ve'e je̱ ciudad tyo̱y, jidu̱'u̱m tse'e ma̱kk vya'andat: ―¿Ti kajpu̱n tse'e jado'k ve'em ijt ax jo'n je̱ ciudad?
66018019	Van'it tse'e je̱ naax ñatyukxa̱kvá̱ju̱kjadat je̱tse'e yaaxp tsaachvinmaayp jidu̱'u̱m vya'andat: ―¡Ayo̱o̱v, ayo̱o̱v xa je̱'e̱ ve'e je̱ jyo̱o̱tta je̱ jáyuda juu' ve'e tsu̱u̱nidup tu̱y'it je̱m ciudad ka̱jxm! Je̱ jyoojntykin ka̱jx xa ve'e kyumeenta̱jkidi nu̱jom pa̱n pa̱n jatye'e je̱ barco du̱jaye̱jptup. ¡Tun to'mayji tse'e tu̱vyinto̱kiku̱x nu̱jom juu' ve'e tu̱y'it je̱m ciudad ka̱jxm! ―jidu̱'u̱m tse'e vya'andat.
66018020	Ax tukxo̱o̱ndu̱ktats miitse'e je̱ ciudad, miitsta, pa̱n pa̱n jatye'e je̱m tsapjo̱o̱tm je̱ts je̱ va'ajts jo̱o̱t jáyuda, je̱ Nte'yam je̱ kyuká̱tsivada je̱ts je̱ Nte'yam je̱ y'ayook ko̱jtsnajxpata̱jkta, ku̱x ku xa ve'e je̱ Nte'yam du̱mo̱o̱ynit je̱ tsaachpaatu̱n je̱ jayu juu' ve'e ka ó̱yap juu' du̱toondup je̱tse'e cha̱a̱nada je̱m ciudad ka̱jxm, je̱'e̱ tse'e tyukkuve̱jttinup juu' miitse'e tu̱myaktoojnjada ka ó̱yap.
66018021	Van'it tse'e to'k je̱ ma̱kk ángeles du̱ka̱a̱jyu̱k to'k je̱ tsaaj juu' ve'e ve'em ax jo'n to'k je̱ ma̱ja̱ paan taak, je̱tse'e du̱ka̱kvippi je̱m maaxy na̱jo̱o̱tm, je̱tse'e vyaajñ: ―Jidu̱'u̱m xa ve'e kyutó̱kinit je̱ babilóniait ciudad, ni je̱ vin'ítats je̱'e̱ ve'e kyo̱o̱'kyak'íxnuvat.
66018022	Ni je̱ vin'ita tse'e je̱m ciudad ka̱jxm kyo̱o̱'kyak'amo̱tunajxnit je̱ arpa ko̱v, je̱ trompeta ukpu̱ je̱ viijnk xooxu̱n, ka'a tse'e y'ukyak'amo̱tunajxnit je̱ts je̱me'e je̱ jayu jyu̱ts,
66018023	ka'a tse'e je̱m je̱ tya̱'kxpa y'ukta̱'kxnit, ni je̱ vin'ita tse'e je̱ navya̱jkjuva kyo̱o̱'kyak'amo̱tunajxnit je̱m ciudad ka̱jxm. Ve'em tse'e jyátu̱t ñáxu̱t ó̱yame'e du̱nu̱má̱jada tu̱y'it je̱m naxviijnit it ka̱jxm je̱ jayu juu' ve'e ajooydup ato̱o̱'ktup je̱m babilóniait cyiudaaj ka̱jxm. Ax je̱ jayu juu' ve'e tsu̱u̱nidup tu̱y'it je̱m ciudad ka̱jxm, je̱'e̱ tse'e du̱vin'a̱a̱'ndu je̱ maayk ka̱jx je̱ jayu juu' ve'e tsu̱u̱nidup tu̱y'it to'k it to'k naxviijn.
66018024	Je̱ jayu juu' ve'e tsu̱u̱nidup tu̱y'it je̱m babilóniait cyiudaaj ka̱jxm, je̱'e̱ tse'e du̱yak'o̱o̱'ktu je̱ Nte'yam je̱ jyayu ma̱a̱t je̱ Nte'yam je̱ y'ayook ko̱jtsnajxpata̱jkta, je̱'e̱ tse'e du̱ni'kxmidu ku ve'e y'o̱o̱'kti je̱ jayu pa̱n pa̱n jatye'e tsu̱u̱nidup to'k it to'k naxviijn.
66019001	Van'itts a̱tse'e n'amo̱tunajxy je̱ts jidu̱'u̱me'e je̱m tsapjo̱o̱tm je̱ nu̱may jayu ma̱kk vya'anda: ¡Yakma̱ja yakjaancha tse'e je̱ Nte'yam y'ijtnit, je̱'e̱ juu' ve'e je̱ ma̱jin je̱ts je̱ kutojku̱n o̱o̱y du̱tunjaye̱jpp je̱tse'e xyaktso̱o̱kumdi,
66019002	ku̱x tu̱v xa je̱'e̱ ve'e tyo̱kimpayo̱'o̱y je̱ts vintso̱ ve'e du̱paa'ty du̱'ake̱e̱ga! Ta̱ tse'e du̱pu̱u̱jmja je̱ tsaachpaatu̱n je̱ ñu̱má̱jiva ko̱'o̱tya̱'a̱xap juu' ve'e je̱ naxviijnit jayu du̱yakma't ku ve'e du̱tukpu̱k je̱ kyo̱'o̱y too', je̱ Nte'yame'e tu̱tyukkuvetju̱ ku̱xe'e du̱yak'o̱o̱'kti je̱ Nte'yam je̱ myutoompada je̱ myupa̱jkpada.
66019003	Van'it tse'e vyaandinuva: ―¡Yakma̱ja yakjaancha xa ve'e je̱ Nte'yam y'ijtnit! Ni je̱ vin'ítats je̱'e̱ ve'e je̱ ciudad kyajo̱jk'atú̱vat.
66019004	Van'it tse'e je̱ nu̱'ii'px maktaaxk mú̱jit jáyuda je̱ts je̱ nu̱maktaaxk joojntykivada je̱ vyiijnda je̱ y'aajta du̱tukpaatti je̱ it juu' ve'e je̱m je̱ Nte'yam vyinkojkm je̱tse'e du̱vinja'vidi du̱vintsa̱'kidi je̱ Nte'yam, juu' ve'e tsu̱u̱nip je̱m kutojku̱n tsu̱u̱jntku̱n ka̱jxm. Jidu̱'u̱m tse'e vyaandi: ―Amén. ¡Yakma̱ja yakjaancha tse'e je̱ Nte'yam y'ijtnit!
66019005	Van'it tse'e yak'amo̱tunajxy to'k je̱ ayook juu' ve'e vaamp je̱m joma ve'e je̱ kutojku̱n tsu̱u̱jntku̱n: Miitsta, je̱ Nte'yam je̱ myutoompada je̱ myupa̱jkpada, je̱ mú̱jit je̱ muutskit, o̱ñu̱kó̱tsada je̱ts vinjávada vintsa̱'a̱gada u̱u̱'m je̱ nNte'yamamda.
66019006	N'amo̱tunajxpats a̱tse'e je̱ ayook ax jo'n nu̱may je̱ jayu ku̱kyo̱jtsti jo'n, ve'em ax jo'n je̱ ma̱ja̱ na̱a̱j ma̱kk tyun'u̱u̱'ts tyuntinu̱n je̱ts ve'em ax jo'n je̱ añu tyumpu'u tyunma̱a̱'t. Jidu̱'u̱mts a̱tse'e n'amo̱tunajxy: ¡Yakma̱ja yakjaancha xa ve'e je̱ Nte'yam y'ijtnit! Ta̱ xa ve'e yakkutojk'ukvaanni je̱ Ma̱ja̱ Vintsá̱n, je̱ nNte'yamamda, juu' ve'e nu̱jom du̱ka̱'mika̱jxp.
66019007	Va'an du̱xo̱o̱jntkumda, va'an du̱'o̱yja'vimda, va'an du̱yakmá̱jimda du̱yakjaanchimda, ku̱x je̱'e̱ pa̱ne'e yaktijp Carnero Onu̱k, ta̱ tse'e je̱ xa̱a̱j du̱paatni je̱tse'e du̱pa̱jknit je̱ jyáyuda. Ta̱ tse'e je̱ jyayu ñay'apa̱a̱mdu̱kajada ax jo'n je̱ kiixu̱ta̱'a̱x juu' ve'e yaa'vya̱kuvaamp.
66019008	Ta̱ tse'e yakmo̱'o̱da je̱tse'e ñatyukxó̱xjadat je̱ o̱o̱jyit lino vit, va'ajts pu̱k, ajajp ata̱'kxp. Jidu̱'u̱mts a̱tse'e n'amo̱tunajxy. Je̱'e̱ ve'e ku ve'e ñaxyó̱xjadat je̱ o̱o̱jyit lino vit, je̱'e̱ts je̱'e̱ ve'e je̱ y'o̱y je̱'e̱ juu' ve'e tu̱du̱tonda tu̱du̱ko̱tsta je̱ Nte'yam je̱ jyayu.
66019009	Van'itts a̱tse'e je̱ ángeles xnu̱u̱jmi: ―Javye̱tu̱ ya̱'a̱: “Xo̱o̱n xa je̱'e̱ ve'eda pa̱n pa̱n jatye'e ijttinup je̱'e̱ ma̱a̱t pa̱ne'e yaktijp Carnero Onu̱k, ijttinupts je̱'e̱ ve'e je̱'e̱ ma̱a̱t ve'em ax jo'n je̱ yaa'vya̱jkpa je̱ ñu̱yaa'y du̱ma̱a̱tkáy du̱ma̱a̱t'uu'k.” Je̱ts a̱tse'e xnu̱u̱jmi: ―Juu'ts a̱tse'e nka̱jtsp, je̱ Nte'yamts je̱'e̱ ve'e je̱ y'ayook.
66019010	Van'itts a̱tse'e n'ukvinko̱xkteni je̱ ángeles je̱ts a̱tse'e ku̱nvinja'vi ku̱nvintsa̱'ki. Ax jidu̱'u̱mts a̱ts je̱'e̱ ve'e xnu̱u̱jmi: ―Kadi ve'em mjátu̱ka. Je̱ Nte'yam xa a̱tse'e nmutuump nmupu̱jkp, ve'em ax jo'n miitse'e je̱ Nte'yam xmutonda xmupa̱kta, mits je̱ts je̱ m'utsta je̱ m'ajchta ma̱a̱t je̱ m'utsta je̱ mtsa̱'a̱da juu' ve'e to'k aaj to'k jo̱o̱t du̱jaanchja'vidup je̱ ka̱ts je̱ ayook juu' ve'e je̱ Jesucristo yaktaan, je̱ Nte'yam mits vinjava vintsa̱'a̱ga ―jidu̱'u̱mts a̱tse'e xnu̱u̱jmi. Ax je̱'e̱da pa̱n pa̱n jatye'e du̱'ava'nidup je̱ ka̱ts je̱ ayook juu' ve'e je̱ Jesucristo yaktaan, ka je̱ y'avintso̱ vinma'yu̱napts je̱'e̱ ve'e kyo̱jtstup, je̱ Espíritu Santo je̱'e̱ ve'e je̱ vinma'yu̱n mo̱o̱jyju̱dup je̱tse'e ve'em kyó̱tstat.
66019011	Van'itts a̱tse'e n'ix je̱ tsapjo̱o̱tmit it y'ava'ach. Je̱m tse'e to'k je̱ po̱o̱'p caballo. Pa̱n tse'e tuktsu̱u̱nijup, je̱'e̱ts je̱'e̱ ve'e xya̱a̱j Pa̱ne'e Du̱kutyoomp Juu' ve'e Kya̱jtsp, nay ve'empa, Pa̱ne'e Tyú̱vam je̱ Jyáyuvin je̱ Jyoojntykin. Tu̱vts je̱'e̱ ve'e tyo̱kimpayo̱'o̱y je̱tse'e du̱yakvinto̱ki pa̱n pa̱n jatye'e je̱ Nte'yam du̱tso'oxpa̱jktup.
66019012	Ve'emts je̱'e̱ ve'e je̱ vyiijn y'ajaj y'atu̱'kx ax jo'n je̱ ja̱n'aye̱e̱'nst. Je̱m tse'e kyuvajkm may je̱ corona du̱ma̱a̱da, je̱tse'e je̱m to'k je̱ ayook javyet du̱jayep juu' ve'e je̱'e̱jyji ñu̱ja'vip.
66019013	To'k tse'e je̱ xo̱x du̱jayep juu' ve'e je̱ nu̱u̱'pu̱n o̱o̱y tumpaatju. Je̱'e̱ pa̱ne'e du̱tuktsu̱u̱nip je̱ po̱o̱'p caballo, je̱'e̱ts je̱'e̱ ve'e xya̱a̱jivap Je̱ Nte'yam je̱ Kya̱ts je̱ y'Ayook.
66019014	Je̱m tse'e pyamé̱tsjada je̱ tsapjo̱o̱tmit atso'ox toompada, natyukxo̱jxju̱dupts je̱'e̱ ve'e je̱ o̱o̱jyit lino juu' ve'e po̱o̱'p je̱ts va'ajts, je̱ po̱o̱'p cabállots je̱'e̱ ve'e tyuktsu̱u̱niduvap.
66019015	Ax je̱'e̱ pa̱ne'e vintoo'va̱jkijidup, je̱pts je̱'e̱ ve'e y'ávup pyítsum to'k je̱ ja̱jpax tsojx juu' ve'e tyukma̱a̱da'akup pa̱n nu̱vinxu̱pe'e je̱ jayu cha̱a̱nada to'k it to'k naxviijn, je̱tse'e ma̱kk du̱yakkutojkjadat, ve'eme'e du̱to̱kimpayo̱'o̱ydat je̱tse'e du̱mo̱'o̱dat je̱ ma̱kk tsaachpaatu̱n juu' ve'e je̱ Nte'yam yakjé̱jip je̱ jyo̱t'a'nu̱n ka̱jx, je̱ Nte'yam, juu' ve'e nu̱jom du̱ka̱'mika̱jxp.
66019016	Je̱m tse'e vyit ka̱jxm je̱ts pyokya̱jxm javyet ya̱ ayook: “Yakkutojkpa Juu' ve'e Du̱yakkutojkjika̱jxp je̱ Yakkutojkpata̱jk”, je̱ts “Vintsá̱n Juu' ve'e Du̱nu̱vintsa̱nika̱jxp je̱ Vintsa̱nta̱jk”.
66019017	Van'itts a̱tse'e n'ix to'k je̱ ángeles juu' ve'e je̱m ténip joma ve'e je̱ aampa xa̱a̱j, jidu̱'u̱m tse'e du̱nu̱u̱jmi nu̱jom je̱ je̱yyva tá̱nu̱k, ma̱kk tse'e vyaajñ: ―Nay'amókajada je̱ts nu̱minda je̱ Nte'yam je̱ mya̱ja̱ a'ox.
66019018	Mtso'otstape'e je̱ yakkutojkpa je̱ chu'utsta, je̱ tojpata̱jk je̱ vyintsá̱n je̱ chu'utsta, je̱ ñu̱má̱jiva jayu je̱ chu'utsta, je̱ caballo tsu'utsta ma̱a̱t pa̱n pa̱n jatye'e tuktsu̱u̱nijidup, anañu̱joma je̱ jayu je̱ chu'utsta, je̱ naspa̱ka jáyuda je̱ts je̱ joyu̱toompa jáyuda, je̱ mú̱jit je̱ muutskit.
66019019	Van'itts a̱tse'e n'ix ñay'amókajada je̱ na'a atsa̱'kip tá̱nu̱k je̱ts je̱ naxviijnit yakkutojkpata̱jkta ma̱a̱t je̱ jyáyuda. Je̱'e̱ ka̱jx tse'e ñay'amojkijidi ku̱x mya̱a̱t'atso'oxtonuvaandupe'e je̱'e̱ pa̱ne'e du̱tuktsu̱u̱nip je̱ po̱o̱'p caballo je̱ts je̱ y'atso'ox toompada.
66019020	Yakmajtsts je̱'e̱ ve'e je̱ na'a atsa̱'kip tá̱nu̱k, nay ve'empa je̱'e̱ juu' ve'e natyijjup je̱ Nte'yam je̱ y'ayook ko̱jtsnajxpa, je̱'e̱ juu' ve'e je̱ mú̱jit nu̱ja'vin du̱maso̱o̱k je̱ na'a atsa̱'kip tá̱nu̱k ka̱jx. Je̱ mú̱jit nu̱ja'vin ka̱jx tse'e du̱vin'u̱u̱'n je̱ jáyuda pa̱n pa̱n jatye'e namyaso̱o̱kju̱du je̱tse'e yakpa̱a̱jmjadat je̱ na'a atsa̱'kip tá̱nu̱k je̱ y'ixta'nu̱n je̱tse'e du̱vinja'vidi du̱vintsa̱'kidi je̱ y'apa̱mnax. Je̱ na'a atsa̱'kip tá̱nu̱k je̱ts je̱'e̱ juu' ve'e natyijjup je̱ Nte'yam je̱ y'ayook ko̱jtsnajxpa, joojntyk tse'e yak'avíppidini joma ve'e je̱ ja̱a̱jn tyo̱y ma̱a̱t je̱ azufre, juu' ve'e to'k viijn ijtp ax jo'n je̱ maaxy na̱a̱j.
66019021	Ax je̱ jyáyuda, je̱ ja̱jpax tsojx tse'e tyukyak'o̱o̱'ktu juu' ve'e je̱p je̱'e̱ y'ávup pítsump pa̱ne'e je̱ caballo du̱tuktsu̱u̱nip. Ax nu̱jom tse'e je̱ je̱yyva tá̱nu̱k kyooxjidi je̱ chu'utsta.
66020001	Van'itts a̱tse'e n'ix nu̱to'k je̱ ángeles je̱m tsapjo̱o̱tm cha̱a̱'n. Je̱m tse'e du̱mats'it je̱ avaatsu̱n juu' ve'e du̱yak'avaatsp je̱ jot juu' ve'e va'ajts ka̱a̱k, je̱tse'e je̱m du̱mats'ijtpa to'k je̱ ma̱ja̱ cadena.
66020002	Je̱ ángeles tse'e je̱ cadena du̱tuktsoom je̱ na'a ko̱'o̱tyá̱nu̱kap, je̱ ju̱jpit tsaa'n, juu' ve'e yaktijpap ko̱'o̱yjáyuvap juu' ve'e du̱nu̱vintsa̱nika̱jxp je̱ ko̱'o̱yjayuvapta̱jkta, je̱ Satanás. Miijl joojnt tse'e tsum du̱yak'ijt.
66020003	Je̱pe'e jótup du̱'avippi je̱tse'e du̱yaknu̱'atojkpejt, je̱tse'e du̱yaktaandi je̱ ixta'nu̱n ma̱a̱t, ve'em tse'e ni pa̱na du̱kayak'ava'atsu̱t je̱ jot. Ve'em tse'e yaktuujn je̱tse'e du̱kavin'a̱a̱'nu̱t je̱ naxviijnit jayu. Ku ve'e miijl joojnt je̱ it ñáxu̱t, van'it tse'e yakmuké̱jat je̱tse'e yak'itu̱mo̱'o̱t ve̱e̱'n.
66020004	Van'itts a̱tse'e n'ix je̱ kutojku̱n tsu̱u̱jntku̱nda. Je̱mts a̱tse'e n'ix cha̱a̱nada pa̱n pa̱n jatye'e je̱ kutojku̱n yakmo̱o̱ydu je̱tse'e tyo̱kimpayo̱'o̱ydat. N'íxpats a̱tse'e je̱'e̱ je̱ jyo̱o̱tta je̱ jya'vinda pa̱n pa̱n jatye'e yakyukpojxtu je̱'e̱ ka̱jx ku ve'e je̱ Nte'yam je̱ kya̱ts je̱ y'ayook je̱ jayu du̱vaajnjidi je̱ts je̱'e̱ ka̱jx ku ve'e je̱ tu̱va̱ko̱jtsu̱n du̱pa̱a̱mdi je̱ Jesús ka̱jx. Je̱ jáyuda, ka'ats je̱'e̱ ve'e du̱vinja'vidi du̱vintsa̱'kidi je̱ na'a atsa̱'kip tá̱nu̱k ukpu̱ je̱ y'apa̱mnax je̱tse'e kyanamyaso̱o̱kjidi je̱tse'e je̱ na'a atsa̱'kip tá̱nu̱k je̱ y'ixta'nu̱n yakpa̱a̱jmjadat je̱m vyimpó̱kkum ukpu̱ je̱m kya̱'m. N'ixts a̱tse'e je̱ts joojntykpa̱jktinuva je̱'e̱ ve'e je̱tse'e je̱ Cristo du̱ma̱a̱tyakkutojkti miijl joojnt.
66020005	Muto'k je̱ joojntykpa̱jku̱nts je̱'e̱ ve'e ku je̱'e̱ ve'e jyoojntykpa̱jktinuvat. Je̱ viijnk o̱o̱'kpada, ka'ats je̱'e̱ ve'e jyoojntykpá̱ktat, van'ítnume'e ku ve'e miijl joojnt je̱ it ñáxu̱t.
66020006	¡Xo̱o̱n je̱ts va'ajts xa je̱'e̱ ve'eda pa̱n pa̱n jatye'e joojntykpa̱jktinuvap je̱ muto'k joojntykpa̱jku̱n! Ka'ats je̱'e̱ ve'e yakpá̱mdat joma ve'e je̱ jayu chaachpaattinit xa̱'ma ka̱jx, tee'ta̱jktats je̱'e̱ ve'e y'íttat, je̱'e̱ tse'e du̱mutóndap du̱mupá̱ktap je̱ Nte'yam je̱ts je̱ Cristo, ve'eme'e du̱ma̱a̱tyakkutóktat miijl joojnt.
66020007	Ku ve'e miijl joojnt je̱ it ñáxu̱t, van'it tse'e je̱ Satanás yakmuké̱jat joma ve'e nu̱'atojkpét tu̱y'it,
66020008	je̱tse'e pyítsumu̱t je̱tse'e je̱ jayu du̱vin'a̱a̱'nnuvat jado'k nax to'k it to'k naxviijn, ve'em je̱ Gog ve'em je̱ Magog, je̱tse'e du̱vo̱móku̱t je̱ jyayu je̱tse'e y'atso'oxtóndat. Ve'emts je̱'e̱ ve'e ñu̱máyada ax jo'n je̱ po'o juu' ve'e je̱ja maaxy na̱pa'ayi.
66020009	Nu̱jom vinxu̱p ya̱ naxviijnit it mya̱ja̱ viijna, je̱m tse'e cho̱o̱'ndi je̱tse'e ñay'amojkijidi je̱tse'e du̱naa'vítti je̱tse'e du̱yaknaa'tojkti je̱m joma ve'e y'itta je̱ Nte'yam je̱ jyáyuda, je̱me'e kajpu̱n ka̱jxm juu' ve'e je̱ Nte'yam cha̱jkp. Ax je̱ Nte'yam tse'e je̱ ja̱a̱jn je̱m tsapjo̱o̱tm du̱yaktso̱o̱'n je̱tse'e du̱yaknaxka̱daaky je̱tse'e du̱yaknaxto̱kya̱jxti je̱ jáyuda, ve'em je̱ Gog ve'em je̱ Magog.
66020010	Je̱ts je̱ ko̱'o̱yjáyuvap juu' ve'e du̱nu̱vintsa̱nika̱jxp je̱ ko̱'o̱yjayuvapta̱jkta, je̱'e̱ juu' ve'e je̱ jayu du̱vin'a̱a̱'ndu, yak'avíppinuts je̱'e̱ ve'e joma ve'e je̱ ja̱a̱jn tyo̱y ma̱a̱t je̱ azufre juu' ve'e to'k viijn ijtp ax jo'n je̱ maaxy na̱a̱j, je̱m joma ve'e yak'avíppidini je̱ na'a atsa̱'kip tá̱nu̱k je̱ts je̱'e̱ juu' ve'e natyijjup je̱ Nte'yam je̱ y'ayook ko̱jtsnajxpa. Je̱m tse'e chaachpaattinit xa̱'ma ka̱jx.
66020011	Van'itts a̱tse'e n'ix to'k je̱ kutojku̱n tsu̱u̱jntku̱n juu' ve'e ma̱j je̱ts po̱o̱'p. Je̱'e̱ pa̱ne'e je̱m tsu̱u̱nip, je̱mts je̱'e̱ ve'e vyinkojkm ya̱ tsajmit it je̱ts ya̱ naxviijnit it ve'emji tyo̱ki, ka'a tse'e du̱'ukpaattini joma ve'e y'íttat.
66020012	Van'itts a̱tse'e n'ix je̱ o̱o̱'kpata̱jkta, je̱ mú̱jit je̱ muutskit, je̱'e̱ tse'e je̱ Nte'yam du̱vinténidup. Van'itts a̱tse'e n'ixpa to'k je̱ libro yak'aye̱'pva'kxy, je̱tse'e yak'aye̱'pva'kxpa jado'k je̱ libro joma ve'e javyet je̱ jayu je̱ xya̱a̱jta pa̱n pa̱n jatye'e joojntykidinup xa̱'ma ka̱jx. Ve'em tse'e je̱ o̱o̱'kpata̱jk yakto̱kimpayo̱'ydi pa̱n vintso̱ ve'e juu' tu̱du̱tonda tu̱du̱ko̱tsta o̱y ka'o̱y, ve'em ax jo'n javyet y'it je̱'e̱ ka̱jxta.
66020013	Je̱m tse'e y'ijtti nu̱jom je̱ o̱o̱'kpata̱jkta, je̱'e̱ ma̱a̱t tse'e juu' ve'e o̱o̱'ktu je̱m maaxy na̱jo̱o̱tm, ve'em tse'e anañu̱joma yakto̱kimpayo̱'ydi to'k jado'k pa̱n vintso̱ ve'e juu' tu̱du̱tonda tu̱du̱ko̱tsta o̱y ka'o̱y.
66020014	Ku ve'e ve'em tyoojnji kyo̱jtsji, ka'a tse'e je̱ jayu y'uk'o̱o̱'ktinit. Ax je̱ jayu juu' ve'e yakpa̱a̱mdu joma ve'e je̱ ma̱ja̱ ja̱a̱jn tyo̱y ma̱a̱t je̱ azufre, je̱m tse'e chaachpaattinit xa̱'ma ka̱jx. Ve'em xa je̱'e̱ ve'e je̱ tsaachpaatu̱n ax jo'n je̱ jayu mume̱jtsk nax ku̱y'a̱a̱'k.
66020015	Je̱m tse'e yak'avíppidini pa̱n pa̱n jatye'e je̱ xya̱a̱jta ka javyétap je̱p libro ku̱jxp joma ve'e javyet je̱ xya̱a̱jta pa̱n pa̱n jatye'e xa̱'ma ka̱jx joojntykidinup.
66021001	Van'itts a̱tse'e n'ix je̱ nam tsajp je̱ nam naax, ku̱x ya̱ muto'k tsajp je̱ts ya̱ muto'k naax, kutó̱kinuts ya̱'a̱ ve'e. Ka'a tse'e y'uk'ijtni je̱ maaxy na̱a̱j.
66021002	A̱ts, je̱ Juan, n'ix a̱tse'e je̱ kunuu'kx ciudad, je̱ nam Jerusalén, je̱mts je̱'e̱ ve'e tsapjo̱o̱tm kya̱daaky, je̱ja je̱'e̱ ve'e je̱ Nte'yam vyinkujk cha̱a̱'n, apa̱a̱mdu̱kani ve'e vye'na ax jo'n to'k je̱ kiixu̱ta̱'a̱x juu' ve'e tu̱ñaajk'ó̱yaja tu̱ñaajkpaadaja ku ve'e yaa'vya̱kuva'añ.
66021003	Van'itts a̱tse'e n'amo̱tunajxy to'k je̱ ayook je̱m tsapjo̱o̱tm cha̱a̱'n, je̱tse'e ma̱kk vyaajñ: ―Je̱ Nte'yam ma̱a̱t tse'e je̱ jayu u̱xyam jyoojntykini ax jo'n je̱ jayu to'k ja̱a̱jn to'k ta̱jk jyoojntykada jo'n, je̱'e̱ tse'e je̱ jyáyuda. Je̱ Nte'yam, viinmts je̱'e̱ ve'e y'ijtnit je̱'e̱ ma̱a̱tta je̱tse'e je̱ jayu du̱Nte'yamidinit.
66021004	Je̱ Nte'yam tse'e yakke̱e̱ku̱xjidinup nu̱jom je̱ vyinna̱a̱jta, ka'a tse'e y'uk'o̱o̱'ktinit, ka'a tse'e y'ukyaaxtinit, ka'a tse'e y'uktsaachvinmaaydinit, ka'ava tse'e ti pa'am y'uk'ijtnit, ku̱x nu̱jom juu' jatye'e tu̱y'it tu̱jye̱ja, tá̱vanits je̱'e̱ ve'e ñajxkú̱x.
66021005	Van'it tse'e vyaajñ je̱'e̱ pa̱ne'e du̱tuktsu̱u̱nip je̱ kutojku̱n tsu̱u̱jntku̱n: ―A̱tse'e nam mpu̱u̱mp nu̱jom juu' jaty. Vaampa tse'e jidu̱'u̱m: ―Javye̱tu̱ ya̱'a̱ ku̱x tu̱va̱ ka̱ts xa ya̱'a̱ ve'e, to'k aaj to'k jo̱o̱t tse'e yakjaanchjávat.
66021006	Van'itts a̱tse'e xnu̱u̱jmi: ―Tá̱vanits je̱'e̱ ve'e tyunju̱ kya̱tsju̱. A̱ts xa je̱'e̱ ve'e ku ve'e je̱ it cho̱o̱'ntk, a̱tsts je̱'e̱ ve'e ku ve'e tyonka̱jxjinit kyo̱jtska̱jxjinit nu̱jom juu' jaty, a̱tsts je̱'e̱ ve'e ax jo'n je̱ A je̱ts je̱ Z. Pa̱n pa̱n xa ve'e ta̱a̱tsip, a̱tsts je̱'e̱ ve'e ntuk'oo'kup nu̱nve'emji je̱ mo'tpa na̱a̱j juu' ve'e joojntykinyajkp.
66021007	Pa̱n pa̱n tse'e ma̱a̱daakp, nu̱jomts ya̱'a̱ ve'e je̱ o̱'yin du̱jaye̱jpnit, a̱tsts je̱'e̱ ve'e je̱ Nte'yam, a̱tsts je̱'e̱ ve'e je̱ n'ónu̱k.
66021008	Ax je̱'e̱da pa̱n pa̱n jatye'e a̱ts ma̱a̱t kanapya̱a̱jmju̱dup ku̱x je̱ naxviijnit joojntykine'e nu̱yojk cho̱jktup, pa̱n pa̱n jaty a̱tse'e xkajaanchja'vidup, a̱tse'e xkajo̱tmo̱o̱ydup, pa̱n pa̱n jatye'e axa̱a̱'kp juu' jaty du̱toondup du̱ko̱jtstup, je̱ jayu du̱yak'o̱o̱'ktup, ko̱'o̱yyaa'yapta, je̱ maayk du̱toonkidup, du̱vinja'vidup du̱vintsa̱'kidup juu' ve'e ka je̱ Nte'yamap, pa̱n pa̱n jatye'e taayidup, je̱'e̱ tse'e yakpa̱a̱mdinup joma ve'e je̱ ma̱ja̱ ja̱a̱jn tyo̱y ma̱a̱t je̱ azufre. Je̱m tse'e chaachpaattinit xa̱'ma ka̱jx.
66021009	Van'itts a̱tse'e xnu̱miijn nu̱to'k je̱ nu̱vuxtojtu̱k ángeles juu' ve'e du̱jaye̱jptup tu̱y'it je̱ vuxtojtu̱k oro apa̱jkin juu' ve'e ojts ma̱a̱t je̱ tsaachto'nu̱n, je̱ts a̱tse'e xnu̱u̱jmi: ―Minu̱ je̱ts a̱ts mitse'e ntuk'íxu̱t je̱ jáyuda juu' ve'e ijttup jye̱'e̱ pa̱ne'e yaktijp Carnero Onu̱k.
66021010	Van'itts a̱tse'e je̱ ángeles xyaknu̱jkx je̱ Espíritu Santo je̱ kyutojku̱n ka̱jx joma ve'e to'k je̱ ma̱ja̱ ko̱pk. Je̱mts a̱tse'e xtuk'ix je̱ nam Jerusalén, je̱ kunuu'kx ciudad, je̱me'e tsapjo̱o̱tm cha̱a̱'n, je̱me'e je̱ Nte'yam vyinkojkm.
66021011	Kyujajpy kyutu̱'kxp tse'e je̱ ciudad je̱ Nte'yam je̱ mya̱jin ka̱jx, ve'eme'e y'ajaj y'atu̱'kx ax jo'n je̱ tsújit tsaaj tyu̱'kx myátsu̱k, je̱ jaspe tsaaj jo'n, tukke̱'xnajxpe'e ax jo'n je̱ cristaajl.
66021012	Je̱ ciudad, vídu̱tats je̱'e̱ ve'e ñaa'pá̱tsa ka̱jxm paat, je̱ts makme̱jtsk viijn je̱ y'aak. Ax joma jaty tse'e je̱ y'aak, je̱ja tse'e to'k jaty je̱ ángeles tyena. Je̱m tse'e aka̱'a̱ ka̱jxm yukja'a je̱ xya̱a̱jta to'k ja̱ka̱'a̱ jaty je̱ israeejlit jayu.
66021013	Toojk tse'e je̱ y'aak je̱m joma ve'e je̱ xa̱a̱j pyítsum, jatoojkpa tse'e je̱ y'aak je̱m joma ve'e je̱ xa̱a̱j tya̱ka, je̱ts jatoojk jatypa tse'e je̱ y'aak nooxki nooxki.
66021014	Makme̱jtsk tse'e je̱ tsaaj juu' ve'e je̱ naa'pá̱ts tyuktsu̱u̱nip. Je̱m tse'e yukja'a je̱ nu̱makme̱jtsk kuká̱tsiva je̱ xya̱a̱jta. Je̱'e̱ pa̱ne'e yaktijp Carnero Onu̱k, je̱'e̱ts je̱'e̱ ve'e je̱ kyuká̱tsivada.
66021015	Je̱ ángeles juu' a̱tse'e xmuko̱jts, je̱m tse'e to'k je̱ oro kijpxu̱n du̱kap'it, je̱'e̱ ve'e tyukkijpx je̱ ciudad, je̱ y'aak, je̱ts je̱ ñaa'pá̱ts.
66021016	Ku ve'e du̱kijpx je̱ ciudad, nay vanxu̱p tse'e ya̱na ax jo'n mya̱ja̱ viijniva. Tyukkijpx tse'e je̱ ángeles je̱ y'ooro kijpxu̱n je̱ ciudad. Mugo̱o̱xk mó̱kupx jakojkm legua jo'n tse'e kyijpx; akijpxa ve'e ya̱na, je̱tse'e mya̱ju̱ viijna, je̱tse'e kya̱jxma.
66021017	Van'it tse'e du̱kijpx je̱ ñaa'pá̱ts, ii'px maktojt xajtu̱kts je̱'e̱ ve'e kya̱jxma. Vanxu̱p tse'e pyítsum ma̱a̱t je̱ ángeles kya̱noox, ve'em ax jo'n yaja naxviijn je̱ jayu juu' du̱kijpxta jo'n.
66021018	Je̱ ñaa'pá̱ts, tum je̱ jaspe tsaajts je̱'e̱ ve'e tukpa̱ts; je̱ts je̱ ciudad, tum je̱ oorots je̱'e̱ ve'e. Ve'emts je̱'e̱ ve'e kye'ex ax jo'n je̱ ixu̱n juu' ve'e va'ajts tukke̱'xnajxp.
66021019	Joma ve'e je̱ naa'pá̱ts cho̱o̱'ndu̱k, je̱'e̱ tse'e tyukyak'o̱'yidu tyukyakpaadidu nu̱jom juu' jatye'e tsújit tsaaj. Je̱ jaspe tsaaj je̱'e̱ ve'e mya̱a̱t je̱ muto'k, je̱ zafiro tsaaj tse'e je̱ mume̱jtsk, je̱ ágata tsaaj tse'e je̱ mutoojk, je̱ esmeralda tsaaj tse'e je̱ mumaktaaxk,
66021020	je̱ ónice tsaaj tse'e je̱ mumugo̱o̱xk, je̱ cornalina tsaaj tse'e je̱ mutojtu̱k, je̱ crisólito tsaaj tse'e je̱ muvuxtojtu̱k, je̱ berilo tsaaj tse'e je̱ mutoodojtu̱k, je̱ topacio tsaaj tse'e je̱ mutaaxtojtu̱k, je̱ crisoprasa tsaaj tse'e je̱ mumajk, je̱ jasinto tsaaj tse'e je̱ mumakto'k, je̱ amatista tsaaj tse'e je̱ mumakme̱jtsk.
66021021	Juu' ve'e je̱ makme̱jtsk naa'pá̱ts aka̱'a̱da, makme̱jtsk je̱ peerlats je̱'e̱ ve'e pu̱m. To'k jaty tse'e je̱ ciudad je̱ y'aka̱'a̱, ka̱kto'k perlas pu̱mts je̱'e̱ ve'e. Je̱ ciudad too' juu' ve'e du̱nu̱má̱jip, tum je̱ oorots je̱'e̱ ve'e. Ve'emts je̱'e̱ ve'e kye'ex ax jo'n je̱ ixu̱n juu' ve'e va'ajts tukke̱'xnajxp.
66021022	Ka'a a̱tse'e n'ix je̱ ma̱ja̱ tsapta̱jk, ku̱x je̱ Ma̱ja̱ Vintsá̱n, je̱ Nte'yam, juu' ve'e nu̱jom du̱ka̱'mika̱jxp, je̱'e̱ je̱ts je̱'e̱ pa̱ne'e yaktijp Carnero Onu̱k, yakvinja'vidup yakvintsa̱'kidupts je̱'e̱ ve'e je̱m nu̱jom ciudad ka̱jxm.
66021023	Je̱ ciudad, ka'ats je̱'e̱ ve'e vyinko̱pka je̱tse'e kyujajju̱t kyuta̱'kxju̱t je̱ aampa xa̱a̱j je̱ aampa po̱'o̱, ku̱x je̱ Nte'yam je̱ts je̱'e̱ pa̱ne'e yaktijp Carnero Onu̱k, je̱'e̱ je̱ mya̱jin ka̱jxta tse'e je̱ ciudad yakkujaj yakkutu̱'kx.
66021024	Je̱ jáyuda juu' ve'e íttap je̱ja naxviijnit itu̱ku̱jx van'it, yakkujajtap yakkuta̱'kxtapts je̱'e̱ ve'e, je̱tse'e je̱ naxviijnit yakkutojkpata̱jk du̱yakna̱jkxtat je̱m ciudad ka̱jxm je̱'e̱ je̱ y'o̱'yinda.
66021025	Ka'ats je̱'e̱ ve'e yak'aka̱'a̱t xu̱u̱ju̱n je̱ ciudad je̱ y'aka̱'a̱da; ka'a tse'e je̱m je̱ it kyo̱o̱'tsat.
66021026	Yaktuknu̱na̱jkxtap tse'e je̱ y'o̱'yin je̱ts je̱ vyintsa̱'kin pa̱n nu̱vinxu̱pe'e je̱ jayu cha̱a̱nada to'k it to'k naxviijn.
66021027	Ni je̱ vin'ita tse'e je̱m kyatá̱kat juu' ve'e ka va'ajtsap, ni ka'a tse'e pa̱n pa̱n jatye'e axa̱a̱'kp juu' jaty du̱toondup du̱ko̱jtstup, ni je̱'e̱ juu' ve'e je̱ jayu du̱vin'a̱a̱'ndup, je̱'e̱jyji ve'e tá̱kadap pa̱n pa̱n jatye'e je̱ xya̱a̱jta javyet je̱p libro ku̱jxp joma ve'e javyet je̱ xya̱a̱jta pa̱n pa̱n jatye'e xa̱'ma ka̱jx joojntykidinup. Je̱'e̱ pa̱ne'e yaktijp Carnero Onu̱k, je̱'e̱ts je̱'e̱ ve'e je̱ lyiibro.
66022001	Van'itts a̱tse'e je̱ ángeles xtuk'ix to'k je̱ ma̱ja̱ na̱a̱j juu' ve'e joojntykinyajkp, va'ajts tse'e tyukke̱'xnajxkú̱x ax jo'n je̱ cristaajl; je̱ Nte'yam je̱ts je̱'e̱ pa̱ne'e yaktijp Carnero Onu̱k, je̱ja joma ve'e je̱ kyutojku̱n tsu̱u̱jntku̱nda, jé̱jats je̱'e̱ ve'e je̱ ma̱ja̱ na̱a̱j cha̱a̱'n.
66022002	Je̱m too' kojkm juu' ve'e du̱nu̱má̱jip je̱ts je̱m ma̱ja̱ na̱pa'am, je̱m tse'e yee'k je̱ ku̱p juu' ve'e je̱ joojntykin du̱yajkp. Makme̱jtsk nax je̱'e̱ ve'e tya̱'ma vinjoojnt, vimpo̱'o̱ je̱'e̱ ve'e tya̱'ma. Je̱ts je̱ y'aajy, toompts je̱'e̱ ve'e je̱tse'e je̱ jayu yaktuktsó̱yat pa̱n nu̱vinxu̱pe'e je̱ naax je̱ kajpu̱n.
66022003	Ka'a tse'e je̱m y'ítu̱t juu' ve'e ko̱'o̱y nu̱ko̱tsa. Je̱mts je̱'e̱ ve'e ciudad ka̱jxm y'itta je̱ kutojku̱n tsu̱u̱jntku̱n joma ve'e cha̱a̱nada je̱ Nte'yam je̱ts je̱'e̱ pa̱ne'e yaktijp Carnero Onu̱k, je̱m tse'e vyinjávajadat vyintsa̱'a̱gajadat je̱ myutoompada je̱ myupa̱jkpada,
66022004	je̱m tse'e je̱ vyiijn je̱ y'aaj du̱'íxtat je̱tse'e je̱'e̱ je̱ xya̱a̱j javyet du̱jayé̱ptat je̱m vyimpó̱kkum.
66022005	Ka'a tse'e je̱m je̱ it cho'oat, ka'a tse'e je̱m je̱ ta̱'kxpa chó̱kjadat ukpu̱ je̱ aampa xa̱a̱j pa̱n pa̱n jatye'e je̱m tsa̱a̱nadap, ku̱x je̱ Nte'yam, je̱ Ma̱ja̱ Vintsá̱n, je̱'e̱ tse'e kujajjadap kuta̱'kxjadap. Yakmo̱'o̱dap tse'e je̱ jayu je̱ kutojku̱n je̱tse'e xa̱'ma ka̱jx yakkutojktinit.
66022006	Van'itts a̱tse'e je̱ ángeles xnu̱u̱jmi: ―Tyú̱vam xa ya̱'a̱ ve'e ya̱ ka̱ts. To'k aaj to'k jo̱o̱t tse'e yakjaanchjávat. Je̱ Ma̱ja̱ Vintsá̱n, je̱ Nte'yam, je̱'e̱ tse'e du̱vinma'yu̱nmo̱o̱yp je̱ y'ayook ko̱jtsnajxpata̱jkta, je̱'e̱ts a̱tse'e xke̱jxp je̱ts a̱tse'e je̱ jyayu ntuk'íxtat ntuknu̱jávadat pa̱n juu' ve'e tso̱jkji tónjup kó̱tsjup ―jidu̱'u̱mts a̱tse'e je̱ ángeles xnu̱u̱jmi.
66022007	Jidu̱'u̱m tse'e je̱ Jesucristo vya'añ: ―¡Tso̱jkji a̱tse'e nmiinnuvat! ¡Xo̱o̱n xa je̱'e̱ ve'eda pa̱n pa̱n jatye'e du̱kutyoondup je̱ Nte'yam je̱ kya̱ts je̱ y'ayook juu' ve'e javyet yap na̱k ku̱jxp!
66022008	A̱ts, je̱ Juan, n'ix nmo̱tu a̱ts ya̱'a̱ ve'e. Ku a̱tse'e n'ix nmo̱tu, van'itts a̱tse'e je̱ ángeles n'ukvinko̱xkteni juu' a̱ts ya̱'a̱ ve'e xtuk'ix je̱ts a̱ts je̱'e̱ ve'e ku̱nvinja'vi ku̱nvintsa̱'ki.
66022009	Ax jidu̱'u̱mts a̱ts je̱'e̱ ve'e xnu̱u̱jmi: ―Kadi ve'em mjátu̱ka. Je̱ Nte'yam xa a̱tse'e nmutuump nmupu̱jkp, ve'em ax jo'n miitse'e je̱ Nte'yam xmutonda xmupa̱kta jo'n, mits ma̱a̱t je̱ m'utsta je̱ m'ajchta je̱ts je̱ m'utsta je̱ mtsa̱'a̱da ma̱a̱t je̱ Nte'yam je̱ y'ayook ko̱jtsnajxpata̱jkta, nu̱jome'e pa̱n pa̱n jatye'e du̱kutyoondup juu' ve'e javyet yap libro ku̱jxp. Je̱ Nte'yam mits vinjava vintsa̱'a̱ga.
66022010	Xnu̱u̱jmivats a̱tse'e jidu̱'u̱m: ―Ka'a tse'e yu'uts xyak'ítu̱t je̱ Nte'yam je̱ kya̱ts je̱ y'ayook, je̱ ayook juu' ve'e javyet yap na̱k ku̱jxp, ku̱x tá̱mani je̱'e̱ ve'e je̱tse'e tyónju̱t kyó̱tsju̱t.
66022011	Je̱'e̱da pa̱n pa̱n jatye'e du̱toondup du̱ko̱jtstup je̱ kyo̱'o̱y je̱'e̱, va'an tse'e du̱jaa'któnda du̱jaa'kkó̱tsta je̱ kyo̱'o̱y je̱'e̱; je̱'e̱ pa̱n pa̱n jatye'e du̱toondup du̱ko̱jtstup je̱ tyu̱v je̱'e̱, va'an tse'e du̱jaa'któnda du̱jaa'kkó̱tsta je̱ tyu̱v je̱'e̱; pa̱n pa̱n jatye'e je̱ va'ajts aaj je̱ va'ajts jo̱o̱t du̱jaye̱jptup, va'an tse'e je̱ Nte'yam du̱jaa'kpana̱jkxta va'ajts aaj va'ajts jo̱o̱t.
66022012	Jidu̱'u̱m tse'e je̱ Jesucristo vya'añ: ―Amo̱tunaxta, tso̱jkji a̱tse'e nmiinnuvat, van'itts a̱tse'e to'k jado'k nmo̱o̱ynit juu' ve'e tukka̱daakju̱dup pa̱n vintso̱ ve'e du̱paa'ty du̱'ake̱e̱ga juu' ve'e tu̱du̱tonda tu̱du̱ko̱tsta o̱y ka o̱y.
66022013	A̱ts xa je̱'e̱ ve'e ku ve'e je̱ it cho̱o̱'ntk, á̱tsjyamts je̱'e̱ ve'e ku ve'e tyonká̱xju̱t kyo̱jtská̱xju̱t nu̱jom juu' jaty, a̱ts tse'e too'va̱jkp, a̱ts tse'e u̱x'o̱o̱k, a̱tsts je̱'e̱ ve'e ax jo'n je̱ A je̱ts je̱ Z ―jidu̱'u̱m tse'e vya'añ.
66022014	Xo̱o̱n xa je̱'e̱ ve'eda pa̱n pa̱n jatye'e je̱ vyit tu̱du̱pojpo̱o̱'pada, ve'emts je̱'e̱ ve'e y'o̱'yixjadat je̱tse'e du̱ja̱'kxtat je̱ ku̱pu̱ta̱a̱jm juu' ve'e je̱ joojntykin du̱yajkp je̱tse'e tyá̱kadat joma ve'e je̱ ciudad je̱ y'aka̱'a̱da.
66022015	Myujékumadapts je̱'e̱ ve'e je̱ ciudad pa̱n pa̱n jatye'e axa̱a̱'kp juu' jaty du̱toondup du̱ko̱jtstup, je̱ maayvada, je̱ ko̱'o̱yyaa'yapta, je̱ yakjayu'o̱o̱'kpada, pa̱n pa̱n jatye'e du̱vinja'vidup du̱vintsa̱'kidup juu' ve'e ka je̱ Nte'yamap, pa̱n pa̱n jatye'e du̱tso̱jktup je̱ taay je̱tse'e tyaayiduva.
66022016	Van'itts a̱tse'e je̱ Jesús xjaa'knu̱u̱jmi: ―A̱ts, je̱ Jesús, ta̱ a̱tse'e je̱ n'aangeles nkex je̱tse'e a̱ts je̱ njayu ya̱'a̱ du̱tuk'íxtat du̱tuknu̱jávadat. A̱tsts je̱'e̱ ve'e je̱ yakkutojkpa David je̱ tya̱a̱mt je̱ y'aa'ts, a̱tsts je̱'e̱ ve'e je̱ chaan je̱ kyo̱o̱j. A̱tsts je̱'e̱ ve'e ax jo'n je̱ ma̱ja̱ maatsa juu' ve'e ta̱'kxp matskp je̱tse'e ja̱pna pyítsum.
66022017	Jidu̱'u̱m xa ve'e vya'añ je̱ Espíritu Santo ma̱a̱t je̱ Jesucristo je̱ jyáyuda: ―Miinni to'k aaj. Pa̱n pa̱n tse'e du̱'amo̱tunajxp, va'an tse'e du̱va'añu̱: ―Miinni to'k aaj. Pa̱n pa̱n tse'e ta̱a̱tsip, va'an tse'e du̱miinni. Pa̱n pa̱n tse'e du̱tso̱jkp, va'an tse'e ve'emji du̱'uu'ku̱ je̱ tsoxk na̱a̱j juu' ve'e je̱ joojntykin du̱yajkp.
66022018	Nu̱jom pa̱n pa̱n jatye'e du̱'amo̱tunajxtup je̱ Nte'yam je̱ y'ayook juu' ve'e javyet yap na̱k ku̱jxp, nvaajnjidupts a̱tse'e jidu̱'u̱m: Pa̱n pa̱n xa ve'e du̱yaknu̱yojkip ya̱ ka̱ts ya̱ ayook, je̱ Nte'yamts je̱'e̱ ve'e pa̱'mu̱xjup je̱ tsaachto'nu̱n juu' ve'e javyet yap na̱k ku̱jxp.
66022019	Je̱ts pa̱n pa̱n tse'e du̱pa̱jkjip juu' ve'e javyet yap na̱k ku̱jxp, pa̱jku̱xjup tse'e je̱ Nte'yam je̱'e̱ je̱ xya̱a̱j juu' ve'e je̱p libro ku̱jxp joma ve'e javyet je̱ xya̱a̱jta pa̱n pa̱n jatye'e xa̱'ma ka̱jx joojntykidinup, ka'ats je̱'e̱ ve'e y'ítu̱t je̱m kunuu'kx ciudad jo̱o̱tm. Je̱ libro joma ve'e je̱ xya̱a̱j javyet y'itta pa̱n pa̱n jatye'e xa̱'ma ka̱jx joojntykidinup je̱ts je̱ ciudad, yaknu̱ko̱jtstup tse'e yap na̱k ku̱jxp juu' a̱tse'e njaayp.
66022020	Je̱'e̱ pa̱n ya̱'a̱ ve'e du̱'ava'nip, jidu̱'u̱m tse'e vya'añ: ―Tyú̱vam xa je̱'e̱ ve'e, tso̱jkji a̱tse'e nmiinnuvat. Nay ve'emts a̱tse'e nvaampa: ―Amén. Miinni to'k aaj, Ma̱ja̱ Vintsá̱n Jesús.
66022021	Je̱ nMa̱ja̱ Vintsá̱namda Jesucristo, je̱'e̱ts miitse'e anañu̱joma mkunoo'kxjadap xa̱'ma ka̱jx. Amén.
