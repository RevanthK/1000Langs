40001001	Jesukrístu we̱a̱tri̱ ju̱ áiniawai. Tura ashí naṉkaamas ti uunt we̱a̱t Tawitcha nuyá̱ Aprajámsha ármiayi.
40001002	Kame Aprajáma uchirí̱ Isak. Tura Isaka uchirí̱ Jakup. Jakupa uchirí̱sha Jutá ni yachi̱ji̱a̱i̱.
40001003	Tura Jutá uchirí̱n Páresan tura Sarancha Tamar takusmiayi. Páresa uchirí̱sha Esrun, nuna uchirí̱sha Ram.
40001004	Nuna uchirí̱sha Aminiatáp. Nuna uchirí̱sha Nasun. Nuna uchirí̱sha Sarmun.
40001005	Sarmuna uchirí̱ncha Puásan Raap takusmiayi. Puasa uchirí̱n Uwitian Rut takusmiayi. Uwitia uchirí̱sha Isái.
40001006	Nuna uchirí̱sha úunt akupin Tawit. Uunt akupin Tawitia uchirí̱ncha Saramúṉkan Pitsawí takusmiayi. Pitsawísha emka Uríasa núwe̱yayi.
40001007	Saramúṉka uchirí̱ Rupuam. Nuna uchirí̱sha Apías. Nuna uchirí̱sha Asa.
40001008	Asa uchirí̱sha Jusapát. Nuna uchirí̱sha Juram. Nuna uchirí̱ Usías.
40001009	Usíasa uchirí̱ Jutam. Nuna uchirí̱ Akaas. Nuna uchirí̱ Esekías.
40001010	Esekíasa uchirí̱ Manasés. Nuna uchirí̱ Amun. Nuna uchirí̱ Jusías.
40001011	Jusíasa uchirí̱ Jekunías ni yachi̱ armia nuja̱i̱. Nui̱ Papirúnianmaya̱ aents Israer shuaran mesetja̱i̱ nupetkar Papirúnianam achirar júkiarmiayi.
40001012	Nu ukunmaṉka Jekuníasa uchirí̱ Saratiár akiiniamiayi. Tura nuna uchirí̱ Surupapír.
40001013	Surupapíra uchirí̱ Awiut. Nuna uchirí̱ Iriakím. Nuna uchirí̱ Ásur.
40001014	Asura uchirí̱ Satuk. Nuna uchirí̱ Akim. Nuna uchirí̱ Eriut.
40001015	Eriuta uchirí̱ Iriasár. Nuna uchirí̱ Matan. Nuna uchirí̱ Jakup.
40001016	Jakupa uchirí̱ Jusé Marí áishri̱ya nu. Marisha Jesusan takusmiayi. Nu Jesuska shuaran uwemtikkiartin asa Kristu tu anaikiamuiti.
40001017	Tuma asamtai Aprajámnumia̱ Tawitnium Jesusa we̱a̱tri̱ katurse áiniawai. Tawitniumia̱sha Papirúnianam jukimiunma nui̱sha katurse we̱a̱t áiniawai. Papirúnianam jukimiunmaya̱sha Krístunam ataksha katurse áiniawai.
40001018	Jesukrístu akiiniamu jú̱nis ámiayi. Ni nukurí̱ Marí Juseja̱i̱ anajmanairuyayi. Tura tsaníatsa̱i̱ṉ Yusa Wakaní̱ ajaprumtikiamiayi.
40001019	Ajaprukmataisha Jusé Marin iniatsá̱a̱tsuk nin ajapatniun enentáimpramiayi. Tura tí peṉker túrin asa aya iniaisatniun wakerimiayi aents nékainiatsa̱i̱ṉ.
40001020	Nuna tu enentáimia pujái̱ mesekranam Yusa suntari̱ tarí ipiatkámiayi. Tura chicharuk «Juseá, ame we̱a̱trum Tawitchakait. Tuma asam Mariji̱a̱i̱ nuatnaikiatin ashamkaip. Uchin takustatna nuka Yusa Wakaní̱niuiti.
40001021	Uchin áishmaṉkan takustatui tura nuna naari̱ JESUS anaikiattame. Ashí ni shuari̱n ni tunaarí̱ya̱ uwemtikrartin asa Jesus anaikiatniuiti» tímiayi.
40001022	Yus ni etserniuri̱ji̱a̱i̱ yaunchu timia nu uminkiati tusa nu túrunamiayi. Ju̱na áamtikramiayi.
40001023	«Nuwa̱ natsa ajapruktatui tura áishmaṉchin takustatui. Nuna náari̱sha Emanuér anainiaktatui.» Tu áarmaiti. Emanuérsha nu chichamnum «Yus iiji̱a̱i̱ pujuwiti» tawai.
40001024	Jusesha mesekramsúa shintiar Yusa suntari̱ timia núnisaṉ Marin nuatkamiayi.
40001025	Tura uchin takatsa̱i̱ṉ tsaniṉchamiayi. Tura áishmaṉchin takusmatai Jesus tu anaikiamiayi.
40002001	Jutá nuṉkanam Piriṉnum nui̱ Jesus akiiniamiayi. Nui̱sha nú nuṉka akupniúri̱ Irutisauyayi. Akiiniamtai ti neka apach etsa̱ tatainmaani̱ya̱ Jerusaréṉnum táarmiayi.
40002002	Taar inintruiniak «¿Israer shuara úunt akupniuri̱ tui̱ akiiniait? Etsa̱ tatainmaani̱ pujaati ni yaari̱ wainkiamji. Tura tikishmátratai tusar winiaji» tiármiayi.
40002003	Irutis nuna antuk nusháa enentáimpramiayi. Tuma asamtai ashí Jerusaréṉnumia̱ shuarsha antukar nusháa enentáimprarmiayi.
40002004	Irutis nuikia ashí Yúsnan pujurniu úuntri̱ncha tura yaunchu akupkámun jintinniuncha untsukarmiayi. Tura Kristu ¿tu akiiniatniuya?
40002005	Tutai chichainiak «Jutá nuṉká nui̱ Piriṉnum akiiniatniuiti. Yaunchu Yúsnan etserin tu áaruiti.
40002006	“Jutá nuṉkanam Piriṉnum peṉké náakmachuka áchattawai. Warí nuyá̱ Úunt Akupin winittiawai. Ni ashí Israer shuaran, Wí shuar ásarmatai péṉker wáinkiartatui” tawai Yus.» Tu tiármiayi.
40002007	Nuna tuíniakui Irutis ti neka apachin ú̱saṉ urutía yaa emka wainkiamarum tusa aniasarmiayi.
40002008	Nuyá̱ Piriṉnum akupeak «Nui̱ werum uchi péṉker inintrúsrum wáinkiatarum. Tura wainkiarum ujatkatarum. Wisha werin tikishmátutaj» tímiayi.
40002009	-
40002010	Uunt akupin Irutis nuna tutai ti neka apach jíinkiarmatai yaan etsa̱ tatainmaani̱ pujuinia wáinkiarmia nú yaa tuke eem wémiayi. Tura yaan wáinkiar imiá naṉkaamas tí warasarmiayi. Tura nú yaa uchi pujumia nui̱ neka apachin ejeniarmiayi.
40002011	Je̱á̱ waya̱war uchincha ni nukurí̱ Mariji̱a̱i̱ wáinkiarmiayi. Tura uchin tikishmátrarmiayi. Nuyá̱ ni eṉketái̱ri̱ya̱n jusa kurincha, mira kuṉkuinniasha, chíkich kuṉkuinniasha súsarmiayi.
40002012	Nuyá̱ mesekranam Yus «Irutisai̱ni̱ waketkirap» tutai chíkich jintianmaani̱ waketkiarmiayi.
40002013	Ti neka apach waketramtai Yusa suntari̱ Jusen mesekran ipiatkámiayi. «Nantakim uchi ni nukurí̱ji̱a̱i̱ Ejiptunam jukim pisarta túram nui̱ pujusta. Irutis uchin mátaj tusa e̱a̱ktatui. Tura ukunam aṉkant ajasmatai ujaktájme» tímiayi.
40002014	Tutai Jusé kurat shintiar nú káshik uchincha nukurí̱ji̱a̱i̱ Ejiptunam jukimiayi.
40002015	Irutis jáatsa̱i̱ṉ nui̱ pujusármiayi. Ejiptunam pujusmatai Yus yaunchu timia nu uminkiamiayi. Iis, Yúsnan etserin aak tímiayi «Ejiptunmaya̱n winia Uchirun untsukmajai.» Tu áarmiayi.
40002016	Irutissha ti neka apach nin anaṉka yajá waketran nekáa ti kajekmiayi. Ti kajek ashí áishmaṉchin Piriṉnumsha tura yantamach pujuarmia nunasha máwarat tusa akupkámiayi. Ti neka apach ujakmia nuna enentáimias ashí jimiará uwin takakun tura nú uchichin máwarat tusa akupkámiayi.
40002017	Nuka Yúsnan etserin Jirimías aarmia nu uminkiamiayi. Ju̱na áarmiayi
40002018	«Ramanam ti útainiak uur ajainiawai. Rakir ti utu asa atsaṉkrachminiaiti ni uchirí̱ jákarmatai.» Tu áarmiayi.
40002019	Tura Ejiptunam Jusé tuke nui̱ pujan Irutiska jákaiti tusa Yusa suntari̱ mesekranam ujaak
40002020	«Uchin mátaj tiarmia nuka kaji̱ṉkiáru áiniawai. Yamaikia ataksha uchi ni nukurí̱ji̱a̱i̱ jukim Israer nuṉkanam waketkitia» tímiayi.
40002021	Tutai Jusé nantaki̱ uchincha nukurí̱ji̱a̱i̱ jukí̱ Ejiptunmaya̱ Israer nuṉkanam waketkimiayi.
40002022	Túrasha Irutisa uchirí̱ Arkiráu Jutanam úunt akupin ajasún nekáa nui̱ wétinian arankámiayi. Mesekranmasha ujakma asa nui̱ pujutsuk Kariréanam wémiayi.
40002023	Nui̱ jeá Nasarétnum pujusmiayi. «Nasarétnumia̱ átatui» Yúsnan etserin yaunchu tu etserkamu nuja̱i̱ uminkiamiayi.
40003001	Nuyá̱ imiakratin Juaṉ Jutá shuar atsamunam etserki̱ támiayi.
40003002	«Ené enentáimia ajastarum. Tsawant ishichik ajasái Yus ju̱i̱ akupin ajastin.» Tu etserkamiayi.
40003003	Nú Juáṉkan yaunchu Yúsnan etserin Isayas ju̱na áarmiayi «Shuar atsamunam aents untsumui. Untsumuk “Atumí enentái̱ Uuntá jinti̱ iwiarturtarum tura naka awajsatarum” tawai.» Tu áarmiayi.
40003004	Nu Juaṉsha kamiyu ure najantramun entsauyayi. Emenmamkesha nuapeyayi. Tura yutai̱ titikriátsnasha chiniji̱a̱i̱ yúuyayi.
40003005	Tura Jerusaréṉnumia̱ shuarsha tura ashí Jutanmaya̱ shuarsha Jurtannum matsamiarmia nú shuarsha mash Juáṉkan tariarmiayi ni chichame̱n anturkatai tusar.
40003006	Tura ni yajauch túramuri̱n paant etserkarmatai Juaṉ Jurtannum imiainiarmiayi.
40003007	Juaṉsha untsurí Pariséuncha Satuséuncha imiatti tusa wininian wainiak chicharainiak «Napia ániutirmincha ¿ya atumniasha ti asutniátniunmaya̱ uwempratniuncha ujatmákmarum? Asutiátin tsawant ishichik ajasái.
40003008	Tuma asamtai ené enentáimia ajasuitkiurmeka péṉker wekaamurmiji̱a̱i̱ paant iniakmastarum.
40003009	Atumsha “Iikia Aprajám weaitji” tu enentáimtumasairap. Nuja̱i̱ uwemprashtatrume. Yus wakerakka ju̱ kayan Aprajáman tiraṉki̱ najankainti tímiayi.
40003010	Numi ajaktinia áintsaṉ kampuwá̱ri̱n jacha atuttsamuiti. Tura ashí numi péṉker nereatsna nuka ajakar jinium apeamu ártatui.
40003011	Wikia átum ené enentáimiá ajasákrumin aya entsaja̱i̱ṉ ímiajrume. Antsu winia úkurui̱ winiana nuka péṉker awajtámsataj tusa imiantinia ánis tura jía ánis Yusa Wakaní̱n eṉketramprattarme. Wiji̱a̱i̱ naṉkamantu asamtai wikia tsuntsumpruán ni sapatrí̱nkisha atitrachminiaitjiai.
40003012	Arusa nere̱ja̱i̱ túruinia áintsaṉ átatui. Awa̱jtiutairi̱n achikiuiti tura nuja̱i̱ saepe̱n awa̱jtittiawai. Tura nere̱n péṉker ikiustatui antsu saepe̱nka jinium apeattawai. Nu jisha tuke kaji̱nchaiti.» Tú timiayi Juaṉ.
40003013	Nuyá̱ Jesus Kariréanmaya̱ winis Jurtannum támiayi Juaṉ imiatti tusa.
40003014	Juaṉsha árantak chicharmamuk Jesusan chicharuk «Ame nekaska winia imiatminiaitiatmesha ¿urukamtai winiasha tarutnium?» tímiayi.
40003015	Tura Jesus chichaak «Tsaṉkatrukta yamaikia. Núnisrik ashí nekas túratniua nu umirkatniuitji» tutai Juaṉ iniaisámiayi.
40003016	Tura Jesus ímia ni nuya̱i̱k entsaya̱ jiinkiai̱ nayaimpⁱ uranmiayi. Tura Yusa Wakaní̱ yámpitsa núnin Jesus táarun wainkiamiayi. Tura Jesusai̱ ekemsamiayi.
40003017	Túramtai nayaimpinmaya̱ Yus chicháa antukamiayi «Ju̱ka winia Uchiruiti. Ti aneamuiti. Ti shiir enentáimtajai» tímiayi.
40004001	Nu túrunamtai Yusa Wakaní̱ Jesusan iwianchji̱a̱i̱ nekapmamtiksattsa aents atsamunam jukimiayi.
40004002	Nui̱ kuaraintia tsawant káshisha tsawai̱sha yurumtsuk pujak tsukarmiayi.
40004003	Nui̱ iwianchi uuntri̱ Jesusan nekapsataj tusa tarí chichaak «Nekas Yusa Uchirí̱nkiumka ju̱ kaya apatuk najanata» tímiayi.
40004004	Tutai Jesus chicharuk «Yus Papinium áarmaiti “Aents aya apatkuja̱i̱ṉ iwiaaku pujuschamniaiti. Antsu Yus táman enentáimtuiniak nekas iwiaaku pujusártatui” tawai» tímiayi.
40004005	Tutai iwianchi uuntri̱ Jerusaréṉnum jukí̱ Yusa Uunt Je̱e̱ taṉkiri̱ pakarí̱n iwiak
40004006	«Nekas Yusa Uchirí̱nkiumka ju̱yá̱ akaikim iniaata. Kame Yus Papinium áarmaiti “Yus ni suntari̱n akatar akuptúrmakmatai kayanam ajiintsumni̱ṉ weṉkurmaktatui” tawai» tímiayi.
40004007	Tutai Jesus chicharuk «Núnisaṉ Yus Papinium áarmaiti “Ame úuntrum Yus «nekapsataj» tiip” tawai» tímiayi.
40004008	Ataksha iwianchi uuntri̱ naint yakí̱ wájakmanum iwiakmiayi tura nuyá̱ ashí nuṉkanmaya̱ péprun shiira nuna iniaktusmiayi.
40004009	Tura chicharuk «Winia tikishmátrurakminkia ju̱na mash amastatjai.»
40004010	Tutai Jesus chichaak «Werumta iwianchi uuntri̱yá. Yus Papinium aarma awai “Ame Úuntrum Yusak tikishmátrata tura Niṉki shiir awajsata” tawai» tímiayi.
40004011	Tutai iwianchi uuntri̱ Jesusan ikiuak wémiayi. Túramtai Yusa suntari̱ tariar atsumamuri̱n súsarmiayi.
40004012	Juaṉ sepunam eṉketui táman antuk Jesus Kariréanam wémiayi.
40004013	Tura Nasarétnum pujutsuk Kapernáumnum we pujusmiayi. Kapernáumsha Kariréa antumiaṉka kaanmatkari̱n pujumiayi. Tí yaunchusha Jakupu uchirí̱ Sapurúncha tura Neptarísha nu nuṉkanak nui̱ pujustaitsar achikiáruyayi.
40004014	Jesus nuna túramtai yaunchu Yúsnan etserin Isayas aarmia nu uminkiamiayi. Ju̱na áarmiayi
40004015	«Sapurúncha Neptarísha nayantsanam tíjiu̱ch Jurtan amaini̱ni nuṉkan achikiármiayi. Nuka Kariréaiti Israer shuarcha matsatainia nui̱.
40004016	Nu aents kiritniunam pujuiniayataṉ ti tsáapninian wáinkiarmiayi. Jákatniunam pujuiniai̱ tsáapin tsáapnirmiayi.»
40004017	Nuyá̱ Jesus étseruk «Yajauch túrutairam nekas enentáiji̱a̱i̱ enentáimsarum iniaisarum iwiarnartarum. Nayaimpinmaya̱ akuptai̱ tsawant jeatémayi» tímiayi.
40004018	Jesus Kariréa antumiaṉka kaanmatkari̱n wesa jimiará aentsun nuamtak yáchinniun wainkiamiayi. Chikichik Antresauyayi, chikitcha Semuṉnauyayi. Nu Semuṉ núnisaṉ Pítiur náartiniuyayi. Namakan achin ásar namakan nekaja̱i̱ naṉkíak yujarmiayi.
40004019	Nuna Jesus wáinkiar chicharainiak «Nemartustarum. Nemartakrumin yamái namak achia̱rmena nútiksanak shuar Yusna ártí tusan achin awajsatjarme.»
40004020	Tutai ni nekari̱n ikiukiar Nin nemariarmiayi.
40004021	Nuyá̱ ishichik wésaṉ ataksha nuamtak yachinniun wainkiamiayi. Jakupu Juaṉja̱i̱ mai̱ Sepetéu uchirí̱ ármiayi. Nisha kanunam eṉkemsar ni nekari̱n ni aparí̱ji̱a̱i̱ iwiarainiak pujuriarmiayi. Tura Jesus «Nemartusta» tutai
40004022	nu chichamaik kanuncha tura aparí̱ncha ikiukiar Jesusan nemariarmiayi.
40004023	Ashí Kariréanam Jesus Israer shuar iruntai̱niam etserki̱ wémiayi. Yus ju̱ nuṉkanam akupkatin chichaman etserkamiayi. Tura untsurí suṉkurja̱i̱ jáinian ashí tsuármiayi.
40004024	Ashí Siria nuṉkanam Jesus tsuákratman nekaawar ashí náṉkamas suṉkurja̱i̱ wáitin armia nuna Jesusan tsuarti tusa itiariármiayi. Ashí jáiniancha, najaimiancha, iwianchrukuncha, wáuruncha, emearuncha Jesus tsuármiayi.
40004025	Tura untsurí shuar Jesusan nemariarmiayi. Kariréanmaya̱sha, Tekapurisnumia̱sha, Jerusaréṉnumia̱sha, Jutanmaya̱sha, Jurtan amaini̱ya̱sha Jesusan nemariarmiayi.
40005001	Jesus untsurí shuar káunkarun wainiak nainnium waka nui̱ pujusmiayi. Tura ni unuiniamuri̱sha taar pujusármiayi.
40005002	Nuyá̱ Jesus jú̱nis unuiniamiayi.
40005003	«Atumí wakaní̱ atsumamu nekaamarum tí shiir enentáimsamniaitrume. Warí Yus akupeamuka atumniaiti.
40005004	Útutirmesha tí shiir enentáimsamniaitrume. Warí átum nekaska atsaṉkramu átatrume.
40005005	Péejchachitirmesha tí shiir enentáimsamniaitrume. Warí átum nuṉka sunastatrume.
40005006	Nekasa nuja̱i̱ métek túrutai̱n tsukamana tura kitiamana tímiatrus enentáimtatirmeka tí shiir enentáimsamniaitrume. Warí nuka tímiatrusrumek wainkiattarme.
40005007	Waitneṉkratniutirmesha tí shiir enentáimsamniaitrume. Warí nekaska átum waitnennartatrume.
40005008	Atumí enentái̱n imiatkincha ajasu asarum tí shiir enentáimsamniaitrume. Warí átum nekaska Yus wainkiattarme.
40005009	Itiurchat ámanum chícham iwiararum aṉkant awajkartintirmesha tí shiir enentáimsamniaitrume. Warí átumka Yusa uchirí̱nti tunattarme.
40005010	Nekasa nuja̱i̱ métek túrakrumin apapétmainiakuiṉkia tí shiir enentáimsamniaitrume. Warí Yus akupeamuka atumniaiti.
40005011	Wi shuar ajasu asakrumin wáitruiniak katsekramainiakuisha núnisaṉ apapétmainiakuisha tura náṉkamas chichartamainiakuisha tí shiir enentáimsamniaitrume.
40005012	Kame yaunchu Yúsnan etserin átumka atsarmin pujuarmia nunasha núnisaṉ túrawarmiayi. Tuma asamtai shiir enentáimsarum warastarum. Warí átumka nayaimpiniam ti shiir naṉkaamas péṉkera nuja̱i̱ akinkiáttarme» tímiayi.
40005013	«Átumka ju̱ nuṉkanam wee ana áintsaṉketrume. Túrasha wéeyaitiatrum jeakchaitkiuṉka míchuiti. ¿Nusha itiur yuámniak ati? Antsu ántraiti. Tuma asamtai a̱a̱ najatai tepet tusar aya ajapatniuiti.
40005014	Tura átumka ju̱ nuṉkanam shiripkia áintsaṉketrume. Kame nainniumka pepru úmkachminiaiti.
40005015	Núnisaṉ shiripik ekemákam eṉketáiniam eṉkeatniukait. Antsu yakí̱ sukuatsmek ashí je̱a̱nam ana nu paant atí tusam.
40005016	Núnisrumek atumsha Yusja̱i̱ péṉker túramu paant atí. Tura ashí aents nuna iisar nisha Yus Apan shiir awajsártatui» tímiayi.
40005017	«“Muisais akupkámuncha tura yaunchu Yúsnan etserin etserkarmia nuna ántar awajsattawai” turutiirap. Antsu nuna Wikia umiktaj tusan táwitjiai.
40005018	Nekasan tájarme. Ashí túrunatniua nu amúatsa̱i̱ṉ nu akupkámu ishichkisha yapajniáshtatui. Nayaimpisha tura nuṉkasha tuke amúatsa̱i̱ṉ nu akupkámusha amuukashtatui.
40005019	Nu asamtai shuar chikichik akupkámun, yúpichuch ana nunaksha, umirchakka tura chíkich shuaran umirkashtinian unuiniakka Yus nekas akupin paant ajastatna nui̱ nú shuar uunt áchattawai. Antsu ashí shuar akupkámun umíana nu tura chíkich shuaran umirkatniun unuiniana nusha Yus nekas akupin paant ajastatna nui̱, nu shuarka uunt átatui.
40005020	Tuma asamtai Yus akupeamunam pachinkiataj tákumka Pariséuja̱i̱ naṉkaamas tura akupkámu jintinniuja̱i̱ naṉkaamas eseera wekasatniuitrume» tímiayi.
40005021	«Yaunchu tiniu armia nu ántichukaitrum “Maṉkartuawairap. Maṉkartana nuka asutniátniuiti” tiniu ármiayi.
40005022	Tura Wisha tájarme, shuar ni yachi̱n aya kajerakka nusha asutniátniuiti. Ni yachi̱n kátsekea nuka akupniúnam junaktiniaiti. Tura ni yachi̱n “netsé” tákuṉka jinium akupnákminiaiti.
40005023	Tuma asamtai Yus susataj tusam wakerakum tura ame yátsum ámin itit enentáimturman enentáimpramka
40005024	súamu nui̱ ikiuakum emka ame yátsum werim niji̱a̱i̱ iwiarata. Túram waketkim Yus súam nu susata.
40005025	Shuar úuntnum júramkuiṉkia jíntiaṉ wesam niji̱a̱i̱ iwiarata úuntnum ejetamtsa̱i̱ṉ. Túrachakminkia úuntnum surutmaktatui tura nisha suntarnum surutmaktatui nuyá̱ sepunam eṉketmattawai.
40005026	Tura nekas tajai nui̱ eṉkemámka ashí akí akikmá ajachkumka jíinkishtatme» tímiayi.
40005027	«Yaunchu tiniu armia nu ántichukaitrum “Tsanirmawaip.”
40005028	Tura Wisha tájarme, shuar nuwa̱n iis wakerukka ni enentái̱n tsanirmayi.
40005029	Tuma asamtai ame ji̱misha untsuurumetiat tunaanum aju̱nmármin awajtamkuiṉkia ukuinkiam yajá ajapata. Warí, takamtsuk péṉkerak jinium esaatniuja̱i̱ṉkia aya̱shmi muchitmari̱ chikichik emeṉkáktin timiá péṉkeraiti.
40005030	Ame uwejmesha untsuurumetiat tunaanum aju̱nmármin awajtamkuiṉkia tsupikiam yajá ajapata. Warí, takamtsuk péṉkerak jinium esaatniuja̱i̱ṉkia aya̱shmi muchitmari̱ chikichik emeṉkáktin timiá péṉkeraiti.
40005031	Núnisaṉ yaunchu tiniu ármiayi “Shuar ni nua̱ri̱n ajapatniun wakera nuka papí najana susati.”
40005032	Tura Wisha tájarme, shuar ni nua̱ri̱n tsanirmachun ájapeakka nuwa̱n tsanirmamtikiaiti. Tura ajapamuja̱i̱ nuatnaiyakka nuka tsanirmaiti.
40005033	Núnisaṉ yaunchu tiniu ármiayi “ «Yusa naari̱ pachisan túrattajai» tákumka nekas takamtsuk umiktiniaitme.”
40005034	-
40005037	Tura Wisha tájarme, áyatik “Ee” tákumka tura “Atsá” tákumka wáitrutsuk nuke titiá. Támena nu nekas umiktaj takum ame nú arant pachistiniaitkiumka nuka yajauchiti, iwianchniumia̱iti. Ti nekas tajai tusam nayaim pachischatniuitme. Nuka Uunt Yus pujutainti. Nuṉkasha pachischatniuiti Yusa tarimtairi̱ asamtai. Jerusaréṉsha pachischatniuiti Úunt Akupin pujutai̱ nui̱ asamtai. Muukmesha pachischatniuitme. Chikichik intiashkesha pújusha mukusasha awajsachminiaitme. Áyatik nekasa nu páchitsuk titiá.
40005038	Yaunchu tiniu armia nu ántichukaitrum “Shuar mánikiar ji̱ apujtúkka nisha apujtúktiniaiti. Tura nai̱ akarkásha ni nai̱sha akarkatniuiti.”
40005039	Tura Wisha tájarme, yajauch shuar taritrairap. Antsu ame yapimin ijiutmamtai aatú yapimsha tsaṉkatkata.
40005040	Tura pushirmin jurutrámkitiaj tákuisha sakurmesha susata.
40005041	Tura kijincha chikichik kirumitruk jurutkitia túramkui ámeka jimiará kirumitru ejeeta.
40005042	Seatmana nu susata. Ikiatmakuisha páchitsuk ikiasta.
40005043	Núnisaṉ tiniu armia nu ántichukaitrum “Ame shuarum aneata tura nemasrumka kajerkata.”
40005044	Tura Wisha tájarme, nemasrum aneetarum. Yajauch chichartamna nusha shiir awajsata. Nakitramana nusha nawamkata. Tura katsekramainiana nu tura yajauch awajtámainiana nusha Yus áujtusarta.
40005045	Atumsha nu túrakrum atumí Aparí̱ nayaimpiniam pujana nu túrana áitkiasrumek túrarme. Iistá, Yus yajauch shuarnumsha péṉker shuarnumsha tsáapin awajmatkiatsuk. Núnisaṉ yumincha yajauch shuar pujuiniamunmasha péṉker shuar pujuiniamunmasha yútumtiktsuk.
40005046	Aya atumín anenmainia nuke aneakmesha ¿yaki akirmakat? Yajauch shuarsha nuna túrin áiniawai.
40005047	Aya áme yatsumek shiir chichakmeka ¿warí péṉkerak túram? Yus shuarchasha nuna túrin áiniawai.
40005048	Nu asamtai atumí Aparí̱ Yus nayaimpiniam pujana nuja̱i̱ métek ti péṉker átiniaitrume.
40006001	Ashí iimiainiai̱ṉ aya shuar íirsarti tusarum Yusna nu takasairap. Tu takaakrumni̱ṉkia Yus Apa nayaimpiniam pujana nu peṉké akirmákchattarme.
40006002	Nu asamtai shuar atsuma nu yaya̱kmeka ashí shuar ujakairap. Anaṉkartin ainia nuka iruntai̱nmasha tura pepru jintí̱ wekasasha ashí iimiainiai̱ṉ shiir túrajai tusar nuna túrin áiniawai. Ju̱nasha “péṉker túrawai” tu enentáimturarti tiniu ásar Yus akíatsa̱i̱ṉ aya tu enentáimturmaja̱i̱ṉ akinkiaruiti, nekas tajai.
40006003	Antsu atsumainia nu ame yaya̱kmeka ú̱kam túrata. Yaaksha núnaka nekaashti.
40006004	Ú̱kam túrakminkia ame Apa Yus ú̱kman wáiniua nu akirmáktatui.
40006005	Atumsha Yus áujeakrumsha ántar chichamtin ainia núnis áujsairap. Nu shuarka iruntai̱nmasha tura pepru jinti̱sha shuar íirsarti tusa wajakiar Yusan áujin áiniawai. Nekasan tájarme, Yus akíatsa̱i̱ṉ aya nú iismaja̱i̱ṉ akinkiaruiti.
40006006	Tura ame Yus áujeakmeka amek kanutairmin waya̱m waiti epemim nui̱ ame Apa Yus áujsata. Nuyá̱ ame Apasha wáinchamunam pujá asa ame túramun wáitmak akirmáktatui.
40006007	Yus áujeakmesha ántram atak awaiṉkim nuke áujsaip. Israer shuarcha ainia nuka “Esaram áujeakuiṉkia Yus anturtuktatui” tu enentáimiainiawai.
40006008	Niji̱a̱i̱ métek ajasáirap. Átumka seatsrumni̱ṉ Yus Apa átum atsumamun nékawai.
40006009	Nu asamtai Yus áujkuram jú̱nis títiniaitrume. “Ii Aparí̱ Yus, nayaimpiniam pujamna nu, ii Aparí̱nme. Ame náarmincha shuar ántar pachischarti.
40006010	Ashí aentsnum ame akupkatin tsawantrum wari jeatí. Ame wakeramuram nayaimpiniam umikma ana núnisaṉ ju̱ nuṉkanmasha uminkiati.
40006011	Aparu ii yurumkari̱ ashí tsawant amasta.
40006012	Tura ii nemasri̱ tsaṉkureajnia núnismek Aparu, ii yajauch túrutai̱ tumashri̱sha tsaṉkurkarturta.
40006013	Tunáa wakerukmin nekapratniunmaya̱ tsaṉkamkartukaip. Antsu ashí yajauch túratniunmaya̱ iin aṉkant awajkartusta. Tuke ashí aents akupkámniaitme. Núnisam Amesha tuke ti kakarmaitme. Tura tí shiiraitme. Tuma asakmin seaji. Nuke atí.”
40006014	Amesha chíkich shuar yajauch awajtamka nu tsaṉkureakminkia Yus Apa nayaimpiniam pujana nu amincha tsaṉkurtámprattawai.
40006015	Tura chíkich tsaṉkureachkumni̱ṉkia Yus Apasha ame yajauch túrutairmin tsaṉkurtámprashtatui.
40006016	Ijiarmárum Yus áujkurmesha wake mesekrum susuntrairap. Anaṉkartin shuar chíkich shuar “ijiarmáiti” tu enentáimtursarti tusa tuma áiniawai. Nekasan tájame, Yuska akíatsa̱i̱ṉ aya nuja̱i̱ akikma áiniawai.
40006017	Antsu ámeka ijiarmámsha péṉker temashmaram péṉker jáupmitia.
40006018	Shuar ijiarmáiti tu enentáimturmasara̱i̱ṉ. Nuyá̱ ame Apasha wáinchamunam pujá asa ame ijiarmámun wáitmak akirmáktatui.
40006019	Ju̱ nuṉkanmaya̱ wariṉsha núkap ikiauṉkatin enentáimtusairap. Warí ju̱i̱ṉkia mash mamúatsuk tura ka̱ya̱sha ju̱yu̱mchakait núnisaṉ kasasha wayá̱ kasamtsuk.
40006020	Antsu nayaimpinmaṉka mash mamúatsui tura ka̱ya̱sha ju̱yu̱meatsui núnisaṉ kasasha kasamtsui.
40006021	Tuma asamtai nayaimpiniam nekaska wariṉsha ikiauṉkata. Nui̱ṉkia ikiauṉkamuram tui̱ ikiusmam nu enentáimtusam pujustatme.
40006022	Ame jí̱miji̱a̱i̱ tsáapin amiin waya̱mniaiti. Tuma asamtai ame ji̱mi péṉkeraitkiuiṉkia amiin tsáapin wayá̱ tuke tsáapniti.
40006023	Antsu ame ji̱mi yajauchitkiuiṉkia tsáapin amiin waya̱chmin asamtai tuke kiritin átatui. Núnisaṉ yajauchia nu wakerakmeka péṉkera nu ame enentáimiin waya̱chmin asamtai tuke kirit ajastatui. Nu kiritcha imiá yajauchiti.
40006024	Shuar jimiará úuntri̱n umirkatniun tujintiawai. Chikichan wakerak chikichnaka nakitrattawai. Chikichan umiruk chikichnaka umirkashtatui. Núnisaṉ átumka Yussha kuitcha mái̱mtek enentáimtustin tujintkiattarme.
40006025	Tuma asamtai tájarme, wariniak yuátaj wariniak umartaj tura wariniak entsartaj tusarum nuke enentáimsairap. Yus iwiaaku átinian amasu asa yurumkancha amaschamniakait. Tura ju̱ aya̱shniasha najana asa entsatáincha amaschamniakait.
40006026	Íiskuana chiṉkisha yurumkan arainiatsui, juuksha ikiuiniatsui. Túmainianak atumí Aparí̱ nayaimpiniam pujana nú Yusak ayurenatsuk. Atumsha chiṉkiji̱a̱i̱ naṉkaamaschakaitrum.
40006027	Nu arantcha ti enentáimkiurmesha ¿nuja̱i̱ ishichkisha ékemsarmeksha tsakartatrumek?
40006028	Nuikia ¿urukamtai entsartincha timiá enentáimprum? Iistá, kuku̱jsha takachuitiat tura najanchaitiat
40006029	tí shiirmach áiniawai. Yaunchu úunt akupin Saramúṉ ti shiir iwiarmamniuitiat kuku̱jia tímianchauyayi.
40006030	Iis, nupa̱ yamái tsakaawai tura kashin aents tsupikiar jinium epeenawai. Tuma ai̱ṉ Yus ti shiir áentseatsuk. Nuna tura asa atumniasha nú péṉker waitmakchattawak. ¿Urukamtai Yus nekas enentáimtatsrum?
40006031	-
40006032	Ju̱ nuṉkanam ana nu pachikiairap. Chíkich shuar Yusan nékainiatsna nu, wariṉ yuátajⁱ, umartajⁱ, entsartajⁱ nuna ti pachiniawai. Tura atumsha tu enentáimsarum weerap. Ame Apa nayaimpiniam pujana nu ame atsumamurmin nékawai.
40006033	Tuma asamtai Yusai̱ péṉker ana nusha tura Yus akupeamuri̱sha emka enentáimtustarum. Túrakrumni̱ṉkia atsumamurmin Yus patas suramsattawai.
40006034	Kashin átatna nuja̱i̱ itiurchat enentáimsairap. Kashinkia nusháa itiurchatri̱ji̱a̱i̱ tsawa̱rchattawak. Yamái tsawanta ju̱ja̱i̱ máakchakait.
40007001	Chikicha yajauchiri̱ ti enentáimtusairap. Núnisaṉ Yus atumí yajauchiri̱n iirtamsashtatui.
40007002	Chíkich wárik makutin enentáimkiumni̱ṉkia Yus núnisaṉ sumamtikramattawai. Tura ame chikicha túramuri̱ nekapmarmena nú nekapkaja̱i̱ṉ amincha nekapmarmattawai.
40007003	Tuma asamtai ¿itiurtsuk atumí ji̱i̱n numi eṉketna nuke íitskesha atumí yachí̱ ji̱i̱n tsuat eṉketusha wáintrum?
40007004	Ame ji̱miin numi tuke eṉketai̱sha ¿itiurtsuk ame yatsumi ji̱ya̱ tsuátan jurustájme tame?
40007005	Ántar shuará, ame yáiṉtaj tákumka emka ame ji̱miin numi eṉketna nu jusata. Nuyá̱ paant íistatme yatsumi ji̱n tsuat eṉketna nu jurustin.
40007006	Ti shiira nuka ya̱wá̱ súsashtiniaiti. Nuna nakitrar amincha esatmichartimpiash. Kuítrumsha kuchi súsashtiniaiti. Aya najatrachartatuak.
40007007	Yus seakrumin suramsattawai. E̱a̱krumka wainkiattarme. “Winiajai” tákurmin awa̱intiámattarme.
40007008	Seana núnaka suíniawai. E̱a̱na nuka wainiui. “Winiajai” tuinia núnaka awa̱iniawai.
40007009	Ame uchiram apatkun seatmakui ¿kayash súsaintiam?
40007010	Tura namakan seatmakui ¿napíash súsaintiam?
40007011	Nuikia átum yajauchitirmesha atumí uchirí̱ péṉker ana nu tuke súuchakaitrum. Nuna naṉkaamas nuikia seakrumni̱ṉkia atumí Aparí̱ nayaimpiniam pujana nu péṉker ana nuna suramsashtatuak.
40007012	Jú̱naka Muisaissha Yúsnan etserniusha akupénawai. “Chíkich ámin itiur túrutati tusa wakeram núnismek amesha métek túrata.” Tu akupénawai.
40007013	-
40007014	Waṉkaram jintia awai. Waya̱tniusha yúpichuchiti. Nui̱sha untsurí wáiniawai. Tura nusha meṉkakatniunam jeawai. Túrasha chíkich jintia awai. Nusha tsérerach asa itiurchataiti. Waya̱tniuri̱sha yupipitchiti. Nui̱ ishichik wáiniawai. Tura nusha iwiaaku pujustinnium jeawai. Tuma asamtai tuke iwiaaku pujustaj tákurmeka tsérerach jintianmaani̱ wetarum.
40007015	Aneartarum. Wáitruiniak “Wi Yúsnan étserjai” tuinia nu írunui. Pátatek murikiua áinis yúpichuch áiniawai tura ni enentái̱n nekas úunt ya̱wa̱ áinis áiniawai. Pátatek shiir chichainiawai tura ni enentái̱n yajauch piákuiti.
40007016	Atumsha túramuja̱i̱ nin nekaatniuitrume. Naranmaya̱ shui̱ya júukchamniaiti. ¿Tsachiksha kushiṉkiapen nerektatuak?
40007017	Núnisaṉ péṉker numia nu tuke péṉkeran nereatsuk. Tura yajauch numia nu yajauchin nereatsuk.
40007018	Péṉker numi yajauchin nereatsui. Núnisaṉ yajauch numi péṉkeran nereatsui.
40007019	Yajauch numi ajakar tsupirar jinium apeashtinkiait.
40007020	Tuma asamtai wáitrin ainia nuka túramuja̱i̱ nekanattawai.
40007021	Aya winia Apar nayaimpiniam pujana nuna wakeramuri̱n umirin ainia nuke Yus akupeamunam pachinkiartatui. Antsu chíkichka “Uuntá, Uuntá” turutainiayat nayaimpiniam jeachartatui.
40007022	Amuukatin tsawant jeamtai untsurí turutiartatui “Uuntá, Uuntá, ame náaram pachisar ashí nuṉkanam etserkachmakajⁱ. Ame náarmesha pachisar yajauch wakancha ji̱i̱ki̱ akupkámji. Núnisaṉ ame náaram pachisar aentsti tujintiamu túramji” turutiartatui.
40007023	Nui̱ chichainiakui “Peṉké nékachuitjiarme. Werumtárum. Aya yajauchitrume” títiatjai.
40007024	Shuar winia chichamprun antuk umirkaṉka nu shuar tí peṉker enentáimniuiti. Nisha ju̱ shuarja̱i̱ métekete. Je̱a̱ je̱a̱muk kayanam ukurmai.
40007025	Tura yumi ti yutuk entsa nujaṉkruamai tura nase ti kakaram umpuimiai. Túmai̱ṉ pukukachmai ni ukurmari̱ kayanam ukuamu asamtai.
40007026	Tura shuar winia chichamprun antuk umirtukchaṉka ju̱ shuara núnisaṉ enentáimchaiti. Je̱a̱ je̱a̱muk náikminiam ukurmai.
40007027	Tura yumi yutuk entsa nujaṉkruamai tura nase ti kakaram umpuimiai. Túmakui̱ je̱a̱ mash sa̱a̱naki̱ iniaamai» tímiayi Jesus.
40007028	Jesus nuna tinia amukmatai ashí shuar ti enentáimprarmiayi.
40007029	«Yusa kakarmari̱ji̱a̱i̱ unuitiamtsujik. Israer shuara jintinniuri̱nkia núnis unuiniainiatsui» tiármiayi.
40008001	Jesus muraya̱ támatai untsurí shuar Nin nemariarmiayi.
40008002	Nui̱ shuar tunamáru Jesusan jearin tikishmátramiayi. Tura chichaak «Uuntá, wakerakmeka tsuáramniaitme.»
40008003	Tutai Jesus uwejé̱ja̱i̱ antiṉ chicharuk «Wakerajai. Péṉker ajasta» tutai ni tunamármari̱ya̱ péṉker ajasmiayi.
40008004	Tura Jesus chichaak «Pai, peṉké etserkaip. Áyatik Yúsnan pujurniuí̱ iniakmamsam ashí shuar nekaawarti tusam Muisais timia nu susata» tímiayi.
40008005	Jesus Kapernáumnum waya̱mtai apachi suntara uuntri̱ Nin tarí
40008006	chicharuk «Uuntá, Winia uchir tampemar je̱á̱ tepes ti wait ajá tepawai»
40008007	tutai Jesus chicharuk «Ayu, wini̱n tsuartajai» tímiayi.
40008008	Takui̱ uuntri̱ chichaak «Uuntá, Ame ti naṉkamantu asam winia je̱a̱rui̱ waya̱chminiaitme. Áyatik “Péṉker ajasti” tákumni̱ṉ winia uchir péṉker ajatrústatui.
40008009	Iistá, winiasha akuptuiniatsuk tura wisha suntaran akupénatsjak. Ju̱na “Wetá” takui̱ wéawai. Tura chikichnasha “Winitiá” tutai winiawai. Tura takartinian “Ju̱ túrata” tutai umíawai» tímiayi.
40008010	Suntara uuntri̱ takui̱ Jesus «Ausha imiá shiiraitia» tu enentáimtak Nin nemarainian chicharainiak «Nekasan tájarme, Israer shuar Yusan tímiatrus enentáimtinian wáinkiachuitjiai.
40008011	Maa, yajaya̱ untsurí shuar Yus akupeana nui̱ jeawar Aprajámja̱i̱sha Isakja̱i̱sha Jakupja̱i̱sha iruntrar yurumáwartatui.
40008012	Tura Israer shuarsha Yusai̱ jeamnia áiniayat a̱a̱ kiritniunam ajapnawartatui. Nui̱ ti útkur tura tí waitsatin átatui» tímiayi.
40008013	Nuyá̱ Jesus suntara úuntri̱n chicharuk «Je̱e̱miin waketkitia. Nekas enentáimtursa asakmin uchiram péṉker ajatrámsattawai» tímiayi. Nu chichamtaik ni uchirí̱ péṉker ajatsamiayi.
40008014	Jesus Pitru je̱e̱n we Pitru tsatsarí̱n tsuemuja̱i̱ jaa tepan wainkiamiayi.
40008015	Tura ni uwejé̱n antiṉkiam tsué̱mun michatramiayi. Tura nuwa̱ nantakin ashí ajamsarmiayi.
40008016	Kashi ajasmatai yajauch wakantrukarun Jesusan itiariármiayi. Tura nu yajauch wakaní̱n chikichík chichamja̱i̱ chicharas ji̱i̱ki̱ akupiármiayi. Ashí jáiniancha tsuararmiayi.
40008017	Yúsnan etserin Isayas «Ii pimpirmári̱ncha ii suṉkuri̱ncha jurutrámkimiaji» yaunchu timia nu uminkiati tusa nu túrunamiayi.
40008018	Shuar untsurí Jesusan káutkarmatai «Entsa amain katiṉtai» tímiayi.
40008019	Nui̱ Israer shuara jintinniuri̱ Jesusan tarí chicharuk «Uuntá, Ame tui̱ wéam nui̱sha nemarsattajme»
40008020	tutai Jesus chichaak «Ku̱janchmasha ni pujutái̱ri̱n tura chiṉkisha pasuṉke̱n takakainiatsuk. Tura Wi Yusai̱ya̱itiatan tepestintrusha atsawai» tímiayi.
40008021	Nin nemarniusha chicharuk «Uuntá, emka winia aparun iwiarsan ikiutjai»
40008022	tutai Jesus chicharuk «Nemartusta. Wakannium jaka ainia nu nú jakanka iwiarsarti» tímiayi.
40008023	Nuyá̱ Jesus uunt kanunam eṉkemámtai ni unuiniamuri̱sha nemariarmiayi.
40008024	Nui̱ nase ti kakaram násenkui antumiaṉ ti tamparintin ajas entsa kanunam yaráná piákmiayi. Túmai̱ṉ Jesuska kanunam kanú eṉkemiayi.
40008025	Nuyá̱ ni unuiniamuri̱ sapijmiakar Jesusan ishintiainiak «¡Uuntá, waya̱ji uwemtikkiarturta. Jákartatji!» tiármiayi.
40008026	Tuíniakui Jesus chichaak «¿Urukamtai timiá ashamarum Yus enentáimtutskesha?» tinia wajaki̱ nasencha entsancha chicharkamiayi. Túram mash miyaaku ajasmiayi.
40008027	Nuna wáinkiar ni unuiniamuri̱ ti enentáimsar chichainiak «Ju̱sha ¿warí áentsuit? Nasesha entsasha Nin umirainiatsuk» tiármiayi.
40008028	Nuyá̱ Jesus entsá amaini̱ katiṉ Jataranam jeamiayi. Nui̱ jimiará shuar yajauch wakantruku jaka iwiartai̱nium matsamin Jesusan tariarmiayi. Mai̱ yajauch wakantruku ásar ti kajen ármiayi. Tuma asamtai nú jintianam yaaksha naṉkaamachu ármiayi.
40008029	Nisha Jesusan wáinkiar kakantar chicharainiak «¿Warí pujuram iiji̱a̱i̱, Jesusá, Yusa Uchirí̱a. Tsawant jeatsa̱i̱ṉ iin amukratkataj tusamek taum?» tiármiayi.
40008030	Nui̱ arant kuchi untsurí shushuṉmak yujarmiayi.
40008031	Yajauch wakancha Jesusan seainiak «Ji̱i̱ki̱ akupkartakmeka kuchiniam waya̱tin tsaṉkatkartukta» tiármiayi.
40008032	Tutai Jesus «Pai, wetarum» tímiayi. Yajauch wakancha shuara enentái̱ya̱ jíinkiar kuchiniam eṉkemáwarmiayi. Túramtai kuchi wáurkiar aráu̱ utsanamiayi. Nuyá̱ entsá iniaṉkar jakerarmiayi.
40008033	Kuchí wainniusha nuna ashamkar péprunam tseke wéarmiayi. Nui̱ jeawar ashí túrunamun etserkarmiayi. Yajauch wakantrukun péṉker ajasmancha etserkarmiayi.
40008034	Nuyá̱ ashí nú peprunmaya̱ shuar Jesusan iṉkiuṉtai tusar ashinkiarmiayi. Tura iṉkiuṉkar ni nuṉke̱ya̱ waketkiti tusar seawarmiayi.
40009001	Nuyá̱ Jesus kanunam eṉkemár antumiaṉ amaini̱ katiṉmiayi. Tura nui̱ ni pépruri̱n Kapernáumnum jeamiayi.
40009002	Nui̱ jeamtai shuar emearu jaan patak yanakin ejetiarmiayi. «Tsuártatui» nekas tu enentáimtuinia ásarmatai Jesus jaan chicharuk «Uchiru, kakaram ajasta. Ashí ame yajauch túramuram tsaṉkuramuiti.»
40009003	Takui̱ Israer shuara jintinniuri̱ yajauch enentáimprar «Ju̱ka Yusan ti yajauch chicharui» tiármiayi.
40009004	Tu enentáimiainian Jesus nekáa chicharainiak «¿Urukamtai imiá yajauch enentáimprum?
40009005	Túa imiá yúpichuchit. Shuara yajauch túramuri̱n tsaṉkuratin yúpichuchikiait. Tura emearu “Nantakim wekasata” títin yúpichuchikiait.
40009006	Wi Aents Ajasua núchakaitiaj. Ju̱ nuṉkanam Wi yajauch túramun asakátratniuitjiai. Wátsek, nu nekaatarum tusan ju̱na iniakmastatjai.» Nuna tinia emearun «Wajaktia, kanutairam jukim je̱e̱miin wetá» tímiayi.
40009007	Tutai emearusha nantaki̱ ni je̱e̱n wémiayi.
40009008	Tura nuna Yus kakarman shuaran susa asamtai ashí aents wáinkiar ashamkar Yusan shiir enentáimtusarmiayi.
40009009	Nuyá̱ Jesus wémiayi. Nui̱ wesa Mateun kuít juutainium pujan wainiak «Nemartusta» tímiayi. Tutai Matéu nuna ikiuak Jesusan nemarmiayi.
40009010	Nú ukunmasha Matéu je̱e̱n yurumuk pujái̱ untsurí yajauch armia nu Israer shuar káunkar Jesusa unuiniamuri̱ji̱a̱i̱ irunar yurumiarmiayi.
40009011	Pariséusha nuna iisar Jesusa unuiniamuri̱n aniasarmiayi «¿Urukamtia atumí Úuntri̱ṉkia kuitia achinja̱i̱sha tunaarinniuja̱i̱sha irunar yuruma?» tiármiayi.
40009012	Tura Jesus nuna antuk chicharainiak «Péṉker ainia nuka tsuákratniun atsumainiatsui. Antsu jainia nu tsuákratniun atsumainiawai.
40009013	Werum ju̱ aarma unuimiutarum “Murik maam Winia surusum nuja̱i̱ «máakete» tátsujai. Antsu waitnenkartutai̱n wakerajai.” Wikia “péṉkeraitjiai” tuinian untsuktaj tusan táchaitjiai. Antsu tunáa shuar ni enentái̱n yapaji̱áwarat tusan táwitjiai» tímiayi.
40009014	Nuyá̱ imiakratin Juaṉka unuiniamuri̱ Jesusan tariar aniniak «Iikia tura Pariséusha ¿urukamtai ijiarmainiajⁱ tura ame unuiniamurmeka ijiarmainiatsu?» tiármiayi.
40009015	Tutai Jesus aya̱k «Kame nuatmanum ipiaamu ainia nu nuatusha pujamunmaṉ ajakmárua núnisar ¿kúntuts pujusárminkiait? Túrasha tsawant jeattawai nuatu junaktin antsu nui̱kia ijiarmáwartatui.
40009016	Tarach mamur ja̱a̱nakmatai yamaram tarach anujtúkchatniuiti. Túramka nijiam yamaram tarachia nu sumpeak mamushan nuna naṉkaamas já̱a̱kchattuak.
40009017	Núnisaṉ nijiamanch yamái nawamu muits arutnum yarachminiaiti. Túramka karíak muítsan ijiakar ukarámniaiti. Antsu nijiamanch yamái nawamu yamaram muítsnum yaratniuiti. Nu túramka muitscha tura nijiamchisha mái̱ peṉker ártatui» tímiayi.
40009018	Jesus chicháa pujái̱ Israer shuara uuntri̱ Jesusan tarí tikishmátar chicharuk «Winia nawantur jarutkayi. Ame winim uwejmiji̱a̱i̱ antintrukakminkia nantaktiatui.»
40009019	Tutai Jesus ni unuiniamuri̱ji̱a̱i̱ wajakiar nin wéarmiayi.
40009020	Tura jintiá wenai̱ nuwa̱ tuse uwí numpá ájapeak wáitias pujú asa Jesusa úkuri̱ni̱ amayá̱ṉ ni pushiri̱n antiṉmiayi.
40009021	Áyatik ni pushiri̱n antiṉnaka péṉker ajastatjai tu enentáimpramiayi.
40009022	Nuna nekáa Jesus ayantár nuwa̱n chicharuk «Shiir enentáimprata, nawantru. Yus nekas enentáimtusu asam péṉker ajasume» tutai nu chichamtaik ni jáamuri̱ya̱ péṉker ajasmiayi.
40009023	Nuyá̱ Jesus uunta je̱e̱n jeamiayi. Tura nui̱ charaatum ajainiancha tura jakaan iwiarsatai tusar péeman umpuiniancha wainiak
40009024	chicharainiak «A̱a̱ jíintratarum. Nuwa̱chikia jákachai antsu aya kanarai.» Peṉké jakaan nékayat túratta nuna neka asa «aya kanarai» tímiayi. Takui̱ aents Nin wishikrarmiayi.
40009025	Tura nuna ashí ji̱i̱r Jesus je̱á̱ wayá̱ nuwa̱chin uwejnum achik inianteam nantakmiayi.
40009026	Nu túramu ashí nu nuṉkanam etsernarmiayi.
40009027	Nuyá̱ Jesus wéakui jimiará shuar ji̱ kusuru untsumki̱ pataatukarmiayi. «Uuntá, ii Uuntri̱ Tawit ame we̱a̱trum asamtai iin waitnenkarturta» tiármiayi.
40009028	Jesus je̱á̱ waya̱mtai ji̱ kusuru tariarmiayi. Tariaram Jesus aniasar «¿Ju̱na túramniaiti túrutrumek?» tímiayi. Nisha «Ee, Uuntá» tiármiayi.
40009029	Tuíniakui Jesus ni ji̱n antinkiar chicharainiak «Átum nekas enentáimtarmena núnisaṉ túrunati» tímiayi.
40009030	Nuja̱i̱ ji̱ péṉker ajasármiayi. Nuyá̱ Jesus «Etserkairap. Shuar peṉké nekaawara̱i̱ṉ» tímiayi.
40009031	Támaitiat jíinkiar Jesus túramun ashí nu nuṉkanam etserkarmiayi.
40009032	Kame nuya̱ṉka jiiniainiamunam muut iwianchrukun Jesusan itiariármiayi.
40009033	Tura Jesus yajauch wakaní̱n ji̱i̱rki̱ akuptúkam nu chichachu chichakmiayi. Ashí nuna iisar ti enentáimprar chichainiak «¡Yáunchusha Israernum ju̱ja̱i̱ métek túramu peṉké wáinkiachmaiti!» tiármiayi.
40009034	Antsu Pariséuka yajauch enentáimtuiniak chichainiak «Nu shuar iwianchi uuntri̱ kakarmari̱ji̱a̱i̱ yajauch wakaní̱n ji̱i̱ki̱ akupeawai» tiármiayi.
40009035	Jesus ashí péprunam we ni iruntai̱ri̱n wayá̱ uwempratin chichaman étseruk «Yus akupeana nui̱ eṉkemátarum» tu etsermiayi. Tura ashí najaimiayancha tura suṉkurja̱i̱ jáiniancha tsuámiayi.
40009036	Shuaran iisar murik wáinchatia núnis pimpikiar tura kúntuts pujuinia ásarmatai waitnentrarmiayi.
40009037	-
40009038	Nuyá̱ ni unuiniamuri̱n chicharainiak «Ju̱ aents Yus Chicham ujaktiniaitji Yus shuar ajasarat tusar. Nu takat ti núkap awai tura takarin ishichik áiniawai. Nu takatka júuktinia áintsaṉkete. Júuktin tsawant jeamtai takáu táasmatai takamtikin ujaktin átsuk takaun akupkat tusa. Atumsha núnisrumek Yus seatarum ni shuari̱n akupak aentsun júukarat tusarum» tímiayi.
40010001	Nuyá̱ Jesus tuse unuiniamuri̱n achik Yusa kakarmari̱n súsarmiayi yajauch wakaní̱n shuara enentái̱ya̱ ji̱i̱ki̱ akupkatniun. Núnisaṉ ashí suṉkurja̱i̱ jáinian tsuárartinian susamiayi.
40010002	Ju̱ áiniawai Jesus tuse unuiniamuri̱n achikiármia nu emka Semuṉ núnisaṉ Pítiur náartiniuyayi. Nuyá̱ ni yachi̱ Antres. Nuyá̱ nuamtak yáchintin Jakupusha Juaṉsha, Sepetéu uchirí̱ armia nu.
40010003	Nuyá̱ Jirip, Parturumí, Tumas, Matéu. Mateusha kuítian achiniuyayi. Arpeu uchirí̱ Jakupusha. Ripíu núnisaṉ Tateu náartiniuyayi.
40010004	Ásumpⁱ Semuṉsha nuyá̱ Jútas Iskariúti Jesusan ukunam surukmia nu. Nu tuse achikma ármiayi.
40010005	Nu tuse unuiniamuri̱n Jesus jú̱nis chicharak akupkarmiayi. «Israer shuarcha matsatmanum weerap. Samarianam weerap.
40010006	Antsu Israer shuar murikiua áinis Yusai̱ya̱ waakaru ainia nu weritiarum.
40010007	“Tsawant ishichik ajasái Yus jú̱ nuṉkanam akupin ajastin” tu etserki̱ wetarum.
40010008	Tunamárusha chíkich suṉkurja̱i̱ jainia nusha tsuartarum. Jakasha iniantkitiarum. Yajauch wakancha shuara enentái̱ya̱ ji̱i̱ki̱ awematarum. Nu túratin kuítchaja̱i̱ kakaram susamuitrume tuma asamtai atumsha ashí ántrarmek túratarum.
40010009	Kurisha ashí kuitcha jukiirap.
40010010	U̱yuncha jukiirap. Sapatcha tura ushukrustincha jukiirap. Antsu chikichik pushí jukitiarum. Takáu asakrumin yurumkan ajampramsartin áiniawai.
40010011	Péprunam jearmesha péṉker shuar wainkiarum nui̱ waya̱rum tuke nui̱ṉ pujustarum.
40010012	Nu je̱a̱nam waya̱msha “Ju̱ je̱a̱ shiir atí” titiá.
40010013	Nekas péṉker shuaraitkiuṉka shiir ajasárti. Antsu nu shuar péṉker itiarmachkuṉka shiir ajascharti.
40010014	Tura náṉkamsaṉ atumín awa̱intiámainiachkuiṉkia anturtamainiachkuiṉkia nuyá̱ jíinkitiarum. Nu shuar yajauch ásarmatai jiinkirum atumí nawe̱ya̱ nuṉka japimiarum ikiuktiarum. Ni tunaarí̱ aents nekaawarat tusarum túratarum.
40010015	Nu shuaran nekapsatin tsawant jeamtai Yus asutiáshtatuak. Sutumanmaya̱ tura Kumuranmaya̱ aentsnasha naṉkaamas Yus asutiáttawai nu shuaran» tímiayi.
40010016	«Aneartarum. Wisha murik ya̱wa̱num akupkátniua áintsanak akupeajrume. Tuma asamtai shiir nawamkartin áyatrum napi ti enentáimkia áintsarum anearum wetarum.
40010017	Yajauch shuarja̱i̱ aneartarum. Akupniúnam juramkiartatui. Israer shuar iruntai̱niam asutiámawartatui.
40010018	Winia ajasu asakrumin úuntnumsha tura nuyá̱ akupniúnmasha juramkiartatui. Núnisrum akupniúncha tura Israer shuarchancha winia chichamur ujaktatrume.
40010019	Tura akupniúnam surutmakakrumnisha wariniak títiaj tu enentáimprairap. Nui̱ uuntja̱i̱ chichaakrumin Yus títinian jintintrámattarme.
40010020	Nuiṉkia átum enentáimmiaja̱i̱ chichaschattarme antsu atumí Aparí̱ Yusa Wakaní̱ atumín chichamtikramsattarme.
40010021	Shuar ni yachi̱ncha máwarti tusa suruktatui. Apasha ni uchirí̱n surukartatui. Uchisha ni aparí̱n máwarti tusa surukartatui.
40010022	Tura Winia ajasu asakrumin mash muí̱jramkartatui. Tura tuke katsuntea nu uwemprattawai.
40010023	Kame tu péprunmaṉsha apapétmainiakuiṉkia chíkich péprunam pisartarum. Wi Aents Ajasuitjiai. Tuma asan nekasan tájarme, átum Israer shuar mashⁱ ujatsrumni̱ṉ wantinkiattajai.
40010024	Unuiniamuka nin unuiniana nuna naṉkaamaschaiti. Takarniusha ni uuntri̱ naṉkaamaschaiti.
40010025	Unuiniamuka nin unuinia nuja̱i̱ métek ajaska maak. Takarniusha ni úuntri̱ji̱a̱i̱ métek ajaska maak. Wátsek, Winia atumí úuntri̱n “Iwianchi uuntri̱ Pirsepú” turutainiakui ¡atumniasha nuna naṉkaamas yajauch turamtatui!
40010026	Tuma asamtai aentska ashamkairap. Ashí u̱kma nu paant nekanattawai.
40010027	Ishishmasan kiritniunam ujajrumna nu, tsawái̱ kakantrarum etserkatarum.
40010028	Aya aya̱shniak main ainia nu ashamkairap. Wakanin máchmin áiniawai. Antsu wakanmincha aya̱shmíncha mái̱mtek jinium emesramnia asamtai Yus nekas ashamkatarum.
40010029	Jimiará chiṉki peṉké ishichik kuitji̱a̱i̱ surukmin áiniawai. Túmaitiat Yus tsaṉkateachkuiṉkia nuṉká jaka iniainiatsui.
40010030	Ame intiashmisha mash nekapmarmaiti.
40010031	Nu asamtai ashamkairap. Warí átumka ti untsurí chiṉkiji̱a̱i̱ naṉkaamas péṉkerchakaitrum.
40010032	Ashí shuar ashí ímiainiai̱ṉ Winia natsantruiniatsna núnaka Winia Apar yakí̱ nayaimpiniam pujana nui̱ natsantrashtatjai.
40010033	Antsu shuar iimiainiamunam Winia natsantra núnaka Wisha yakí̱ nayaimpiniam winia Apar pujana nui̱ natsantrattajai.
40010034	Ashí shuar nawamnairar shiir matsamsarat tusan ju̱ nuṉkanam táwiti tu enentáimtursairap. Antsu wi támaj nuka shuar péṉker ajasármatai yajauch shuar nin nakitrartatui.
40010035	Tuma asamtai shuar ní apari̱niak nakitrattawai. Nawantri̱sha nekas ní nukuri̱niak nakitrattawai. Núnisaṉ najatí̱sha tsatsarí̱ ának nakitrattawai.
40010036	Tuma ásar shuarka ní shuari̱ji̱a̱i̱ṉᵏⁱ nemasrintin ártatui.
40010037	Shuar ni aparí̱n tura nukurí̱ncha Wiji̱a̱i̱ naṉkatus aneakka Wí shuar áchamniaiti. Núnisaṉ ni uchirí̱ncha tura nawantri̱ncha Wiji̱a̱i̱ naṉkaamas aneakka Winia unuiniamur ajastinniaka táasuiti.
40010038	Tura ashí wáitsatniun surimiatsuk ni krúsri̱n yanakí̱ jukí̱ nemartachkuṉka Winia unuiniamur ajastinniaka táasuiti.
40010039	Kame aya jú̱ nuṉkanam péṉker pujustaj tana nu ni iwiaakmari̱n emeṉkáktatui. Antsu Winia enentáimturuka ni iwiaakmari̱ji̱a̱i̱ itit nekapmamtsuna nu ni iwiaakmari̱n wainkiattawai.
40010040	Atumín itiarma nuka Winia itiarui. Tura itiarea nusha Winia akuptúkmia nunasha itiaawai.
40010041	Yúsnan etserin asamtai Yúsnan etserin itiaakka etserin akinkiáttana nuja̱i̱ métek akiktatui. Péṉker shuaran aya péṉker asamtai itiaakka péṉker shuarja̱i̱ métek akinkiáttawai.
40010042	Uchincha Wí shuar asamtai entsa michan shikirak susaṉka imiá nekas nusha akinkiáttawai» tímiayi Jesus.
40011001	Tura tuse unuiniamuri̱n Jesus tinia akupkar Nisha nú nuṉka péprunam we Yus Chichaman jintíak etserkamiayi.
40011002	Tura Juaṉ sepunam eṉkemas Kristu túramun antukmiayi. Antuk ni unuiniamuri̱n jímiaran Jesusai̱ akupkámiayi.
40011003	Tura Jesusan aniasar chicharainiak «¿Nekas ame Kristu Yus akupkámu tátinia núkaitiam. Kame chikichak nákastatajⁱ?» tiármiayi.
40011004	Tutai Jesus chichaak «Waketkirum ashí ántarmena nusha wáintrumna nusha Juaṉ ujaktarum.
40011005	Kusurúsha wáinmainiawai. Shutuapsha wekainiawai. Tunamárusha péṉker ajainiawai. Empekárusha ántuiniawai. Jákarusha nantainiawai. Tura kuítrinchanmasha uwempratin chicham ujakmaiti. Nu ujaktarum.
40011006	Túrasha yawe̱tsuk Winia tuke shiir enentáimturna nú shuar shiir átatui.» Jesus nuna tutai waketkiarmiayi.
40011007	Waketkiarmatai shuar káunkarun Jesus Juáṉkan pachis áujmatmiayi. «Shuar atsamunmasha ¿warí werimiarum? Pintiu nase umpuam atúu we ju̱ní̱ we ajana nuka ¿iistai tusarumek wémarum? Kame Juaṉka nú shuarchaiti.
40011008	Nuikia ¿warí werimiarum. Shuar péṉker iwiarmampra iistai tusarmek wémarum? Warí, péṉker iwiarmampraka uunta je̱e̱n pujuiniatsuk.
40011009	Nuikia ¿warí werimiarum. Yúsnan etserniuk werimiarum? Maa, túrachmashirum. Túrasha Juaṉka yaunchu etserniu naṉkaamas enentáimtustiniaiti.
40011010	Yaunchu Yus Papinium áarmaiti “Ame jintimín iwiarat tusan Winia akatrámurun amiin emka akupeajai.”
40011011	Nekasan tájarme, shuar imiakratin Juaṉja̱i̱ naṉkaamas uunt atsuwiti. Tuma ai̱ṉ Yus akupeamunam pachinia nu shuarnaka, nekasmianchancha, Juaṉja̱i̱ naṉkaamas shiir enentáimtustiniaiti. Tuma asamtai nui̱ pachinkiatin enentáimpratarum.
40011012	Kakaram shuarka imiakratin Juaṉ tamia nú tsawantnumia̱ Yus akupeamunam ti pachinkiatniun wakeruiniak kakarmaja̱i̱ pachinkiatniun enentáimiainiawai.
40011013	Juaṉ pujumia nú yaunchu ashí Yúsnan etserin armia nusha tura Muisais akupkámusha Yus akupin ajastinian etserkarmiayi.
40011014	Yaunchu Yúsnan etserin “Kristu táatsa̱i̱ṉ Irías tátiniaiti” tímiayi. Tura nekaatin wakerakrumka Juaṉ nu Iríasaiti.
40011015	Antuktin jeakrumka nekaatarum.
40011016	Ju̱ aentsnasha ¿wariji̱a̱i̱ métek nakumkataj? Uchiji̱a̱i̱ métek áiniawai. Ni ai̱ji̱a̱i̱ iruntrar nakurústaj táyataṉ chichainiak
40011017	“Námpera áinis nakurústaitsar peem umpuarji túrasha jantsemáchurme. Nuyá̱ iwiarsatniua áinis nakurústaitsar íwiareakur kantamtai̱ kantamáji túrasha átum útcharme” tuíniawai.
40011018	Atumsha núnisaitrume. Kame Juaṉ núkapka yurumtsuk úmutsuk wekaimiayi. Túmakui̱ átumka “Yajauch wakantrukuiti” tímiarme.
40011019	Nuyá̱ Wisha Aents Ajasan támajai. Tura yurumeakui tura úmakui “Ti yuruminiuiti tura ti nampenaiti. Ashí yajauch shuaran amikri̱nti” túrutrume. Wátsek, wi túramuja̱i̱ Yus nekas nékamu nekanattawai» tímiayi.
40011020	Nuyá̱ tujintiamun túramiania nú peprunmaya̱ shuaran pachis Jesus chicharkamiayi. Tuma ai̱ṉ nuyá̱ shuar ni enentái̱n yapaji̱ácharu asamtai chicharkamiayi.
40011021	«Kurasínnumia̱tiram tura Petsaitianmaya̱tirmesha aneartarum. Nui̱ aents tujintiamun ti túraitjiai. Tírunam Setunnumsha nu tujintiamu túramuitkiuiṉkia yaunchu ni enentái̱n yapaji̱áwara̱a̱yi. Túrawar kúntuts pujutai̱ pushin entsarar yuṉkunim ajakiara̱a̱yi.
40011022	Tura Wisha tájarme, nekapsatin tsawant jeamtai Yus atumín tí asuttiámattarme. Tírunmaya̱ shuaran naṉkaamas tura Setunnumia̱ shuaran naṉkaamas asuttiámattarme.
40011023	Tura atumsha Kapernáumnumia̱tirmesha ashí naṉkaamas naṉkamantu ajastin enentáimtumarme. Antsu jaka wait ajá matsamtai̱niam wétatme. Atumíin aents tujintiamun ti túraitjiai. Sutumanam nu tujintiamu túramuitkiuiṉkia nu pepru yamaisha tuke a̱a̱yi.
40011024	Tura Wisha tájarme, nekapsatin tsawant jeamtai Yus Sutumanmaya̱ aents naṉkaamas atumín asuttiámattarme.»
40011025	Nuyá̱ Jesus chichaak «Shiir enentáimtajme, Aparu, ashí nayaimpisha nuṉkasha úuntrinme. Tuma asam Ame túram nu tí unuimiaru enentáimtumainia nuyá̱ ú̱kuitme antsu uchichia áinis naṉkamantu enentáimtumainiatsna nú shuar paant awajtúsuitme.
40011026	Ame Aparu, núnis wakera asam túraitme.
40011027	Winia Apar ashí surusuiti. Wisha ni Uchirí̱ asamtai Winia nékarui. Tura chíkich Winia nekas nekarainiatsui. Yus Apancha Wiki nékajai. Tura Wi wakeraj nú shuaran winia Aparun paant awajtajai. Nu shuarsha winia Aparun nékainiawai.
40011028	Ashí pimpikniutirmesha itiurchat pujarmena nusha Winí̱ winitiárum. Túrakrumni̱ṉkia ayamtikrattajrume.
40011029	Wi kajechu asan tura péejchach enentáimin asamtai Winí̱ winirum unuimiártarum. Kame kijinian Wi súajrumna nu achikrum jukitiarum. Winia chichamur ántakrum umirtakrumniṉkia átum enentáimin ayamprattarme.
40011030	Waakaja̱i̱ nuṉká pukuak kuntujnum numi awantai̱ kijin áiniatsuk. Antsu Winia numi awantái̱ya núnis akuptajrumna nú túratniuka kijincha tura itiurchatcha asamtai yawe̱tkishtiniaiti. Kame kijinian Wi súajrumna nu wampuchiti» tímiayi Jesus.
40012001	Nuyá̱ Jesus ayampratin tsawantai̱ ajanmaṉ ajapéni̱ṉ naṉkaamamiayi. Ni unuiniamuri̱sha tsukarar trikiu neren maju̱sar yukamakia wéarmiayi.
40012002	Pariséu shuarsha nuna wáinkiar Jesusan aniasarmiayi «Iistá, ame unuiniamuram ayampratin tsawantai̱ túratin surimkiamua nuna túruiniawai.»
40012003	Tutai Jesus chichaak «Yaunchu úunt akupin Tawitcha tura nemarniusha tsukamainiak túrawarmia nu ántichukaitrum.
40012004	Yusa Uunt Je̱e̱n wayá̱ Yus Iiji̱a̱i̱ Pujawai tama páṉkan yuámiayi. Nu paṉsha aya Yúsnan pujurniuk yúatin asamtai Tawitniasha tura ni nemari̱n ana nunasha suritkiamuyayi. Túmai̱ṉ yúawarmiayi.
40012005	Muisais akupkámunam aarma nu áujsachukaitrum. Yúsnan pujurniuka ayampratin tsawantai̱ takainiayataṉ makumacharmiayi.
40012006	Nekas tájarme, yamái Yusa Je̱e̱n enentáimtustinia nuna naṉkaamas Wíniaka Aents Ajasuitjiana nu, nekas enentáimtursatniuitrume.
40012007	Yus Papinium tawai “taṉku máarum áesturatniuja̱i̱sha naṉkaamas nekaska Winia anentak tusan wakerajai.” Nu nekas nékaitkiurmeka yamái túrarmena núnisrum tunáa túrachu ántrarum sumamtikiachaintrume.
40012008	Wi Aents Ajasu asan ayampratin tsawantan úuntri̱ntjiai» tímiayi.
40012009	Jesus nuyá̱ we Israer shuar iruntai̱niam waya̱miayi.
40012010	Nui̱ shuar uwejé̱ jaka ámiayi. Tura Jesusan ántar nekapsatai tusa wakeruinia ásar anintruiniak «¿Ayampratin tsawantai̱ jaa shuar tsuárminkiait?» tiármiayi.
40012011	Tutai Jesus chichaak «Atumsha atumí murikrí̱ ayampratin tsawantai̱ wa̱a̱nam akaikí̱ iniamtai jusatai tusarum wéchaintrumek.
40012012	Antsu shuarka murikji̱a̱i̱ naṉkaamaschakait. Tuma asamtai ayampratin tsawantai̱sha péṉkera nu túramniaiti» tímiayi.
40012013	Tinia iniais áishmaṉkan uwejé̱ jakaan chicharuk «Uwejé̱m takuitia» tutai uwejé̱ takuí chíkich uwejé̱ja̱i̱ métek péṉker ajasmiayi.
40012014	Nuna túramtai Pariséu shuar a̱a̱ jíinkiar Jesus itiurak máwaintiajⁱ tusar chichaman najatiarmiayi.
40012015	Jesus nin mátniun nekaama nuyá̱ jiinkimiayi tura wéakui untsurí shuar nemariarmiayi. Untsurí jáiniancha tsuámiayi.
40012016	Tsuar «etserkairap» tinia akupiármiayi.
40012017	Yaunchu Yúsnan etserin Isayas timia nu uminkiati tusa túrunamiayi. Nisha ju̱na áarmiayi.
40012018	«Ju̱i̱ti Wi achikmaj nu. Nisha Wi tájana nuna umin asamtai ti aneakun Niji̱a̱i̱ waraajai. Winia Wakantrun Nin akupkáttajai. Nisha ashí nuṉka mátsatkamun sumamtikiatniun etserkattawai.
40012019	Tura chichaaksha kakantar chichakchattawai. Winia anturtukarat tusa péprunam wéak untsukchartatui.
40012020	Tura pintiu punuancha kupikchattawai. Núnisaṉ ji kaji̱niuncha ikiajniákchattawai. Antsu nekasa nuja̱i̱ métek sumamtikiattawai.
40012021	Tura Israer shuarchasha Nin nekas enentáimtusartatui.»
40012022	Nuyá̱ Jesusan shuar yajauch wakantrukun itiariármiayi. Nu shuar ji̱ kusurúsha chichachusha ámiayi. Tura Jesus tsuármatai paant iimsamiayi tura chichakmiayi.
40012023	Nuna wáinkiar shuar shiir enentáimprar chicharainiak «¿Tawitia uchirí̱ pampaṉku iniaṉnamu uwemtikkiartin tátinia nuáshit?» tiármiayi.
40012024	Tura Pariséu shuarsha nuna antukar yajauch enentáimtuiniak «Ju̱ka iwianchi kapitiántri̱n Pirsepún umirniuiti. Tuma asa nuna kakarmari̱ji̱a̱i̱ yajauch wakaní̱n ji̱i̱ki̱ akupeawai» tiármiayi.
40012025	Jesus tu enentáimainian neka asa chichaak «Nú nuṉkanmaya̱ shuar nuamtak kajernaiyakuiṉkia nú nuṉka wari meserchattawak. Núnisaṉ nuamtak shuar ní shuarja̱i̱ mánainiakka amunaikchartatuak.
40012026	Núnisaṉ íwianch nuamtak ji̱i̱ki̱ akupnáiniakka mánaikiar wárik amuukashtatuak.
40012027	Kame Wi Pirsepú iwianchi kakarmari̱ji̱a̱i̱ iwianchin ji̱i̱ki̱ akupeakuiṉkia atumí uchirí̱sha ¿yana kakarmari̱ji̱a̱i̱ṉ ji̱i̱ki̱ akupéna? Ni túramuri̱ji̱a̱i̱ átum awajirma nekamatarum.
40012028	Wi Yusa Wakaní̱ kakarmari̱ji̱a̱i̱ yajauch wakaní̱n ji̱i̱ki̱ akupea asamtai atumsha Yusa akupeamuri̱ atumíin jeartámarmena nu nekaatniuitrume.
40012029	Iistá. Shuar kakarma nuna kuítri̱n kasarkataj tákuṉka emka jiṉkiartatui nuyá̱ ni je̱e̱n wai̱ntiá kasarkamniaiti.
40012030	Wiji̱a̱i̱ tsaniṉ pujatsna nuka winia nemasruiti. Núnisaṉ Winia yáintsuna nu aya itiurchat nájateawai.
40012031	Tuma asamtai tájarme, Ashí shuar yajauchin túruinia nusha yajauch chichainia nusha tsaṉkuratin awai. Antsu Yusa Wakaní̱n yajauch chicharin ainia nuka tsaṉkurashtiniaiti.
40012032	Winiasha Aents Ajasuitjiana nuna yajauch chichartuinia nú shuarsha tsaṉkuramniaiti. Tura Yusa Wakaní̱n yajauch áujmatainia nuka peṉké tsaṉkurachminiaiti. Ju̱ nuṉkanmasha tura ukunmasha tsaṉkurnarchattawai» tímiayi.
40012033	«Yutai̱ númikia péṉkeran nereawai. Tura tséas numisha yajauchin nereawai. Ni nere̱ja̱i̱ numi nekaamniaiti. Atumji̱a̱i̱sha núniskete.
40012034	Yajauch wenumkatirmesha tura imiá yajauchitirmesha ¿itiurak péṉker chichamsha chichastarum? Shuarka ni enentái̱ya̱ enentáimna nuna chichawiti.
40012035	Péṉker shuar péṉker enentáimiu asa shiir chichawiti. Tura yajauch shuar yajauch enentáimiu asa yajauch chichawiti.
40012036	Tura Wisha tájarme, nekapnastin tsawant jeamtai ashí enentáimtsuk chichakma nuna Yusan paant ujakártatui.
40012037	Iis, ame chichammiji̱a̱i̱ nekanattarme. Péṉker chichakuitkiumka sumamashtatme. Tura péṉker chichakchaitkiumka sumamattame» tímiayi.
40012038	Pariséu shuarsha Israer shuara jintinniuri̱sha Jesusan chicharuk «Uuntá, ame Yusai̱ya̱itjiai tusam nayaimpinmaya̱ kakarmaja̱i̱ iniakmamu túrata, iisha wáinkiatai» tiármiayi.
40012039	Tutai Jesus chichaak «Shuar yajauch tura Yusan enentáimtachu ásar nayaimpinmaya̱ iniakmamun seainiawai. Tuma asamtai áyatik yaunchu Junaas túrunamu iniakmastiniaiti.
40012040	Junaas menaintiú kashi menaintiú tsawantcha namaka ampuje̱n eṉkemiayi. Núnisnak Wi, Aents Ajasu asan, menaintiú kashi menaintiú tsawant nuṉká jakan tepestatjai.
40012041	Junaas Níniwinmaya̱ aentsun Yus Chichaman ujakármia nui̱ nu shuar ni yajauch túrutai̱n enentáimtusar ni enentái̱n yapaji̱áwarmiayi. ¡Tura ju̱i̱ yamái Junaasja̱i̱ naṉkaamas etserin pujawai! Tuma asamtai nekapsatin tsawant jeamtai Níniwinmaya̱ aents ju̱yá̱ shuaran sumamtikiawartatui.
40012042	Yaunchu nuwa̱ yajaya̱ shuaran úunt akupniuri̱yayi. Kame Saramúṉ ti neka asamtai nu nuwa̱ nin anturkataj tusa werimiayi. ¡Tura ju̱i̱ yamái Saramúṉja̱i̱ naṉkaamas anturkamnia pujawai! Tuma asamtai nekapsatin tsawant jeamtai nu nuwa̱ ju̱yá̱ shuaran sumamtikiawartatui» tímiayi.
40012043	«Shuara enentái̱ya̱ yajauch wakan jiinkí̱ yumi peṉké yútatsna nui̱ wéawai. Tura nui̱ péṉker pujustinian wáinkiach ataksha waketkitniun enentáimiui.
40012044	“Wi jiinkimiaj nui̱ waketkittiajai” tawai. Tura waketki̱ shuara enentái̱n péṉker iwiaramu tura aṉkantan wainiak
40012045	ni ai̱n siati iwianchin niji̱a̱i̱ naṉkaamas yajauchin itiá shuara enentái̱n eṉkemáwartatui. Túrunamtai nu shuar nuiki̱ núna naṉkaamas yajauch ajastatui. Núnisaṉ ju̱yá̱ shuar túrunawartatui» tímiayi Jesus.
40012046	Jesus nu shuarja̱i̱ tuke chichaak pujái̱ ni nukurí̱sha ni yachi̱sha tariarmiayi. Tura a̱a̱ wajasar Niji̱a̱i̱ chichastaj tiármiayi.
40012047	Túramtai Jesusan ujainiak «Ame nukusha yatsumsha a̱a̱ wajasar chichastaj turamainiawai» tiármiayi.
40012048	Chichaman ujakmia nuna Jesus chicharuk «Winia nukursha winia yatsursha ¿ya ainia?»
40012049	Nuyá̱ ni unuiniamuri̱n iniakmas chichaak «Ju̱ áiniawai winia nukurka tura winia yatsurka.
40012050	Ashí shuar winia Apar nayaimpiniam pujana nuna wakeramuri̱n umirainia nu winia yatsurka winia umaruka winia nukurka áiniawai» tímiayi.
40013001	Nu tsawantai̱ Jesus ni je̱e̱ya̱ jiinkí̱ antumiaṉka kaanmatkari̱n pujusmiayi.
40013002	Tura ti untsurí shuar káunkarmatai kanunam eṉkemár pujusmiayi. Shuarka antumiaṉka kaanmatkari̱n pujusármiayi.
40013003	Túrunawarmatai untsurí métektaku chichamja̱i̱ unuiniak chichaak «Atsaamin atsaamprataj tusa jiinkimiai.
40013004	Atsaamki̱ wesa arakri̱ jintia katsurmanam iniaarmai. Tura chiṉki káutkar yúawarmai.
40013005	Chikitcha kaya írunmanum iniaarmai. Nuṉka ishichik asamtai wárik tsapainiarmai.
40013006	Tura péṉker kaṉkaprurcharu ásar etsa̱ etsantar sukuam káararmai.
40013007	Chikitcha jaṉkí nupa̱nam iniaarmai. Tura jaṉki wárik tsakar nupetak ajakramai.
40013008	Chikitcha péṉker nuṉkanam iniaarmai. Nusha péṉker nerekar chíkich sian nerekarmai. Tura chikitcha sasaintia tura chikitcha traintia nerekarmai.
40013009	Kuishim ákuiṉkia antuktarum» tímiayi.
40013010	Nuyá̱ ni unuiniamuri̱n Jesusan taruntar anintruiniak «¿Urukamtai aya métektaku chichamja̱i̱ ju̱ shuar unuiniam?» tiármiayi.
40013011	Tutai Jesus chichaak «Urukuk ju̱ nuṉkanam Yus akupin ati, nuka yaunchu nekanachmiayi. Tura yamaikia Yus ashí nuna atumín paant iniakturmawai. Antsu chíkich nuna nekaachmin áiniawai.
40013012	Kame núkap takakna nu shuar nú nukap patatnaktatui tura tí nukap takustatui. Antsu ishichik takakna nuka ishichik takakuk juruktiniaiti. Núnisaṉ Yusna tí nekarmena nu nú nukap yúpichuch nekaattarme. Tura ishichik nékarum wárik kajinmátkittiarme.
40013013	Tuma asamtai aya métektaku chichamja̱i̱ unuiniajai. Nú shuarka íiniayataṉ wainiainiatsui. Ántuiniayataṉ ántachua núnis nékainiatsui. Túmainiak Winia nekarainiatsui.
40013014	Nuja̱i̱ yaunchu Yúsnan etserin Isayas timia nu uminkiaiti. “Ti ántayatrum anturkashtatrume. Wáiniatrumsha nekaashtatrume.
40013015	Ju̱ shuara enentái̱ kátsuram ásar péṉkera nuna nakitiáiniawai. Nu asamtai péṉker ántuiniatsui ji̱sha pusá áinis áiniawai. Túrachkuṉka paant nekaawarainti tura nekas antukarainti tura enentái̱ji̱a̱i̱ enentáimias Winia tsuarat tusa tarutiarainti.”
40013016	Tura átumka paant wainkia asarum péṉker anta asarum shíiraitrume.
40013017	Nekasan tájarme, untsurí Yúsnan etserniusha tura péṉker shuarsha átum yamái wáintrum nuna wáinkiatniun wakeruiniayataṉ wáinkiacharmiayi. Tura átum yamái ántarme nuna antuktinian wakeruiniayataṉ antukcharmiayi» tímiayi.
40013018	«Antuktarum. Atsaampramu chichaman paant jintintiátjarme.
40013019	Árak jintia katsurmanam iniaararma nuka shuar Yus Chichaman ántayataṉ ni enentái̱n ikiuiniatsna núiti. Tura íwianch nú Yus Chicham ni enentái̱n atsaampramua áinis antukman kajinmamtikiui.
40013020	Árak kaya írunmanum iniaarma nuka shuar Yus Chichaman antuk waras umirainia núiti.
40013021	Tura núkap kaṉkaprurcharu ásar katsuiniatsui. Antsu itiurchatan íṉkiuiniak tura Yus Chichaman wakeruinia ásarmatai chíkich yajauch áujmatam wárik iniaisar ikiuiniawai.
40013022	Árak jaṉki írunmanum iniaarma nuka shuar Yus Chichaman antuk emka umirna núiti. Tura ju̱ nuṉkanam írunna nuna tuke páchiniak ni kuítri̱ncha ti enentáimtuinia ásarmatai ashí Yus Chichaman enentáimtamun núpeteawai. Tuma asamtai nu shuarnum Yus Chicham atsaampramu nereatsui.
40013023	Tura árak péṉker nuṉkanam iniaarma nuka shuar Yus Chichaman antuk péṉker umirainia núiti. Tura péṉker nerenawai. Chíkich sian nerekarma núnis chikitcha sasaintia nerekarma núnis tura chíkichkia traintia nerekarma núnis áiniawai» tímiayi Jesus.
40013024	Jesus ataksha ju̱ métektaku chichaman áujmatsamiayi. «Shuar Yus akupeamunam pachinkiartin jú̱nisaiti. Shuar péṉker arakan tríkiun ni nuṉke̱n araamai.
40013025	Tura ashí kanararmatai nemasri̱ kashi tarí trikiu arakmanum yajauch nupa̱n aratak ikiukmiai.
40013026	Trikiu tsapakar nereakui nuyá̱ yajauch nupa̱sha nusháa nereku asa ti paant ajasmai.
40013027	Nuna iisar takainia nu ni úuntri̱n werí chichaak “Uuntá, ¿péṉker arak araachmakam? ¿Itiura ju̱sha yajauch nupa̱sha tsapakuit?”
40013028	Tutai nérentin chichaak “Winia nemasur arakuiti.” Takui̱ ni takarniúri̱ chichaak “¿Yajauch nupa̱n uwerat tusam wakerutamek?”
40013029	Tutai “Atsá, uwerairap. Yajauch nupa̱ uweaj tukamarum trikiu uweniirum.
40013030	Iniaisatarum. Antsu métek tsakakti. Júuktin tsawant jeamtai winia takartinian emka yajauch nupa̱n uwer irumar jiṉkiawarat tusan akupkartatjai. Tura áesawartatui. Tura trikiu nere̱n júukar péṉker ikiusarat tusan akupkartatjai” timiai» tímiayi Jesus.
40013031	Jesus ataksha métektaku chichaman áujmatsamiayi. «Shuar Yus akupeamunam pachinkiartin mustasa jiṉkiaiya áintsaṉkete. Shuar péṉker nuṉke̱n araamai.
40013032	Mustasa jiṉkiaiṉkia imiá uchichitiat tsapái̱ tsakaakka ashí numichiji̱a̱i̱ naṉkaamas uunt ajawai. Ti uunt asamtai chiṉki ni kanawe̱n pasuṉmainiawai» tímiayi Jesus.
40013033	Núnisaṉ chíkich métektaku chichaman áujmatsamiayi. «Shuar Yus akupeamunam pachinkiartin karinia áintsaṉkete. Nuwa̱ nijiamchiniam karinia eṉkea mash páchimiawai. Tura nu mash karimtikiawai» tímiayi.
40013034	-
40013035	Ashí nuna Jesus métektaku chichamja̱i̱ áujmatsamiayi. Yaunchu Yúsnan etserin timia nu uminkiati tusa túramiayi. Etserin ju̱na áarmiayi «Métektaku chichamja̱i̱ áujmattiatjai. Yámankamtaikniumia̱ nékashtai̱n etserkattajai» tu áarmiayi. Nu asamtai aya métektaku chichamja̱i̱ṉ áujmatmiayi Jesus.
40013036	Nuyá̱ shuaran ikiukí̱ Jesus je̱á̱ támiayi. Túramtai ni unuiniamuri̱ tariar «Yajauch nupa̱ áujmatmena nu paant awajsata» tiármiayi.
40013037	Tutai Jesus chichaak «Wi Aents Ajasuitjiai. Wi péṉker arakan atsaamkaitjiai.
40013038	Ashí nuṉka aja áintsaiti. Péṉker jiṉkiái Yus shuaran Yus akupea nuna nakumeawai. Yajauch nupa̱ iwianchna ainia nuna nakumeawai.
40013039	Tura íwianch ii nemasri̱ asa yajauch nupa̱n arakuiti. Tura nuṉka amúamunam Yusa suntari̱ arakan júuktinia áintsaṉ shuaran yaruaktatui.
40013040	Yajauch nupa̱ irur jinium áesatniua ánis nuṉka amúamunam túrunattawai.
40013041	-
40013042	Nui̱ Wi Aents Ajasu asan winia suntarun akupkáttajai. Tura ashí yajauchin túruinia nunasha tura chikichan tunaanum útsuinia nunasha ashí irurar jinium apeáwartatui. Nui̱sha ti úttin ti wáitsatniusha átatui.
40013043	Antsu péṉker túruinia nuka ti shiir wincha ajasár ni Aparí̱ akupeana nui̱ étsa̱ya núnis tsáapnin ajasártatui. Wats, kuishim átsuk. Antukta.
40013044	Shuar Yus akupeamunam pachinkiatin kuit nuṉká u̱kma áintsaṉkete. Shuar nu kuítian wainiak nuiṉ ataksha u̱kmai. Tura ti waras waketki̱ nu kuit niniu atí tusa ashí ni takakman suruk nu nuṉkan sumakmai.
40013045	Shuar Yus akupeamunam pachinkiatin jú̱nisaiti. Shuar kayachin ti shíirman e̱a̱k wekaana áintsaṉkete.
40013046	Tura kayan ashí naṉkaamas kuit jean wainiak waketki̱ ashí takakna nuna suruk nu kayan niniu atí tusa súmawai.
40013047	Shuar Yus akupeamunam pachinkiartin jú̱nisaiti. Shuar nekaja̱i̱ namakan achía áintsaṉkete. Nekan nayantsanam aju̱ntak chíkich namakaim achíawai.
40013048	Tura nekanam nemarmatai kukar ji̱i̱ki̱, nui̱ péṉker namaknasha chaṉkinnium chumpiniawai. Tura yajauch namaknaka ajapenawai.
40013049	Núnisaṉ átatui nuṉka amúamunam. Yusa suntari̱ taara péṉker enentáimkia ainia nuna tura Yusan enentáimtichu ainia nuja̱i̱ akantrar
40013050	uunt jinium apeáwartatui. Nui̱sha tí uttin tura tí waitsatin átatui.» Nuna ashí ni unuiniamuri̱ji̱a̱i̱ Jesus áujmatsamiayi.
40013051	Jesus nuna tuasua amuk «¿Ju̱ mash antukurmek?» tutai ni unuiniamuri̱ «Ee, Uuntá, ashí antukji» tiármiayi.
40013052	Tuíniakui Jesus chichaak «Ashí Yus Chichaman tuke aaru ainia nu nayaimpiniam Yusa akupeamuri̱n péṉker unuimiáruka je̱a̱ néreniuri̱ya áintsaṉkete. Ni kuitri̱ ikiutai̱nmaya̱ yamái nekaamuja̱i̱sha tura yaunchu nekaamuja̱i̱sha jí̱i̱kminiaiti.»
40013053	Jesus nu métektaku chichaman áujmatas amuk nuyá̱ wémiayi.
40013054	Tura ni pépruri̱n Nasarétnum jeá Israer shuar iruntai̱niam wayá̱ unuiniamiayi. Tura nuyá̱ shuar antukar tí enentáimprarmiayi. Tura «¿Ju̱sha tui̱ imiá unuimiáruit. Itiurak aents tujintiamun tura?
40013055	Ju̱ka numiji̱a̱i̱ takáu uchirí̱nchukait. Nukurí̱sha Marichukait. Tura ni yachi̱sha Sántiak, Jusé, Semuṉ, Jútas áiniatsuk.
40013056	Tura ni umai̱sha iiji̱a̱i̱ írutra pujuiniatsuk. ¿Nuikia itiura mash neka?» tiármiayi.
40013057	Túrawar Jesusan itiurchat enentáimturarmiayi. Túramtai Jesus chicharuk «Yúsnan etserniun ashí shuar péṉker anturainiawai túrasha ni nuṉke̱ya̱ shuarka tura ni shuari̱sha niṉkia anturainiatsui» tímiayi.
40013058	Tura nú shuar Jesusan enentáimtuiniachu ásarmatai aentsti tujintiamun aya ishichik túramiayi.
40014001	Kariréanam Irutis akupniuyayi. Tura Jesus túramuncha antukmiayi.
40014002	Tura ni írutramuri̱n chichaak «Nuka imiakratin Juaṉ jakamunmaya̱ nantaki̱ túrawai. Tuma asa aents tujintiamun túraiti» tímiayi. Kame Irutis Juáṉkan maa asa tímiayi.
40014003	-
40014004	Akupin Irutis ni yachí̱ Jirip nuwe̱n Jirutíasan akintrukmatai Juaṉ Irutisan chichaak «Ame yatsumi nuwé̱ akintrukchatniuitme» tímiayi. Tutai Irutis Juáṉkan achik jiruja̱i̱ jiṉkiá sepunam eṉkeatarum tusa akupkámiayi.
40014005	Nisha Juáṉkan mátaj tukamá aentsun ashamiarmiayi. Ashí aents «Juaṉ Yúsnan etserniuiti» enentáimtuiniakui ashammiayi.
40014006	Tura akupin Irutis akiiniamu tsawantri̱ jeamtai nú nampertin Jirutíasa nawantri̱ ashí ipiaamu pujuiniamunam jantsemámiayi. Túramtai Irutis shiir enentáimtak
40014007	«Ame ashí wakeram nu seattiá. Nekasan amastatjai, Yussha iirui» tímiayi.
40014008	Tutai nu nuwa̱ch emka ni nukurí̱ akatrámu asa Irutisan chicharuk «Imiakratin Juaṉka muuké̱ tsupikiam amamkunam eṉkeram surusta» tímiayi.
40014009	Tutai Irutis wake mesekmiayi. Túrasha «nekas Yus iirui» tiniu asa tura ni amikrí̱sha antukaru asamtai umikmiayi.
40014010	Ni suntari̱n sepunmaya̱n Juaṉka muuke̱n tsupik itiarti tusa akupkámiayi.
40014011	Tura amamkunam itiar nuwa̱chin súsarmiayi. Tura nisha ni nukurí̱n susamiayi.
40014012	Nuyá̱ Juaṉka írutramuri̱ tariar aya̱shí̱ jukiar iwiarsarmiayi. Túrawar Jesusan ujaktaj tusar wéarmiayi.
40014013	Jesus nuna antuk Niṉki kanunam eṉkemár arant aents atsamunam wémiayi. Túrasha nuna aents nekaawar Jesusan kúkarak weriarmiayi.
40014014	Kanunmaya̱ jíiniaj tukamá untsurí aentsun wainkiamiayi. Tura wainiak waitnentrarmiayi. Tura jáiniancha tsuararmiayi.
40014015	Kí̱akui̱ ni unuiniamuri̱ Nin tariar chichainiak «Uuntá kí̱awai. Tura shuar tíjiu̱ch pujaaka atsawai. Ju̱ aents akupkarta. Péprunam wéar sumak yurumáwarti» tiármiayi.
40014016	Tutai Jesus chichaak «¿Urukamtaik wéarat? Antsu atumek ayuratarum» tímiayi.
40014017	Tutai «Iikia takaktsuji. Antsu seṉku páṉchik nuyá̱ jimiará namakchik takakji» tiármiayi.
40014018	Tuíniakui Jesus «Wats, nu itiartitiarum» tímiayi.
40014019	Tinia aents chírichriniam pujusárti tusa akupkámiayi. Nuyá̱ seṉku páṉchin tura jimiará namakchin achik nayaimpiniam íimias Yusan yumiṉsamiayi. Tura puur ni unuiniamuri̱n aents ayuratarum tusa súsarmiayi.
40014020	Ashí yurumáwar ejemararmiayi. Tura nuya̱sha puunaruka tuse chaṉkin tiármiayi.
40014021	Nui̱ yurumáwarmia nuka nuwa̱sha uchisha nekapmatsuk aya áishmaṉkak seṉku mir ármiayi.
40014022	Nuyá̱ Jesus ni unuiniamuri̱n kanunam eṉkemprarum amain émaa ajatarum tusa akupkarmiayi. Nisha aentsun akupkarmiayi.
40014023	Akupkársha naint waka Yusan áujumiayi. Káshisha nui̱ Niṉki tuke pujumiayi.
40014024	Tura antumiaṉ tí waṉkaram asamtai kanu ajapén ajasmatai nase tukumam entsa tamparukmiayi.
40014025	Tsawa̱a̱na ai̱ tuke wenai̱ Jesus entsá pátatek wekaikí̱ pujuiniamunam jeamiayi.
40014026	Tura ni unuiniamuri̱ entsá pátatek wekaan wáinkiar ti sapijmiakarmiayi. Tura ashamainiak «wakanchashit» tiármiayi.
40014027	Tuíniakui Jesus chicharuk «Kakaram ajastarum. Witjiai. Ashamprukairap.»
40014028	Takui̱ Pítiur chicharuk «Uuntá, nekas Ámetkumka Ame wajamna nui̱ entsá pátatek wekaiki̱n jeataj untsurkata.»
40014029	Takui̱ Jesus chichaak «Winitiá» tutai Pítiur kanunmaya̱ akaikí̱ Jesus wajana nui̱ jeataj tusa entsá pátatek wekaikí̱ wémiayi.
40014030	Tura tí nasentun nekáa ashamkamiayi. Ashama asa entsá wá̱i̱miayi. Túmak «Uuntá, achirkata» tusa untsumkamai.
40014031	Nu chichamtaik Jesus uwejnum achik júak «Maa, ¿urukamtai Yus imiá ishichkichiksha enentáimtusumea?» tímiayi.
40014032	Tura kanunam eṉkemáwarmatai nasesha meṉkakamiayi.
40014033	Túramtai kanunam eṉkemármia nusha Jesusan tikishmátrar chicharuk «Nekas Ámeka Yusa Uchirí̱nme» tiármiayi.
40014034	Tura amaini̱ katia̱rar Jinisarítnium jearmiayi.
40014035	Tura nuyá̱ aents Jesusan nekaawar nu nuṉkanam ashí ujanairarmiayi. Túrawar jáiniancha ni pujamunam itiariármiayi.
40014036	Ni pushiri̱nkisha antiṉtai tusar seawarmiayi. Tura antiṉkiaruka péṉker ajasármiayi.
40015001	Nuyá̱ Jerusaréṉnumia̱ Pariséusha yaunchu akupkámu jintinniuri̱sha Jesusan tariar aniasarmiayi
40015002	«¿Urukamtai ame unuiniamuram ii uuntri̱ yaunchu jintintrarmia nuna uminiatsu? Iis, ikijmiatskesha yurumáiniawai» tiármiayi.
40015003	Tuíniakui Jesus chicharuk «¿Urukamtai atumsha Yus akupkámu umirtsuk aya aents akupkámu umiirum?
40015004	Iis, Yus chichaak “Ame apasha nukusha ti shiir enentáimtusrum umirkatarum.” Tura “Aents ni aparí̱ncha tura nukurí̱ncha yajauchi yúmiṉkiakka nu shuarka páchitsuk mantamnati” tíchamkia.
40015005	-
40015006	Antsu átumka tárume “Shuar ashí niniu írunna nuka mash «Yúsnaiti» takui̱ nuikia nuja̱i̱ ni aparí̱ncha nukurí̱ncha yáiṉchamniaiti, tárume. Nin yáiṉtinian nakitiak áyatik «Ashí winia áiniana nu Yusna asamtai yáiṉchamniaitjame» títiniaiti” tárume. Núnisrum tákuram Yus akupkámu iniaisarum aya aents akupkámu umiirume.
40015007	Ántar chichamtiniaitrume. Yúsnan etserin Isayas yaunchu nekas atumín ju̱na áartampramiayi
40015008	“Ju̱ aents ni wene̱ja̱i̱ shiir awajtuiniawai tura ni enentái̱ṉkia yajá enentáimiainiawai.
40015009	Tura túkeneas shiir awajtuiniawai. Aentsu chichame̱n jintintiáiniayat Yusa Chichame̱nte tuíniawai.”»
40015010	Nuna tinia shuaran untsuk chicharuk «Ju̱ antukrum péṉker nekaatarum.
40015011	Aents yúana nuka shuaran yajauch awajtsui. Antsu wenunmaya̱ jiinia nuka shuaran yajauch awajeawai» tímiayi.
40015012	Nuyá̱ ni unuiniamuri̱ Jesusan tariar «Maa, Pariséu ame chichammin antukar ti itiurchat enentáimprarai» tiármiayi.
40015013	-
40015014	Tuíniakui Jesus chichaak «Ikiuktiarum. Kusurua áintsaṉ áiniawai. Tura kusurúncha jintintiáiniawai. Mai̱ kusuru ásar mai̱ wá̱a̱nam akaikí̱ iniaawartatui. Wats, ajanam nupa̱ írunna ántsaṉ áiniawai. Tura ashí winia Apar nayaimpiniam pujana nu araachmaka takamtsuk uwé ajapamu átatui.»
40015015	Takui̱ Pítiur Jesusan chicharuk «Nu métektaku chicham paant awajsata» tímiayi.
40015016	Tutai Jesus chichaak «¿Atumsha nekaachurmek.
40015017	Enentáimprachurmek? Ashí wenunam waya̱a̱na nu wakenam wéatsuk. Tura nuyá̱ iniaṉkastiniaiti.
40015018	Antsu wenunmaya̱ jiinia nu enentáinmaya̱ jiiniu asa aentsun yajauch awajeawai.
40015019	Ashí yajauch enentáimsatniuka enentáinmaya̱ jiiniainiawai, maṉkartuatniusha, chikicha nuwé̱ kasamkatniusha, tsanirmatniusha, kasamkatniusha, waitruatniusha, yajauch áujmatsatniusha.
40015020	Nekaska ashí nu áiniawai shuaran yajauch awajna nuka. Tura ikijmiatsuk yurumátniuka shuaran ni enentái̱n yajauch awajeatsui» tímiayi.
40015021	Jesus nuyá̱ jiinkí̱ Tírunmasha tura Setunnumsha wémiayi.
40015022	Tura Kanaannumia̱ nuwa̱ Jesusan tarí chicharuk «Uuntá, úunt akupin Tawit ame we̱a̱trum asamtai winia waitnentrurta. Nawantur yajauch wakantruku asa tí waitrutawai» tímiayi.
40015023	Tura Jesus ái̱kchamiayi. Tura ni unuiniamuri̱ tariar «Awemata. Tuke untsumki̱ apapétmaji» tiármiayi.
40015024	Nuyá̱ Jesus chicharainiak «Aya Israer shuarnumaṉ meṉkakaru ainia nuna e̱a̱ktinian Yus akuptúkuiti.»
40015025	Takui̱ nuwa̱ tikishmátar «Uuntá, waitnentrurta.»
40015026	Tutai Jesus chichaak «¿Uchi apatkun yu pujá jurukir ya̱wá̱ susamniakait?»
40015027	Tutai nuwa̱ chichaak «Nekas, Uuntá, tame. Tura ya̱wa̱sha ni aentsri̱ yurumáiniakui nuṉká iniaarun yuíniatsuk.»
40015028	Takui̱ Jesus chichaak «Makú, nekas Winia enentáimtursame. Ame wakeram núnisaṉ atí» tímiayi. Tura nu chichamaik ni nawantri̱ péṉker ajasmiayi.
40015029	Jesus nuyá̱ jiinkí̱ Kariréa antumiaṉka kaanmatkari̱n waketkimiayi. Tura naint waka nui̱ pujusmiayi.
40015030	Nui̱ untsurí aentsun shutuapnasha kusurúncha chichachuncha tsupirkamuncha chíkich jáiniancha Nin itiariármiayi. Túrawar Jesusa nawe̱n aeprusarmiayi. Túram tsuararmiayi.
40015031	Kame chichachusha chichainiakui, tsupirkamusha péṉker ajainiakui, shutuapsha péṉker wekainiakui, kusurúsha imiainiakui nuna iisar Israera Yusri̱n shiir yumiṉsarmiayi.
40015032	Nuyá̱ Jesus ni unuiniamuri̱n untsukar chicharainiak «Ju̱ aentsun waitnentainiajai. Warí, menaintiú tsawant Wiji̱a̱i̱ yurumtsuk yujainiatsuk. Ayurtsuk ni je̱e̱n akupkachminiaitjiai. Jintiá pimpiki̱ wáitsartatui.»
40015033	Ni unuiniamuri̱ chicharainiak «Tura Uuntá, ¿shuar atsaasha tuya̱ṉ yurumak sumaktajⁱ ju̱ aents ayurawartincha?»
40015034	Tutai Jesus inintrak «¿Urutmá paṉka takakrum?» tutai nisha «Siati paṉ nuyá̱ ishichik namak takakji» tiármiayi.
40015035	Nuyá̱ aents nuṉká pujusárti tusa akupkámiayi.
40015036	Tura siati páṉkan namaknasha achik nuyá̱ Yusan yumiṉsamiayi. Tura puur aents ayuratarum tusa ni unuiniamuri̱n susamiayi.
40015037	Ashí yurumáwar ejemararmiayi. Tura puunaruka juukam siati chaṉkinnium piak juákmiayi.
40015038	Tura nui̱ yurumáwaruka nuwa̱sha uchisha nekapmatsuk aya áishmaṉkak kuatru mir ármiayi.
40015039	Nuyá̱ Jesus aentsun akupak kanunam eṉkemár Maktara nuṉkanam wémiayi.
40016001	Pariséusha tura Satuséusha Jesusan nekapsatai tusar tariarmiayi. Túrawar «Ame Yusai̱ya̱itkiumka kakarmarmiji̱a̱i̱ nayaimpinmaya̱ iniakmasta, iisha wáinkiatai» tiármiayi.
40016002	Tutai Jesus chichaak «Átumka “Kapa̱a̱ku peetar kíntiamkui kashin esatrurtatui” tíniuitrume.
40016003	Túrasha “Tee ajas kapa̱a̱ku peetar tsawa̱a̱kui yumi yajauch átatui” tíniuitrume. Tura nekasaiti. Maa, átumka nayaim íisrum ju̱ nuṉkanam túrunattana nu nékarme. Antsu Yus yamái jú̱ nuṉkanam tura nuka nékatsrume. Ántraitrume.
40016004	Aents yajauch ásar tura Yusan enentáimtachu ásar kakarmaja̱i̱ iniakmamun wakeruiniawai. Túrasha áyatik Junaas túrunamia nuke iniakmastiniaiti» tímiayi. Tinia ikiuak wémiayi.
40016005	Tura entsá amaini̱ katiṉkiar ni unuiniamuri̱ páṉkan júkitniun kajinmatkiarmiayi.
40016006	Nuyá̱ Jesus chicharainiak «Nekaatarum Pariséusha wakaprutairi̱sha tura Satuséu wakaprutairi̱sha takakainia núja̱i̱sha aneartarum.»
40016007	Tutai ni unuiniamuri̱ tunaiyak «Paṉ ii itiachakrin tátsuk» tiármiayi.
40016008	Jesus nuna antuk chichaak «¿Urukamtai paṉ itiachji tunaiyarum. Yusa kakarmari̱ kajinmátkintrumek.
40016009	Seṉku paṉja̱i̱ túramiaj nu kajinmátkintrumek. Seṉku míran ayurkamamtai núkap chaṉkinnium tiarmia nu nékatsrumek.
40016010	Núnisaṉ siati paṉja̱i̱ kuatru míran ayurawarmatai nuna ishichik chaṉkinnium tiarmia nu kajinmátkintrumek.
40016011	Itiurak imiá nékatsrum? Wi Pariséu wakaprutairi̱sha tura Satuséu wakaprutairi̱sha aneartarum tákun peṉké páṉkan tátsujai» tímiayi.
40016012	Nuna Jesus takui̱ ni unuiniamuri̱sha nekaawarmiayi. Peṉké páṉkan wakaprutairi̱n tíchamiayi antsu Pariséu tura Satuséu unuiniatairi̱n tímiayi.
40016013	Tura Sesaria Jiripiunam jeawar Jesus ni unuiniamuri̱n aniasarmiayi «Aents Ajasuitjiana ju̱na ¿yaiti turutainiawa Winia?»
40016014	Tutai nisha aya̱k «Chíkichkia imiakratin Juáṉkaiti. Tura chíkich Iríasaiti turamainiawai. Chikitcha Jirimíasaiti, chikitcha chíkich aents Yúsnan etserniuiti turamainiawai» tiármiayi.
40016015	Tutai nincha aniniak «¿Atumsha yaiti túrutrum?» tímiayi.
40016016	Semuṉ Pítrusha «Ámetme Kristu, Yus Anaikiamu. Nekas iwiaaku Yusa Uchirí̱nme» tímiayi.
40016017	Tutai Jesus chichaak «Ti shiir awajsamuitme Junaasa uchirí̱ Semuṉká. Núnaka aents paant awajturmaschai antsu winia Apar nayaimpiniam pujana nu paant awajturmasai.
40016018	Tura Wisha tájame, ámeka Pítruitme. Nu kayanam je̱a̱ je̱a̱mtinia áintsaṉ Yus shuaran ekenin tsakatmartatjai. Túramtai jákatniusha tura Yusa nemasri̱sha nu je̱a̱mman pukukchattawai.
40016019	Yus akupeamu yawincha amastatjai. Ju̱ nuṉkanam jiṉkiatniusha atíatniusha amasmaiti. Tuma asamtai ame ju̱ nuṉkanam suritiam nu nayaimpinmasha suritniáktatui. Tura ju̱ nuṉkanam tsaṉkateam nu nayaimpinmasha tsaṉkatnaktatui» tímiayi.
40016020	Nuna tinia Jesus ni unuiniamuri̱n Krístuitiaj nu etserkairap tinia akupkarmiayi.
40016021	Nuyá̱ Jesus ju̱na unuiniataṉ naṉkammiayi. «Wi Jerusaréṉnum wétiniaitjiai. Nui̱ Israer shuara úuntri̱sha, Yúsnan pujurniu úuntri̱sha, Israer shuara jintinniuri̱sha ti wáitkiarsartatui. Nuyá̱ mantuawartatui túrasha menaintiú tsawantai̱ nantaktiatjai.»
40016022	Takui̱ Pítiur akaṉkí̱ jukí̱ chicharuk «Uuntá, nuka peṉké túrunashtatui. Áminkia túrutmacharminiaiti» tímiayi.
40016023	Tutai Jesus apajá̱s iis Pítrun chicharuk «Werumta, Satanásá. Yajauch awajtame. Ámeka Yus wakeramu enentáimtsume. Antsu jú̱ nuṉkanam enentáimiainia áinis enentáimme» tímiayi.
40016024	Nuyá̱ Jesus ashí ni unuiniamuri̱n chicharainiak «Shuar Winia nemartustaj tusa wakerakka ni wakeramuri̱n iniais ni krúsri̱n yanakí̱ Winia nemartusti.
40016025	Shuar áyatik péṉker pujustaj tákuṉka nú shuar uwemtsuk jakattawai. Antsu Winia enentáimturuk nemartus pachimiattsuk jaakka nú shuar nekaska iwiaakmanka wainkiattawai.
40016026	Wats, shuar ashí jú̱ nuṉkanam írunna nuna sumakka tura nuja̱i̱ ni wakaní̱ émeseak ¿itiurak péṉker pujustiṉ? Shuara wakaní̱ emesramu ¿ashí jú̱ nuṉkanam írunna nuja̱i̱ iwiaramniakait?
40016027	Wi Aents Ajasu asan, winia Aparu kakarmari̱ji̱a̱i̱ tura ni suntari̱ji̱a̱i̱ tana ashí shuaran ni takakmasmaja̱i̱ métek akiktatjai.
40016028	Imiá nekas tájarme, Wi Aents Ajasu asan Winia akuptáirui̱ winiái̱ shuar ju̱i̱ wajainia ju̱ játsuk wáitkiartatui» tímiayi.
40017001	Nuyá̱ sais tsawant naṉkaamasu ai̱ Pítruncha, Jakupuncha tura ni yachi̱ Juaṉnasha níniak júkiar Jesus nainnium wakamiayi.
40017002	Nui̱ Jesus nusháa iira ajattsarmiayi. Ni yapi̱sha étsa̱ya núnik wincha ajasmiayi. Ni pushirí̱sha ti puju jíitsumir ajasmiayi.
40017003	Nui̱ Muisais Iríasja̱i̱ Jesusan chichainian wáinkiarmiayi.
40017004	Nuyá̱ Pítiur Jesusan chicharuk «Uuntá, ju̱i̱ ti shiir pujaji. Wakerakminkia menaint áakmaktai áminiu chikichik tura chíkich Muisaisna tura chikitcha Iríasna» tímiayi.
40017005	Tura Pítiur tu auju wajái̱ yuraṉkim ti puju amuamiayi. Tura nu yuraṉminmaya̱n chichaman antukarmiayi. «Ju̱ka winia aneamu Uchiruiti. Nin ti shiir enentáimtajai. Ni péṉker anturkatarum» tímiayi. Tu chichasmiayi Yus.
40017006	Nuna ni unuiniamuri̱ antukar ti sapijmiakar tekem tikishmararmiayi.
40017007	Túrunawarmatai Jesus tarí antiṉ «Ashamkairap, wajaktiarum» tiármiayi.
40017008	Tura paṉkainiar íimiaj tukamá aya Jesusnak wáinkiarmiayi.
40017009	Nuyá̱ náinniumia̱ akainiak Jesus chicharainiak «Átum ímiaja̱i̱k wainkiarmena nu Wi Aents Ajasu asan jakamunmaya̱ nantaatsa̱i̱ṉ peṉké etserkairap» tímiayi.
40017010	Nuyá̱ ni unuiniamuri̱ Jesusan anintruiniak «¿Urukamtai iin jintintramin “Kristu táatsa̱i̱ṉ Irías emka tátiniaiti” tuinia?»
40017011	Tuíniakui Jesus aya̱k «Nekas Irías tátiniaiti. Tura ni mash iwiarattawai.
40017012	Kame nekas Irías táwiti nuna nin nekaacharmai. Antsu aents wakeriarmia nuna túrawar yajauch awajsarmiayi. Núnisaṉ Winiasha Aents Ajasu ai̱ṉ wáitkiarsartatui.»
40017013	Nuna takui̱ ni unuiniamuri̱ imiakratin Juáṉkan áujmatui, tu enentáimprarmiayi.
40017014	Ataksha aents matsatmanum jeawarmatai shuar Jesusan tarí tikishmátar
40017015	chicharuk «Uuntá, winia uchir waitnentrutrata. Mayái̱ ashinniuk ti wáitniuiti. Jiniumsha patamniuiti. Entsasha iniainaiti.
40017016	Ame unuiniamurmincha itiarjai túrasha tujintkiarai.»
40017017	Takui̱ Jesus ashí chicharainiak «Maa, Yus peṉké enentáimtichuitrume. Imiá úmichuitrume. ¿Wi atumín katsuntu ajatniukaitjiarum? Wats, uchi itiartitia» tímiayi.
40017018	Nuyá̱ Jesus itiarím yajauch wakaní̱n uchí aya̱shí̱ya̱ ji̱i̱ki̱ akupkámiayi. Túram nu chichamaik péṉker ajasmiayi.
40017019	Nuyá̱ urum ni unuiniamuri̱ Jesusja̱i̱ niṉki matsamsar áujmatainiak «¿Urukamtai yajauch wakan jí̱i̱ktin iikia tujintkiamajⁱ?»
40017020	tuíniakui Jesus chichaak «Yus nekas enentáimtachu asarum tujintkiarme. Túmaitiat nekasaiti mustasa jiṉkiái timiá uchichitiat ti uunt tsakaatsuk. Núnisaṉ Yus ishichkisha enentáimtakrumka nu naint ékemkata tutai nu naint ekemkainti. Peṉké tujintkiashtatrume Yus nekas enentáimtakrumka.
40017021	Kame nu yajauch wakan ji̱i̱ki̱ akupkatniuka ijiarmám Yus áujsatniuiti» tímiayi.
40017022	Jesus ni unuiniamuri̱ji̱a̱i̱ Kariréanam wekas ju̱na ujakármiayi. «Wi Aents Ajasu asan, aentsnum surunkattajai tura mantamnattajai.
40017023	Túrutawarmatai menaintiú tsawantai̱ nantaktiatjai.» Tura ni unuiniamuri̱ nuna antukar ti kúntuts enentáimprarmiayi.
40017024	Jesus ni unuiniamuri̱ji̱a̱i̱ Kapernáumnum jeawarmiayi. Tura kuítian achin armia nu Pítrun tariar aniasar «¿Atumí uuntri̱ Yúsnan pujurin akiktinia nuna akikiaik?»
40017025	Tutai Pítiur «Ee» tímiayi. Tura Pítiur je̱á̱ wayá̱ chichaatsa̱i̱ṉ Jesus emka chichaak «Chíkich nuṉkanmaya̱ akupin ¿yana kuítri̱ji̱a̱i̱ṉ takainia. Ní shuari̱niunkek atantainia. Antsu yajaya̱ shuarnan atantainiatsuk. Nekaschak, Semuṉká?»
40017026	Tutai Pítiur «Nekas yajaya̱ shuarnan atantáiniawai» tímiayi. Takui̱ Jesus chichaak «Nuikia ni shuari̱ aṉkant áiniawai. Iisha núnisrik nu akiktin aṉkantaitji.
40017027	Túrasha itiurchat enentáimprara̱i̱ṉ tusar akiktai. Ame tsau jukim entsá wetá. Túram emka namak japikim iwiaṉkam nui̱ kuit wainkiattame. Nu jukim Wíniasha tura áminiusha akikmakta» tímiayi.
40018001	Nu tsawantai̱ ni unuiniamuri̱ tariar Jesusan chicharainiak «Yus akupeamunam pachinia nu ¿ya imiá naṉkamantu áminiait?» aniasarmiayi.
40018002	Nuna tuíniakui Jesus uchin untsuk ajapén awajás
40018003	chichaak «Tí nekasan tájarme, atumí enentáimtairi̱ yapaji̱árum uchia áinis ajachkurmeka Yus akupeamunam pachinkiachminiaitrume.
40018004	Nu asamtai ju̱ uchia áinis péejchach enentáimtumana nuka Yus akupeana nui̱ nekas naṉkamantu ajasminiaiti.
40018005	Nú arantcha Winia anentuk uchin itiaana nú shuar Winiasha itiaareawai» tímiayi.
40018006	«Shuar ju̱ uchin Winia enentáimturas umirtana nuna yajauchiniam aju̱a̱rmataiṉkia nuna túratsa̱i̱ṉ nisha kuntujnum kayaja̱i̱ jiṉkiar nayantsanam ajapén aju̱ṉmaitkiuṉka maak ainti.
40018007	Ju̱ nuṉkanam tunaanum iniaatai írunna nuja̱i̱ aneartarum. Antsu shuar chikichan tunaanum aju̱a̱rka enentáimprati» tímiayi.
40018008	«Nu asamtai ame uwejém tura náwem yajauch túratniunam aju̱nmakuiṉkia tsupikiam ajapata. Kame muntuch pujustin tura ukunam nayaimpiniam wétin péṉkeraiti. Antsu kajinkiashtin jinium takamtsuk jeatniuka imiá yajauchiti.
40018009	Núnisaṉ ame ji̱mi yajauch túratniunam aju̱nmakuiṉkia ukuinkiam ajapata. Kame chikichik ji̱ji̱a̱i̱ pujusam nayaimpiniam wétin péṉkeraiti. Antsu jinium mai̱ jí̱ntiuk wétin imiá yajauchiti» tímiayi.
40018010	«Uchi ainia nu nakitrairap. Yusa suntari̱ nin wáinkiatniua nu winia Aparuí̱ tíjiu̱ch pujuiniawai.
40018011	Kame wi Aents Ajasu asan meṉkakarun e̱a̱ktajtsan táwitjiai.
40018012	Enentáimpratarum. Shuar sian murikiun takakuitiat chikichik meṉkakamtai untsurí meṉkakacharun nainnium matsaakᵘ meṉkakan e̱a̱ushtatuak.
40018013	Wáinkiasha untsurí meṉkakacharua nuja̱i̱ naṉkaamas waraschattawak.
40018014	Núnisaṉ atumí Aparí̱ nayaimpiniam pujana nu, nu uchi chikichkisha meṉkakacharti tawai» tímiayi.
40018015	«Tuma asamtai chíkich Yus shuar ámin yajauchin túrutmakuiṉkia ni werim áujsata. Tura ámechik werim yatsumji̱a̱i̱ chichasta. Anturtamkuiṉkia ame yátsum yáiṉkiume.
40018016	Tura anturtamchakuiṉkia chikichik shuar nuíchuka jimiará shuar jukim ataksha weritia. Túram ataksha áujsata nisha paant nekaawarat tusam.
40018017	Túrasha yátsum tuke ántachkuiṉkia Yus shuar iruntai̱niam iwiainiakta. Túrasha yátsum peṉké ántachkuiṉkia Yus shuarcha núnisam nu shuar enentáimtusta.
40018018	Nekasan tájarme ju̱ nuṉkanam suritiam nu nayaimpinmasha suritniáktatui. Tura ju̱ nuṉkanam tsaṉkateam nu nayaimpinmasha tsaṉkatnaktatui.
40018019	Núnisnak tájarme, ju̱ nuṉkanam pujusrum jímiar Yus shuartiram métek enentáimprarum winia Apar nayaimpiniam pujana nu seakrumni̱ṉkia wakerarmena nuna suramsattarme.
40018020	Jímiarchiksha nuíchuka menaintiuksha Yus shuar Winia enentáimturuk iruntrarmatai Wisha nui̱ niji̱a̱i̱ pujajai» tímiayi Jesus.
40018021	Takui̱ Pítiur werí Jesusan aniasmiayi «Uuntá, winia yatsur yajauch awajtakui ¿urutmá tsaṉkuratniuitiaj. Siátikik tsaṉkuratniuitiaj?»
40018022	Takui̱ Jesus aya̱k «Siátik tátsujme antsu iniaṉnatsuk tsaṉkuratniuitme» tímiayi.
40018023	Tuma asa Jesus Yus akupeamunam pachinkiaru tsaṉkurnáirartiniaiti tusa ju̱ métektaku chichaman áujmatuk tímiayi «Uunt akupin takarin tumashin akirkarat tusa untsukarmai.
40018024	Yama náṉkamuk tí nukap tumashmakua nuna untsukmai. Akikmakchamnia ti tumashmakuyi.
40018025	Tura nu takakmau kuitri̱ atsakui úunt akupin “Yajasma áitkiasrum nua̱rtiuk uchirtiuk ashí wariri̱ntiuk suruktarum. Nu kuitji̱a̱i̱ akirkati” timiai.
40018026	Tutai nu takakmau úunt akupniun tikishmátar seak “Uuntá, waitneasam nákarsata. Auka, mashⁱ akiktatjame” tímiayi.
40018027	Uunt akupin waitnentar tsaṉkur aṉkant akupkámai.
40018028	Tura nú chichamaik nú takakmau jiinkí̱ ni ai̱n iṉkiuṉmai. Nú ai̱sha nin ishichik tumashiyi. Tura tsékeṉtki̱ sué̱nam achik chicharuk “Tumashitmena nu wari akirkata” timiai.
40018029	Tura ni ai̱ nin tikishmátar chicharuk “Waitneasam nákarsata. Wikia mash akiktatjame” timiai.
40018030	Túrasha nakitramai. Antsu tsaṉkurtsuk sepunam eṉkeamai ashí akirkat tusa.
40018031	Chíkich takakmau nuna wáinkiar ti kúntuts enentáimtuiniak úunt akupniun ashí etsertukarmai.
40018032	Nuna antuk úunt akupin untsuk itiá timiai “Yajauchitme. ¿Winia «waitnentrurta» túrutkumin ashí tsaṉkurachmakjam?
40018033	Amesha núnismek ame ai̱m tsaṉkuratniuitme” timiai.
40018034	Tinia úunt akupin kajekmai. Tura ashí tumashin akikmatsuk asutniáti tusa suntarnum surukmai.»
40018035	Jesus nuna áujmatas amúak chichaak «Núnisaṉ winia Apar nayaimpiniam pujana nu atumín túrutmattarme atumí yachi̱ nekas enentáiji̱a̱i̱ tsaṉkureachkurminkia» tímiayi.
40019001	Jesus nuna tinia ikiuak Kariréanmaya̱ wémiayi. Tura Jurtan amain Jutanam jeamiayi.
40019002	Untsurí aents nemariarmiayi tura jáiniancha péṉker awajsámiayi.
40019003	Nui̱ Pariséu Jesusan nekapsataj tusar aniasarmiayi «¿Shuar ni nuwe̱n itiurchat akui ajapamniakait?»
40019004	Tutai Jesus chichaak «¿Átumka Yus papí áujsachukaitrum? Yámankamtaik Yuska shuaran najana áishmaṉkan nuwa̱ncha najanamiayi tawai.
40019005	Tuma asamtai áishmaṉ ni aparí̱n ni nukurí̱ncha ikiukí̱ ni nuwe̱ja̱i̱ tsaniṉ chikichik aya̱shtinia áinis ajasártatui, tu áarmaiti.
40019006	Tuma asa jímiarchaiti antsu chikichik aya̱sh áiniawai. Tuma asamtai shuar Yus apatkamia nuna aents akankashtiniaiti» tímiayi.
40019007	Takui̱ «Nuikia ¿urukamtai papí áarar nuwa̱ ajapatniun Muisais tsaṉkatkamia?» tiármiayi.
40019008	Tutai Jesus chicharainiak «Timiá ántichu asakrumin nuwa̱ ajapatniun tsaṉkatkamiayi. Túrasha émkaka núnischauyayi.
40019009	Wi tájarme, shuar ni nuwe̱n chikichja̱i̱ tsanirmachun ajapa chikichan nuatkuṉka tsanirmayi. Chíkich áishmaṉsha nuwa̱ ajapamun nuatkaṉka nusha tsanirmayi» tiármiayi.
40019010	Takui̱ ni unuiniamuri̱ chichainiak «Áishmaṉ nuwa̱n nuatak nuyá̱ peṉké ajapachminiaitkiuṉka nuikia tuke nátsak pujustin ¿péṉkerchak aint?» tiármiayi.
40019011	Jesussha áimiak «Nu chichamnaka mash antukchamin áiniawai. Antsu Yus nuna umiktin susamua nuke antukmin áiniawai.
40019012	Ashikia nuatkamnia áiniatsui. Chíkichkia nuatkachmin akiiniawaru áiniawai. Chikitcha aents nuatkachmin awajsamu áiniawai. Chikitcha aya Yus akupeamu takatan takastajtsa nuatainiatsui. Ju̱na antuktinian jeaka antukti» tiármiayi.
40019013	Nuyá̱ Jesusan uchin itiariármiayi. Nin antiṉ Yusan áujtusarat tusar wakeriarmiayi. Túruiniakui ni unuiniamuri̱ chicharkarmiayi.
40019014	Túruiniakui Jesus chichaak «Uchi Winí̱ winitin tsaṉkatkatarum. Suritkiairap. Kame ju̱ uchia áintsaṉ péejchach ainia nunak Yus akupkámniaiti»
40019015	tinia uchin miniakas nuyá̱ wémiayi.
40019016	Natsa Jesusan tarin anintrak «Uuntá, péṉkeraitme. Tuma asam turuttia ¿warinia túrakna tuke iwiaaku átataj?»
40019017	Tutai Jesus nin enentáimtikrataj tusa chichaak «¿Urukamtai péṉkeraitme túrutam. Shuar péṉkerka atsatsuk. Aya Yúskechukait? Wats, tuke iwiaaku pujustaj tákumka akupkámu umirkarta.»
40019018	Tutai «¿Tuna nekas umirkatniuitiaj?» tímiayi. Takui̱ Jesus chichaak «Maṉkartuawaip, tsanirmawaip, kasamkaip, chíkich shuar tsanumpruraip,
40019019	ame apa nuku umirkata, ame shuarum ame aya̱shim aneamna nútiksamek aneeta.»
40019020	Tutai natsa chichaak «Núnaka úchichik mash umiki̱ tsakaruitjiai. Nuya̱sha ¿warí tátrusa?» tímiayi.
40019021	Takui̱ Jesus chichaak «Nekas péṉker átaj tákumka, weme ame kuítrum kuítrincha ainia nu súsarta. Tura nayaimpiniam kuítrintin ajastatme. Nuyá̱ Winia nemartusta» tímiayi Jesus.
40019022	Tura natsa nuna antuk kúntuts wémiayi ti kuítrintin asa.
40019023	Nuyá̱ Jesus ni unuiniamuri̱n chicharainiak «Nekasan tájarme, kuítrintin Yus akupeamunam pachinkiatin ti itiurchataiti.
40019024	Ataksha tájarme, kamiyuka kawái naṉkaamas uunt asa auja ji̱n waya̱chminiaiti. Núnisaṉ kuítrintin Yus akupeamunam pachinkiatin ti itiurchataiti» tímiayi.
40019025	Ni unuiniamuri̱ nuna antukar antúu ajarmiayi. Túrawar aniniainiarmiayi «¿Nuikia yaki uwempramniait?»
40019026	Tuíniakui Jesus ashí iisar chicharainiak «Aents uwempratniun nekas tujintiainiawai antsu Yuska ashí tujintiatsui» tímiayi.
40019027	Nuyá̱ Pítiur chichaak «Uuntá, ámin nemarsatai tusar iikia ashí ikiukchajik. ¿Iisha wariṉ wainkiattajⁱ?» tímiayi.
40019028	Jesus chichaak «Nekasan tájame, ukunmaṉka ju̱ nuṉka yamaram ajastatui. Aents Ajasu asan Wisha nui̱ úunt akupin ajastatjai tura atumsha winia nemartusutirmeka Wiji̱a̱i̱ métek akupin ajastatrume ashí Israer shuar akupkatin.
40019029	Tura shuar ni je̱e̱ncha, yachi̱ncha, umai̱ncha, aparí̱ncha, nukurí̱ncha, nua̱ri̱ncha, uchirí̱ncha tura nuṉke̱ncha Winia anentu asa ikiukí̱ wekaakka nu shuar ni ikiukmia núnisaṉ yamaisha ti untsurí wainkiattawai tura ukunmasha tuke Yusja̱i̱ shiir pujustatui.
40019030	Yamái untsurí peṉkeri̱ áiniana nu ukunam ukunmaani̱ pujusártatui tura yapaji̱áwar yamái ukunmaya̱ áiniana nu ukunam emka pujusártatui» tímiayi Jesus.
40020001	«Yus akupeamunam pachinkiatin jú̱nisaiti. Nuṉká nérentin ni araamuri̱n júuktaj tusa káshik iniamar jiintiukmiai.
40020002	Chikichík tenariu kuit jean tsawant takamtsuk akiktajrume tusa chichas ni araamun júuktinian akupkarmiayi.
40020003	Nantu takuntai̱sha ataksha jiinkí̱ shuar yujan wainiak
40020004	timiai “Atumsha winia arakur júuktin yáintkiatarum. Péṉker akiktajrume” tutai wéarmai.
40020005	Ataksha tutupin ai̱ nuyá̱ aaṉkusha jiinkí̱ tu tiar akupkarmai.
40020006	Ataksha nantu patamsai̱ jiinkimiai. Tura shuaran yujan wainiak “¿Urukamtai takakmatskesha aní̱ yujarum?” timiai.
40020007	“Warí, iincha iniatmainiatsji” tiarmai. Tuíniakui chichaak “Atumsha winia nuṉkarui̱ takautarum. Péṉker akiktajrume” timiai.
40020008	Kirit ajátekái̱ takatrí̱n wáinniun chicharuk “Takatan takasáru untsukam akikiárta. Kí̱arai̱ naṉkamawaru emka akikiárta. Túram káshik naṉkamawaruja̱i̱ amukta” timiai.
40020009	Takui̱ nantu patamsa ai̱ naṉkamawaru waya̱warmatai chikichík tenariu kuit jean ashí akikiármai.
40020010	Mash umintramtai nuyá̱ emka naṉkamawaru waya̱war “nuna naṉkaamas achikchatjiash” tu enentáimsarmai. Tura chikichík tenariu kuit jean achikiármai.
40020011	Achikiar nérenniun itiurchat enentáimturarmai.
40020012	Tura tiarmai “Iikia ashí tsawant nantuja̱i̱ wáitsachjik. Ju̱ shuarsha nantu patamsa ai̱ naṉkamawaruka peṉké ishichik takasarai. Túrasha iiji̱a̱i̱ métek akikiárume” tiarmai.
40020013	Tutai nérentin chikichkiniak iniakmas timiai “Umpá, peṉké kasartsujme. Káshik chikichík tenariu kuit jeá chichasar iiji̱a̱i̱ iwiarachjik.
40020014	Pai, ame kuítrum achikiume. Nantu patamsai̱ takasuncha ámiji̱a̱i̱ métek akiktinian wakerajai.
40020015	Warí, winia kuítruja̱i̱ wi wakeramun túrachminkiaitiaj. Antsu wi tsaṉka asamtai ¿yajauchik enentáimturam?” timiai.
40020016	Núnisaiti Yus shuarnum. Émkaru ainia nu uku ártatui. Tura ukunmaya̱ áiniana nu, emka ártatui. Untsurí ipiaamu áiniawai tura ishichik achikma áiniawai» Jesus tu áujmatsamiayi.
40020017	Jesus Jerusaréṉnum jintiá wesa ni unuiniamuri̱n akankin chicharainiak
40020018	«Iistarum, Jerusaréṉnum wéaji. Nui̱sha Yúsnan pujurniu úuntri̱n tura ni jintinniuri̱ncha Winia surutkartatui. Nui̱sha wi Aents Ajasu ai̱ṉ “mantamnati” turutiartatui.
40020019	Tura Israer shuarchanum surutkartatui. Nui̱ katsekrukar awattiar krúsnum máwarti tusar túrutawartatui. Túrasha jákayatan menaintiú tsawantai̱ nantaktiatjai» tímiayi.
40020020	Nuyá̱ Jakupusha Juaṉsha, mai̱ Sepetéu uchirí̱, nukurí̱ji̱a̱i̱ tariar Jesusan tikishmátrarmiayi. Tura nukurí̱ Jesusan waitnentrutrarat tusa seamiayi.
40020021	«¿Warí wakeram?» Jesus tímiayi. Tutai nuwa̱ chichaak «Ame úunt akupin ajastatmena nui̱ winia uchir chikichik untsuurnumaani̱ chikitcha menanmaani̱ akupkarti tusam apujsarta.»
40020022	Takui̱ Jesus chicharainiak «Átum seatrumna nu nékatsrume. ¿Wi wáitsattajna nuja̱i̱ métek túramniakaitrum? Wi wáitsatniun yapá umartinia áinis umartiniaitjiai. Núnisaṉ wáitsatniuja̱i̱ imiaitniua áintsaṉ imiantiniaitjiai. ¿Nú piniṉnumia̱ umarminkiaitrum. Núnisaṉ imiantminkiaitrum?» Tutai «Páchitskea» tiármiayi.
40020023	Tuíniakui Jesus chichainiak «Ayu. Winia piniṉkruí̱ya̱ umartatrume. Wi imiantiatjana nuja̱i̱ imiantiatrume. Antsu Wiji̱a̱i̱ tsaniṉkia pujustinniaka Wikia íischatniuitjiai antsu winia Apar iwiarturu ainia nuna nui̱ apujsattawai» tímiayi.
40020024	Chíkich tias unuiniamuri̱ nuna antukar nu jímiaran kajerkarmiayi.
40020025	Túmainiakui Jesus untsukar chicharainiak «Ju̱ nékarme, Israer shuarchanum nuna uuntri̱ ajasár ni shuari̱n nérenniua áinis ti akupénawai. Ni úuntri̱sha waantu enentáimsar witjiai akupniun tu enentáimtikiainiawai.
40020026	Antsu atumji̱a̱i̱ṉkia núnis áchatniuiti. Naṉkamantu ajastaj tákuṉka chikicha yaintri̱ átiniaiti.
40020027	Atumí̱nia uunt átaj tákumka nuiṉkia ashí shuara yaintri̱ ajasti.
40020028	Wisha Aents Ajasuitiatan Winia yáintkiarat tusan táchaitjiai antsu shuaran yáiṉtaj tusan táwitjiai. Untsurí shuara tunaarí̱ tumashri̱n akikmatkataj tusan jákatniuitjiai. Nuna tarimjiai» tímiayi Jesus.
40020029	Jirikiúnmaya̱ wénakui untsurí aents Nin nemariarmiayi.
40020030	Nui̱ jintiá yantam jímiar ji̱ kusuru pujuarmiayi. Jesus wéawai táman antukar kakantar untsukarmiayi. «Uuntá, úunt akupin Tawitia Uchirí̱nchukaitiam. Waitnentrurta» tiármiayi.
40020031	Tuíniakui «Takamátsatarum» tútaisha nú naṉkaamas untsumkarmiayi. «Uuntá, Tawitia Uchiri̱yá waitnentrurta» tiármiayi.
40020032	Tuíniakui Jesus wajas ji̱ kusurun untsukar aniasarmiayi «¿Warí itiurtukat tusarum wakerutarum?»
40020033	Tutai «Uuntá, iimtiai tusar wakeraji» tiármiayi.
40020034	Tuíniakui Jesus nin waitnentrar ni ji̱n antiṉkiarmiayi. Nu chichamaik íimiar nisha Jesusan nemariarmiayi.
40021001	Jerusaréṉnum nuntumsar Petpajáiniam jeawarmiayi. Nusha Uriwiunam ayamchiyayi. Nui̱ jeawar Jesus ni unuiniamuri̱n jímiaran akupeak chichaak
40021002	«Tíjiu̱ch péprunam werum umpuru umpuruchiji̱a̱i̱ jiṉkiamu wainkiattarme. Nu atíarum itiartitiarum.
40021003	Tura aents urukamtai áitkiarum túramkurminkia Uunt wakerawai tura wárik awaiṉkittiawai titiarum» tímiayi.
40021004	Tura nusha yaunchu Yúsnan etserin aarmia nu uminkiati tusa tímiayi. Jú̱nis áarmiayi.
40021005	«Seuna Nawantri̱ ju̱ etserkatarum “Iistarum, atumí Úunt Akupniuri̱ péejchach asa umpuruchiniam ekemak tura kijin aentstai̱ umpuru uchirí̱n eketka winitrámprume” titiarum.»
40021006	Tutai nu jímiar unuiniamuri̱ wéar Jesus timia núnisaṉ túrawarmiayi.
40021007	Umpuruchin nukurtiuk itiarmiayi. Tura ni pushiri̱n áitkiaram Jesus entsamkamiayi.
40021008	Shuar untsurí ásar ni wéamunam pushiri̱n áitkiarmiayi. Chikitcha nuká jurukar ni wéamunam aeprurarmiayi.
40021009	Shuar untsurí eem wéarmia nusha tura uku winiarmia nusha kakantar untsumiarmiayi. «Ju̱na we̱a̱tri̱ úunt akupin Tawit asamtai naṉkamakuiti. Yusa náari̱i̱n winiana ju̱ ii Úuntri̱nti. Shiir atí. Nayaimpinmasha Yus shiir awajsatai.» Tu untsumiarmiayi.
40021010	Jesus Jerusaréṉnum waya̱mtai ashí shuar ti enentáimiainiak «¿Ju̱sha yait?» tiármiayi.
40021011	Chikitcha «Yúsnan etserin Jesusaiti Nasarétnumia̱ tura Kariréa nuṉkanmaya̱iti» tiármiayi.
40021012	Nuyá̱ Jesus Yusa Uunt Je̱e̱n wayá̱ kuítian súruiniak tura súmainiak pujan akuprámiayi. Kuítian yapají̱nia awa̱tairi̱ncha ayanturmiayi tura yampitsa súruinia kutaṉkri̱ncha núnisaṉ ayanturmiayi.
40021013	Nuyá̱ tímiayi «Yus Papinium áarchamukait “Winia Je̱a̱r Yus aujtai̱ jé̱a̱iti.” Antsu átumka kasa matsamtaiya nútikiarme» tímiayi.
40021014	Nui̱ Yusa Uunt Je̱e̱n ji̱ kusurarusha shutuapsha Jesusan tariarmiayi. Túramtai tsuararmiayi.
40021015	Tura Yúsnan pujurniu úuntri̱sha tura Israer shuara jintinniuri̱sha aents tujintiamun Jesus túrakui iisar kajerkarmiayi. Nu arantcha uchi Yusa Je̱e̱n «Ju̱na we̱a̱tri̱ úunt akupin Tawit asamtai naṉkamakuiti» untsumainiakui Jesusan ti kajerkarmiayi.
40021016	Tura chichaak «¿Ju̱ uchi tuinia nu ántamek?» Tutai Jesus «Ee, ántajai» tímiayi. «Átumka Yus Papí ju̱na tana ju̱ka áujsachukaitrum. Jú̱nis tawai “Uchisha tura kuírchisha Yusa náari̱n imiá shiir awajtúsarat tusa Yus tsaṉkatkaiti.”»
40021017	Nuna tinia ikiuiniak Jerusaréṉnumia̱ jiinkí̱ Petanianam we nui̱ kanarmiayi.
40021018	Kashin tsawa̱r Jerusaréṉnum waketas Jesus tsukarmiayi.
40021019	Ikiu ukat ukat jintiá yantam wajan wainiak akaktajtsa werimiayi. Túrasha werí aya núkenak wainkiamiayi. Tura numin chicharuk «Atakka peṉké nerekchattame» tutai nu chichamaik jakamiayi.
40021020	Nuna wainiak ni unuiniamuri̱ ti enentáimprar aniasarmiayi «¿Urukaku imiá wárik jaka?»
40021021	Tuíniakui Jesus chicharainiak «Nekasan tájarme, Yus nekas enentáimtakrumka “nekaspash túrat” táchakrum íkiun túrajna nusha túramniaitrume. Tura nu arantcha nu naint “ékemtam nayantsanam inianta” tutai túrunattawai.
40021022	Ashí Yus áujeakum seamna nu, Yus nekas enentáimtakum seakmeka wainkiattame» tímiayi.
40021023	Yusa Uunt Je̱e̱n Jesus wayá̱ unuiniamiayi. Tumai̱ Yúsnan pujurniu uuntri̱ tura Israer shuara úuntri̱sha Jesusan tariar aniasarmiayi «¿Yana chichame̱ja̱i̱ ju̱ túram. Ya ju̱ túratniuncha akuptámkait?» tiármiayi.
40021024	Tutai Jesus chicharainiak «Wisha aniastaj tusan wakerajrume. Ju̱ ái̱rkakrumni̱ṉkia Wisha yana chichame̱ja̱i̱ túraj nuna ujaktatjarme.
40021025	Wats ¿ya imiakratin Juáṉkan akupkámia. Yusak, aentsuk, ya akupkámia?» Tutai nuamtak tunainiarmiayi. «“Yus akupkámiayi” tákurni̱ṉkia “¿urukamtai enentáimtichuitrum?” turamtatji.
40021026	Kame “shuar akupkaiti” tákurkia aents ashamainiaji. Warí Juaṉka Yúsnan etserniuiti tuíniatsuk ashí aentska» tiármiayi.
40021027	Nuyá̱ Jesusan «Nékatsji» tutai Jesussha áiniak «Wátsek, Wisha núnisnak akuptúkua nuna ujakchattajrume» tímiayi.
40021028	Jesus unuiniak chichaak «Enentáimpratarum. Shuar uchin jímiaran takakuyi. Nuna chikichkin chicharuk “Uchiru, árak júuktin yamái wetá”
40021029	tutai uchi “Atsá, nakitiajai” táyat urum enentáimiar takaumai.
40021030	Chikichnasha werí núnisaṉ seamai. Tutai uchi “Apawá, páchitsuk wetajai” táyat wéchamai.
40021031	Wats ¿túa ni aparí̱ wakeramun umirkama?» tímiayi Jesus. Tutai «Emkaa nu» tuíniakui Jesus chichaak «Nekasan tájarme, yajauch shuar ainia nu tura tsanirma ainia nusha átumka pachintsurmini̱ṉ ni emka Yus akupeamunam pachinkiartatui.
40021032	Iis, imiakratin Juaṉ péṉker wekasatniun etserkamiayi túrasha antukchamarme. Antsu yajauch shuar ainia nu tura tsanirma ainia nusha umirkarmiayi. Nusha wáinkiaitiatrum atumí yajauchiri̱ enentáimturchamarme» tímiayi.
40021033	«Ju̱ chíkich áujmatmasha antuktarum. Nuṉká nérentin uwa arak wenuimiai. Uwa neketai̱ncha tura kumpinniasha najanamai. Tura mash péṉker iwiarak shuar waitrukarti tusa apujkiarmai. Tura ikiuak yajá nuṉkanam wemai.
40021034	Nuyá̱ júuktin tsawant jeamtai juuk nakak akuptúrkarti tusa takarniúri̱n akupkarmai.
40021035	Tura nui̱ pujuinia nu, akupkámun achikiar chikichnaka katsumkar chikichnasha máwar chikichnasha kayaja̱i̱ tukurar máwarmai.
40021036	Túrawarmatai nérentin takarniun nuna naṉkaamas akuprámai. Ataksha nui̱ pujuarmia nu núnisaṉ túrawarmai.
40021037	Amúamunam ni uchirí̱n akupeak “Winia uchir asamtai arantúkchartimpiash” timiai.
40021038	Túrasha takakmainiaka nérenniu uchirí̱n wáinkiar chichainiak “Aparí̱ jakamtai ju̱na mashⁱ júkishtatuak. Maatai túrar ii nérentin ajastai” tiarmai.
40021039	Tiar achikiar arant júkiar nui̱ máwarmai.
40021040	Nuṉká nérenniuri̱ taa nu takakmainian ¿Warí itiurkartiṉ?» tímiayi.
40021041	Tutai aimiainiak «Nu shuar ti yajauch ásarmatai waitnentsuk amuukartatui. Tura nu ajan chíkich takakmasar neren akanák nin surusarat tusa apujsartatui» tiármiayi.
40021042	Tuíniakui Jesus chicharainiak «Átumka Yus papikia ¿peṉkek áujchaitrum? Jú̱nis áarmaiti “Je̱a̱ je̱a̱min utsaṉkarmia nú kaya ashí kayaja̱i̱ naṉkaamas apujsamuiti. Núnaka ii Uuntri̱ Yus túraiti. Iisha iisar ti enentáimtaji.”
40021043	Tuma asamtai tájarme Yusna írunna nu wáinkiatarum tusa suramsamuitiat atumíya̱ junas chíkich aents sunastatui. Nisha awaṉtukiartatui.
40021044	Tura shuar nu kayan tukumainia nuka kupintrartatui. Tura nu kaya shuarnum iniaarka tsai̱ tsai̱ awajsattawai auka» tímiayi Jesus.
40021045	Yúsnan pujurniu úuntri̱sha Pariséusha Jesus áujmatman antukar «iin túramji» tusar achiktaj tiármiayi.
40021046	Tura ashí aents «Jesus Yúsnan étserui» tuinia ásarmatai nin ashamkarmiayi.
40022001	Jesus ataksha áujmatuk ju̱na tímiayi
40022002	«Yus akupeamunam pachinkiartin jú̱nis enentáimpramniaiti. Úunt akupin ni uchirí̱ nuateakui nampermamai.
40022003	Túrak ni takarniúri̱n ipiaamautarum tusa akupkarmai. Tura ipiaamusha nakitrarmai.
40022004	Ataksha chíkich takarniuncha ipiaamakrum ju̱ titiarum tusa akupkarmai. “Mash yurumkan iwiarajai. Waakarsha taṉkur ajaermasha kajeṉma áiniawai. Tuma asamtai ashí nuatnaiyamu namper iwiaramunam winiarti túramui titiarum” timiai.
40022005	Támaitiat nú ipiaamusha nakitrarmai. Chikichik ni nuṉke̱n wemai. Chikitcha kuítian suruktinian wemai.
40022006	Chikitcha ipiakratniun achikiar yajauch awajsarmai tura chikichnaka máwarmai.
40022007	Túramtai úunt akupin ti kajek ni suntari̱ mash mátarum túrarum ni je̱e̱ mash ekemáktarum tusa akupkarmai.
40022008	Nuyá̱ ataksha ni takarniúri̱n akupkámai. “Nuatnaikiatin námper mash iwiaramuiti. Tura nu ipiaamu winichmin armai.
40022009	Tuma asamtai pepru jintí̱ werum ashí shuar náṉkamas wáintrum nu ipiaatarum” timiai.
40022010	Takui̱ takarniúri̱ jíinkiar pepru jinti̱n wajainian yajauch shuarnasha péṉker shuarnasha ashí ipiaawarmai. Túramtai je̱a̱ piakmai.
40022011	Nuyá̱ úunt akupin ipiaamun íisartaj tusa waya̱mai. Nui̱ shuaran péṉker iwiarmamprachun wainkiamai.
40022012	Tura timiai “Umpá, ¿urukamtai nuatnaiyamunam entsatái̱ pushí entsatsuk waya̱m?” Tutai nu áishmaṉ tákamtak pujusmiayi.
40022013	Nuyá̱ úunt akupin yurumka ajaaman chicharuk “Achikrum nawe̱nmasha uwejnumsha jiṉkiarum a̱a̱ jí̱i̱krum kiritniunam ajapatarum. Nui̱sha ti úttin tí waitsatin átatui” timiai.
40022014	Kame untsurí ipiaamu áiniawai antsu ishichik achikma áiniawai» tímiayi.
40022015	Nuyá̱ Pariséu chichaman najatawar itiurak uyu̱matkiakaintiaj tusar tiármiayi.
40022016	Túrawar ni shuari̱ncha tura akupin Irutisa nemarniuri̱sha Jesusan akuptúkarmiayi. Nisha jeariar Jesusan chicharainiak «Uuntá, amesha nekas chicham chichaame. Nu nékaji. Chíkich shuar tuinia nu ántutsuk nekasam Yus Chicham jintíame. Shuar shiir enentáimturarat tusam jintíatsme.
40022017	Tuma asamtai ju̱ nekaatai tusar wakeraji. ¿Uunt akupin Sésar akikminkiait?» tiármiayi.
40022018	Jesus ni yajauch enentáiji̱a̱i̱ anintramun nekáa chichaak «Aya shiir chichamtiniaitrume. ¿Urukamtai uyu̱matkiarturtin wakerutarum? tímiayi.
40022019	Wats Sésar akiktinia nú kuit itiartitiarum» takui̱ chikichik kuítian itiariármiayi.
40022020	Nuna iis Jesus anintrak «¿Ju̱i̱ yana yapimpiait tura yana naari̱ áarmait?»
40022021	Tutai «Uunt Sésarna» tiármiayi. Tuíniakui Jesus chicharainiak «Nuikia uunt Sésarna nu, Sésar susatarum. Tura Yusna nusha Yus susatarum» tímiayi.
40022022	Tura nuna antukar ti enentáimprarmiayi. Tura ikiuiniak wéarmiayi.
40022023	Nu tsawantai̱k Satuséusha Jesusan tariarmiayi. Satuséuka jakamunmaya̱ nantakchatniuiti tuíniawai. Nuna tiniu ásar ju̱na Jesusja̱i̱ áujmatsarmiayi.
40022024	«Uuntá, Muisais ju̱na áartampramiaji “Áishmaṉ uchin yajutmatsuk jakamtaiṉkia ni yachi̱ nu nuwa̱n nuatak ni yachi̱n yajutmatrati” tu áarmiayi.
40022025	Ayu, íi shuarnum siati yáchintin armai. Iwiá̱i̱ nuatak uchin yajutmatsuk jakamai. Tura waje̱n ni yachi̱n ikiurkimiai.
40022026	Tura nisha nuatak uchin yajutmatsuk jakamai. Tura chikitcha núnisaṉ jakamai. Tura chikitcha siati armia nu ashí nuatkar jákarmiayi.
40022027	Nuyá̱ nuwa̱sha jakamiayi.
40022028	Jakamunmaya̱ nantakiartatna nui̱sha nekassha ¿yana áishri̱n ati? Ashí nin nuatkacharmakia» tiármiayi.
40022029	Tuíniakui Jesus chichaak «Yus Chichamsha nékachkuram tura Yusa kakarmari̱sha nékachkuram nantaktin atsawai tákuram ti awajiarme.
40022030	Nekaatarum. Jakamunmaya̱ nantakiaruka nuatkachartatui. Antsu Yusa suntari̱ nayaimpiniam pujuinia núnisar núwencha pujusártatui.
40022031	Túrasha jakamunmaya̱ nantakiartatna nu nekaatajtsa wakerakrumka ju̱ enentáimsatarum. Muisais aarma nu áujsachukaitrum. Jú̱nis áarmiayi
40022032	“Wikia Aprajáma Yúsri̱ntjiai, Isaka Yúsri̱ntjiai, Jakupu Yúsri̱ntjiai.” Warí, Yus jaká Yúsri̱nchuiti. Antsu iwiaaku ainia nuna Yúsri̱nti» tímiayi.
40022033	Ashí aents tu jintíamun antukar ti enentáimprarmiayi.
40022034	Satuséu Jesusan ái̱ktinian tujintkiarmatai Pariséu nuna antukar iruntrarmiayi.
40022035	Tura chikichik Pariséu jintintin asa Jesusan uyu̱mtikiataj tusa aniasmiayi
40022036	«Uuntá, Yus akupkámu ¿túa imiá naṉkaamas enentáimtustiniait?»
40022037	Tutai Jesus chichaak «Ju̱i̱ti, “Ame Yúsrum takamtsuk enentáimji̱a̱i̱ aneeta. Ashí ame wakanmiji̱a̱i̱sha tura ame enentáimmiarmiji̱a̱i̱ nekas enentáimtusam aneeta.”
40022038	Núiti emka ashí akupkámu naṉkaamas enentáimtustinia nu.
40022039	Chikitcha ju̱ja̱i̱ métektaku awai. Nusha jú̱nis awai “Ame írutramuram ame aya̱shim aneamna nútiksamek aneata.”
40022040	Nu jímiar akupkámu umirkam ashí Muisais akupkámia nusha tura ashí Yúsnan etserin unuiniararmia nusha umirkattame» tímiayi.
40022041	Tura Pariséu tuke irunar pujuiniakui
40022042	Jesus anintrak «Kristu tutai ¿ya wea átiniait. Warí enentáimtarum atumsha?» takui̱ «Tawit wea átiniaiti» tiármiayi.
40022043	Tuíniakui Jesus chicharainiak «Nuikia ¿urukamtai Tawit, Yusa Wakaní̱ titiá tutai Krístun “winia úuntur” timia? Iis, Tawit ju̱na tímiayi
40022044	“Yus winia Úuntrun ju̱na chichaak «Akupin pujutai̱nium winia untsuurui̱ni̱ pujusam Ame nemasrumin nupetkan ámin umirtamkarti tusan amamaam nákarsata» tímiayi Yus.”
40022045	Wátsek, Tawit Krístun “winia úuntur” tai̱sha ¿itiurak ni pampaṉmári̱ ati?» tímiayi Jesus.
40022046	Nuna takui̱ peṉkesha ái̱kcharmiayi. Túrawar atakka uyu̱mamtikiatai tusar Jesusan aniascharmiayi.
40023001	Jesus ni unuiniamuri̱ncha tura ashí shuarnasha chicharainiak
40023002	«Israer shuara jintinniuri̱sha tura Pariséusha Muisais akupkámun paant ujatmainiawai.
40023003	Tuma asamtai tuinia nu umirkatarum. Túrasha ni túruinia nu jumamkiirap. Nu shuar shiir chichainiayat nusháa túrin áiniawai.
40023004	Ti itiurchat ana nuna akupénak ti emeram entsaktinia áintsaṉ aentsun apujtuiniawai. Túrasha chikichik uwejé̱ja̱i̱sha ishichkisha takuitniun nakitiáiniawai.
40023005	Aya shuar íirsarti tusar ashí túruiniawai. Ashí shuar péṉker enentáimturarti tusar Yus Papin nijia̱i̱niumsha tura kunturi̱ncha ti waṉkaram awajsar anujak yujainiawai. Tura nu arantcha pushiri̱ shíirmach sasariarman ashí shuarja̱i̱ naṉkaamas nuntuarun awajás wekainiawai.
40023006	Nampernumsha péṉker iwiaramunam pujustinian wakeruiniawai. Iruntai̱nmasha naṉkamantu ajasa pujustinian wakeruiniawai.
40023007	Jintiá wekainiaksha ashí aents áujtuiniak jintinkiartiniá turutiarti tusa wakeruiniawai.
40023008	Túrasha átumka ashí shuar jintinkiartiniá turutiarti tusa enentáimsashtiniaitrume. Átumka nuamtak yáchintrume. Átumka chikichik jintinkiartin ni naari̱ Kristu takakrume. Nu asamtai jintinkiartiniá turamcharmin áiniawai.
40023009	Ju̱ nuṉkanmaya̱ shuar “Aparu” tiirap. Nayaimpiniam chikichik pujana nu atumí Aparí̱nti.
40023010	Atumí uuntri̱ aya Krístuk asamtai “Uuntru” turamcharmin áiniawai.
40023011	Antsu átum írutkamunmaya̱ uunta nuka péejchach átiniaiti.
40023012	Shuar naṉkamaku ajastaj tákuiṉkia Yus nin péejchach awajsattawai. Antsu péejchachia nuna Yus naṉkamantu awajsattawai» tímiayi.
40023013	«Maa aneartarum jintinniutirmesha, Pariséutirmesha. Ántrarum shiir chichamtiniaitrume. Yus akupeamunam waya̱tin waiti epenniuitrume. Atumsha waya̱tsuk chikitcha waya̱taj tuinia nusha suritniuitrume.
40023014	Maa aneartarum jintinniutirmesha, Pariséutirmesha. Ántrarum shiir chichamtiniaitrume. Wajé̱ je̱e̱ atankírum aents enentáimturara̱i̱ṉ tusarum ti esaram Yus áujtiniaitrume. Túrin asarum átum ti asutniátniuitrume.
40023015	Maa aneartarum jintinniutirmesha, Pariséutirmesha. Ántrarum shiir chichamtiniaitrume. Nuṉkanmasha nayantsanmasha yajá wekainiuitrume chikichík shuar winí̱ nemartusat tusarum. Tura atumí nemasri̱ ajasmatai atumji̱a̱i̱ naṉkaamas jinium sumamamnia awajearme.
40023016	Aneartarum átumka. Jintinkiartiniaitiatrum nékachu asarum kusurua áiniuitrume. Ju̱ jintíarme “Shuar nekasan tajai tusa Yusa Je̱e̱n páchiakka ni tana nuna umitsuk ikiukminiaiti. Antsu nekasan tajai tusa Yusa Je̱e̱n kuri ana nuna páchiakka ti nekas umiktiniaiti” tíniuitrume.
40023017	Nétsetrume. Yúsja̱i̱ṉkia ashí kuri ántrachukait. Antsu Yusa Je̱e̱n írunna nuka aya nuiṉ ikiusma asa Yusna ajasuíti. Tuma asamtai kuriji̱a̱i̱ naṉkaamas Yusa Je̱e̱ enentáimtustiniaiti.
40023018	Nu arantcha tíniuitrume “Shuar nekasan tajai tusa taṉkú maa Yus áestutai̱n páchiakka ni tana nuna umitsuk ikiukminiaiti. Antsu Yus áestutai̱niam namaṉ patasman páchiakka ti nekas umiktiniaiti” tíniuitrume.
40023019	Nétsetrume. Peṉké namaṉ Yusja̱i̱ ántrachukait. Aya Yus áestutai̱niam patasma asa nu namaṉ enentáimtuschatniukait.
40023020	Enentáimpratarum. Shuar nekasan tajai tusa Yus áestutai̱n páchiakka aya áestutainiak páchiatsui antsu áestutai̱ncha tura nui̱ patasmancha mái̱ metek páchiawai.
40023021	Núnisaṉ shuar Yusa Je̱e̱n páchiakka aya nunak páchiatsui antsu Yus nu je̱a̱nam pujú asamtai nunasha páchiawai.
40023022	Núnisaṉ shuar nayaimpin páchiakka Yus pujutaincha tura Yus nui̱ pujana nunasha páchiawai.
40023023	Maa jintinniutirmesha, Pariséutirmesha aneartarum. Ántrarum shiir chichamtiniaitrume. Kuminiu nuke̱sha, anisa nuke̱sha, menta nuke̱sha tias akantram chikichik akankámu Yus súwitrume. Nuka péṉkeraiti, ikiukchatniuiti. Túrayaitrum nekas péṉker túratniua nu túrutsuk ikiuwitrume. Yus nekas enentáimtustincha, waitnentáimturtincha tura tuke péṉker túratniusha enentáimtsuk ikiuwitrume.
40023024	Átumka jintinkiartiniaitiatrum nékachu asarum kusurua áiniuitrume. Kutanam yajasmach eṉketu wáinkiurmeka júwitrume. Túrayatrum kamiyu wáinkiurmeka kawái naṉkaamas uunt ai̱ṉ takamtsuk kú̱jawitrume.
40023025	Maa jintinniutirmesha, Pariséutirmesha aneartarum. Ántrarum shiir chichamtiniaitrume. Átumka tsapasha piniṉsha initiaani̱ nijiatsuk aya pátatek nijiawitrume. Núnisrum pátatek shiir awajmámniuitrume tura enentáiminkia kasamkatniusha tura chikichna wakeruktincha nuja̱i̱ piákuitrume.
40023026	Pariséutirmeka kusurua ániuitrume antsu emka initiaani̱ tsapasha piniṉsha nijiaktarum. Túrakrumni̱ṉkia pátatkesha mai̱ péṉker átatui. Núnisrum atumsha atumí enentái̱n ana nu shiir awajsarum pátatkesha shiir átatrume.
40023027	Maa jintinniutirmesha, Pariséutirmesha aneartarum. Ántrarum shiir chichamtiniaitrume. Iwiarsamu pújuja̱i̱ yakarar shiir awajsamua áiniuitrume. Á̱a̱ni̱ṉkia shiir áiniayat initkia jaká ukunchí̱ piákuiti.
40023028	Atumsha núnisaitrume. Chíkich shuar íismaka ti shiira ániuitrume. Túrasha atumí enentái̱nkia ashí mui̱jmiai̱ piákuiti.
40023029	Maa jintinniutirmesha, Pariséutirmesha aneartarum. Ántrarum shiir chichamtiniaitrume. Yaunchu Yúsnan etserin iwiarsamunam átumka shiir enentáimtakrum je̱a̱ je̱a̱mkaitrume. Tura péṉker shuar yaunchu jákarusha shiir enentáimturtaj tusarum ni iwiarsamu shiir awajearme.
40023030	Nuja̱i̱ nekas atumsha sumamaitrume. Warí núja̱i̱ṉkia átumka “Iikia Yúsnan etserniun máwarua nuna uchirí̱ntji” tárume.
40023031	Atumsha nuja̱i̱ ti paant chichaarme “Ii we̱a̱tri̱ Yúsnan etserniun máwar tunáa túrin ármiayi” tárume.
40023032	Wats, atumí we̱a̱tri̱ naṉkamawarmia nu átumka umiktarum» tímiayi Jesus.
40023033	«Napia ániuitrume. Shuar aya yajauch awajniuitrume. Túmatirmesha Yus yajauch túrin shuaran jinium akupkartatna nuyá̱ ¿itiurak uwempratarum?
40023034	Untsurí shuaran akuptúktatjarme. Yúsnan etserniuncha, ti nekaancha, jintinkiartinniasha akuptúktatjarme. Tura atumsha chíkich máattarme, chikitcha krúsnum ajintruarum máattarme, chikitcha iruntai̱ je̱a̱nam asutiáttarme tura chikitcha ashí nuṉkanam áintrattarme.
40023035	Nu tura asarum péṉker shuara numpé̱ puarma nuja̱i̱ átum sumamattarme. Yámankamtaik Apir tí peṉker shuáraitiat mámuyayi. Tura ukunam Perekíasa uchirí̱ Sakarías atumí uuntri̱ Yusa Je̱e̱ ámanum Yus áestutai̱n ajapén átenkamunam máwarmiayi. Wats, Apir mámunmaya̱ Sakarías mámunam ashí péṉker shuar ti untsurí máamuja̱i̱ sumamattarme.
40023036	Nekasan tájarme, yamái pujuinia nú shuar ashí nuja̱i̱ sumamawartatui» tímiayi Jesus.
40023037	«Jerusaréṉnumia̱tirmeka, Yúsnan etserin máiniaitrume. Yus akatar akuptúrmakmasha kayaja̱i̱ tukuram máiniaitrume. Túrin árumni̱ṉ waitnentajrume. Atash ni uchirí̱n weana áitkiasnak wéartinian wakerimjiarme tura nakitramarme.
40023038	Iistarum. Ame pépruram ajapamuiti.
40023039	Tura “Yusa náari̱i̱n winiana nu, shiir atí” títiatrumna nu tsawant jeatsa̱i̱ṉ peṉké wáitkiashtatrume. Nuna tájarme» tímiayi Jesus.
40024001	Jesus Yusa Uunt Je̱e̱ya̱ jiinkí̱ weai̱ ni unuiniamuri̱ nin tariar Je̱a̱n iniaktusar áujmatsarmiayi.
40024002	Tura Jesus chichaak «Nu yamái mash wáintrume. Tura nekasan tájarme ukunmaṉka mash sa̱a̱naktiatui. Chikichík kayaksha ekentramuri̱ atsuttawai» tímiayi.
40024003	Nuyá̱ Uriwiu nainnium wéar niṉki nui̱ pujusár ni unuiniamuri̱ Jesusan aniasarmiayi «¿Nusha urutáik túrunatⁱ. Tura ame tátincha tura nuṉka amuukatin tsawant jeakuisha wariji̱a̱i̱ṉ nekaatajⁱ? Nu ujatkratkata» tiármiayi.
40024004	Tuíniakui Jesus chichaak «Aneartarum, anaṉkramawairap.
40024005	Untsurí aents winia náarun pachisar “wi Krístuitjiai” tiar untsurí shuaran anaṉkawartatui.
40024006	Ti untsurí meset chicham antuktatrume túrasha sapijmiakairap. Núnisaṉ átiniaiti nuṉka amúatsa̱i̱ṉ.
40024007	Uunt nuṉka mátsatkamu ainia nusha chíkich nuṉka mátsatkamuja̱i̱ tura akupáinia nusha chíkich akupáinia nuja̱i̱ mániawartatui. Tura ti tsukasha átatui. Suṉkursha ti pampartatui. U̱u̱sha tí u̱u̱rkattawai. Nuka untsurí nuṉkanam túrunawartatui.
40024008	Nuja̱i̱ tí waitsatin yama naṉkamuk juármaiti» tímiayi.
40024009	«Nuyá̱ atumniasha yajauch awajsarat tusa surutmakartatui. Tura mantamawartatui. Tura winia naar pachia asakrumin ashí shuar muí̱jramkartatui.
40024010	Nu tsawantai̱ untsurí shuar Yusan iniaisartatui. Túrawar nuamtak muí̱jniainiak surunairartatui.
40024011	Untsurí shuar wáitruiniak “wi Yúsnan etserniuitjiai” tiártatui. Túrawar untsurí shuaran nusháa enentáimtikrartatui.
40024012	Túmainiak yajauch túrutai̱ ti pamparmatai Yusja̱i̱ nawamnaikiatin michatáttawai.
40024013	Tura shuar ashí nuna katsuntea nu uwemprattawai.
40024014	Ashí aents nekaawarat tusa Yus Chicham ashí nuṉkanam etsernaktatui. Túramtai amuukatin tsawant jeattawai» tímiayi.
40024015	«Yus Shiir Awajtai̱niam muí̱jmiamtik tuke emesratin ana nu wainkiarum Yúsnan etserin Taniar aarmia nunasha (ju̱na áujea nuka enentáimprati),
40024016	ashí shuar Jutanam írunna nu muranam pisarárti.
40024017	-
40024018	Ti wárik pisartin asamtai shuar je̱a̱ yakí̱ pujaksha tura shuar ajanam wekaaksha je̱á̱ waketki̱ wariri̱ jukitiaj tíchati. Antsu nuya̱ṉ wárik pisarti.
40024019	Nu tsawantai̱ nuwa̱ ajamtincha tura kuírchin takaku ainia nusha ti wáitsartatui.
40024020	Ayampratin tsawantai̱sha tura michá nantutíncha nu pisartin tsawant áchati tusarum Yus seatarum.
40024021	Maa, nu tsawantai̱ tí waitsatin átatui. Tí yaunchusha núnisaṉ wáitsatin atsuyayi. Ukunmasha atsuttawai.
40024022	Nu wáitsatin ti esarmaitkiuiṉkia chikichkisha uwemprachainti. Tura Yus nu wáitsatniun wárik amumtikiattawai. Shuar Niniu ajasarat tusa achikma ainia nu uwemprarat tusa wárik amumtikiattawai» tímiayi.
40024023	«Tura atumín “Ju̱i̱ti Kristu” turamainiakuisha tura “Nui̱ pujawai” tuíniakuisha anturkairap.
40024024	Untsurí shuar Krístuitjiai tuinia nu wantinkiartatui. Untsurí “Yúsnan etserniuitjiai” tiártatui. Tura shuaran anaṉkataj tusar aents tujintiamun iniakmasartatui. Tura ti kakarman túruiniak Yus shuarnasha anaṉkamin áiniakuiṉkia anaṉkawarainti.
40024025	Túmatsa̱i̱ṉ nuna emka ujajrume.
40024026	Tuma asamtai “Iis, Kristu nui̱ aents atsamunam pujawai” turamainiakuisha nui̱ weerap. “Ju̱i̱ ú̱mak pujawai” tuíniakuisha anturkairap.
40024027	Núnisaṉ ú̱mkan táchattajai. Peem péetuk ti wárik ashí nuṉkanam wáinkiachminkiait. Núnisnak wi Aents Ajasuka winiakun paant wantinkiattajai.
40024028	Wats, jaka tepana nui̱ chuaṉ káutkachartatuak» tímiayi.
40024029	«Tí waitsatin naṉkaamasmatai tí warik tsawái̱ nantu kajinkiattawai. Tura kashí nantusha etsantrashtatui. Yaasha ashí muchitrattawai. Nayaimpiniam kakaram ainia nusha peantrartatui.
40024030	Nui̱kia Wi Aents Ajasuka tátiniur paant átatui. Tura ashí nuṉkanmaya̱ aents Wi winiái̱ wáitkiar asuttiámattaji tusar úttiartatui. Wisha ti kakaram tura Yusa winchari̱ji̱a̱i̱ yuraṉminiam winiái̱ wáitkiartatui.
40024031	Yusa suntari̱n kachu kakaram umpuartarum tinia akupkámtai nu suntar ashí nuṉkanmaya̱ ashí Yus shuaran, Yus achikma ásarmatai irurartatui.
40024032	Ikiu numiri̱ nakumea nu nekaatarum. Ni nuke̱n eteakui esat nantu jeatémayi tátsurmek.
40024033	Núnisaṉ ashí ju̱ wáinkiurmeka amuukatin tsawant nekas jeatémayi títiniaitrume.
40024034	Nekasan tájarme yamái aents pujuinia nu amúatsa̱i̱ṉ ashí túrunattawai.
40024035	Nuṉkasha nayaimpisha amuukartatui antsu winia chichamur amuukashtatui.
40024036	Tura nu túrunatin tsawant nekanachminiaiti. Yusa suntarí̱sha nékainiatsui. Wisha Yusa Uchirí̱ntiatnak nékatsjai. Antsu aya winia Aparuk nékawai» tímiayi.
40024037	«Tura Aentsu Uchirí̱ tátin tsawant jeamtai yaunchu Nuwái pujumia núnisaṉ átatui.
40024038	Nu tsawantin tuke ama̱a̱rtsa̱i̱ṉ, aya jú̱nisaṉ aa asamtai yúrumtanak úmutnak pujuriarmiayi. Nuatnainiarmiayi. Ni nawantri̱ncha nuatmamtikiarmiayi. Tura tumá pujuiniai̱ Nuwái uunt kanunam eṉkemámtai
40024039	aya aneachma ama̱a̱ ama̱a̱rak nú aentsun mash amuukarmiayi. Kame Wi Aentsu Uchirí̱ atak taakui núnisaṉ átatui.
40024040	Nu tsawantai̱k jimiará shuar ajanam pujuttawai. Chikichik junaktiatui tura chíkichkia ikiunkittiawai.
40024041	Núnisaṉ jimiará nuwa̱ shana nekeak pujuttawai. Chikichik junaktiatui chíkichkia ikiunkittiawai.
40024042	Nu asamtai atumsha iwiarnarum pujustarum. Nekaachminiaiti uruk áintsuk taritjiarum.
40024043	-
40024044	Tuma asamtai aneara pujustarum. Wi nekaachmanum tátin jú̱nisaṉ enentáimpramniaiti. Shuar ju̱ kashi kasa tátinian nekaaṉka kánutsuk kasa taawai tusa iwiarnar nákasainti. Núnisrum aneara pujutarum.
40024045	Shuar péṉker uminian tura péṉker enentáimniun áujmatsattajai. Nuna uuntri̱ yajá irauweak “Yurumátin jeamtai winia takartin ayuratarum” tíchanpiash.
40024046	Nu takamtikniuncha ni uuntri̱ taa takatrí̱n tímiatrusaṉ túran tariṉkia shiir enentáimtusainti.
40024047	Nekasan tájame umin asamtai ni uuntri̱ ashí ni warirí̱n waitrukat tusa takatan susattawai.
40024048	-
40024049	Antsu úuntur wau táchattawai tusa takamtikin ni uuntri̱ yáintri̱n yajauch awajeak tura takatsuk aya yurumátniun tura nampektinian wararkuṉka nu takamtikin yajauchiti.
40024050	Turú pujan ni uuntri̱ aya aneachma taa nu takamtikniun, yajauch asamtai,
40024051	ti kakaram asutiáttawai. Yajauch shuar pujuinia nui̱ akupkáttawai. Nui̱sha ti wáitiak ti úttiatui» tímiayi Jesus.
40025001	«Yus akupeamunam pachinkiatin jú̱nis átatui. Nuatnaikiatin námper akui tias nuwa̱ natsa shirikpin akawar nuatkattana nu áishmaṉkan iṉkiuṉ je̱á̱ itiatai tusar wéarmai.
40025002	Seṉku nuwa̱ ímian enentáimcha armai. Tura chíkich seṉku nuwa̱ ti enentáimin armai.
40025003	Imian enentáimcha arma nú nuwa̱ka aya akamunak juíniak amukámtai yaraatniun asuitin júkicharmai.
40025004	Antsu chíkich seṉku núwa̱ka akamuncha juíniak amukámtai ataksha yaraatniun asuitin júkiarmai.
40025005	Tura jíinkiarmatai nuatnaikiatta nú aishmaṉ wari taachkui kari̱ pujakui kanararmai.
40025006	Nuyá̱ kashi ajapéṉ shuar untsumuk “Pai nuatkatin winiawai. Werirum iṉkiuṉtarum” timiai.
40025007	Tu untsumun antukar nantakiar shirikpin akatai tusar pujursarmai.
40025008	Nuyá̱ seṉku nuwa̱ ímian enentáimcha arma nu chíkich nuwa̱ ti enentáimniun tiarmai “Iincha atumí asuitiri̱ ishichik ajamprusaitia. Ii shirikpiri̱sha kaji̱niawai.”
40025009	Tutai chíkich seṉku nuwa̱ tiarmai “Atsá, warí iincha jeartámchattaji. Tura atumnia peṉké jeashtatui. Nekaska surutainium werum sumaka utumtarum” tiarmai.
40025010	Tura nuyá̱ seṉku nuwa̱ ímian enentáimcha arma nu asuitin sumak utitiai tusar wéaru ai̱ ukunam nuatkatin áishmaṉ tamai. Túramtai enentáimin nuwa̱ arma nuka nuatnaikiatin nampernum nuatkatniuja̱i̱ waya̱warmai. Túramtai wáitin epeniarmai.
40025011	Tura epeniarai ímian enentáimcha nu taar chicharainak “Uuntá, waiti uratritia” tiarmai.
40025012	Tu untsumainiakui nu uunt kajerak chichaak “Cha, ¿yátsukaitrum? Peṉké nékatsjarme” tiarmai.»
40025013	Jesus nuna áujmatas umik chichaak «Aents Ajasuitjiai tura tátin tsawantrusha tura úruk ai̱ṉ tátaj nusha nékatsrume. Tuma asarum tuke iwiarnarum pujustarum» tímiayi.
40025014	«Núnisan Wi tátin jú̱nisaiti. Shuar chíkich nuṉkanam wéakᵘ ni takarniúri̱n untsukar ni kuítri̱n akanák súsarmai.
40025015	Chikichkiniak seṉku mir kuítian susamai. Chikichnasha jimiará mir kuítian susamai. Tura chikichnasha chikichik mir kuítian susamai. Ni takastin jearma nuja̱i̱ métek súsarmai. Tura ikiuak yajá wemai.
40025016	Takarin seṉku mir kuítian achikmia nuja̱i̱ takakmas ataksha seṉku mir kuítian patakmai.
40025017	Chikitcha núnisaṉ jimiará míran achikmia nuja̱i̱ takakmas ataksha jimiará míran patakmai.
40025018	Tura chíkich shuar ni uuntri̱ kuítri̱n chikichik míran achikmia nuna nuṉká ta̱i̱ u̱kmai.
40025019	Nuyá̱ ukunam nu shuara uuntri̱ tamai. Tura kuítian súkiarmaj núja̱i̱sha warí itiurkarmaki̱ tusa iwiarattsa untsukarmai.
40025020	Emka seṉku mir kuítian achikmia nu tamai. Nuyá̱ ni úuntri̱n chíkich seṉku mir patakman súak timiai “Uuntá, seṉku mir kuit surusmame. Pai, atak seṉku míran patasmajai.”
40025021	Takui̱ ni uuntri̱ chichaak “Ti péṉker takakmawitme. Nekas uminiaitme. Ishichkiji̱a̱i̱sha ti péṉker takakma asakmin tí nukap yamaikia amastatjai. Winí̱ waya̱m wiji̱a̱i̱ ti shiir warasta” timiai.
40025022	Nuyá̱ chíkich shuar jimiará míran achikmia nu tarí timiai “Uuntá, jimiará mir surusmame. Pai, ataksha jimiará míran patasmajai.”
40025023	Takui̱ ni uuntri̱ chichaak “Ti peṉker takakmawitme. Nekas uminiaitme. Ishichkiji̱a̱i̱sha ti péṉker takakma asakmin tí nukap yamaikia amastatjai. Winí̱ waya̱m wiji̱a̱i̱ ti shiir warasta” timiai.
40025024	Nuyá̱ chíkich shuar chikichik míran achikmia nu tarí chichaak “Uuntá, ti kajen asakmin tura araachiatam tura atsaamprachiatam juurtuktarum tiniu asakmin
40025025	sapijmiakun ame kuítrumniaka nuṉká táutran ú̱kmajai. Pai, ju̱i̱ti ame surukmiam nu” timiai.
40025026	Takui̱ ni uuntri̱ chichaak “Ámeka yajauchitme. Aya nákitme. Wi araachiatan tura atsaamprachiatan juurtuktarum tíniuitme túrutsumek.
40025027	Tu enentáimkiumka ¿urukamtai kuit iruntai̱niam ikiurtuschamam? Nuikia wi táakun patasan achikiá̱a̱jai” timiai.
40025028	Nuna tinia nui̱ wajainian chichaak “Ju̱ shuar chikichík mir kuit atankírum tias mir kuítian takaka nu susatarum.
40025029	Kame núkap takakna nú shuar ataksha patatnástatui tura ampiniártatui. Antsu ishichik takakna nusha ishichik takakuitiat jurunkíttiawai.
40025030	Ju̱ umichu shuarsha a̱a̱ kiritniunam ajapatarum. Nui̱ ti wáitiak ti úttiatui” timiai.» Tu áujmatsamiayi Jesus.
40025031	Jesus áujmatuk tímiayi «Aents Ajasu ana nu ashí akupin ajas Yusa suntari̱ éṉkekma winittiawai. Tura Úunt Akupin shiir pujutái̱ri̱n pujustatui.
40025032	Túramtai ashí nuṉkanmaya̱ aents Nin iruntrartatui. Túrawarmatai akantrartatui. Murikiu wáinin kachurtinian tura kachurtichuja̱i̱ akanea nútiksaṉ aentsun akantrattawai.
40025033	Tura kachurtichunka, péṉkera nuna, untsuurí̱ni̱ awajsártatui. Tura kachurtinniaka, yajauchia nuna, menaari̱ni̱ awajsártatui.
40025034	Túran nekas Úunt Akupin untsuurí̱ni̱ wajainian títiatui “Atumniaka winia Apar shiir awajtámsaitrume. Wi akupeajna nui̱ winitiárum. Yus nuṉkan najanamia tímianaik átum nui̱ warastinian tsaṉkatramkamiarme.
40025035	Kame wi tsukamá wekái̱ ayurtuamiarme. Kitiama wekai̱sha umartin surusmiarme. Wait ajá wekai̱sha itiaararum ajamprusmiarme.
40025036	Pushir atsai̱sha átumka surusmiarme. Jaa tepai̱sha iiraimiarme. Sepunam eṉketai̱sha tarum iiraimiarme” títiatui.
40025037	Tutai untsuurí̱ni̱ wajainian tiártatui “Uuntá, ¿urutía tsukamá wekaamnisha ayuramajⁱ. Urutía iisha kitiama wekáa wainkiarsha umartincha amasmajⁱ.
40025038	Tura urutía wait ajá wekaamnisha tura pushiram mamurmataisha iisha amasmajⁱ.
40025039	Urutía iisha jaa tepamin tura sepunam eṉketmin wainkiarsha winitir íimiajⁱ?” tiártatui.
40025040	Tuíniakui Úunt Akupin chichainiak “Nekasan tájarme, ashí ju̱ wí shuar péejchachisha waitnentramarum nu winia anentakum túraitrume” tiártatui.
40025041	Tura Úunt Akupin menaari̱ni̱ wajainian chichainiak “Atumsha yajá wetarum. Yajauchiji̱a̱i̱ yumiṉkramuitrume. Yus iwianchi uuntri̱ ni suntari̱ji̱a̱i̱ tuke kajinkiashtin jinium apeatniua nui̱ atumsha wétatrume.
40025042	Átumka wi tsukamai̱ ayurtuachmarme. Kitiamai̱sha umartin suruschamarme.
40025043	Wait ajá wekai̱sha ikiatrachmarme. Pushirun imiamprai̱sha entsartin suruschamarme. Jaa tepai̱sha tura sepunam eṉketai̱sha íiraichmarme” tiártatui.
40025044	Tutai nisha chicharainiak “¿Urutía, Uuntá, tsukamamnisha kitiamamnisha tura wait ajakmincha, pushiram imiampramnisha, jáakmincha tura sepunam wait ajá pujamnisha íisha winitir yáiṉchamajⁱ?” tiártatui.
40025045	Úunt Akupin chichaak “Nekasan tájarme, ashí wí shuar péejchachisha waitnentrachmarum nui̱ winiasha túrutachuitrume” tiártatui.
40025046	Nu shuarka tuke wáitsatniunam wéartatui. Tura Yus achikma ainia nusha tuke iwiaaku Yusja̱i̱ pujustinnium wéartatui» tímiayi Jesus.
40026001	Jesus ashí nuna tinia umik ni unuiniamuri̱n chicharainiak
40026002	«Atumsha nékarme, Paskua námper jeatin jimiarchik tsawant taasai. Nui̱ Aents Ajasuitjiana ju̱na krúsnum mantamnati tusar surutkartatui» tímiayi.
40026003	Nuyá̱ Yúsnan pujurniu peṉkeri̱n tura Israer shuara jintinniuri̱sha núnisaṉ Israer shuara úuntri̱sha Yúsnan pujurniu uuntri̱ Kaipiasa je̱e̱ á̱a̱ri̱n iruntrarmiayi.
40026004	Túrawar anaṉka achikiar maatai tusar Jesusan chichaman jurusármiayi.
40026005	Túrasha «Aents wajarar charaatum ajara̱i̱ṉ tusar nampertinkia túrashtai» tiármiayi.
40026006	Jesus Petanianam pujus tunamáru Semuṉka je̱e̱n pujumiayi.
40026007	Nui̱ pujái̱ nuwa̱ kuṉkuin tí kuítian arapástru tutai kaya najanamunam piákun itiamiayi. Tura Jesus awa̱sa yurumtainiam yurumátaj tusa pujan tarí nu kuṉkuinian ukatramiayi.
40026008	Túramtai ni unuiniamuri̱ nuna iisar kajerkar chicharainiak «¿Urukamtai au kuṉkuin imiá kuítniasha ántrasha wasurea?
40026009	Antsu ti kuitji̱a̱i̱ suruk shuar kuítrincha ainia nuna yáitskesha» tiármiayi.
40026010	Jesus tuinian anturak chicharainiak «¿Urukamtai ju̱ nuwa̱ yajauch enentáimtarum? Túrutana ju̱ ti péṉkeran túrayi.
40026011	Kuítrincha tuke atumji̱a̱i̱ pujushtatuak. Antsu Wikia atumji̱a̱i̱ tuke pujushtatjai.
40026012	Ju̱ nuwa̱ kuṉkuinji̱a̱i̱ ukatrura ju̱ka Wi iwiarnastin asamtai áitkiarayi.
40026013	Nekasan tájarme ashí nuṉkanam uwempratin chicham etsernakui tuke ju̱ nuwa̱ pachinias etsernaktatui. Túramtai ni túramuri̱ kajinmankishtatui» tímiayi.
40026014	Nuyá̱ Jesus tuse unuiniamunmaya̱ chikichik ni naari̱ Jútas Iskariúti Jesusan suruktaj tusa Yúsnan pujurniu úuntri̱i̱n wémiayi.
40026015	Tura jearí chicharuk «Jesusan achikia amaakui ¿urutmák akirkaintrum?» takui̱ traintia kuítian akikiármiayi.
40026016	Tura nu akikiam Jútas itiurak Jesusan súsaraintiaj tu enentáimias wekaimiayi.
40026017	Karin eṉketáchma páṉkan yurumáinia nú namper yama náṉkamkui Jesusa unuiniamuri̱ tariar aniasarmiayi «¿Tui̱ Paskua namper iwiarakrin yurumáttam?» tiármiayi.
40026018	Tuíniakui Jesus chichaak «Péprunam wetarum. Nui̱ chikichík shuara je̱e̱n jearum titiarum “Uunt chichaak «Winia tsawantur ishichik ajasái. Tuma asan Paskua namperan winia unuiniamurja̱i̱ ame je̱e̱miin yurumátaj» tawai” titiarum» tímiayi.
40026019	Tutai ni unuiniamuri̱ wéar Jesus timia nuna umikiar Paskua nampertin yurumátniun iwiararmiayi.
40026020	Tura kashi ajasái Jesus ni tuse unuiniamuri̱ji̱a̱i̱ ekemas yurumuk pujumiayi.
40026021	Nui̱ yurumáiniai̱ Jesus chichaak «Nekasan tájarme, átum pujarmena ju̱yá̱ chikichik Winia surutkattawai.»
40026022	Nuna takui̱ ti kúntuts enentáimprar mai̱ aní̱ awajiármiayi «Uuntá, ¿wíashitiaj?»
40026023	Mai̱ tu awajénam Jesus chichaak «Wi nú piniṉnumaṉ jimiartukan yuajna ju̱ Winia surutkattawai.
40026024	Wi Aents Ajasu asan Yus Chicham tana nuja̱i̱ métek túrunattajai. Túrasha shuar Winia surutkattana nuka ti asutniátin asa akiinmainchu ajakuiti» tímiayi.
40026025	Nuyá̱ Jútas suruktaj tana nu Nin chichaak «Uuntá nuikia ¿wíashitiaj?» takui̱ Jesus «Ee, nekas ámetme» tímiayi.
40026026	Tura yurumuk pujuiniai̱ Jesus yurumkan achik Yusan yumiṉsamiayi. Tura puur ni unuiniamuri̱n suíniak chichaak «Ju̱ yuátarum. Ju̱ka winia aya̱shruiti» tímiayi.
40026027	Nuyá̱ piniṉkian achik Yusan yumiṉsamiayi. Tura suíniak chichaak «Ju̱sha ashí umartarum.
40026028	Ju̱ka winia numparuiti. Tura winia numpar puármatai yamaram chicham nekas uminkiattawai tawai. Tura puármatai untsurí shuara tunaari̱n tsaṉkurattawai.
40026029	Tura ju̱na tájarme. Yamaiya̱ ju̱ya̱ṉka uwa yumiri̱nkia atakka peṉké umarchattajai. Antsu Winia Apar akupeamunam atumji̱a̱i̱ yamarman umartatjai» tímiayi Jesus.
40026030	Yus kantan kantamáwar umikiar Uriwiu nainnium wéarmiayi.
40026031	Nui̱ Jesus chichaak «Ju̱ kashi átum Winia ashí natsantrurtatrume. Kame Yus Papinium áarmaiti “Murikiu wáinniun mantuattajai túram murik pisarartatui.”
40026032	Tura nantakin Kariréanam Wi émkattajai átum wéatsrumin.»
40026033	Takui̱ Pítiur chichaak «Chíkich natsantramainiakuisha wikia túrashtatjai»
40026034	tutai Jesus chichaak «Nekasan tájame ju̱ kashi atash shiniatsa̱i̱ṉ menaintiú natsantrurtatme» takui̱
40026035	Pítiur chicharuk «Maa, Ámiji̱a̱i̱ métek mántuiniakuisha peṉkesha natsantrashtatjame.» Ashí ni unuiniamuri̱ núnisaṉ tiármiayi.
40026036	Nuyá̱ Jesus ni unuiniamuri̱ji̱a̱i̱ Jitsemaní ajanam jeá chichaak «Ju̱i̱ pujusrum nákarsatarum. Aranta ai̱ wena Yusan áujsataj.»
40026037	Tinia Pítruncha tura mai̱ Sepetéu uchirí̱ jukí̱ wémiayi. Nui̱sha ti kúntuts enentáimiuk wake mesekmiayi.
40026038	Nuyá̱ Jesus chichaak «Ti kúntuts jakamnia enentáimjiai. Atumsha ju̱i̱ pujusrum Wiji̱a̱i̱ métek iwiáa pujutarum.»
40026039	Tinia Jesus arantach we nui̱ tikishmar tsuntsumá Yusan áujeak chichaak «Winia Aparu, Wi túrunatniua nu nusháa iwiaramniaitkiuiṉkia ju̱ wáitsatniua nu tsaṉkatrukaip. Tura Wi wakeraj núniska áchati antsu Ame wakeram núnis atí» áujuk tímiayi.
40026040	Nuyá̱ menaintiú unuiniamuri̱ pujuiniamunam waketki̱ kanúu pujuinian jeariar Pítrun chicharuk «Átumka chikichik úraksha Wiji̱a̱i̱ iwiáa pujutin ¿tujintkiármek?
40026041	Iwiasrum Yus áujsatarum. Tunáa nupettamkairap. Yajauch túramu nupettamka̱i̱j tusarum iwiáa pujusrum Yus seatarum. Enentáiminkia ti wakeriniaitrume túrasha aya̱shim pimpiruiti.»
40026042	Tinia ataksha we Yusan áujeak chichaak «Winia Aparu, Wi imiá nekasan wáitsatniuitkiuiṉkia nui̱kia Ame wakeramna nu atí.» Tu áujsamiayi.
40026043	Nuyá̱ ataksha taa ni menaintiú unuiniamuri̱ tarimiayi. Tura kari̱ ti núpeteam ataksha kanúu pujuarmiayi.
40026044	Túmainiakui nin ikiukí̱ ataksha aujmia núnisaṉ Yusan áujsataj tusa waketkimiayi.
40026045	Áujas umik ni unuiniamuri̱ pujamunmaṉ wémiayi. Tura chichaak «Antsu yamaikia kanarum ayampratarum. Ura jeayi. Wi Aents Ajasu ai̱ṉ yajauch shuarnum surunkatin jeayi.
40026046	Wari nantaktiarum. Wéartai. Súrutna nu winiawai» tímiayi.
40026047	Jesus tu chichái̱ Jútas támiayi. Nusha ni unuiniamuri̱yayi. Núja̱i̱sha untsurí shuar puya̱ja̱i̱sha tura numiji̱a̱i̱sha winiarmiayi. Nu shuaran Yúsnan pujurniu úuntri̱sha tura Israer shuara úuntri̱sha akupka ármiayi.
40026048	Jútas, Jesusan súrana nu Jesusai̱ jeatsuk nu shuaran chicharainiak «Wi miniakkan mukunattajna núiti. Nu achiktarum» tímiayi.
40026049	Nu asamtai Jesusan tarí «Winiajai Uuntá» tinia mukunámiayi.
40026050	Takui̱ Jesus chichaak «Amikru ame túrataj tusam winitnium nu túrata.» Nuyá̱ achikiar Jesusan júkiarmiayi.
40026051	Nui̱ chikichik Jesusa tsaníakmari̱ ni puya̱ri̱n ukuiniak shuara kuishi̱n tsupirkamiayi. Nu shuarsha Yúsnan pujurniu uuntri̱ takarniúri̱yayi.
40026052	Túramtai Jesus chichaak «Puya̱rum eṉkeata. Ashí puya̱ja̱i̱ mánainia nusha puya̱ja̱i̱ mantamnashtatuak.
40026053	Wi wakeraknaka winia Aparun timiá untsurí Yusa suntari̱n seakui páchitsuk akuptúrkainti. ¿Nu nékatsmek?
40026054	Tura nuna túramtaiṉkia Yus Chichamnum tana nu uminkiachainti» tímiayi.
40026055	Nuna tinia Jesus nu shuaran chicharuk «Átum kasá achiktaj tawa nútiksarum puya̱ja̱i̱sha numiji̱a̱i̱sha tarutniurme. Kame ashí tsawantai̱ Yusa Je̱e̱n atumji̱a̱i̱ pujusan Yus Chichaman etsermiajai. Nui̱sha achirkachmarme.
40026056	Antsu yamaikia yaunchu Yúsnan etserin áararmia nu uminkiati tusarum jú̱tikrarme.» Tú timiayi Jesus. Nuyá̱ ni unuiniamuri̱ Jesusan Níniak ikiuiniak pisararmiayi.
40026057	Shuar Jesusan achikiármia nusha Kaipiasai̱ júkiarmiayi. Nusha Yúsnan pujurniu úuntri̱yayi. Nui̱sha Israer shuara jintinniuri̱sha Israer shuara uuntri̱ armia nusha irunar matsamármiayi.
40026058	Tura Pítiur árantak Jesusan nemarkin uuntri̱ je̱e̱n a̱a̱ri jeamiayi. Tura suntarja̱i̱ tsaniṉ pujusmiayi Jesusan itiurkartiṉ tusa.
40026059	Tura Yúsnan pujurniu úuntri̱sha Israer shuara úuntri̱sha tura ashí naamka uunt armia nusha Jesusan wait chichamja̱i̱ sumamtikiatai tusar áujmatiarmiayi.
40026060	Untsurí shuar ántar tsanumpruiniakuisha mátin chichaman nekaracharmiayi. Nuyá̱ jimiará shuar tsanumpruiniak
40026061	tiármiayi «Ju̱ áishmaṉ chichaak “Yusa Uunt Je̱e̱n yumpuaran ataksha menaintiú tsawantin jeamminiaitjiai” tu chichamai» tiármiayi.
40026062	Nuyá̱ Yúsnan pujurniu uuntri̱ wajaki̱ Jesusan chichaak «¿Áimtsumek. Turamainia nusha anturmammek?» tímiayi.
40026063	Túrasha Jesus tuke áimchamiayi. Túmakui̱ Yúsnan pujurniu uuntri̱ chicharuk «Nekas iwiaaku Yusa náari̱i̱n tájame nekasa nu táchakminkia Yus iirmastatui. ¿Ame Krístukaitiam. Yusa Uchirí̱ṉkaitiam? Paant etserkata» tímiayi.
40026064	Tutai Jesus chichaak «Ee, ame támena núitjiai. Tura ataksha atumín tájarme, wi Aents Ajasu asan ti kakaram Yusa untsuurí̱ni̱ pujái̱ waitkiattarme. Tura yuraṉminiam winiai̱sha waitkiattarme» tímiayi.
40026065	Nuyá̱ Yúsnan pujurniu uuntri̱ nuna antuk ti kajek ni pushiri̱ ja̱a̱k chichaak «Ju̱ áishmaṉ ni chichame̱ja̱i̱ Yusan nekas yajauch chicharniuiti. Nuya̱sha ¿warí atsumajⁱ? Atumsha Yusan yajauch chicharu antukcharmek.
40026066	¿Waritia enentáimprum?» tutai «Sumamayi. Mantamnati» tiármiayi.
40026067	Tiar yapiniam usukiáwarmiayi. Tura awattiarmiayi. Chikitcha yapiniam awati wishikiainiak tiármiayi.
40026068	«Ame Krístuchukaitiam. ¿Ya awattama? íitsuk nekaata.» Tu chichariarmiayi.
40026069	Nu túmai̱ṉ Pítiur a̱a̱ pujái̱ nuwa̱ chikichik jearí chichaak «Amesha ju̱ Kariréanmaya̱ Jesus tutaiji̱a̱i̱ wekaichmakam.»
40026070	Tutai Pítiur ashí ántuiniamunam chichaak «Nékatsjai. ¿Warittsuk chichaam?»
40026071	Nuna tinia jiinkitiaj tusa weai̱ chíkich shuar wainiak nui̱ pujuinian chichaak «Au áishmaṉsha Nasarétnumia̱ Jesusja̱i̱ wekainiuiti.»
40026072	Tutai Pítiur ataksha chichaak «Nekasan tájarme ju̱ áishmaṉkan peṉké nékatsjai» tímiayi.
40026073	Árusaṉ nui̱ pujuarmia nu Pítrun tariar chicharainiak «Nekas amesha auja̱i̱ wekaimiame. Warí, chichammiji̱a̱i̱ páantaiti.»
40026074	Tutai Pítiur nekas Yus iirui tusa chichaak «Nu áishmaṉkan peṉké nékatsjai» tímiayi. Nuna chichak úmisa̱i̱ṉ atash shiniukmiayi.
40026075	Túramtai Pítiur Jesus nuik timia nuna «Atash shiniatsa̱i̱ṉ menaintiú natsantrurtatme» enentáimpramiayi. Pítiur nuna enentáimiar jiinkí̱ we tí kuntuts enentáimias wáitiak tí utmiayi.
40027001	Kashin tsawa̱rmatai Yúsnan pujurniu úuntri̱sha Israer shuara úuntri̱sha Jesus maatai tiármiayi.
40027002	Tiar Jesusan jiṉkiawar apachi úuntri̱n Punsiu Piratuí̱ júkiarmiayi.
40027003	Jútas Jesusan suruk tura maatai tuinian antuk atak enentáimiar traintia kuítian Yúsnan pujurniu úuntri̱ncha Israer shuara úuntri̱ncha awaṉtukiarmiayi.
40027004	Tura chichaak «Nu áishmaṉ tunaarinchan mátarum tusan surukan wi sumamajai» takui̱ chicharainiak «Nusha íiji̱a̱i̱sha warí urukatiṉ. Nuka amek íischatniukaitiam.»
40027005	Tinia Jútas nui̱ Yusa Uunt Je̱e̱ kuítian utsaṉ ikiuak nuyá̱ we kajempramiayi.
40027006	Nuyá̱ Yúsnan pujurniu uuntri̱ nu kuítian júukar chichaak «Ju̱ kuit shuar sumakma asamtai Yusa kuítri̱ji̱a̱i̱ irurchamniaiti.»
40027007	Tura nuamtak áujmatsar «nuṉka sumaktai» tiar Nuwe Najantai nuṉkan sumakarmiayi yajaya̱ shuar nui̱ iwiarsatniun.
40027008	Shuar sumakma kuitji̱a̱i̱ sumakma asamtai yamaisha Numpá Nuṉka tuke tuíniawai.
40027009	-
40027010	Nuja̱i̱ yaunchu Yúsnan etserin Jirimías timia nu uminkiamiayi «Uunt Yus turutmia núnisaṉ túrawarmiayi. Israer shuar traintia kuítian seawarmatai nuna akantrar nuja̱i̱ Nuwe Najantai nuṉkan sumakarmiayi.»
40027011	Jesusan apachi úuntri̱i̱n ejeniarmatai ni aniasmiayi «¿Nekasmek Israer shuara úunt akupniuri̱ntiam?» tutai Jesus «Ame támena nuitjiai» tímiayi.
40027012	Nuyá̱ Yúsnan pujurniu úuntri̱sha Israer shuara úuntri̱sha sumamtikia Jesus pachischamiayi.
40027013	Nuyá̱ Piratu chichaak «Ashí yajauch chichartamainia nu ¿anturmammek?»
40027014	Tútaisha Jesus peṉké áimkiachmiayi. Túmakui̱ akupin ti enentáimiar títinian nekaachmiayi.
40027015	Námper tsawantin apachi uuntri̱ Israer shuar shiir enentáimprarat tusa sepunam eṉketun shuar wakeramun ji̱i̱ki̱ aṉkant akupniuyayi.
40027016	Nui̱ sepunam tunáa shuar Parapás náartin pujumiayi. Ashí shuar nékarmiayi.
40027017	Tuma asamtai Piratu Israer shuar iruntrarun aniasmiayi «¿Yana aṉkant akupkat tusarum wakerarum. Parapásnak akupkáttaj, Kristu tutai Jesusnak akupkáttaj?» tímiayi.
40027018	Kame Israer shuar ántar kajerainiak ni itiarmia nuna nekaamiayi.
40027019	Tura Piratu sumamtiktai̱ pujutai̱nium pujus inintrak pujái̱ ni nua̱rí̱ chichaman akuptak «Ju̱ péṉker áishmaṉ súmamtikiatniunam pachinkiaip. Ni áitkiawartinian mesé mesekramkuan wáitsan tsawa̱rjai» tímiayi.
40027020	Túrasha Yúsnan pujurniu úuntri̱sha Israer shuara úuntri̱sha «Parapás aṉkant wetí tura Jesus mantamnati» titiarum tusar shuaran akatrarmiayi.
40027021	Apachi akupniúri̱ ataksha aniasarmiayi «Ju̱ jimiará aentsun ¿yana aṉkant akupkat tusarum wakerarum?» tutai «Parapás» tiármiayi.
40027022	Takui̱ aniasarmiayi «Jesusnasha Yusa Anaikiamuri̱ Kristu tuinia nunasha ¿itiurkattaja?» tutai ashí aents «Krúsnum maatá» tiármiayi.
40027023	Tuíniakui Piratu chicharainiak «¿Warí yajauchinia túrait?» tutai kakantar untsumuk «Krúsnum maatá» tiármiayi.
40027024	Tura Piratu Jesus uwemtikrachminiaitkiui antsu ashí shuar charaatum ajainiakui entsa uturtitiarum tusa seamiayi. Tura ashí iimiainiai̱ṉ ikijmiak chichaak «Ju̱ péṉker áishmaṉ mátniunam wikia pachintsujai. Antsu atumek iistarum.»
40027025	Tutai ashí shuar chicharainiak «Iik ii shuari̱ji̱a̱i̱ ju̱ áishmaṉka numpé̱ makurtatji» tiármiayi.
40027026	Nuyá̱ Piratu Parapásan aṉkant akupkámiayi. Tura Jesus asutiárum krúsnum mátarum tusa akupkámiayi.
40027027	Nuyá̱ akupin pujutai̱ je̱a̱nam akupniu suntari̱ Jesusan júkiar ashí suntaraim irunturarmiayi.
40027028	Tura pushiri̱ áitkiar akupin entsatáin kapa̱a̱ku pushin áentsrarmiayi.
40027029	Muuknumsha tawasap jaṉkiji̱a̱i̱ najanamun etseṉkrumtikiarmiayi. Tura karisun akupniu numiri̱ya ániun untsuurí̱ni̱ ataksarmiayi. Túrawar wishikiainiak tikishmátrar chicharainiak «Israer shuara úunt akupniuri̱nme»
40027030	tiar usukiármiayi. Tura karisun jurukiar muuknum awatiármiayi.
40027031	Tura núkap wishikrar kapa̱a̱ku pushin áitkiar ni pushiri̱n áentsrarmiayi. Nuyá̱ krúsnum maatai tusar júkiarmiayi.
40027032	Jesusan jukí̱ wésar Serini nuṉkanmaya̱ shuaran, ni naari̱ Semuṉ Jesusa krúsri̱n jurukit tusar achikiármiayi.
40027033	Nuyá̱ Kúrkutanam ejeniarmiayi. Kúrkutaka, shuar chichamja̱i̱ṉkia muuka ukunch tutainti.
40027034	Nui̱ Jesusan winiu yapaja̱i̱ pachimpra najanamun áartaj tusar súsarmiayi. Tura Jesus apas iis umarchamiayi.
40027035	Krúsnum ajintrurar suntar yaki Jesusa pushiri̱n jukit tusar nakurúsar awakmakua nuna súsarmiayi. Núja̱i̱ṉkia yaunchu Yúsnan etserin aarmia nu uminkiamiayi «Winia entsarmarun akantrarmiayi tura nakurúsar awakmakua nuna winia pushirun súsarmiayi.»
40027036	Nuyá̱ wáinkiatai tusar pujursarmiayi.
40027037	Tura urukamtai máamuit ashí aents nekaawarti tusa áarman muuknumaani̱ anujtúkarmiayi. JU̱I̱TI JESUS, ISRAERA ÚUNT AKUPNIURI̱ Tu áarmauyayi.
40027038	Núnisaṉ Niji̱a̱i̱ métek jimiará kasa chikichkin untsuurnumaani̱ tura chikichnasha menanmaani̱ krúsnum máwarmiayi.
40027039	Shuar nui̱ naṉkaamainiak muuke̱n pe̱a̱shim wishikiainiak
40027040	«Ame Yusa Uunt Je̱e̱ sá̱a̱kim menaintiú tsawantin je̱a̱mtatjai tichakaitiam. Nekas Yusa Uchirí̱nkiumka krúsnumia̱ akaikim uwemprata» tiármiayi.
40027041	Núnisaṉ Yúsnan pujurniu úuntri̱sha Israer shuara jintinniuri̱sha Pariséusha tura Israer shuara úuntri̱sha Jesusan wishikiainiak nuamtak chichainiak
40027042	«Chikichnaka uwemtikraiti tura Níṉkikia uwemtsui. Israera Úunt Akupniuri̱ntkiuṉka krúsnumia̱ akaikímtai nekas enentáimtustatji.
40027043	Yusan nekas enentáimtiniaitjiai tawai. Wátsek, Yus nekas Nin aneakka uwemtikrati. “Wi Yusa Uchirí̱ntjiai” turamchamkajⁱ» tiármiayi.
40027044	Kasá shuarsha Niji̱a̱i̱ ajintruamu armia nusha Nin wishikrarmiayi.
40027045	Nuyá̱ tutupin ai̱ tee ajasmiayi. Túrunayat ataksha aaṉku tsáapin ajasmiayi.
40027046	Nuní̱ ai̱ Jesus kakantar untsumkamiayi. «Erí, Erí, rama sapaktáni» tímiayi. Nusha «Yusru, Yusru, ¿urukamtai ajapa ikiurkiniam?» tawai.
40027047	Shuar nui̱ wajarmia nusha nuna enentáimtsuk antukar chicharainiak «Yaunchu Yúsnan etserniun Iríasan untsúawai.»
40027048	Tura chikichik tsékeṉki̱ we uruchín itiamiayi. Tura churuinian ajamper sapapja̱i̱ ijiú mukunati tusa susamiayi.
40027049	Tura chikitcha wíshikiak chichaak «Iniaisata, Irías tarí uwemtikratpiash» tiármiayi.
40027050	Jesus ataksha kakantar untsumak nuya̱ṉka jakamiayi.
40027051	Nu chichamaik Yusa Uunt Je̱e̱ tarach ejamu yakiní̱ya̱ nuṉkaani̱ ja̱a̱nakmiayi. Nuṉkasha ú̱u̱rkamiayi. Kayasha jakukarmiayi.
40027052	Núnisaṉ iwiarsamusha uraniarmatai untsurí Yus shuar jákarusha nantakiarmiayi.
40027053	Nusha emka Jesus nantakmiatai nisha nantakiar iwiarsamun ikiukiar Yusa pépruri̱n Jerusaréṉnum waya̱warmatai untsurí shuar wáinkiarmiayi.
40027054	Nuyá̱ suntar Jesusan wáinkiarmia nusha tura ni úuntri̱ṉkia nuṉka ú̱u̱rkamtai nuyá̱ chikitcha ashammai ajasmatai ti sapijmiakarmiayi. Tura chichaak «Ju̱ áishmaṉ nekas Yusa Uchirí̱nti» tiármiayi.
40027055	Nui̱sha nuwa̱ Jesusan nemariarmia nu, arant wajasar ii wajarmiayi. Nusha Kariréanmaya̱ pataatukiar Jesusan yaiṉki̱ ejeniarmiayi.
40027056	Nuja̱i̱ Máktaranmaya̱ Marisha, Sepetéu nuwe̱sha tura chíkich Marisha ármiayi. Chíkich Marikia Sántiaknasha tura Jusencha nukurí̱yayi.
40027057	Kí̱arai̱ shuar ti kuítrintin Arimatéa peprunmaya̱ ni naari̱ Jusé támiayi. Nusha Jesusan enentáimtiniuyayi.
40027058	Ni Piratuí̱ we Jesusa aya̱shi̱n seamiayi. Nin súsarat tusa Piratu akupkámiayi.
40027059	Túram Jusé Jesusa aya̱shi̱n krúsnumia̱ jusa tí peṉker tarachji̱a̱i̱ penuarmiayi.
40027060	Tura kaya wa̱a̱ táurmanum yamaram amia nui̱ iwiarsamiayi. Ni iwiarsatin táumtikramunam Jusé iwiarsamiayi. Iwiaras kaya uuntja̱i̱ etektuk ikiuak wémiayi.
40027061	Nui̱sha Máktaranmaya̱ Marisha tura chíkich Marisha iwiarsamunam naka ii pujuarmiayi.
40027062	Nu kí̱arai̱ṉ ayampratin tsawantna mash iwiarnakui Yúsnan pujurniu úuntri̱sha tura Pariséusha Piratuí̱ wéarmiayi.
40027063	Tura chicharainiak «Uuntá, nu wáitrin áishmaṉ iwiaaku pujus “Menaintiú tsawant jakan nantaktiatjai” tíniuyi.
40027064	Nu asamtai iwiarsamunam menaintiú tsawant suntar wáinkiarat tusa akuptukta. Ni unuiniamuri̱ kashi tariar tura ni aya̱shi̱n kasamkar “Pai, nantakní̱” shuaran tíara̱i̱ṉ. Jú̱ja̱i̱ṉkia nuna naṉkaamas shuaran anaṉkawarainti» tiármiayi.
40027065	Tutai Piratu chichaak «Nui̱ suntar takakrume. Werum iwiarsamu urakchamnia péṉker wáinkiatarum.»
40027066	Tutai wéar iwiarsamun urankashti tusar etektukma iṉkiuṉmanum seraja̱i̱ yakarar ni áarmari̱n anujtúkarmiayi. Tura suntarnasha awajtúkiarmiayi.
40028001	Ayampratin tsawant naṉkaamasmatai tumiṉtin yama tsawa̱a̱na ai̱ Maktaranmaya̱ Marisha chíkich Mariji̱a̱i̱ iwiarsamu iyutai tusar wéarmiayi.
40028002	Tumai̱ Yusa suntari̱ nayaimpinmaya̱ iwiarsamun tarí kaya atutkamun urak nui̱ pujusmiayi. Túmakui̱ nuṉka tí u̱u̱rkamiayi.
40028003	Yusa suntarí̱sha peemia tímiatrus wínchauyayi. Pushirí̱sha ti puju áuyayi.
40028004	Tura iwiarsamun wáiniarmia nú suntarsha nuna wáinkiar ashamainiak ti kuraṉkarmiayi. Jaká áinis ajasármiayi.
40028005	Nuyá̱ Yusa suntari̱ nuwa̱n chicharainiak «Ashamkairap. Jesus krúsnum máwarmia nu e̱a̱tsrumek.
40028006	Ju̱i̱ṉkia pujatsui. Ni timia núnisaṉ nantakniuiti. Pai, áepsarma nu iitiarum.
40028007	Wárik werum ni unuiniamuri̱ “Jesus jakamunmaya̱ nantakní̱ tura wari Kariréanam wétatui. Nui̱ werirum wainkiattarme” titiarum. Wats nunak tajai» tímiayi.
40028008	Tutai nu nuwa̱ iwiarsamunmaya̱ wárik jíinkiar ashamainiayat ti warasar tseke waketkiarmiayi ni unuiniamuri̱n ujaktai tusar.
40028009	Tumai̱ Jesus wantintiukarmiayi. Tura pujarmek takui̱ Jesusan tariar tikishmátrar nawe̱ncha miniakrusar shiir awajsarmiayi.
40028010	Túram Jesus chichaak «Ashamprukairap. Werum winia yatsur ujatruktarum. Kariréanam wéarti. Nui̱ wéar wáitkiartatui. Tu ujaktarum» tímiayi.
40028011	Nuwa̱ wéarmatai iwiarsamu wáinin suntarsha péprunam wéar Yúsnan pujurniu úuntri̱n ashí túrunamun ujakármiayi.
40028012	Nisha nuna antukar Israer shuara úuntri̱ji̱a̱i̱ áujmatsatai tusar wéarmiayi. Áujmatsar suntaran ti kuit akikiar
40028013	chicharainiak «Atumsha étserkuram “Kashi kanararin ni unuiniamuri̱ taar Jesusa aya̱shi̱n kasamkarmai” titiarum.
40028014	Tura akupin átum kanarman nekamtaisha niji̱a̱i̱ ii iwiarattaji atumín yajauch awajtámsa̱i̱ṉ tusar» tiármiayi.
40028015	Nuyá̱ suntarsha kuítian achikiar tiarmia nuna tímiatrusaṉ titiái tusar wéarmiayi. Tura tuke yamaisha Israer shuar tu túrunaiti tuíniawai.
40028016	Nuyá̱ ni aunse unuiniamuri̱ Kariréanam wéarmiayi. Tura Jesus timia nú nainnium jeawar
40028017	nui̱ Jesusan wáinkiar tikishmátrarmiayi. Kame chíkichka Jesusashit tuíniayat Nin wáinkiar tikishmátrarmiayi.
40028018	Nuyá̱ Jesus tíjiu̱ch tantá chichaak «Ashí nayaimpinmasha nuṉkasha akupkatniun kakarman surusuiti.
40028019	Tuma asamtai ashí nuṉkanam werum ashí shuar jintintiárum Wí shuar awajsatarum. Túrarum Yus Apa náari̱ji̱a̱i̱, Yus Uchi náari̱ji̱a̱i̱ tura Yus Wakaní̱ náari̱ji̱a̱i̱ imiaitiarum.
40028020	Ashí atumíin Wi akatrámajrum nu nútiksarmek umiktin unuiniartarum. Tura ju̱ nekaatarum. Tuke tsawantai̱ ikiutsuk atumji̱a̱i̱ pujuttajai» tímiayi Jesus.
41001001	Ju̱i̱ Jesukrístunu shiir chicham náṉkameawai. Jesukrístu Yusa Uchirí̱nti.
41001002	Yúsnan etserin Isayas ni Papirí̱i̱n jú̱nis áarchamukait «Iisiana, ame wéamurmin emka wetí tusan winia akatrámurun akupeajai. Nisha ame jintimín iwiarattawai.
41001003	Nisha aents atsamunam untsumuk ju̱na títiatui “Uuntá jinti̱ iwiarturtarum, naka awajsatarum.”»
41001004	Wats, aents atsamunam imiakratin Juaṉ imiaittsa pujus étseruk «Yajauch túrutairun Yus asakátrurat tusarum nekas enentáiji̱a̱i̱ enentáimsarum iniaisarum iwiarnartarum. Nuyá̱ imiantiarum» tímiayi.
41001005	Anturkatai tusar ashí Jutanmaya̱ shuar tura Jerusaréṉnumia̱ shuarsha Nin tariarmiayi. Taar ni yajauch túramun etsertumakarmatai Juaṉ Jurtannum imiainiarmiayi.
41001006	Juaṉsha kamiyu ure̱ najantramun entsauyayi. Emenmamkesha nuapeyayi. Tura chiniji̱a̱i̱ yutai̱ titikriátsnasha yúuyayi.
41001007	Nisha aentsun ujaak chicharainiak «Wíji̱a̱i̱ṉkia naṉkaamas ana nu winia ukurui̱ winittiawai. Nisha nekas ii Uuntri̱ asamtai wikia tsuntsumpruán ni sapatri̱ jiṉkiamuri̱nkisha atitrachminiaitjiai.
41001008	Wikia entsaja̱i̱ṉ aya aya̱shmin imiaajrume antsu Niṉkia imiantinia ánis Yusa Wakaní̱ atumí enentái̱n eṉketramprattarme» tímiayi.
41001009	Juaṉ aentsun imiak pujurainiai̱ Jesuska Nasarét pepru Kariréanam ana nuyá̱ jiinkí̱ Juáṉkan tarimiayi. Tura Juaṉ Jurtannum Jesusan imiaimiayi.
41001010	Nuiṉ Jesus entsaya̱ jíiniuk nayaimp uranniun wainkiamiayi. Tura Yusa Wakaní̱n yámpitsa núnin najanar Nin táarun wainkiamiayi.
41001011	Tura nayaimpinmaya̱ chichaamun ju̱na antukmiayi «Ámeka winia aneamu Uchiruitme. Ámin shiir enentáimtajme.»
41001012	Nuyá̱ wárik Yusa Wakaní̱ Jesusan atsá nuṉkanam jukimiayi.
41001013	Tura nui̱ yajasma yujamunam kuaraintia tsawant pujumiayi. Nui̱ pujái̱ iwianchi uuntri̱ Satanás náartin Jesusan nekapsataj tusa pujurmiayi. Túramtai Jesusan wáinkiatai tusar nayaimpinmaya̱ suntar tariarmiayi.
41001014	Ukunam Juáṉkan sepunam eṉkeawarmatai Jesuska Kariréanam Yusa akupeamuri̱n pachis shiir chichaman etserki̱ támiayi.
41001015	Tura chichaak «Tsawant jeayi. Shuarnum Yusa akupeamuri̱ jeatémai. Tuma asamtai nekas enentáiji̱a̱i̱ enentáimtumasrum yajauch túrutairam iniaisarum uwempratin chicham nekas enentáiji̱a̱i̱ enentáimtustarum» tu etserkamiayi.
41001016	Jesus Kariréa antumiaṉka kaanmatkari̱n wekas namakan achinian Semuṉnasha ni yachi̱ Antresnasha nekan aju̱ntuk pujuinian wainkiamiayi.
41001017	Wainiak «Nemartustarum. Namak achia̱rmena nútiksanak aentsun Yusna árat tusan e̱a̱un awajsattajrume» tímiayi.
41001018	Tura nuya̱ṉka ni nekari̱n ajapa ikiuiniak Jesusan nemarsarmiayi.
41001019	Nuya̱sha Jesus ishichik arantach wesa Sepetéu uchirí̱n Jakupun ni yachi̱n Juáṉnasha kanunam ni nekari̱n apáa pujuinian wáinkiarmiayi.
41001020	Wainiak nemartusta tusa untsukarmiayi. Tutai ni aparí̱ncha ni aparí̱ takarniúri̱ncha kanunam ikiuiniak Jesusan nemarsarmiayi.
41001021	Kame Kapernáumnum jeawarmiayi. Tura Israer shuar Iruntai̱ Je̱e̱n Jesus wayá̱ ayampratin tsawantinkia Yus Chichaman unuiniamiayi.
41001022	Tura Israer shuara jintinniuri̱ jintintiármia núna iniaṉkas akupniua núnis Jesus jintíakui ni chichame̱n anturkar ti enentáimprarmiayi.
41001023	Nu tumai̱ iruntai̱niam áishmaṉ iwianchruku pujá untsumuk
41001024	«Nasarétnumia̱ Jesusá íiji̱a̱i̱sha ¿warí wakeram? ¿Iin emeskarturtaj tusamchak taum? Ame yáitiam nunasha wikia nékajme. Ámeka Tunaarincha Yusai̱ya̱itme» tímiayi.
41001025	Tutai Jesus kakantar chicharuk «Takamáttsata. Ni enentái̱ya̱ jiinkitia tájame»
41001026	tutai íwianch áishmaṉkan ukurak ajakniṉkiar untsumak kaka̱a̱r jiinkimiayi.
41001027	Nuna wáinkiar ashamkar nuamtak aniniaisar «¿Ausha warinkit. Yamaram chicham warí chichamait? Ju̱ Jesuska timiá kakaram asa ímia iwianchin akupeatsuk. Iisiana umirainiatsuk» tiármiayi.
41001028	Tura ti wárik nu túrunamu ashí Kariréanam antunkamiayi.
41001029	Nuyá̱ Israer shuar iruntai̱ je̱e̱ya̱ jiinkí̱ Jesuska Jakupuja̱i̱ Juáṉja̱i̱sha we Semuṉ ni yachi̱ Antresja̱i̱ pujuarmia nui̱ jeawarmiayi.
41001030	Semuṉka tsatsarí̱ tsue̱r peaknum tepemiayi. Túmakui̱ Jesusan wárik ujakármiayi.
41001031	Nuyá̱ Jesus werí uwejnum achik iniantkímiayi. Túram nu chichamaik michatramiayi. Michatar péṉker ajas Jesusan ni nemarniuri̱ji̱a̱i̱ ayurawarmiayi.
41001032	Nu tsawant ki̱arai̱ ashí jáinian iwianchrukuncha Jesusan itiariármiayi.
41001033	Tura ashí nú péprunmaya̱ shuar taar wáitiniam Jesusan káutkarmiayi.
41001034	Untsurí aentsun náṉkamas suṉkurja̱i̱ jáinian Jesus tsuararmiayi. Tura iwianchruku armia nuna enentái̱ya̱n iwianchin jí̱i̱rkiarmiayi. Jesuska íwianch nékamu asa winia náarun ántar pachisara̱i̱ṉ tusa suritkiarmiayi.
41001035	Nuyá̱ kashin káshik tsawa̱tsa̱i̱ṉ Jesus nantaki̱ Yusan áujsataj tusa jiinkí̱ kampuntin atsunum wémiayi.
41001036	Tura Semuṉ ni amikrí̱ji̱a̱i̱ Jesus wemanumaani̱ wéarmiayi.
41001037	Nin wáinkiar «Ashí shuar ámin e̱a̱tmainiawai» tiármiayi.
41001038	Tutai Jesus chichaak «Chíkich péprunmasha arantach wetái. Nui̱ Yusa Chichame̱ etserkatai. Nuna túrattsan táwitjiai» tímiayi.
41001039	Nuna ti ashí Kariréanam Israer shuar iruntai̱ je̱a̱nam etseras wekaimiayi tura núnisaṉ iwianchniasha ji̱i̱ki̱ akupkiní̱ wekaimiayi.
41001040	Túramtai tunamáru Jesusan seatajtsa tarimiayi. Taa tikishmátar chicharuk «Wakerutakmeka tsuáratin tujintratsme» tímiayi.
41001041	Tutai Jesus nin waitnentak uwejé̱ja̱i̱ antiṉmiayi. Antiṉ chicharuk «Wakerajme. Péṉker ajasta» tímiayi.
41001042	Nu chichamaik Jesus chichakmatai ni suṉkuri̱ meṉkakamiayi. Tura péṉker ajasmiayi.
41001043	Túrunamtai Jesus kakantar chicharak
41001044	akupeak «Wáinkiata, náṉkamsam etseraip. Antsu weme Yúsnan pujurniu úuntrum iniakmamsata. Túram ashí aents ame péṉker ajasmarumin nekaawarat tusam Muisais aar akupkámiania nu umikiam súsatin ana nu susata» tímiayi.
41001045	Tura etserkaip támaitiat jiinkí̱ ni túrunamuri̱n mash etseramiayi. Tura nuna etserka asamtai péprunam aents írunmanum wétinian Jesus nakitrámiayi antsu a̱a̱ atsamunam pujumiayi. Tura ashí nuṉkanmaya̱ Jesusan tariarmiayi.
41002001	Kapernáumnum Jesus ukunam ataksha wémiayi. Jeamtai ni je̱e̱n pujan nekaawarmiayi.
41002002	Tuma asamtai shuar nu chichamaik ti untsurí káutkarmiayi. Ti untsurí asa je̱a̱ piákmiayi, wáitinmasha aṉkant atsumiayi. Jesuska Yus Chichaman aentsun ujaak pujuiniai̱
41002003	ni amikri̱n emearun kuatru shuar tampumpruawar júkiar Jesusan itiarmiayi.
41002004	Tura jeawar untsurí aents írunu asamtai je̱á̱ waya̱tniun tujintkiarmiayi. Tuma ásar yakiini̱ wakar je̱a̱ áaṉkawar tampunam ni amikri̱n Jesus pujamunam itiararmiayi.
41002005	Tura nisha Jesus nekas tsuarattawai tu enentáimmiari̱n Jesus nekáa emearun chicharuk «Uchiru, ame yajauch túrutairmeka tsaṉkuramuiti» tímiayi.
41002006	Israer shuara jintinniuri̱sha nuna antúu pujuarmiayi. Tura ni enentái̱ji̱a̱i̱ enentáimsar
41002007	«¿Ju̱sha urukamtai emearun tu chichara? Yusan imiá yajauch chicharui. Warí, yaki yajauch túramun asakárminiait. Aya Yusak tunaan asakárchamniakait» tu enentáimsarmiayi.
41002008	Jesuska ni enentáimmiari̱n nekarawar «¿Urukamtia átum tu enentáimprum? tímiayi.
41002009	Emearu, yajauch túrutairam tsaṉkuramuiti títinji̱a̱i̱ emearu, wajakím tampuram entsakim wekasata títinji̱a̱i̱ ¿túa imiá yúpichuchit?
41002010	Wats wi Aents Ajasu asan Yusa kakarmari̱ji̱a̱i̱ shuara tunaarí̱ tsaṉkuramniaitjiana nuna paant iwiaintiuktatjarme» tímiayi. Nuna tinia emearun chicharuk
41002011	«Wajaktia tájame túram tampuram jukim je̱e̱miin wetá» tímiayi.
41002012	Nu chichamaik emearu wajaki̱ tampuri̱n jukí̱ ashí iimiainiamunmaṉ jiinkimiayi. Nuna túrunamtai ashí iit iit ajarmiayi. Tura «jútikiamu peṉké wáinchaitji» tiar Yusa náari̱n uunt awajsarmiayi.
41002013	Nuyá̱ ukunam Jesus antumiaṉnum waketkimiayi. Tura ashí shuar káunkarmatai jintintiáwarmiayi.
41002014	Tura jintintiawar amuk akupin akitiai̱ je̱a̱nam naṉkaamak Arpeu uchirí̱n Riwin pujan wainkiamiayi. Wainiak «Nemartusta» tímiayi. Tutai Riwí wajaki̱ Jesusan nemarsamiayi.
41002015	Chíkich tsawant Riwisha Jesusan ni je̱e̱n itiaamiayi. Tura untsurí kuítian juu shuarsha yajauch shuarsha Jesusja̱i̱ ni unuiniamuri̱ji̱a̱i̱sha ashí nui̱m apatuk ekentsar yútai̱niam pujuarmai.
41002016	Tura kuítian juu shuar tura yajauch shuar armia nu Jesusja̱i̱ irunar yurumáinian wáinkiar Pariséu jintinniuri̱sha Israer shuara jintinniuri̱sha Jesusa unuiniamuri̱n aniasarmiayi. «¿Urukamtai ame úuntrum Jesus kuítian juu shuarja̱i̱ tura yajauch shuarja̱i̱sha yuruma?» tiármiayi.
41002017	Jesus nuna antuk chichaak «Jaatsna nuka tsuákratniun atsumainiatsui. Antsu jaana nuka tsuákratniun atsumainiawai. Warí “péṉkeraitjiai” tuinia nú shuaran untsuktajtsan táchaitjiai. Antsu “tunaitjiai” tuinia nú shuaran Winia ajasat tusan untsuktajtsan táwitjiai» tímiayi.
41002018	Juaṉka unuiniamuri̱sha Pariséu unuiniamuri̱sha yurumtsuk Yusan áujiarmiayi. Túmainiakui Jesusan tariar chicharainiak «Juaṉka unuiniamuri̱sha tura Pariséu unuiniamuri̱sha yurumtsuk Yusan áujainiatsuk ¿ame unuiniamurmeka urukamtai yurumtsuk áujainiatsu?» tiármiayi.
41002019	Tutai Jesus chichaak «¿Nuatma nampernum ipiaamu ainia nu ijiarmáwartiniak ainia? Yama nuatu pujái̱ ni amikri̱ warainiak ijiarmáchartin áiniawai. Núnisaṉ winia unuiniamur Wi pujakui warainiak yurumtsuk pujuschartin áiniawai.
41002020	Tura Wi junaktin tsawant jeattawai. Nuiṉkia winia unuiniamur nu tsawant ijiarmáwartatui.
41002021	Kame tarach mamur ja̱a̱nakmatai yamaram tarach anujtúkchatniuiti. Túramka nijiam yamaram tarachia nu anujtúkma nuna naṉkaamas mamushan já̱a̱kchattuak.
41002022	Núnisaṉ nijiamanch yamái nawamu muits arutnum yarachminiaiti. Túramka karíak muítsan ijiakar ukarámniaiti. Antsu nijiamanch yamái nawamu yamaram muítsnum yaratniuiti» tímiayi Jesus.
41002023	Chíkich ayampratin tsawantai̱ Jesus ajanmaṉ ajapén naṉkaamarmiayi. Tura ni unuiniamuri̱ trikiu nere̱n maju̱kiar wéarmiayi.
41002024	Nuna wáinkiar Pariséu Jesusan chicharainiak «¿Warí, urukamtai ame unuiniamuram ayampratin tsawant takastin surimkiamu ai̱sha takainia?» tiármiayi.
41002025	Tutai Jesus chicharainiak «Ii uuntri̱ Tawitia túramuri̱ Yus Papinium áujsachukaitrum. Nisha ni nemarniuri̱sha tsukamainiak ni yurumkari̱ atsakui túrawarmia nu áujsachukaitrum.
41002026	Awiatár Yúsnan pujurniu uuntri̱ pujái̱ Uunt Tawit Yusa Je̱e̱n waya̱miayi. Tura Tawitkia, Yúsnan pujurin naṉkaamas uunt asa, Yúsnan pujurniuchuitiat iniaktusma páṉkan aya pujurin yútainiak yuámiayi. Tura ni nemarniuri̱ncha ajamsamiayi. Nu áujsachukaitrum.
41002027	Ayampratin tsawantai̱ túrashtinian umirkashtimpiash tusa Yuska aentsun najanachmiayi. Antsu aents ayamprarat tusa Yus ayampratin tsawantan tesamiayi.
41002028	Wisha, Aents Ajasu asan imia ayampratin tsawantan Nérenniuri̱ntjiai» tímiayi.
41003001	Ataksha chíkich tsawantai̱ Israer shuar iruntai̱niam Jesus waya̱miayi. Nui̱ aents ámiayi, ni uweje̱ jaka.
41003002	Tura tunaan túrayi titiai tusar wakeruiniak «ayampratin tsawantai̱ tsuártimpiash» tusar Pariséu shuarsha Jesusan ii pujuriarmiayi.
41003003	Nuiṉkia Jesus uweje̱ jaka shuaran chicharuk «Ajapén wajasta» tímiayi.
41003004	Nuiṉkia mamikmaun chicharuk «¿Ayampratin tsawantai̱ péṉker túratin yajauch túratniuja̱i̱ túa imiá péṉkerait. Shuar uwemtikratin mátniuja̱i̱ túa imiá péṉkerait?» tímiayi. Nuna takui̱ nisha pachischarmiayi.
41003005	Tura Jesus kajek nin iyarmiayi tura ni enentái̱n kátsuram ásarmatai kúntuts enentáimsamiayi. Tura shuaran chicharuk «Uwejé̱m iniakmasta» tímiayi. Iniakmasmatai ni uweje̱ jákauya nu ataksha péṉker ajatsamiayi.
41003006	Nuyá̱ Pariséu shuar jíinkiar Jesus maami tusar Irutis shuarja̱i̱ áujmatsarmiayi.
41003007	Nuyá̱ Jesus ni unuiniamuri̱ji̱a̱i̱ antumiaṉnum wémiayi. Kariréanmaya̱ tura Jutanmaya̱sha untsurí shuarsha Jesusan nemariarmiayi.
41003008	Untsurí nuṉkanmaya̱sha káunkarmiayi. Jutanmaya̱sha Jerusaréṉnumia̱sha Itiumíanmaya̱sha Jurtan amainia̱sha Tiru tura Setun pepru pujuinia nú nuṉkanmaya̱sha untsurí shuar ni túramuri̱n nekaawar Jesusan káutkarmiayi.
41003009	Untsurí káunkar chanuntawara̱i̱ṉ tusa Jesus ni unuiniamuri̱n kanuram inianástarum tusa seamiayi.
41003010	Kame untsurí shuaran Jesus nuik tsuaru asamtai jaa shuar nui̱ káunkarmia nu Jesusan antiṉtaj tusar shitianainiakui nuna seamiayi.
41003011	Tura iwianchrukusha Jesusan wáinkiar tikishmátrarmiayi. Untsumainiak «Ame nekas Yusa Uchirí̱nme» tiármiayi.
41003012	Tura nuna etserkairap tusa Jesuska kakantramiayi.
41003013	Nuyá̱ Jesus nainnium wakamiayi. Tura anaikiatniun wakerimia nú shuaran untsukmiayi. Tura nisha Jesusan weriarmiayi.
41003014	Tura Niji̱a̱i̱ wekasar Yus Chichaman unuiniartinian tuse shuaran anaikiarmiayi.
41003015	Nuyá̱ suṉkur tsuártinian tura íwianch ji̱i̱ki̱ akupkatniun nu shuaran ni kakarmari̱n súsarmiayi.
41003016	Ju̱ shuar anaikiarma ármiayi, Semuṉ, Jesus chíkich náarin Pítiur apujtusmiania nu
41003017	tura Sepetéu uchirí̱ Jakupu, ni patái̱ Juaṉsha, ipiamtaja̱i̱ métek kakaram ásarmatai nuna mai̱ «Puanérjis» naari̱ susamiayi. Nusha shuar chichamja̱i̱ṉkia «ipiamat» tawai.
41003018	Nuyá̱ Antressha, Jirip, Parturumí, Matéu, Tumas, Arpeu uchirí̱ Jakupu, Tateu, Ásump Semuṉ,
41003019	Jútas Iskariúti. Jesusan ukunam surukmia nú Jútasauyayi. Anaik amukmatai je̱á̱ waketrarmiayi.
41003020	Waketkiarmatai ti untsurí shuar táarmatai takatri̱ ti akui yurumátniun jeacharmiayi.
41003021	Jesusa shuari̱sha nuna nekaawar Jesus ti itiurchat pujus wáurtsuash tu enentáimsar jukitiai tusar nu je̱a̱nam jeariármiayi.
41003022	Nuyá̱ Israer shuara jintinniuri̱ Jerusaréṉnumia̱ taarmia nu Jesusan áujmatainiak «Pirsepú eṉkea asa iwianchrukuiti. Tuma asa iwianchi uuntri̱ kakarmari̱ji̱a̱i̱ iwianchin ji̱i̱ki̱ akupeawai» tiármiayi.
41003023	Tutai Jesus winitiárum tusa nin untsukmiayi. Tura enentáimtikrataj tusa ju̱na tímiayi «¿Íwianch Satanáskesha itiur ajapmamatiṉᵏⁱ?
41003024	Chikichik nú nuṉkanmaya̱ shuar nuamtak kajernaiyakuiṉkia, nu nuṉka wari meserchattawak.
41003025	Nuamtak shuar ni shuari̱ji̱a̱i̱ kajernaiyakuiṉkia nu shuarsha amunaikchartatuak.
41003026	Núnisaṉ ¿Satanáskesha ni suntari̱ji̱a̱i̱ mániakka itiurak tuke pujusárat? Amunaikiartatui.
41003027	Kakaram shuara nuna je̱e̱n náṉkamas aents wayá̱ nérenniun jiṉkiatsuk ni kuítri̱n kasarkachminiaiti. Antsu emka nérenniun jiṉkiá ni kuítri̱nkia kasarkamniaiti.
41003028	Nekas tájarme, shuar tunáa ashí túruinia nuka tsaṉkuramniaiti. Winiasha winia Aparnasha yajauch áujmatusha tsaṉkuramniaiti.
41003029	Antsu Yusa Wakaní̱n yajauch áujmatna nuka tsaṉkurachminiaiti antsu nu shuar niṉki tuke sumamattawai» tímiayi.
41003030	«Jesuska iwianchrukuiti» tuíniakui Jesus nuní̱ tímiayi.
41003031	Nuyá̱ ni yachi̱ ni nukurí̱ji̱a̱i̱ taar a̱a̱ wajasar Jesusan untsukat tusa akupkarmiayi.
41003032	Shuar Jesusan téntak pujuarmia nu chicharainiak «Iis, nukusha, yatsumsha a̱a̱ wajasar untsurmainiawai.»
41003033	Tutai Jesus chichaak «Winia nukursha yatsursha ya ainia» tímiayi.
41003034	Nin téntakar pujuarmia nuna iis «Ju̱i̱ti winia nukurka tura yatsurka.
41003035	Shuar Yusa wakeramuri̱n umirainia nu winia yatsuruiti, winia umaruiti, winia nukuruiti» tímiayi.
41004001	Nuyá̱ jiinkí̱ antumiaṉka yantamén Jesus ataksha unuiniartinian juárkimiayi. Tura untsurí shuar iruntrarmatai kanunam eṉkempramiayi. Shuarsha antumiaṉka kaanmatkari̱n pujuarmiayi.
41004002	Jesuska métektaku chichamja̱i̱ ti jintintiármiayi. Jintintiuk ju̱na tímiayi
41004003	«Antuktarum. Atsaamin atsaamprataj tusa jiinkimiai.
41004004	Atsaamkui ni arakri̱ jintiá iniararmai. Chiṉki yakiya̱ káutkar yúawarmai.
41004005	Chikicha kaya írunmanum iniararmai, nuṉka ishichik ámanum. Tura nuṉka ishichik asamtai wárik tsapainiarmai.
41004006	Tura etsa̱ etsantar sukuam kaṉkape̱ atsá asamtai káararmai.
41004007	Chikicha jaṉkí nupa̱nam iniararmai. Jaṉkisha tsapainiar kaṉkar ajakrarmai túram nerekcharmai.
41004008	Chikicha péṉker nuṉkanam iniararmai. Tura tsapainiar nerekarmai, chíkich traintia tura chíkich sasaintia nuyá̱ chíkich sian nerekarmai.
41004009	Kuíshim ákuiṉkia antuktarum» tímiayi.
41004010	Untsurí wéarmatai ishichik Niji̱a̱i̱ juákarmia nu ni tuse unuiniamuri̱ji̱a̱i̱ aniasarmiayi «¿Ame jintintiamna nusha warimpiait?» tiármiayi.
41004011	Tutai Jesus chichaak «Yuska ni akupeamuri̱n yáunchusha nekaachma nuna atumín paant nekamtikramattsa wakerutmarme. Antsu chikichnaka aya métektaku chichamja̱i̱ jintintiáwartatui.
41004012	Íimiataṉ wáinkiacharat tusa, antukarsha nekaacharat tusa, umirtsuk ni yajauch túrutairi̱ tsaṉkurnarcharat tusa túrattawai.»
41004013	Tuke chichaak «Wi jintintiajrumna nú métektaku chicham nekaachurmek. Nu nékachkurmeka ¿itiurak chíkich métektaku chichamsha nekaatarum?
41004014	Atsaamniua nuka Yus Chichaman étserna nuna nakumui.
41004015	Jiṉkiái jintiá iniaarua nuna chíkich shuar ántuiniamun nakumui. Nu shuar chichaman ántuiniawai. Tura antukarmatai Satanás wárik tarí ni enentái̱n araamun jurawai.
41004016	Chíkich shuar ántuiniamu kayanam atsaampramua núniskete. Nisha chichaman antukar wárik warainiak umiktasa wakeruiniawai.
41004017	Tura nisha kaṉkaprurcha ásar aya ishichik katsuiniawai. Tura ukunam Yus Chichaman wakeruk umirainiayat shuar kajeram tura chíkichkia itiurchatan wáinkiar Yusai̱ya̱ kanainiawai.
41004018	Chíkich ántuiniamuka jaṉkí nupa̱nam atsaampramua núniskete. Nu shuar Yus Chichaman ántuiniawai.
41004019	Ántuiniayat ju̱ nuṉkanam ana nuna tí pachiniawai. Tuma ásar kuítian tura shíirmachin ti takustinian wakeruiniawai. Nú wakeramu ni enentái̱n Yus Chicham ana nuna kaṉkar emeṉkátui. Tuma asamtai nerektinian tujintiainiawai.
41004020	Tura chíkich ántuiniamusha péṉker nuṉkanam atsaampramua núniskete. Nú shuarsha Yus Chichaman antukar umiiniawai. Tura nerenawai, chíkich shuar traintia tura chíkich shuar sasaintia nuyá̱ chíkich shuar siancha nerenawai» tímiayi.
41004021	Ataksha Jesus chichaak «¿Shuar shiripkin ekeemak pitiaknum eṉkeattawak. Peaknum wá̱mtak ikiustatuak? Atsá. Antsu shirikip paant awajaishtinkiait.
41004022	Núnisaṉ ashí u̱kma nu ukunam paant nekanattawai. Tura núnisaṉ ishishmasa chichasmasha ukunam paant nekanattawai.
41004023	Kuíshim ákuiṉkia antuktarum.»
41004024	Tura ju̱nasha chichaak «Ántarmena nu esetrarum enentáimtustarum. Átum nekapmarmena nu nekapkaja̱i̱ṉᵏⁱ atumniaka íniaṉkasaṉ nekapmatmattarme.
41004025	Tuma asamtai shuar núkap takakuka nú nukap patatnástatui. Antsu chíkich shuarka ishichik takakuk jurunkíttiawai.»
41004026	Nuyá̱ Jesus chichaak «Yusa akupeamuri̱ jú̱nisaiti. Shuar araka araana núnisaiti.
41004027	Arakmak núkap tsawantcha káshisha urukanpiai tusa nákawai. Tura itiura tsapainia núnaka nékatsui.
41004028	Kame jiṉkiái nuṉkanam init aku niṉki tsapatsuk. Emka nukareawai nuyá̱ kuku̱jruk nerek katsua̱wai.
41004029	Túruna katsunmatai júuktin tsawant jeayi tusar juíniawai.»
41004030	Ataksha Jesus chichaak «¿Kame Yusa akupeamuri̱ itiurtinjiak. Wariji̱a̱i̱ṉᵏⁱ métektakuit?
41004031	Mustasa jiṉkiái araamua nuja̱i̱ métektakuiti. Nu jiṉkiaisha ashí naṉkaamas ishitiúpchiti.
41004032	Túmaitiat araam tsapái̱ ashí árak naṉkaamas uunt numi tseṉker tseṉker ajasmatai chiṉkisha mikintrari̱n pasuṉmainiawai» tímiayi.
41004033	Núnisaṉ Jesus untsurí métektaku chichamja̱i̱ Yus Chichaman ujaamiayi. Ni nekaatniun jearmia nunak ujaamiayi.
41004034	Chíkich shuaran aya métektaku chichamja̱i̱ ujaamiayi. Antsu ni unuiniamuri̱ji̱a̱i̱ Niṉki pujus ashí paant jintintrarmiayi.
41004035	Nu tsawantai̱ etsa̱ akaikímtai Jesus ni unuiniamuri̱n chicharainiak «Amaini̱ katiṉtai» tímiayi.
41004036	Tutai kanunam eṉkemprarmiayi. Chíkich shuarnaka kaanmatkanam ikiuiniak Jesusan kanunam eṉker júkiarmiayi. Chíkich kanunmaya̱sha atampriarmiayi.
41004037	Nui̱ wenai̱ nasesha ti násenmiayi. Túmak chíchimi kanunam yaráná piáktajtsa ajamiayi.
41004038	Túmai̱ṉ Jesuska kanú seṉkari̱n atamprus kanúu tepemiayi. Tura ni unuiniamuri̱ Jesusan ishintiak «Uuntá ii waya̱jnia ju̱ka pachikratsumek» tiármiayi.
41004039	Tutai Jesus nantaki̱ nasen kakanteak «Takamatsata» tura entsanka chicharuk «Miyaaku ajasta» tímiayi. Tutai nasesha meṉkakamiayi, entsasha miyaaku ajasmiayi.
41004040	Túrunamtai Jesus ni unuiniamuri̱n chicharainiak «¿Urukamtai ashamarum? Túkek Yuska nekas enentáimtatsrum» tímiayi.
41004041	Tura imiá ashamainiak «¿Maa ju̱sha yait? Nasesha entsasha nin umirainiatsuk» tunaiyarmiayi.
41005001	Nuyá̱ antumiaṉ amaini̱ Jataranam jeawarmiayi.
41005002	Jesus kanunmaya̱ jiinkimtai áishmaṉ iwianchruku, shuar jakaa iwiartai̱niumia̱ wárik taa Jesusan iṉkiuṉmiayi.
41005003	Nu shuar iwiartai̱nium tuke pujuyayi. Tura jiruja̱i̱nkia nin jiṉkiatniun tujintkiarmiayi.
41005004	Jiruja̱i̱ nawe̱nmasha uwejnumsha tuke jiṉkiamu ármiayi. Túramaitiat jiṉkiarman tsuriar tepet tepet awajmiayi. Tura ti kakaram asamtai nin nupetkachminiuyayi.
41005005	Tuke tsawai̱sha káshisha iwiartai̱nium murasha kayaja̱i̱ ijiumak untsumuu wekainiuyayi.
41005006	Jesusan arantian wainiak tseke tarí tikishmátramiayi.
41005007	-
41005008	Túrunamtai Jesus chicharuk «Ni enentái̱ya̱ iwianchiá, jiinkitia tájame» takui̱ íwianch kakantar chichaak «¿Winiasha urukamtai tarutnium Uunt Naṉkamantu Yusa Uchirí̱ Jesusá? Yus íirmanum wáitkiarsaip tájame» tímiayi.
41005009	Takui̱ Jesus chicharuk «¿Ame náarmesha yait?» Tutai nisha aya̱k «Untsurí ásar wikia Untsurí suntar tu anaikiamuitjiai» tímiayi.
41005010	Nuna ti umik nu nuṉkanmaya̱ akuptúka̱i̱ṉ tusa Jesusan ti seamiayi.
41005011	Nui̱sha nainnium nuntumas untsurí kuchi shushuṉmainiak matsamármiayi.
41005012	Tuma asamtai kuchiniam eṉkemátin tsaṉkatrukta tusar Jesusan seawarmiayi.
41005013	Tuíniakui Jesus «ayu» tímiayi. Takui̱ íwianch áishmaṉkai̱nia̱ jíinkiar kuchiniam eṉkemáwarmiayi. Kuchisha ti untsurí jimiará mir áchiawash. Ashí mash nánatanam iniaawar antumiaṉnum iniaṉkarmiayi. Nui̱sha entsá ki̱akar jakerarmiayi.
41005014	Túrunamtai kuchin wáinin pisarar péprunmasha shuarnumsha nuna etserarmiayi. Tuma asamtai iyutai tusar ashintiukarmiayi.
41005015	Túrawar Jesusai̱ jeawarmiayi. Jeawar áishmaṉ yaunchu iwianchrukun yamaikia péṉker ajasún pushiri̱n entsar pujan wáinkiarmiayi. Wáinkiar ashamkarmiayi.
41005016	Tura waketkiar kuchi túrunamuncha iwianchruku péṉker ajasmancha mash etserkarmiayi.
41005017	Tuma asamtai ni nuṉke̱ya̱ jiinkí̱ wetá tusa seawarmiayi. Jesus kanunam eṉkempramtai áishmaṉ nuik iwianchruku amia nu Jesusan chicharuk
41005018	«Wi ámiji̱a̱i̱ tuke tsaniṉkian wekasatjai» tímiayi.
41005019	Tura núnaka Jesus suritkiamiayi. «Antsu ame je̱e̱miin áminiurmi̱i̱n weme ashí Uunt Yus túrutma nu tura waitnentrampra nusha ujakárta» tímiayi.
41005020	Tutai áishmaṉsha wémiayi. Tura antsu Tekapurisnum Jesus nin péṉker awajsámia nuna ashí shuaran ujakmiayi. Nu nuṉkanmaya̱ shuarka nuna antukar ti enentáimprarmiayi.
41005021	Ataksha Jesus kanuja̱i̱ katiṉmatai aents untsurí Nin irunturarmiayi. Jesuska antumiaṉka kaanmatkari̱ wajamiayi.
41005022	Tura Israer shuar iruntai̱ je̱a̱ náampruku, ni naari̱ Jairu, támiayi. Taa Jesusan wainiak piniakum tepersamiayi.
41005023	Piniakumar ti seak «Winia nawantur jarutui. Winitiá, túram péṉker ajasat tusam uwejmiji̱a̱i̱ antintrukta. Nuiṉkia jarutkashtatui» tímiayi.
41005024	Tutai Jesus niji̱a̱i̱ wémiayi. Tura untsurí shuar wena ásar Nin chánuarmiayi.
41005025	Nui̱ nuwa̱ ti jaa páchitkia wémiayi. Nisha tuse uwí numpan ajapeak wáitias pujuyayi.
41005026	Ti untsurí tsuákratniun nisha ímiasuyayi. Tura iyamsha ti wáitias pujuyayi. Tura ni kuítri̱ncha ashí ajapaitiat tsuámarchauyayi antsu tsuamsha nu arant ajauyayi.
41005027	Nu nuwa̱sha Jesus túramun antuku asa ni ukuurini̱ amayá̱ṉ ni pushiri̱n antiṉmiayi.
41005028	«Wi aya ni pushiri̱n antiṉnaka péṉkerapi ajasaintjia» tu enentáimias túramiayi.
41005029	Tura Jesusa pushiri̱n antiṉ nú chichamaik numpa ájapman meṉkakamiayi. Péṉker ajasman aya̱shi̱i̱n nekapramiayi.
41005030	Tura nuiṉ Jesuska ni kakarmari̱ji̱a̱i̱ tsuarman nekapmampramiayi. Tura nuna nekáa ayantár chichaak «¿Ya winia pushirun antiṉtruka?»
41005031	Tutai ni unuiniamuri̱ chicharainiak «Untsurí ámin antinmainiasha ¿urukamtai “ya winia antintkia” tame?»
41005032	Tura Jesus yaki túruta tusa ashí iimpramiayi.
41005033	Nuiṉkia nuwa̱sha ni aya̱shi̱n túruna nuna nekáa ti ashamak kuraimiayi. Tura Jesusan jearí tikishmátramiayi. Tura ni túrunamuri̱n ashí paant ujakmiayi.
41005034	Takui̱ Jesus nin chicharuk «Nawantru, Winia nekas enentáimtursa asakmin péṉker awajtámsaitme. Shiir wetá tura tuke péṉker pujusta» tímiayi.
41005035	Tura Jesus nuna tuke chichas pujái̱ iruntai̱ je̱a̱ uuntri̱ je̱e̱nia̱ tariarmiayi. Tariar chicharainiak «Ame nawantrum jakayi. ¿Urukamtai Unuikiartin tuke itit awajsatam?» tiármiayi.
41005036	Tura Jesuska ni tiarmia nuna ántayat núnaka páchitsuk iruntai̱ je̱a̱ úuntri̱n chicharuk «Ashamkaip, áyatik nekas enentáimtursata» tímiayi.
41005037	Tura Niji̱a̱i̱ wétinian aya Pítruncha, Jakupuncha ni yachi̱ Juaṉja̱i̱ tsaṉkatkarmiayi.
41005038	Iruntai̱ je̱a̱ uuntri̱ je̱e̱n jeawar aents charaatum ajainian útainian untsumuk ajainiancha Jesus wainkiamiayi.
41005039	Tura nuwa̱ch peṉké jakaan nékayat wayá̱ nin chicharuk «¿Urukamtai timiá útrum tura waa waa ajarum? Nuwa̱ch jákachai antsu kanarai» tímiayi.
41005040	Nuna takui̱ wishikrarmiayi. Tura Jesus ashí ji̱i̱r akupkarmiayi. Áyatik nuwa̱chi aparí̱n, nukurí̱ncha tura Niji̱a̱i̱ táaruncha nuwa̱chi tepamuri̱n jukimiayi.
41005041	Tura waya̱war Jesuska nuwa̱chi uwejé̱n achik chicharuk «Taritia kumi.» Nusha shuar chichamja̱i̱nkia «nawantru nantaktia» tawai.
41005042	Nuwa̱ch tuse uwí takakuya nu, nú chichamaik nantaki̱ wekasamiayi. Túramtai nui̱ pujuarmiania nu ti enentáimprarmiayi.
41005043	Jesuska chichaak «Atumsha peṉké etserkairap» tímiayi. Tura «nuwa̱ch ayuratarum» tímiayi.
41006001	Jesus nuyá̱ jiinkí̱ ni nuṉke̱n waketkimiayi. Ni unuiniamuri̱sha nemariarmiayi.
41006002	Nui̱sha ayampratin tsawant jeamtai Israer shuar iruntai̱niam wayá̱ unuiniamiayi. Tura Jesusan anturkarmiania nu ti enentáimsarmiayi. «¿Ju̱sha tui̱ unuimiáruit. Ni nekaatniuri̱ncha yaki súsait. Tura aentsti tujintiajnia nuna Nisha itiurak tura?
41006003	Ju̱sha numiji̱a̱i̱ takachukait. Marí uchirí̱nchukait. Ni yachi̱sha Sántiaksha, Jusesha, Jútassha, Semuṉsha nékatsjik. Tura ni umai̱sha ju̱i̱ iiji̱a̱i̱ pujuiniatsuk» tiármiayi. Túrawar Nin nekas enentáimtustinian tujintkiarmiayi.
41006004	Túrasha Jesus nin chicharuk «Yúsnan etserniun chíkich nuṉkanmaya̱ṉka shiir anturainiawai. Antsu ní nuṉke̱ya̱ṉka ní shuarsha anturainiatsui» tímiayi.
41006005	Tura nui̱sha ni nuṉke̱nkikia aentsti tujintiamun túratniun tujintkiamiayi. Antsu jaancha aya ishichik ni uwejé̱ja̱i̱ antiṉ tsuármiayi.
41006006	Tura nekas enentáimtacham «¿urukamtai nusha?» tu enentáimsamiayi. Nuya̱sha chíkich péprunam wayá̱ chíkich péprunam wayá̱ Yus Chichaman unuiniakní̱ wekaimiayi.
41006007	Tuse unuiniamuri̱n untsuk jímiar jímiar werum Yus Chicham etserkatarum tusa akupkarmiayi. Tura iwianchin nupetkarat tusa ni kakarmari̱n súsarmiayi.
41006008	Tura chicharuk «Jintiá yurumátniusha jukiirap, u̱yuntrumiincha kuitcha eṉkearum jukirap. Antsu aya ánik wai̱ jukirum wetarum.
41006009	Sapat awekatarum tura entsartincha jímiar jukirap.
41006010	Tura je̱a̱ waya̱rmena nui̱ṉ pujustarum, pujá pujakuarum nuyá̱ chíkich peprunmasha wetarum.
41006011	Tura náṉkamas aents atumín awa̱intiámainiachkuisha, anturtamainiachkuisha nuyá̱ jiinkirum nu shuar yajauch áiniawai tusarum atumí nawe̱ya̱ nuṉka akakekrum ikiuktiarum. Kame Yus aentsun nekapsattana nú tsawant jeamtai nu shuarnaka asutiáttawai. Sutumanmaya̱ aentsja̱i̱ tura Kumuranmaya̱ aentsja̱i̱sha naṉkaamas nin asutiáwartatui» tímiayi Jesus.
41006012	Nuyá̱ Jesusa unuiniamuri̱ jíinkiar aentsun ujakar ené enentáimiá ajasár Yusai̱ enentáimtumarat tusar etserkarmiayi.
41006013	Tura iwianchruku enentái̱ya̱ iwianchin ji̱i̱rki̱ akupkarmiayi tura asuitiji̱a̱i̱ yakarar untsurí jáinian tsuararmiayi.
41006014	Jesusa náari̱n tura ni túramuri̱n ashí aents áujmatin ásarmatai úunt akupin Irutis nuna antukmiayi. Irutiska «Imiakratin Juaṉ jakamunmaya̱ nantakní̱. Tuma asa ti kakaram takaawai» tímiayi.
41006015	Tura chíkich shuar «Iríasaiti» tiármiayi. Chikicha «Yúsnan etserniuiti, yaunchu etserniuya núkete» tiármiayi.
41006016	Irutis nuna antuk «Nekas Juáṉkaiti. Ni muuke̱n tsupiktinian akupkámiaj nu, jakamunmaya̱ nantakniuiti» tímiayi.
41006017	-
41006019	Kame úunt akupin Irutis ni yachi̱ Jirip nua̱ri̱n nuatkamiayi. Nu nuwa̱ naari̱ Jirutíasaiti. Juaṉsha úunt akupniun Irutisan chicharuk «Yatsumi nua̱rí̱ akintrukchatniuitme» tímiayi. Tutai nuwa̱ Jirutías Juáṉkan ti kajerkámiayi. Tura Juáṉkan mátaj tusa wakerimiayi. Túrasha úunt akupin Irutis nuna surimkiamiayi. Antsu Juaṉ achikrum sepunam eṉkeatarum tusa akupkámiayi.
41006020	Juaṉsha tuke enentáiji̱a̱i̱ Yusa jinti̱n wekainiuyayi. Irutis, ni esetar enentáimniun neka asa Juáṉkan ashamak Jirutías wakeramuri̱n túrawa̱i̱ṉ tusa suritkiamiayi. Kame Irutis Juaṉ étserman nékachuitiat antuktinian wakerimiayi.
41006021	Jirutías itiurak máwaj tu pujái̱ úunt akupin Irutis ni akiiniamu tsawantri̱ jeamtai ni suntari̱ncha Kariréanmaya̱ úuntri̱ncha kuítrintin armia nunasha untsukar namperan najanamiayi.
41006022	Nui̱sha Jirutíasa nawantri̱ wayá̱ jantsemámtai Irutis tura niji̱a̱i̱ nampernum matsamármia nusha shiir enentáimsarmiayi. Túramtai úunt akupin nuwa̱chin chicharuk «Ame wakeram nu seattiá. Wi amastatjai.
41006023	Nekas tájame, ashí ame seatmena núnaka amastatjai. Wats, seatkumni̱ṉkia takakjana nuna jímiapetek nakakán amastatjai» tímiayi.
41006024	Tutai nuwa̱ch jiinkí̱ ni nukurí̱n Jirutíasan chicharuk «¿Wariniak seattaj?» Tutai «Imiakratin Juaṉka muuke̱ seatá» tímiayi.
41006025	Nu chichamaik nuwa̱ch wari wayá̱ Irutisan chicharuk «Yamaikia uunt amamkunam Imiakratin Juaṉka muuke̱n wakerajai» tímiayi.
41006026	Nuna takui̱ úunt akupin tí kuntuts enentáimpramiayi. Tura ni tiniu asa ni amikri̱ matsatainia nu antukaru ásarmatai surimkiatniun tujintkiamiayi.
41006027	Tuma asa úunt akupin Juaṉka muuke̱ itiata tusa ni suntari̱n wárikmas akupkámiayi.
41006028	Túramtai suntar wari we sepunam Juaṉka muuke̱n tsupikmiayi. Tsupik amamkunam itiá nuwa̱n susamiayi. Túram achik ni nukurí̱n susamiayi.
41006029	Juaṉ mámun antukar ni unuiniamuri̱ ni aya̱shi̱n iwiarsatai tusar júkiarmiayi.
41006030	Tura Jesusa unuiniamuri̱ Ni akupkarma nu ataksha waketki̱ kaunak irunturarmiayi. Ashí ni túrawarmia nuna unuiniararmia nunasha ujakármiayi.
41006031	Tura untsurí shuar táiniakui nisha aṉkant ajastinniasha yurumátniuncha tujintkiarmiayi. Tuma asamtai Jesus chichaak «Iiji̱a̱i̱ wemí aents atsuiniamunam nui̱ ishichik ayamprarmi» tímiayi.
41006032	Nuyá̱ Jesus ni unuiniamuri̱ji̱a̱i̱ kanunam eṉkemprar aents atsuiniamunam jeatái tusar jíinkiarmiayi.
41006033	Túrasha shuar ni wéenan wáinkiarmiayi. Tura «Jesusaiti» tiármiayi. Tuma ásar ashí péprunmaya̱ untsurí shuar tseke ashintiukar ni jeatniunam nákakarmiayi.
41006034	Jesus kanunmaya̱ jiinkí̱ ti untsurí aents iruntrar matsatun wainkiamiayi. Murik péṉker wáinchatai̱ya núnisaṉ matsatu ásarmatai Jesus nin wáitnentrarmiayi. Tura núkap unuiniararmiayi.
41006035	Nuyá̱ kí̱akui̱ ni unuiniamuri̱ Jesusan tariar chicharainiak «Atsamunam pujatsjik tura yamái kí̱atsuk.
41006036	Shuar wari akupkarta. Tíjiu̱ch péprunam shuarnumsha wéarti, ni yurumkari̱ sumarmakaratⁱ» tiármiayi.
41006037	Tutai Jesus chichaak «Atumek ayuratarum» tutai «Iisha ju̱ shuar ayuratai tusar ¿jimiará sian kuitji̱a̱i̱ yurumak sumaktai tusar wétinkiaitiajⁱ?» tiármiayi.
41006038	Tura Jesus ni unuiniamuri̱n chicharainiak «Paṉ takakrum nu iistarum ¿urutmak aa?» tímiayi. Tutai nekapmarar chichainiak «Paṉka séṉkuchikiti tura namaksha jímiarchikiti» tiármiayi.
41006039	Tutai Jesus chichaak «Ju̱ shuar chírichriniam pujusárti tusar akupkatarum» tímiayi.
41006040	Aṉkant aṉkant sian siancha seṉkuintia seṉkuintia iruntrar matsamsarmiayi.
41006041	Jesuska seṉku páṉkan jímiar namaknasha jusa yakí̱ nayaimpinmaani̱ íimias Yusan yumiṉsamiayi. Tura yurumkan púurmiayi. Puur ni unuiniamuri̱n súsarmiayi. Namaknasha puur súsarmiayi ashí shuaran ajamsarat tusa.
41006042	Ashí yurumáwar ejemararmatai
41006043	puunaruncha namak ampirmancha achikiar tuse chaṉkinian áimkiar júkiarmiayi.
41006044	Nu yurumkan ti untsurí yurumáwarmiayi. Aya áishmaṉkak seṉku mir ármiayi.
41006045	Nuyá̱ Jesus ni unuiniamuri̱n chicharainiak «Kanunam eṉkemprarum katiṉkrum amain émaa ajatarum Petsaitianam Wisha ju̱ shuaran áujsan ikiukiartaj» tímiayi.
41006046	Shuaran áujas ikiukí̱ Yusja̱i̱ chichastaj tusa nainnium wémiayi.
41006047	Tura kirit ajasmanum kánuka antumiaṉnum ajapén nanamiayi. Jesuska niṉki juákmiayi.
41006048	Jesusa unuiniamuri̱sha wiá wiantainiakua ti pimpikiarmiayi, nase tukumma ásar. Nuna Jesus wainiak tsawa̱rtin ishichik ajasmatai entsá pátatek wekas nin jeariármiayi. Tura naṉkaamaktiasa wea núnisaṉ wémiayi.
41006049	Jesus entsá wekaan ni unuiniamuri̱ wáinkiar wakanchashit, tu enentáimprarmiayi. Túrawar ti untsumkarmiayi.
41006050	Ashí wáinkiar ti ashamkarmiayi. Tura Jesus nú chichamaik nin chicharainiak «Kakaram ajastarum, Witjiai ashamprukairap» tímiayi.
41006051	-
41006052	Nuiṉkia kanunam eṉkempramtai nasesha majaantmiayi. Ni unuiniamuri̱nkia enentái̱ kiritia áintsaṉ ásarmatai Jesus yurumkan núkap awajsámia núja̱i̱sha núnaka paant nekaatniun tujintkiarmiayi. Tuma ásar yamái túrunamu itiurak ankia tusar ti enentáimprar sapijmiakarmiayi.
41006053	Nuya̱ṉka katiṉkiar Jinisarít nuṉkanam jeawarmiayi. Jeawar kanun aju̱i̱niarmiayi.
41006054	Kanunmaya̱ jíintrarmatai nu nuṉkanmaya̱ shuar Jesusan nekaawarmiayi.
41006055	Tura «Jesus pujawai» táman antukar ashí je̱a̱nmaya̱ jaan peakri̱ntiuk Jesus pujamunam itiaarmiayi.
41006056	Tura Jesus wekaak wemia nui̱sha péprunmasha shuar matsatmanumsha ishichik mátsatkamunmasha jaan itiariar jintiá aeprusarmiayi. Túmainiak Jesusan pushirmin antiṉtaj tusar seawarmiayi. Tura ashí antiṉkiarmia nuka péṉker ajasármiayi.
41007001	Pariséusha, Israer shuara jintinniuri̱sha Jerusaréṉnumia̱ Jesusan tariarmiayi.
41007002	Tura Jesusa unuiniamuri̱n ikijmiatsuk yurumun wáinkiar «Israer shuara túrutairi̱n túruiniatsui» tiármiayi.
41007003	(Kame Pariséusha tura ashí Israer shuarsha ni uuntri̱ jintintiámuri̱n umikiar ti núkap ikijmiárar yurumin ármiayi.
41007004	Péprunmaya̱ tarí «ikijmiatsuk yurumáshtiniaiti» tiniu ármiayi. Tura ti untsurí ni uuntri̱ túrutairi̱ núnisaṉ ármiayi. «Tsapancha, ichiṉnasha, jiruncha, peaknasha nijiakartiniaiti» tiniu ármiayi.)
41007005	Tuma asamtai Pariséusha Israer shuara jintinniuri̱sha Jesusan chicharainiak «¿Urukamtai ame unuiniamuram ii uuntri̱ jintintramniuitiaj nuna túruiniatsu? ¿Urukamtai ikijmiatskesha yurumáinia?» tiármiayi.
41007006	Tutai Jesus chicharainiak «Ántar chichamtiniaitrume. Isayas yaunchu atumín nekas ju̱na áartampramiayi. Ju̱ aents ni wene̱ja̱i̱ Winia “ti péṉkeraiti” turutainiawai tura ni enentái̱nkia jeachat pujuiniawai.
41007007	Tura túkeneas Winia shiir awajtuiniawai. Aentsu chichame̱ jintintiáiniayat “Yus Chichamaiti” tuíniawai.
41007008	Tura átum Yusa Chichame̱ iniaisarum aentsu jintintiámuri̱ umirkarum ichiṉnasha tsapancha nijiaktin tura chíkich túrutai̱sha áintsarmek untsurí túrarme.
41007009	Túrakrum Yus Chichamka tsukintiaani̱ ikiusurme atumí uuntri̱ chichame̱ umirkatai tusarum.
41007010	Kame Muisais yaunchu aar ju̱na tíchamka. Ame apa tura nuku shiir enentáimtusam umirkata. Shuar ni aparí̱n, nukurí̱ncha yajauchiniam yumiṉkraka nu shuar ti nekas mántamnatniukete.
41007011	-
41007012	Túrasha átumka Pariséutirmeka, antsu ju̱ tárume “Shuar ni aparí̱n ni nukurí̱n chicharuk «Wi yáiṉtinian takakjana nu Kurpanaiti» tákuiṉkia, atumsha péṉkeraiti aparí̱ncha nukurí̱ncha yáiṉchati” tárume. (Kurpan tana nuka, Yus susamu, tawai.)
41007013	Nekaatarum, Pariséutiram “Ii uuntri̱ yáunchuya túrutai̱ tuke umiki̱ wétiniaitji” tákurum Yus Chicham peṉké ántar chichama núnin awajearme. Núnisrumek chikicha untsurí túrarme» tímiayi Jesus.
41007014	Nuyá̱ ataksha Jesus ashí shuaran untsukar «Mash anturtuktarum túrarum ashí nekaatarum.
41007015	A̱a̱ya̱ aya̱shnium waya̱a̱na nu, shuaran yajauch awajsachminiaiti antsu aentsu enentái̱nia̱ jiinia nu, yajauch awajsattawai.
41007016	Shuar nuna ántakka enentáimprati» tímiayi.
41007017	Nuyá̱ aentsun ikiuak je̱a̱ waya̱mtai ni unuiniamuri̱ aniasarmiayi «¿Nu métektaku chicham warintiua?» tiármiayi.
41007018	Tutai Jesus chicharainiak «Atumsha nékatsrumek. Páantchakait, yurumak yúajnia nu, enentáiniam waya̱chu asa shuaran yajauch awajsachminiaiti.
41007019	Antsu wakenam wayá̱ náṉkamas meṉkaatsuk» tímiayi. Nuna taku ashí yurumak páchitsuk yuámniaiti tímiayi.
41007020	Nuyá̱ chichaak «Shuara enentái̱nia̱ jiinia nu, yajauch awajsámniaiti.
41007021	Shuara enentái̱ya̱, initia̱, yajauch enentáimsatniusha, tsanirmatniusha, natsa tsanirmatniusha, shuar mátniusha,
41007022	kasamkatniusha, chikichna wakeruktincha, péṉkercha túratniusha, anaṉkatniusha, natsantain átincha, yajauch enentáimtustincha, tsanumpratniusha, waantu enentáimtumastincha, netse túratniusha, ashí nuka initia̱ wininiatsuk.
41007023	Ashí nu tunáa ainia nu, shuara enentái̱nia̱ jiiniu asa, shuaran yajauch awajainiawai» tímiayi.
41007024	Tírusha tura Setun péprusha Serupinísianam ármiayi. Nuka Israer shuara nuṉke̱chuyayi. Nu nuṉkanam Jesus wémiayi. Tura je̱á̱ wayá̱ pujusmiayi. Tura nui̱ pujamun nu nuṉkanmaya̱ shuar nekarawara̱i̱ṉ tusa nakitmiayi túrasha ú̱mkatniun tujintkiamiayi.
41007025	Wárik nu nuṉkanmaya̱ nuwa̱ Jesus pujan nekaamiayi. Nu nuwa̱ nawantri̱ íwianch eṉkemtuamuyayi. Tuma asa Jesusan tarí ni nawe̱n piniakum tepersamiayi.
41007026	Nu nuwa̱ Israer shuarcha, Serupinísianmaya̱uyayi. Túmaitiat nawantru enentái̱ya̱ íwianch ji̱i̱rturkitia tusa Jesusan seamiayi.
41007027	Tutai Jesus nuwa̱n chicharuk «Uchi emka ejemararti. Uchi apatkuri̱ atankir ya̱wa̱ch súsatin péṉkerchaiti» tímiayi.
41007028	Tutai nuwa̱ aya̱k «Nekas Uuntá tame. Tura ya̱wa̱chisha ekentsa yurumtai̱ wakenam pujuinia nu uchi apatkun yurumuk ju̱yu̱mak akakeamun yuíniatsuk» tímiayi.
41007029	Tutai Jesus chichaak «Péṉker tame. Tuma asam shiir wetá. Ame nawantrumi enentái̱ya̱ íwianch jiinkiyi» tímiayi.
41007030	Takui̱ nisha wémiayi. Tura ni je̱e̱n jeá ni nawantri̱n íwianch jiinkimtai péṉker ajas peaknum tepan wainkiamiayi.
41007031	Jesus Tírunmaya̱ jiinkí̱ Setunnum naṉkaamarkutak Tekapurisnumaani̱ naṉkaamaki̱ Kariréa antumiaṉnum ataksha jeamiayi.
41007032	Nui̱ empeku péṉker chichachun itiariármiayi. Tura uwejmiji̱a̱i̱ antintrukta tusar Jesusan seawarmiayi.
41007033	Shuar matsatmanumia̱ Jesus nin akaṉkí̱ jukí̱ kuishi̱n tsara uwejé̱ja̱i̱ tsutsukruamiayi. Tura usukiá nu shuara iniai̱n antintkiamiayi.
41007034	Tura nayaimpinmaani̱ íimias kakaram mayati chichaak «Epata» tímiayi. Nuka shuar chichamnumka «uranti» tawai.
41007035	Nu chichamaik ni kuishi̱sha chiṉkiamiayi tura iniai̱sha séermiayi. Tura paant chichasmiayi.
41007036	Tura Jesus chicharainiak «Peṉké etserkairap» tímiayi. Jesuska surí suritiamaitiat nú naṉkaamas etseriarmiayi.
41007037	Tura ti enentáimprarmiayi. Enentáimprar «Ju̱ Jesus aya péṉkeran túrawai. Empekuncha ántumtikniuiti tura chichachun chichamtikniuiti» tiármiayi.
41008001	Nu tsawantai̱ shuar timiá untsurí iruntrarmiayi. Yurumkari̱ atsakui Jesus ni unuiniamuri̱n untsukar chicharainiak
41008002	«Ju̱ shuaran waitnentajai. Menaintiú tsawant Wiji̱a̱i̱ pujuinia ásarmatai ni yurumkari̱ amukachaik.
41008003	Tura ni je̱e̱n ayurtsuk akupeamka yajaya̱ káunkaru ásar tsukari̱i̱n jintiá pimpikiartatui» tímiayi.
41008004	Tutai ni unuiniamuri̱ chichainiak «Túrasha ju̱i̱ atsamunam ju̱ aents ejemararat tusar ¿tuyá̱ yurumkak wainkiattaji?» tiármiayi.
41008005	Tutai Jesus nin chicharainiak «¿Urutmá paṉ aa?» tutai «siati awai» tiármiayi.
41008006	Nuiṉkia ashí aentsun «nuṉká pujustarum» tiármiayi. Tura páṉkan achik Yusan yumiṉsamiayi. Tura puur aentsun ajamsatarum tusa ni unuiniamuri̱n susamiayi.
41008007	Tura uchich namaksha ishichik aan achik Yusan yumiṉkias ni unuiniamuri̱n chicharuk «Ju̱sha shuar ajamsatarum» tímiayi.
41008008	Túram ashí yurumáwar ejemararmiayi. Puunar ampiniáruncha siati chaṉkinnium áimkiarmiayi.
41008009	Kuatru mir aents yurumáwarmiayi. Yurumáwar amikiarmatai Jesus nin áujas akupkarmiayi.
41008010	Tura ni unuiniamuri̱ji̱a̱i̱ kanunam eṉkemprar Tarmanúta nuṉkanam wéarmiayi.
41008011	Pariséu Jesusja̱i̱ áujmattsatai tusar tariarmiayi. Nekapsatai tusar wakeruiniak Nin chicharuk «Nayaimpinmaya̱ kakaram iniakmasta» tiármiayi.
41008012	Tuíniakui Jesus kúntuts enentáimias mayati chichaak «¿Urukamtai yamaiya̱ aentstiram, nayaimpinmaya̱ kakarman iniakmasat tusarum wakerarum? Nuka peṉké sunaschattarme, paant tájarme» tímiayi.
41008013	Nuyá̱ nin ikiukiar ataksha kanunam eṉkemár amain katiṉmiayi.
41008014	Tura ni unuiniamuri̱ yurumak jukitiai tukamá kajinmatkiarmiayi. Kanunmaṉka aya chikichik páṉnak takaku ármiayi.
41008015	Jesussha ni unuiniamuri̱n enentáimtikiuk chicharainiak «Enentáimpratarum. Pariséu wakaprutai̱ tura Irutisa wakaprutairi̱sha mai̱ aneartarum» tímiayi.
41008016	Tutai ni unuiniamuri̱ nuamtak tunaiyar chicharainiak «Paṉ kajinmátkin asakrin nuna túramtsujiash» tiármiayi.
41008017	Tura Jesus nuna nekáa chichaak «¿Urukamtai aya yurumkak enentáimtarum. Tuke nékatsrumek. Peṉké enentáimtsurmek. Atumí enentái̱ tuke kiritkiait?
41008018	Ji̱mi ai̱sha ¿itiura wáintsuram? ¿Kuíshim ai̱sha itiura ántatsrum? ¿Ashí kajinmátkintrumek?
41008019	Nekaatarum, nuik seṉku páṉkan púuran seṉku míran ayurachmakaj. ¿Tura ampirma urutmá chaṉkinnium chumpíamarum?» tímiayi. Nisha tutai «Tuse chaṉkinnium chumpíamji» tiármiayi.
41008020	Ataksha Jesus chichaak «Tura siati paṉja̱i̱ kuatru míran ayuramtai ¿ampirmásha urutmá chaṉkinnium chumpíamarum?» Tutai nisha «siati» tiármiayi.
41008021	Tuma asamtai Jesus chichaak «¿Itiura imiá nékatsrum?» tímiayi.
41008022	Nuyá̱ Petsaitianam jeawarmiayi. Jeawarmatai áishmaṉ ji̱ kusurun Jesusan itiariármiayi. Túrawar antiṉta tusar seawarmiayi.
41008023	Tuma asamtai Jesus uwejnum achik eṉkeki̱ jukí̱ péprunmaya̱ ji̱i̱ki̱ ji̱nium usukí̱ji̱a̱i̱ kuérmiayi. Tura uwejé̱ja̱i̱ antiṉ «¿íimmek?» tímiayi.
41008024	Tutai kusuru iimi chichaak «Aentsun wainiainiajai túrasha paantcha. Numi wekainia ániun wainiainiajai» tímiayi.
41008025	Nuyá̱ ataksha Jesus ni uwejé̱ja̱i̱ kusuru ji̱n antiṉmiayi. Tura kusurúsha úmamkes iis péṉker ajas ashí paant iimpramiayi.
41008026	Jesus chichaak «Je̱e̱miin wéakum péprunam waya̱waip tura shuar ujakaip» tímiayi.
41008027	Jesus ni unuiniamuri̱ji̱a̱i̱ uunt pepru Sesaria Jiripiunam jeatsuk tíjiu̱ch uchich péprunam irasarmiayi. Jintiá wésar Jesus ni unuiniamuri̱n chicharainiak «¿Winiasha yaiti turutainiawa?» tímiayi.
41008028	Tutai nisha chichainiak «Chíkichkia chichartamainiak imiakratin Juáṉkaiti turamainiawai. Tura chíkichka Iríasaiti tura chikicha yaunchu Yúsnan etserin nantakniua núiti turamainiawai» tiármiayi.
41008029	Tutai Jesus chichaak «Atumsha, ¿warí turutrumea yáitiaj?» Tutai Pítiur chichaak «Ámeka Krístuitme. Yusai̱ya̱ akupkámuitme.»
41008030	Tutai Jesus chichaak «Peṉké etserkairap» tímiayi.
41008031	Tuke ujaki̱ wéak chichaak «Wi Aents Ajasuitjiana ju̱ tí waitsatniuitjiai. Israer shuarti ii úuntri̱sha, Yúsnan pujurniu úuntri̱sha, ii jintinniuri̱sha Winia nakitrurar mantuawartatui. Túrasha menaintiú tsawant naṉkaamasmatai nantaktiniaitjiai» tímiayi.
41008032	Nunasha paant ujakmiayi. Tura Pítrusha Jesusan arantach jukí̱ kakantramiayi. «Tu chichasaip» tímiayi.
41008033	Tutai Jesus ayantmatar ni unuiniamuri̱n iis Pítrun kakantar chicharuk «Éṉkatmasta Satanásá. Ámeka Yusna ana nu enentáimtatsme, antsu aya aentsnak enentáimtame» tímiayi.
41008034	Nuna tuasua amik tura nui̱ matsamármia nunasha ni unuiniamuri̱ncha untsuk chicharainiak «Shuar Winia nekas nemartustasa wakerakka ni wakeramuri̱nkia iniaisati tura ni krusri̱ yanakí̱ nemartusti.
41008035	Kame shuar ju̱ nuṉkanam aya niṉki anenmamkuṉka nu shuar ni iwiaakmari̱n emeṉkáktatui. Antsu Winia anentu asa tura winia chichamprun anea asa shuar aya péṉker pujustinniak enentáimtsuna nu nekas iwiaakman wainkiattawai.
41008036	Nekaata, shuar ashí ju̱ nuṉkanam írunna nuna sumaksha túrasha ni wakaní̱ jinium wéakuisha ¿itiurak péṉker pujusaint?
41008037	Shuar ni wakaní̱n uwemtikrataj tusa wakerak ¿urutmak akikmakaint?
41008038	Antuktarum. Yamaiya̱ aents Yusan nakitiar ajapawaru yajauch ainia nu iimiainiamunam shuar Winia natsantrakuiṉkia tura winia chichampruncha natsantakuiṉkia Wi, Aents Ajasuitjiana ju̱ winia Aparu kakarmari̱ji̱a̱i̱ tura nayaimpinmaya̱ péṉker suntarja̱i̱ atak táakun nú shuaran natsantrattajai Wisha.» Tú timiayi Jesus.
41009001	Ataksha Jesus nin chicharuk «Nekas tájarme, shuar játsuk Yus ni kakarmari̱ji̱a̱i̱ aentsu enentái̱n akupkáttana nú tsawantan wáinkiartatna nu ju̱i̱ iiji̱a̱i̱ pujuiniawai» tímiayi.
41009002	Nuyá̱ sais tsawant naṉkaamasmatai Jesus Pítruncha Jakupuncha Juáṉnasha uunt nainnium júkiarmiayi. Nui̱sha Jesus nusháa iira ajasmiayi.
41009003	Ni pushirísha ti puju jíitsumir ajattsarmiayi. Nuja̱i̱ métek puju awajsatin ju̱ nuṉkanam atsawai.
41009004	Túruna nui̱ Irías, Muisaisja̱i̱ wantinkiar Jesusja̱i̱ chichainian wáinkiarmiayi.
41009005	Nuya̱sha Pítiur Jesusan chicharuk «Uuntá, ii ju̱i̱ pujustin ti péṉkeraiti. Menaintiú aak áminiu tura Muisaisna nuyá̱ Iríasnasha najanatai» tímiayi.
41009006	Jesusa unuiniamuri̱ sapijmainiak Pítiur wariniak titi nekaachmiayi. Nékachu asa nuna tímiayi.
41009007	Tura yuraṉkim káunar mikintiu awajsámiayi. Yuraṉminmaya̱ chichaak «Winia aneamu Uchir ju̱i̱ti. Ni anturkatarum» tímiayi.
41009008	Nuya̱ṉka ni unuiniamuri̱ ayantmar iyaj tukamar aya Jesusnak wáinkiarmiayi. Chíkichkia atsuarmiayi.
41009009	Nuyá̱ náinniumia̱ akainiak Jesus nin chicharuk «Wáinkiarumna nu etserkairap. Wi, Aents Ajasuitjiana ju̱ jakamunmaya̱ nantaatsa̱i̱ṉ nu etserkairap» tímiayi.
41009010	Tutai ni tímian ímiatrusaṉ ú̱karmiayi. Tura «jakamunmaya̱ nantaatsa̱i̱ṉ tana nu, ¿wariniak taa?» nuamtak tunainiarmiayi.
41009011	Tura Jesusan chicharainiak «¿Urukamtai Israerti ii jintinniuri̱sha Irías emka tátiniaiti tuinia?» tiármiayi.
41009012	Tutai Jesus chichaak «Nekas Irías ashí iwiarattsa emka tátiniaiti. ¿Tura Aents Ajasunun Yus Papinium warintiua? “Ti wáitsattawai. Nin nakitrartatui.”
41009013	Wi tájarme Irías nekas táwiti. Támatai shuar ashí ni wakeriarmia nuna nin túrawarmiayi. Yusa Papiri̱i̱n Iríasa túrunatniuri̱ aarma amia tímiatrusaṉ túrawarmiayi» tímiayi Jesus.
41009014	Tura ni unuiniamuri̱ matsatmanum atak wáketuk ti untsurí aents káutkar Israer shuara jintinniuri̱sha niji̱a̱i̱ tunái̱ pujuinian wainkiamiayi.
41009015	Tura aentsush Jesusan wáinkiar warainiak tsékeṉki̱ weriar áujsarmiayi.
41009016	Túrunawarmatai Jesus chicharainiak «¿Warí tunaiyarum?» tímiayi.
41009017	Tutai chikichik aya̱k «Uuntá, winia uchirun ámin itiarjiame. Iwianchruku asa chichachuiti.
41009018	Túmakui̱ íwianch eṉkemtakuṉ paat aji̱a̱r áepeawai túram uchisha saun káput apak nai̱n kátetete awajeawai. Túram kaka̱a̱kcha ajakui ame unuiniamurmin jí̱i̱rtukti tusan seamjai túrasha tujintrutkarai» tímiayi.
41009019	Tutai Jesus chichaak «¡Yusan enentáimtichutirmincha urutmá tsawantak atumji̱a̱i̱ pujustaj tura urutmá katsuntrataj! Uchi itiatárum» tímiayi.
41009020	Takui̱ uchin Jesusai̱ itiariármiayi. Tura íwianch uchin eṉkemta Jesusan wainiak uchin ajakramiayi. Uchisha chichiptur nuṉká iniaan péper péper ajakí̱ wenunam saun apakmiayi.
41009021	Túrunamtai Jesus uchi aparí̱n chichaak «¿Urutá yaunchu áinkiait?» Tutai ni aparí̱ chichaak «Úchichik áinkiaiti.
41009022	Tuma asa tuke ju̱tikiú pujurniuiti. Jiniumsha apemawai tura mátaj tusa entsá aju̱a̱wai. Yaintrukminiaitkiumka waitneasam yáintrukta» tímiayi.
41009023	Tutai Jesus chicharuk «¿Urukamtai yaintrukminiaitkiumka túrutam? Nekaata, shuar Winia nekas enentáimturna nu ashí túramniaiti» tímiayi.
41009024	Tutai uchi aparí̱ kakantar chichaak «Uuntá, nekas enentáimtajme. Nekas enentáimtustinian táasjana nu yáintkiata» tímiayi.
41009025	Tura shuar untsurí kaunainian Jesus wainiak kakantuk «Empeku chichachu awajin iwianchi jiinkitia, tájame. Jiinkim ataksha waya̱waip» tímiayi.
41009026	Tura íwianch jíiniuk untsumak uchin we wérkasá ajakar chichichiptú aepkimiayi. Túram uchi jakaa ímianis tepemiayi. Túrunamtai untsurí shuar «jakayi» tiármiayi.
41009027	Támanak Jesus uwejnum achik awajkimiayi tura uchi nantaki̱ wajakmiayi.
41009028	Tura Jesus je̱á̱ waya̱mtai niṉki pujusár ni unuiniamuri̱ aniasar «¿Urukamtai iisha jí̱i̱ktin tujintkiamaji?» tiármiayi.
41009029	Tutai Jesus chicharainiak «Íwianch jú̱nikkia náṉkamtsuk jí̱i̱kchamniaiti antsu aya Yus áujkur jí̱i̱kminiaiti» tímiayi.
41009030	Nuyá̱ jíinkiar Kariréanmaani̱ naṉkaamakiarmiayi. Ni unuiniamuri̱n unuinia asa nu naṉkaamamun nekaawara̱i̱ṉ tusa Jesus nakitmiayi.
41009031	Unuiniak ju̱na chichaak «Wi Aents Ajasuitiaj ju̱na mantamnati tusar achirkar surutkartatui. Tura máamuitiatnak iwiarsamunmaya̱n menaintiú tsawant nantaktiatjai» tímiayi.
41009032	Tura nu chichaman nekaacharmiayi. Nékainiachiat anintrústinian arantúkarmiayi.
41009033	Nuyá̱ Kapernáumnum jeawarmiayi. Tura Jesus je̱á̱ pujus ni unuiniamuri̱n anintruiniak «¿Atumsha jintiá winisrum warí áujmatmiarum?» tímiayi.
41009034	Tura natsa̱a̱rar pachischarmiayi. Kame jintiá wésar «iiji̱a̱i̱ ¿yaki imiá naṉkamantu ajasat?» tunainiarmiayi.
41009035	Ni unuiniamuri̱ pachischarmatai Jesus pujus ashí tuse unuiniamuri̱n irur chichaak «Shuar nekas naṉkamantu ajastajtsa wakerakka péejchachia nuke enentáimtumar shuara yaintri̱ atí» tímiayi.
41009036	Tura uchin itiá miniakas chichaak
41009037	«Shuar uchin winia naarui̱ shiir awajeakka Winia shiir awajtawai. Tura Winia akuptúkua nunasha shiir awajeawai» tímiayi.
41009038	Nuyá̱ Juaṉ Jesusan chicharuk «Uuntá, shuar ame náarmin pachis iwianchin akupea wainkiamji. Tura iiji̱a̱i̱ írutkachu asamtai nu túratin suritkiamji» tímiayi.
41009039	Tutai Jesus chicharuk «Antsu suritkiairap. Shuar winia náarun pachis tujintkiamun túrakka, nu shuar wari tsanumprutratniun tujintkiattawai.
41009040	Shuar iin nakitramachkuṉka iin páchitkiawai.
41009041	Winia nemartaku asakrumin shuar entsaachinkisha ajampramkuṉka ántar túratsui antsu nekasan tájarme, nuka akikma átatui.
41009042	Tura shuar ju̱ uchin Winia enentáimturas umirtuinia nuna yajauchin túrumtikiamtaiṉkia ti asutniáttawai. Tuma asamtai uchin yajauchin túrumtiktsa̱i̱ṉ kuntujnum kayaja̱i̱ jiṉkiar nayantsanam aju̱ṉmaka maak ainti.
41009043	Ame uwejmek yajauchin túrumtikramamniaitkiuiṉkia tsupikta. Mai̱ uwejtuk wáitsatniunam jeatniuja̱i̱ṉkia chikichík uwejja̱i̱ ju̱ nuṉkanam pujusár tuke iwiaaku pujustinnium jeatin tí shiiraiti. Warí, wáitsatniunmaṉka ji kajinkiashtin awai,
41009044	jákaru akarí̱sha jáiniatsui tura jisha tuke kapa̱a̱wai.
41009045	Nawemsha yajauchin túrumtikramamniaitkiuiṉkia nusha tsupikta. Mái̱ nawe̱ntuk wáitsatniunam jeatniuja̱i̱ṉkia chikichík nawe̱ja̱i̱ ju̱ nuṉkanam pujusár tuke iwiaaku pujustinnium jeatin tí shiiraiti. Wáitsatniunmaṉka ji kajinkiashtin awai,
41009046	jákaru akarí̱sha jáiniatsui tura jisha tuke kapa̱a̱wai.
41009047	Ji̱misha yajauchin túrumtikramamniaitkiuiṉkia ukuinkiata. Mai̱ jí̱ntiuk wáitsatniunam jeatniuja̱i̱ṉkia chikichík ji̱ji̱a̱i̱ ju̱ nuṉkanam pujusár Yus akupeana nui̱ jeatin tí shiiraiti,
41009048	wáitsatniunmaṉka jákaru akarí̱sha jáiniatsui tura jisha tuke kapa̱a̱wai.
41009049	Namaṉ Yus susamu weaktinia áintsaṉ aentstirmesha jiji̱a̱i̱ nekapnastatrume.
41009050	Weesha tí peṉkeraitiat michumárka ¿itiurak jeá jeat átiṉᵏⁱ? Wats, wee jeakua áintsarmek atumek shiir enentáimtunaistarum» tímiayi Jesus.
41010001	Jesus Kapernáumnumia̱ jiinkí̱ Jutanam naṉkaamaki̱ Jurtan entsa amain jeamiayi. Nui̱ pujái̱ aents ataksha Nin irunturarmiayi. Iruntrarmatai tuke túrin asa ataksha unuiniamiayi.
41010002	Tura Pariséu Jesusan nekapsatai tusar wakeruiniak Nin chicharainiak «¿Áishmaṉ ni nua̱rí̱ ajapatin tsaṉkamkamukait?» tiármiayi.
41010003	Tutai Jesus chichaak «¿Muisais wariniak timia?»
41010004	Tutai «Papiji̱a̱i̱ iin ajapatniun tsaṉkatramkamiaji» tiármiayi.
41010005	Tutai Jesus chichaak «Atumí enentái̱ kátsuram asamtai nu chichaman atumín tsaṉkatramkamiarme.
41010006	Tura Yus yámankamtaik ashí najanamia nui̱, áishmaṉnasha nuwa̱ncha najanamiayi.
41010007	Tuma asamtai áishmaṉ ni aparí̱nia̱ nukurí̱nia̱ kanakí̱ ikiuak ni nua̱ri̱ji̱a̱i̱ṉᵏⁱ tsaniṉtiniaiti.
41010008	Warí, áishmaṉ nua̱ri̱ji̱a̱i̱ jímiaraitiat chikichik ajasártatui. Tuma asamtai yamái jímiarchaiti antsu chikichik ajasuíti.
41010009	Tuma asa Yus atsaṉkia nuna aents akankashtiniaiti» tímiayi.
41010010	Tura urum je̱á̱ waya̱war Jesusa unuiniamuri̱ nu chichaman ataksha aniasarmiayi.
41010011	Tuíniakui Jesus chichaak «Shuar ni nua̱ri̱n ajapa ikiuak chikichan nuatkaṉka emka nua̱ri̱n yajauch awajás ikiuak tsanirmayi.
41010012	Nuwa̱sha ni aishri̱ ajapa ikiuak chikichja̱i̱ niniurtukka nisha tsanirmayi» tímiayi.
41010013	Antiṉkiarat tusar uchin Jesusan itiariármiayi. Túruiniakui Jesusa unuiniamuri̱ «itiairap» tiármiayi.
41010014	Tura Jesus nuna wainiak kajek chichaak «Uchi Winí̱ winitin tsaṉkatruktarum. Suritkiairap. Iis, shuar ju̱ uchia núnisaṉ péejchach enentáimtumainia nu Yusa akupeamuri̱n pachinkiamniaiti.
41010015	Nuní̱ asamtai tájarme, uchia núnisaṉ Yusa akupeamuri̱n shuar enentáimtumainiachuka pachinkiachminiaiti» tímiayi.
41010016	Nuyá̱ uchin miniakas péṉker pujutnum yumiṉkramiayi.
41010017	Ukunam Jesus nuyá̱ weai̱ shuar tseke Nin tarimiayi. Tarí tikishmátar chicharuk «Uuntá, Amesha tí peṉkeraitme. Tuma asam turuttia ¿warinia túrakna tuke iwiaaku átataj?» tímiayi.
41010018	Tutai Jesus chichaak «¿Urukamtai Winia péṉkeraitme túrutam? Shuar chikichkisha péṉkerka atsawai. Aya Yusak péṉkeraiti.
41010019	Yus akupkámu nékatsmek. Ju̱ áiniawai, tsanirmawairap, maṉkartuawairap, kasamkairap, chíkich shuar tsanumprurairap, anaṉkartuawairap, apasha nukusha umirkatarum. Nu áiniawai» tímiayi.
41010020	Tutai kuítrintin chichaak «Uuntá, núnaka úchichik mash umiki̱ tsakaruitjiai» tímiayi.
41010021	Tutai Jesus iis wáitnenmai chichaak «Chikichik táasume. Weme ashí áminiu ana nu surukta. Túram nu kuit kuítrincha súsarta. Túrakum nayaimpiniam kuítrum ikiauṉkattame. Túram winitiá krus yanaktinia áintsamek itiurchatrum ai̱ṉ nemartusta» tímiayi.
41010022	Tura kuítrintin nu chichaman antuk wake mesek kúntuts enentáimiar wémiayi, tí kuitrintin asa.
41010023	Ni wématai Jesus ashí ni téntakmari̱n iis ni unuiniamuri̱n chicharuk «Kuítrintin ainia nu Yusa akupeamuri̱n pachinkiatin ti itiurchataiti» tímiayi.
41010024	Takui̱ ni unuiniamuri̱ nuna antukar niisháa enentáimprarmiayi. Túramtai Jesus tímiayi «Uchiru antuktarum. Shuar kuítriniak enentáimtuinia nuka Yusa akupeamuri̱n pachinkiatin peṉké itiurchataiti.
41010025	Auja ji̱n úunt kamiyu waya̱mniakait. Túrasha kuítrinniuka Yusa akupeamuri̱n waya̱tniuka nuna naṉkaamas itiurchataiti» tímiayi.
41010026	Nuna antukar nú arant niisháa enentáimprarmiayi. «¿Nuiṉkia yaki uwempramniait?» nuamtak tunaiyarmiayi.
41010027	Tura Jesus nin iisar chichainiak «Aents niṉki túrachminiaiti antsu Yus túramniaiti. Yuska ashí túramniaiti» tímiayi.
41010028	Nuyá̱ Pítiur Nin chicharuk «Iis, iikia ashí ikiukir némartsujik» tímiayi.
41010029	Tutai Jesussha chichaak «Nekas tájarme, shuar Winia nemartak Yus Chichamnasha ipiampártasa wakerak ni je̱e̱ncha, yachi̱ncha, umai̱ncha, aparí̱ncha, nukurí̱ncha, nua̱ri̱ncha, uchirí̱ncha, nuṉke̱ncha uyu̱matsuk ikiuakka,
41010030	nu shuar ju̱ nuṉkanam sian patatnas je̱e̱ncha, yachi̱ncha, umai̱ncha, nukurí̱ncha, uchirí̱ncha, nuṉke̱ncha, ju̱ nuṉkanam wáitiayat sunastatui. Tura ukunam, nuṉka amukámtai nu shuarsha jáchatainium tuke péṉker pujustatui.
41010031	Tura untsurí shuar yamái peṉkeri̱ ainia nu, ukunam ukunmaani̱ pujusártatui tura íksaṉ untsurí shuar yamái ukunmaya̱ ainia nu, ukunam eem pujusártatui» tímiayi Jesus.
41010032	Nuyá̱ arak Jerusaréṉnum wénak jintiak wéarmiayi. Jesuska émak wémiayi. Ni unuiniamuri̱sha niisháa enentáimprarmiayi. Ashamainiayataṉ Jesusan nemarsarmiayi. Túmainiai̱ atak ni nekas unuiniamuri̱n akankiar ni túrunatniuri̱n ujakmiayi.
41010033	Ujaak chicharainiak «Antuktarum, arak Jerusaréṉnum wéaji. Nui̱ Winia, Aents Ajasuitjiana ju̱na, Yúsnan pujurniu úuntri̱n jintinniunmasha surutkartatui. Nisha apachnium mantamnati tusar surutkartatui.
41010034	Nusha Winia wishikrurar katsumprukar usukruawar mantuawartatui. Túramaitiatnak menaintiú tsawantai̱ nantaktiatjai» tímiayi.
41010035	Sepetéu uchirí̱ Jakupusha Juaṉsha Jesusan taruntarmiayi. Taruntar «Uuntá, ii seattajnia nu túrak tusar wakeraji» tiármiayi.
41010036	Tutai Jesus chicharainiak «¿Warí itiurtukat tusam wakerutam?»
41010037	Tutai «Ame nupetmaktin tsawantrum jeamtai iisha ámiji̱a̱i̱ pujustaitsar wakeraji, wi untsuurumini̱, winia yatsursha menaarmini̱. Nu tsaṉkatrukta» tiármiayi.
41010038	Tura Jesus chichaak «Átum seatrumna nu nékatsrume. Wi umartatjana nu umarminkiaitrum. Tura Wi imiantiatjana núnisrum imiantminkiaitrum» tímiayi.
41010039	Takui̱ «Túramniaitji, páchitskea» tuíniakui Jesus chichaak «Wats, Wi umartatjana nu umartatrume tura Wi imiantiatjana núnisrumek imiantiatrume.
41010040	Túrasha winia untsuurui̱ni̱, menaaruini̱sha átum pujustinian Wikia súsashtiniaitjiarme antsu Yus wakerana nu nuiṉ apujsattawai» tímiayi.
41010041	Tura chíkich tias unuiniamuri̱ nuna anturkar Jakupuncha, Juáṉnasha ti kajerkarmiayi.
41010042	Tura Jesus ni unuiniamuri̱n irur chicharainiak «Ju̱ nékarme, Yus shuarchanum akupniuitjiai tuinia nu waantu enentáimtumas ni shuari̱n ti akupeawai tura uunt ainia nusha ashí shuaran ti takamtikiainiawai.
41010043	Antsu atumji̱a̱i̱ núnisaṉ atsutniuiti. Átumka, wi unuiniamutiram, uunt ajastaj tusarum wakerakrumka ashí yáimin ajastiniaitrume.
41010044	Shuar atumí peṉkeri̱ ajastajtsa wakerakka takarniua nuke ajas umirtamkati.
41010045	Wisha, Aents Ajasuitjiana ju̱, shuar takartusarat tusan táchamjai, antsu ashí shuaran yáiṉtaj tusan táwitjiai. Wisha jarukan shuaran uwemtikratajtsan táwitjiai» tímiayi.
41010046	Jesus ni unuiniamuri̱ji̱a̱i̱ tura chíkich untsurí aentsja̱i̱ Jirikiúnam jeawarmiayi. Nuyá̱ Jirikiúnmaya̱sha jíinkiar wenai̱ Timiasa uchirí̱ Partimiás kusuru amia nu, jintiá yantam kuítian seamu pujumiayi.
41010047	Nisha Nasarétnumia̱ Jesusaiti táman antuk untsumuk «Uunt Jesusá, Amesha Úunt Akupin Tawit weachukaitiam Yus anaikiachmakaitiam. Winiaja waitnentrurta» tímiayi.
41010048	Tura untsurí nui̱ matsamármia nu nin chicharainiak «Takamatsata» tiármiayi. Nisha nú naṉkaamas untsummiayi «Tawit weá Jesusá, winia waitnentrurta» tímiayi.
41010049	Nuna antuk Jesus wajatas chichaak «Untsuktarum» tímiayi. Takui̱ shuar kusurun untsuiniak «Kakaram ajasta. Wajaktia. Untsurmawai» tiármiayi.
41010050	Tuíniakui nisha esekmatai̱ri̱n ajapa ikiuak wajaki̱ Jesusan tseke tarimiayi.
41010051	Tura Jesus nin chicharuk «¿Winia itiurtukat tusamea wakerutam?» tímiayi. Tutai kusuru chicharuk «Uuntá, íimtiasan wakerajai» tímiayi.
41010052	Tutai Jesus chichaak «Shiir wetá. Winia nekas enentáimtursa asam péṉker ajasume» tímiayi. Tura nu chichamaik iimpramiayi. Tura Jesusan nemarki̱ wémiayi.
41011001	Jerusaréṉnum wésar tura Petpajáisha Petaniasha Uriwiu naint íṉkiuasmak ámanum jeawar Jesus jimiará unuiniamuri̱n émtikiamiayi.
41011002	Tura émtikiuk chicharuk «Aatunini̱ pépruchiniam werum nuiṉ umpuru uchich jiṉkiamu wainkiattarme. Nu umpuruka tuke entsamprukchamuiti. Nu atíarum utitiarum.
41011003	Tura “¿Urukamtia áitkiarum?” turamainiakuisha “ii Uuntri̱ wakerawai” titiarum» tímiayi.
41011004	Tutai wéarmiayi. Tura umpurun wáitiniam a̱a̱ni̱ jiṉkiamun jintiá yantamnum wajan wáinkiar atíawarmiayi.
41011005	Nui̱ pujuarmia nu «¿Warí áitkiarum. Urukamtai umpuru atíarum?» tiármiayi.
41011006	Takui̱ nisha Jesus timia nu ujakam suritkiacharmiayi.
41011007	Tura umpurun Jesusan itiariar pushiri̱n umpurunam awantkarmiayi. Túram Jesus entsamkamiayi.
41011008	Tura untsurí shuarsha pushiri̱n jintianam ayapá̱r áintkiarmiayi. Chíkitcha jintiá yantamnumia̱n nukan juuk jintianam áintrarmiayi.
41011009	Eem wéarmia nusha uku winiarmia nusha warainiak «Jusanna» untsumkarmiayi. «Yusa náari̱i̱n winiana nu imiá péṉkeraiti.
41011010	Ii uuntri̱ Tawitia akupeamuri̱ tátatna nu imiá peṉker atí. Ii Yusri̱ naari̱ shiir atí.» Tu untsumki̱ wéarmiayi.
41011011	Tura Jesus Jerusaréṉnum jeamiayi. Jeá, Yusa Uunt Je̱e̱n waya̱miayi. Tura ashí iyasua amik kintiampra̱i̱j tusa ni tuse unuiniamuri̱ji̱a̱i̱ tíjiu̱ch Petanianam wéarmiayi.
41011012	Kashin tsawa̱r Petanianmaya̱ jintia wesa Jesus tsukammiayi.
41011013	Tura arant wajan ikiu numiri̱n núkenniun wainiak nereatsuash tusa iyumiayi. Tura nereshtai̱ri̱n asamtai neren peṉké wainkiachmiayi.
41011014	Nuyá̱ ikiu numin yumiṉkiak «Ame nerem peṉké yunashti» tímiayi. Ni unuiniamuri̱sha nuna táman antukarmiayi.
41011015	Nuyá̱ atak Jerusaréṉnum jeawarmiayi. Nui̱ Jesus Yusa Uunt Je̱e̱n wayá̱ suruktai tusar pujuarmia nuna ji̱i̱ki̱ akupkatasa naṉkammiayi. Kuítian yapaji̱n armia nuna ekentsa yurumtain tura yampitsan súrin armia nuna kutaṉkri̱ncha ayanturmiayi.
41011016	Tura kijin entsakí̱ Yusa Uunt Je̱e̱n naṉkaamaktinian suritkiarmiayi.
41011017	Nuyá̱ «“Yus áujsatai tusar ashí shuar Yusa je̱e̱n waya̱mnia átatui” tú aarchamukait Yusa Papiri̱i̱n. Antsu átumka Yusa je̱e̱ kasa matsamtaiya nútikiarme» tímiayi.
41011018	Aents nui̱ matsamármia nu Jesusa chichame̱n antukar ti enentáimprarmiayi. Tuma asamtai Yúsnan pujurniu úuntri̱sha Israer shuara jintinniuri̱sha nuna nekaawar Jesusan ashamainiak mantamnati tusar chichaman jurusármiayi.
41011019	Nuyá̱ kí̱akui̱ Jesus Jerusaréṉnumia̱ jiinkimiayi.
41011020	Kashin káshik naṉkaamainiak ikiu numin kaṉkaptuk jaka wajan wáinkiarmiayi.
41011021	Tura Pítiur enentáimias Jesusan chichaak «Uuntá, iistá, ikiu Ame yumiṉkramam nu kaṉkaptuk káarchaik»
41011022	tutai Jesus chichaak «Yus nekas enentáimtustarum.
41011023	Iis, nekas tátsujrumek shuar “Yus nekas túratpiash” tútsuk tura “wi tájana nuna Yus nekas túrattawai” tu enentáimsar ju̱ náintian “jiinkí̱ nayantsanam iniaṉti” tákuiṉkia páchitsuk iniaṉtatui.
41011024	Tuma asamtai tájarme ashí Yus áujkuram searmena nuna suramsattarme. “Wi seajna nuna yamái takakjai” tu enentáimkiurmeka wainkiattarme.
41011025	Tura Yus áujkuram pujarmena nu, kajernaiyamuram ákuiṉkia tsaṉkurnáiratarum. Atumí Aparí̱ nayaimpiniam pujana nu atumí tunaari̱n tsaṉkurturti tusarum túratarum.
41011026	Atumsha tsaṉkurnáiyachkurminkia núnisaṉ atumí Aparí̱ nayaimpiniam pujana nu atumí tunaari̱n tsaṉkurtámprashtatrume» tímiayi Jesus.
41011027	Ataksha Jerusaréṉnum waketkiarmiayi. Jesus Yusa Uunt Je̱e̱n wekái̱ Yúsnan pujurniu úuntri̱sha Israer shuara jintinniuri̱sha Israer shuara iruntai̱ je̱e̱ úuntri̱sha Nin káutkarmiayi.
41011028	Káutkar Jesusan chicharainiak «¿Yana kakarmari̱ji̱a̱i̱ ju̱ túram. Ame túramna nuna ya tsaṉkatrama?» tiármiayi.
41011029	Tuíniakui Jesus chichaak «Chikichkiniak aniastatjarme. Ái̱rkatarum. Túrakrumni̱ṉkia Wisha winia takastinian tsaṉkatrukmia nuna ujaktatjarme.
41011030	Wats, turutiarum, ¿ya Juaṉ imiaitniun tsaṉkatkama? ¿Shuar tsaṉkatkamka? ¿Yus tsaṉkatkamka? ái̱rkatarum» tímiayi.
41011031	Tura nisha enentáimprar «“Yus akupkaiti” tákurni̱ṉkia “¿urukamtia umirkachuram?” turamchattajik.
41011032	Antsu “shuar tsaṉkatkaiti” tákurkia ashí shuar ashamaji» tunainiarmiayi. Ashí aents Juaṉ nekas Yúsnan etserniuiti, tu enentáimainiakui ashammiarmiayi.
41011033	Nuyá̱ Jesusan chichaak «Iikia nékatsji.» Tutai Jesus chichaak «Wisha núnisnak yana kakarmari̱ji̱a̱i̱ takaaj nuna ujakchattajrume» tímiayi.
41012001	Jesus ju̱ métektaku chichaman unuiniamiayi. «Shuar uwa ajan ajam wenuimiai. Nuyá̱ uwa neketain najanamai. Tura kumpin je̱a̱n najanamai. Najana takartusti tusa shuaran ikiuak niṉkia jeachat wemai.
41012002	Neretai tsawant jeamtai ni takarniúri̱n juukman akankat tusa akupkámai.
41012003	Tura ajanam takáu arma nu, nu takarniun achik katsumkar áyatik awaiṉkiarmai.
41012004	Ataksha chíkich takarniun akupkámai tura nunasha kayaja̱i̱ tukurar muuknum katsumkar katsekkar awaiṉkiarmai.
41012005	Tuma ai̱ṉ ataksha chikichan akupkámai tura nunasha máwarmai. Tí untsurín akuprámai. Chikichnasha katsumkarmai chikichan máwarmai.
41012006	Tura niji̱a̱i̱ chikichik tuke ámiayi, nuka ni aneamu uchirí̱. Nu uchincha ukunam akupkámai. Akupeak “Winia uchirnaka shiir awajsártatui.” tímiayi.
41012007	Tura ni uchirí̱ winian wáinkiar takáu shuar nuamtak chichainiak “Ju̱ka ajá nérenniu uchirí̱nti. Wátsek, maatai túramka ájaka iiniu átatui” tiarmai
41012008	tusar achikiar máwarmai. Aya̱shi̱ncha ajanmaya̱ ajapawarmai» tímiayi.
41012009	Tura nuyá̱ aniasmiayi «¿Wats, warí enentáimsarum ajá nérenniuri̱ itiurkattawa? Jeashtanmaya̱ taa ajan takainia nú shuaran amuktatui. Ni ajarí̱ncha chikichan ikiastatui.
41012010	Ju̱, Yus Papinium aarma ana nu áujsachukaitrum. Kaya péṉkernak je̱a̱min “yajauchiti” tusar ajapawarmia nu ashí kayaja̱i̱ naṉkaamas péṉker apujsamuiti.
41012011	Nusha Yus túramuiti. Iisha iisar ti enentáimtaji» tímiayi.
41012012	Tura nú metektaku chichamja̱i̱ nin áujmatma asa achiktai tusar chichaman jurusármiayi. Túmainiayat shuaran ashamainiak Jesusan ikiuiniak wéarmiayi.
41012013	Tura wéar imiaamtikiar yajá chichakmatai nuja̱i̱ yajauch títiai tusar Pariséu shuarnasha Irutisa nemari̱n shuarnasha akatar Jesusan akuptúkarmiayi.
41012014	Túram Nin jeariar chicharainiak «Uuntá, aents nakitiáiniai̱ṉ tuke nekas chicham páchitsuk chichaame, nu nékaji. Aents pátatek iyatsme antsu nekas Yusa jinti̱ unuiniame. ¿Waritia enentáimiam, ii kuitri̱ uunt Sésar súsatin péṉkerkait. Susattajik. Suritkiattajik? Nu nekaatai tusar wakeraji» tiármiayi.
41012015	Tura Jesus ni yajauch enentáimmiari̱n nekara «¿Urukamtai Winia yajauch titi tusarum wakerutarum? Kuit itiatárum, Wi íistaj» tímiayi.
41012016	Tutai kuítian itiariármiayi. Jesus nuna iis chicharainiak «¿Ju̱i̱sha yana yapi̱ tura yana naari̱ áarmait?» tímiayi. Tutai «Uunt Sésarna» tiármiayi.
41012017	Nuyá̱ Jesus chichaak «Uunt Sésarna ana nu susatarum. Túrarum Yúsnaka Yus susatarum» tímiayi. Tura ni áimkiamuri̱n antukar ti enentáimprarmiayi.
41012018	Nui̱sha Satuséu aents jakamunmaya̱ nantakchatniuiti tiniu armia nu Jesusan tariarmiayi. Taar Jesusan chicharainiak
41012019	«Uuntá, Muisais ju̱na áatrampramiaji. “Áishmaṉ ni nua̱rí̱ takatsa̱i̱ṉ jakamtaiṉkia yachi̱n yajutmatrattsa, ni yachi̱ nu waje̱n nuatkatniuiti.”
41012020	Wats, siati yachi ármiayi. Iwia̱i̱ri̱ nuwa̱n nuatak yajutmatsuk jakamiayi.
41012021	Ni yachi̱ waje̱n akinkiamiayi. Nusha núnisaṉ yajutmatsuk jakamiayi. Nuna yachi̱sha núnisaṉ tura nuna yachi̱sha núnisaṉ túramiayi.
41012022	Tura ashí siati patai̱nmaṉ, patai̱nmaṉ nu nuwa̱n nuatkarmiayi. Yajutmatsuk, yajutmatsuk jíiniawarmiayi. Tura ukunam nuwa̱sha jakamiayi.
41012023	Nuiṉkia nantaktin tsawantai̱ nantakiarmatai ¿yana nua̱ri̱ṉ ati? Ashí siati nuatkacharmaka» tiármiayi.
41012024	Tutai Jesus chichaak «Jakamunmaya̱ nantaktin atsawai tátsurmek. Yusa Chichame̱ tura Yusa kakarmari̱ nékachu asarum awajiarme.
41012025	Íimiatarum, aents jakamunmaya̱ nantakiarmatai nuatnaikiatin atsuttawai antsu nayaimpinmaya̱ suntara núnisaraṉ pujusártatui.
41012026	Tura jakamunmaya̱ nantaktiniapitia tusarum nu nekaatin nekas wakerakrumka Muisais aarmia nu enentáimtustarum. Yuska numichinmaya̱ Muisaisan chicharuk “Wikia Aprajáma Isaka tura Jakupu Yúsri̱ntjiai” Yus tímiayi.
41012027	Yaunchu jákaru ai̱ṉ, Yus nuna taku, aya̱shnium jakayat iwiaaku pujuinia nuna Yúsri̱ntjiai, tawai. Nekas jaka ainia nuna Yúsri̱nchuiti. Nantaktin atsawai tau asarum awajirurme» tímiayi Jesus.
41012028	Jesussha Satuséusha áujmatnainian Israer shuara jintinniuri̱ taa anturkamiayi. Anturak Jesus tí peṉker aimkiui nisha Jesusan ju̱na aniasmiayi «¿Yus akupkámu túa imiá péṉkerait?» tímiayi.
41012029	Tutai Jesus chichaak «Ju̱i̱ti emka akupkámuka. Israerá antukta. Yus nekas ii Yusri̱ṉkia Uunt Yus chikichkiti.
41012030	Tura Uuntka ame Yúsrumka nekas enentáimji̱a̱i̱ wakanmiji̱a̱i̱sha enentáimtairmiji̱a̱i̱sha tura ashí kakarmarmiji̱a̱i̱ takamtsuk aneata.
41012031	Nuya̱sha chikicha awai “ame aya̱shim aneamna tímiatrusmek ame írutramuram aneeta.” Chíkich nú naṉkaamas péṉker akupkámu atsawai» tímiayi.
41012032	Tutai jintintin chichaak «Ee, péṉkeraiti Uuntá. Nékasmek tame. Chikichík Yus awai chíkichkia atsawai.
41012033	Tura tuke enentáiji̱a̱i̱ ti enentáimsar ii kakarmari̱sha Yus íktusar Ni aneakrikia ii aya̱shi̱ aneajnia núnisrik ii írutramuri̱sha aneatniuitji. Nusha ashí Yus sutai ana nuja̱i̱ naṉkaamas péṉkeraiti» tímiayi.
41012034	Nuna tiniu asamtai Jesus ni péṉker áimkian nekáa chichaak «Ameja Yus akupeamunam pachinkiatin ishichik táasume» tímiayi. Tura nuyá̱ chíkich shuar Jesusan aniastinian arantúkarmiayi.
41012035	Jesus Yusa Uunt Je̱e̱n unuiniak pujumiayi. Tura chichaak «¿Urukamtai ii jintinniuri̱ “Yus anaikiamu Krístun Tawitia shuari̱” tuinia?
41012036	Tawit, antsu Yusa Wakaní̱ aartá tutai, Yus Papinium ju̱na áarmiayi. “Uunt winia Úuntrun chichaak «Ame nemasrumin nupetkan amúatsa̱i̱ṉ winia untsuurui̱ni̱ni̱ pujusta.» ”
41012037	Kame Tawitkia Krístun áujmatuk “winia Uuntru” tai̱sha ¿itiura ní shuari̱sha átiṉᵏⁱ?» tímiayi Jesus. Tuma asamtai untsurí shuar nui̱ matsamármia nu ti shiir antukarmiayi.
41012038	Jesus unuiniak chichaak «Israer shuara jintinniuri̱ ainia nuja̱i̱ aneartarum. Nisha waantu enentáimtumasar nuntuaru pushin entsarar wekasatajtsar wakeruiniawai. Péprunmasha shuar shiir áujtusarat tusa wakeruiniawai.
41012039	Israer shuar iruntai̱niam peṉkeri̱ pujutai̱nium pujustinian wakeruiniawai. Nampernumsha peṉkeri̱ pujutai̱nium pujustinniasha wakeruiniawai.
41012040	Tura wajé̱ je̱e̱ncha atantáiniawai. Túrawar aents nekaracharat tusar ti esaram chichamja̱i̱ Yusan áujainiawai. Nincha chikichja̱i̱ naṉkaamas Yus asutiáwartatui» tímiayi.
41012041	Jesus Yusa Uunt Je̱e̱n kuít eṉketai̱niam naka pujus aents kuítri̱n chumpían wainkiamiayi. Untsurí kúitrintin núkap eṉkeawarmiayi.
41012042	Nuyá̱ wajé̱ kuítrinchaitiat taa jimiará sentapuchiniak eṉkeamiayi.
41012043	Jesuska unuiniamuri̱n untsuk «Nekasan tájarme, ju̱ waje̱ kuítrinchaitiat ashí eṉkeena nú naṉkaamas núkap eṉkeayi.
41012044	Iis, kuítrinniusha ni ampirma nuna eṉkeenawai tura antsu ju̱ nuwa̱ kuítrinchaitiat ampirmatsuk ni yurumátniuri̱n takurmakman ashí eṉkeayi» tímiayi.
41013001	Yusa Uunt Je̱e̱ya̱ Jesus jiinkimtai unuiniamuri̱ Nin chicharuk «Iisiá, Uuntá, kayasha ti shiir áiniawai. Je̱a̱sha imiá úuntchakait.»
41013002	Tutai Jesus chichaak «Ju̱ imiá uunt je̱a̱ wáinmek. Kaya ekentramua au ashí mash yumpuntrartatui» tímiayi.
41013003	Nuyá̱ Uriwiu nainnium wákar Yusa Uunt Je̱e̱n naka íirtanum Pítrusha, Jakupusha, Juaṉsha, Antressha, níniak Jesusan anintruiniak
41013004	«Uuntá, tímiam nu, ¿urutía túrunatta. Nu túrunatin jeakuisha itiura nekaattajia? Paant ujakratkata» tiármiayi.
41013005	Tutai Jesus chichaak «Aneartarum, anaṉkramawairap.
41013006	Nekaatarum, untsurí winia náarun pachisar winiartatui. Chíkich chíkich “Witjiai Kristu” taku, untsurín anaṉkawartatui.
41013007	Tura mesetan najanainiawai tama ántakrumka tura yajaya̱ meset chicham ántakrumsha sapijmiakairap. Nekas túrunashtinkiait. Núja̱i̱sha amuukatin tsawantka tuke jeatsui.
41013008	Shuar chíkich shuarja̱i̱ mesetan najanawartatui. Uunt nuṉka mátsatkamu chíkich uunt nuṉka mátsatkamuja̱i̱ mesetan najanawartatui. Untsurí nuṉkanam ú̱u̱rkattawai. Tsukasha ártatui, charaatum ajamusha núnisaṉ átatui. Nuja̱i̱ itiurchatka aya yáma naṉkamnak túrunattawai.
41013009	Túrasha atumek anearum íimiastarum. Warí átumka uuntri̱ iruntai̱niam jukimiu átatrume. Túrutmawarmatai Israer shuar iruntai̱ je̱a̱nam asutniáttarme. Núnisrumek Winia enentáimturkurmin námkaru ainia nui̱sha tura úunt akupniunmasha junaktiatrume. Tura nui̱sha Winia chichamur etserkattarme.
41013010	Nu túmatsa̱i̱ṉ ashí aentsnum Yus Chicham etsernaktiniaiti.
41013011	Atumín surutmaktasar juramainiakuisha warintiajak tusarum ti enentáimsairap. Chichastin jeamtai Yusa Wakaní̱ jintintrámattarmena nu titiarum. Iis, atumí enentái̱ji̱a̱i̱ tíchattarme antsu Yusa Wakaní̱ jintintiam títiatrume.
41013012	Nu tsawantin shuar ni yachi̱n mantamnat tusa suruktatui. Apasha ni uchirí̱n suruktatui. Uchisha aparí̱ncha nukurí̱ncha kajerak jakati tusa suruktatui. Núnisaṉ untsurí shuar túrawartatui.
41013013	Nuiṉkia Wí shuar asakrumin ashí nakitrámprartatui. Tura shuar yawe̱tsuk katsuntraṉka uwemprattawai» tímiayi.
41013014	Nuyá̱ Jesus chichaak «Shuar ju̱na áujeana nu nekaati. Yúsnan etserin ni naari̱ Taniar, ti yajauch tuke emesin ana nuna yaunchu aar etserkamiayi. Nuka pujushtai̱niam pujan wáinkiurmesha ashí Jutanam pujarmena nu nainnium pisartarum.
41013015	Je̱a̱ yakiini̱ pujana nu akaikí̱ wariri̱ achiktajtsa je̱e̱n waya̱shti.
41013016	Ajanam pujana nusha ni pushiri̱n jukitiajtsa waketkishti.
41013017	Tura ajamtin áiniana nusha tura kuírchin umuntsainia nusha nu tsawantin timiá itiurchatan wáinkiartatui.
41013018	Tuma asamtai átum pisarmena nui̱ yumitin áchati tusarum Yus seatarum.
41013019	Nu tsawantinkia tí waitsatin átatui. Yama naṉkamtaik Yus nuṉkan najanama nui̱sha, yamaisha ukunmasha timianú wáitsatin peṉké atsuttawai.
41013020	Tura Uunt Yus wáitsatin tsawantan ishichik awajsattajai tíchaitkuiṉkia uwempratin peṉké atsuinti. Tura ni shuari̱n anaikiamia nuna yáiṉtajtsa wakerak nu tsawantan ishichik awajsattawai.
41013021	Nu tsawantai̱ “ju̱i̱ti Kristu” túramkuiṉkia anturkairap.
41013022	Kame “Krístuitjiai” ántar tuinia nu tura “Yúsnan etserniuitjiai” ántar tuinia nusha wantinkiartatui. Wantinkiar Yus anaikiamu shuarnasha anaṉkatai tusar wakeruiniak ni kakarmari̱n iniakmainiak aentsti tujintiamun túriartatui.
41013023	Tura átum aneartarum. Aetak túmatsa̱i̱ṉ ujakchajrumek» tímiayi Jesus.
41013024	Jesus tuke unuiniak ju̱na chichaak «Tura nu wáitsatin naṉkaamasmatai etsa̱sha nantusha etsantrashtatui.
41013025	Yaasha nayaimpinmaya̱ kakekartatui tura nayaimpiniam kakaram ainia nu muchitrartatui.
41013026	Nuya̱sha ashí aents Winia wáitkiartatui. Wi, Aents Ajasuitjiana ju̱, ti kaka̱ran, ti wincha ajasan yuraṉminiam winiái̱ wáitkiartatui.
41013027	Nui̱ nayaimpinmaya̱ suntarun akupkáttajai Wí shuaran ashí nuṉkanmaya̱n irurarat tusan. Arakaani̱ya̱, nuṉkaani̱ya̱, ashí nuṉka náṉkatkamunmaya̱n Wí shuaran irurartatui.
41013028	Ikiu numi nakumea nu nekaatarum. Ni nukareakui “ju̱ nuṉkanam esat jeatémai” tátsurmek.
41013029	Núnisrumek Wi tájarmena nu wáinkiurmeka ni tátintri̱ jeatéma nu nekaattarme.
41013030	Nekas tájarme yamái aents pujuinia nu kaji̱ṉ amuiniatsa̱i̱ṉ ashí Wi tájana nu túrunatniuiti.
41013031	Nayaimpisha nuṉkasha amuukatniuiti. Tura winia chichampruka amuukashtiniaiti.
41013032	Tura tsawantcha nekanachminiaiti. Nayaimpinmaya̱ suntarsha nékainiatsui, Wisha Yusa Uchirí̱ntiatan nékatsjai. Aya winia Aparuk nékawai.
41013033	Atumsha anearum enentáimprarum Yus áujsarum pujustarum, tsawant nékachu asarum.
41013034	Tura Wikia ju̱ shuarja̱i̱ méteketjai. Ju̱ shuarsha jeachat wéak ni je̱e̱n ikiuawai. Ikiuak ni shuari̱n waitrukarti tusa apujas ikiuak ashí shuaran takatrí̱n suawai. Tura wáitin wáinniun “ameja péṉker wáinkiata” timiai.
41013035	Wikia nu je̱a̱ nérenniua núnisnak urutái tátataj nékachu asarum anearum pujustarum. Kí̱araimpiash tura ajapkeash atash shiniukaimpiash káshikiash tátaj.
41013036	Nérentin aya aneachmak taa kanúu tepái̱ waitki̱a̱i̱ tusarum aneartarum.
41013037	Wi atumín tájana nu, ashí shuaran tajai anearum pujustarum» tímiayi Jesus.
41014001	Jímiarchik tsawant ajasmiayi Paskua tutai námper jeatin. Paskua nampertincha karin eṉketáchma páṉkan yúatin nampernasha métek najanin ármiayi. Yúsnan pujurniu úuntri̱sha tura Israer shuara jintinniuri̱sha Jesusan anaṉka achikiar maatai tusar wakeriarmiayi.
41014002	Túrasha «Námper tsawantin túrachmi aents charaatum ajara̱i̱ṉ tusar» tiármiayi.
41014003	Jesussha Petanianam tunamáru Semuṉka je̱e̱n ekentsa yurumtainiam pujan nuwa̱ tarimiayi. Nartu kuṉkuinian arapástru tutai kaya najanamunam piákun itiamiayi. Nu kuṉkuin tí kuitiaiti. Mutí chuchuke̱ kupik Jesusa muuke̱n kuṉkuinian ukatramiayi.
41014004	Tura nui̱ pujuarmia nu, kajerar tunaiyarmiayi «¿Urukamtai ju̱ kuṉkuinian ántar wasurea?
41014005	Ju̱nasha súrakka menaintiú sian kuítnium surukminiuyi. Nu kuitcha kuítrinchan súsaṉka maak» tiármiayi tusa nuwa̱n kajerkarmiayi.
41014006	Antsu Jesus chicharainiak «Iniaisatarum. ¿Urukamtai au kajerarum? Winia shiir túrutayi.
41014007	Kuítrincha atumji̱a̱i̱ tuke íruntsuk. Wakerakrumka tuke péṉker awajsatniuitrume. Antsu Wikia atumji̱a̱i̱ tuke pujushtatjai.
41014008	Ju̱ nuwa̱ ashí ni túramnia núnaka umikiai. Wi jákatin jeatsa̱i̱ṉ iwiarsatin kuṉkuinian shiir ukatrurai.
41014009	Nekas tájarme, ashí nuṉkanam Yus Chicham etsernaktatna nui̱ ju̱ nuwa̱ túramuri̱sha etsernaktatui, nin kajinmatkiara̱i̱ṉ tusa» tímiayi.
41014010	Nuyá̱ Jútas Iskariúti, Jesusa unuiniamuri̱ntiat Yúsnan pujurniu úuntri̱n werimiayi Jesusan suruktaj tusa.
41014011	Nisha nuna antukar warasar «Kuit amastatji» tiármiayi. Jútassha Jesusan itiurak yúpichuch tsaṉkamkattaj tusa enentáimias wekaimiayi.
41014012	Karinji̱a̱i̱ pachimprachma páṉ yutai̱ námper náṉkamma tsawant tsawa̱rmatai Paskua nampertin yúatin murik mátin jeamtai Jesusa unuiniamuri̱ iniasarmiayi «Páskuatin murik yúatin iwiaratai tusar ¿tui̱ wétatajⁱ. Tui̱ yurumáttam?» tiármiayi.
41014013	Tutai Nisha jimiará unuiniamuri̱n akatar akupeak «Péprunam wetarum. Nui̱ áishmaṉ yumin jukí̱ wea wainkiattarme. Nu áishmaṉ nemarsatarum.
41014014	Waya̱na nui̱ je̱á̱ nérenniuri̱ chicharkuram “¿Wisha unuiniamurja̱i̱ tui̱ yurumáttaj? Uunt túramui” titiarum.
41014015	Nu nérentin yakí̱ uunt tesamunam ashí iwiaramun iniakturmastatrume. Nui̱ námper ii najanatin iwiaratarum» tímiayi.
41014016	Ni unuiniamuri̱ wéar péprunam jeawar Jesus timia núnisaṉ wáinkiarmiayi. Tuma ásar Paskua namperan iwiararmiayi.
41014017	Nuyá̱ kí̱akui̱ Jesus ni tuse unuiniamuri̱ji̱a̱i̱ waya̱warmiayi.
41014018	Nisha ekentsa yurumtainiam pekamak yurumáiniak pujusár Jesus chicharainiak «Nekas tájarme, chikichík shuar Wiji̱a̱i̱ yurumna nu surutkattawai» tímiayi.
41014019	Nuja̱i̱ kúntuts enentáimprarmiayi. Chíkich chíkich Jesusan aniasar «wíashitiaj» tiármiayi.
41014020	Jesus chichaak «Túsenmaya̱ chikichik nu piniṉnumaṉ jimiartukan yuajna nu Winia surutkattawai.
41014021	Nekas Wi Aents Ajasuitjiana ju̱ jákatniunam wéajai áarturma áintsanak. Tura áishmaṉ súrutna nu ti wáitsattawai. Nisha akiinmainchu ajakuiti» tímiayi.
41014022	Yurumáiniak Jesus Yusan yumiṉkias yurumkan achik puuk chicharainiak «Achiktarum, ju̱sha winia aya̱shruiti» tímiayi.
41014023	Piniṉnasha achik Yusan yumiṉkias ni unuiniamuri̱n súsarmiayi. Ashí umararmiayi.
41014024	Umararmatai Jesus chicharainiak «Ju̱i̱ti winia numpar untsurí aentsun yáiṉkiartinian puártatna nu. Nuja̱i̱ Yamaram Chichaman Yus najanaiti.
41014025	Nekasan tájarme, yamaikia ju̱ya̱ṉka uwa yumiri̱nkia atakka peṉké umarchattajai. Antsu tsawant jeattana nui̱ Yus akupeamunam yamarman umartatjai» tímiayi.
41014026	Yus kantan kantamáwar jíinkiar Uriwiu nainnium wéarmiayi.
41014027	Nuiṉkia Jesus nin chicharuk «Ju̱ kashi átum natsantrurtatrume. “Murikiu wáinniun máattajai túramtai murik tsakiṉmakartatui” tu áarchamukait.
41014028	Tura ukunam Wi nantakin atumín Kariréanam émtuktiajrume» tímiayi.
41014029	Tutai Pítiur chicharuk «Ámin ashí natsantramainiakuisha, wikia natsantrashtatjame» tímiayi.
41014030	Tutai Jesus chichaak «Nekas tájame, ju̱ kashi atash jimiará shiniatsa̱i̱ṉ natsantrurtatme. “Núnaka nékatsjai” menaintiú turuttiatme» tímiayi.
41014031	Tutai Pítiur kakaram chichaak «Ámiji̱a̱i̱ métek mántuiniakuisha núnaka peṉké tíchattajai» tímiayi. Ashí ni unuiniamuri̱ núnisaṉ tiármiayi.
41014032	Nuyá̱ Jitsemaní ajanam jeawar ni unuiniamuri̱n chicharainiak «Wikia Yusan áujsataj tusa pujái̱ átumka ju̱i̱ pujustarum» tímiayi.
41014033	Nuyá̱ Pítrun, Jakupuncha, Juáṉnasha jukimiayi. Tura Jesuska tí kuntuts enentáimiar wake mesetan juármiayi.
41014034	Tura nin chicharuk «Wi tí kuntuts enentáimjiai tura jakamnia nekapeajai. Ju̱i̱ imia pujutarum» tímiayi.
41014035	Jesussha ishichik arantach we nuṉká piniakumar tepes Yusan áujmiayi. «Ju̱ wáitsatin átatna nu túrutatniuitkiuiṉkia iniaitiusta» tu seamiayi.
41014036	Tuke áujuk chichaak «Apawá, ashí tujinchaitme. Piniṉnumia̱ ashí umartinia ántsaṉ ti nekapsatajna nú waitsatin jurutkitia. Antsu Wi wakeraj nucha, ame wakeramuram túrunati» tímiayi.
41014037	Tura ni unuiniamuri̱n tarí kanúu tepenan wainkiamiayi. Pítrun chicharuk «¿Semuṉka kánamek. Kanutsuk ishichkisha imia pujustin tujintkiamek?
41014038	Anearum Yus áujsatarum, tunaanum iniaara̱i̱j tusarum. Atumí wakaní̱i̱n kakarmaitrume antsu atumí aya̱shí̱i̱n kakarmachuitrume» tímiayi.
41014039	Ataksha we, nuik Yusan áujsama núnisaṉ áujsamiayi.
41014040	Ataksha waketruki̱ ni unuiniamuri̱n kanúu tepenan tarimiayi. Kari̱ ti pujá asamtai Jesusan áujsatniun tujintkiarmiayi.
41014041	Jesus ataksha we tarí chicharainiak «Kanarum ayampratarum. Máakete. Jeayi. Wi, Aents Ajasuitjiana ju̱, tunáa shuarnum surukmaitjiai.
41014042	Nantaktiarum, wemí. Iis, Winia súrutna nu nuntumsai» tímiayi Jesus.
41014043	Jesus nuna chicháa pujá unuiniamuri̱ Jútas tarimiayi. Niji̱a̱i̱ untsurí aents puyá̱ takaku tura numincha takaku káutkarmiayi. Yúsnan pujurniu uuntri̱ nuyá̱ Israer shuara jintinniuri̱ tura Israer shuara uuntri̱ akupkarma asa káutkarmiayi.
41014044	Káuntsa̱i̱ṉ Jútas chicharainiak «Wi áujkin mukunataj núiti Jesus. Achikrum péṉker emetarum jukitiarum» tímiayi.
41014045	Tura Jesusan tarí mukunuk áujas «Uuntá, Uuntá» tímiayi.
41014046	Túramtai aentssha Jesusan achikiar emetawarmiayi.
41014047	Túruiniakui nui̱ wajatusha puya̱ri̱ úkuitsaṉ Yúsnan pujurniu uuntri̱ takarniúri̱n awati ni kuishi̱n tsupirkamiayi.
41014048	Túram Jesus aentsun chicharuk «Kasakaitiaj. Puya̱ja̱i̱ numiji̱a̱i̱ kasá nútiksarmek achirkatai tusarum tarutniurme.
41014049	Ashí tsawant atumji̱a̱i̱ Yusa Uunt Je̱e̱n waya̱n unuiniakun pujuchmakaj. Tumai̱ nui̱ achirkachmarme. Tura Yus timia nu uminkiat tusa ju̱ túrunayi» tímiayi.
41014050	Nuiṉkia ashí ni unuiniamuri̱ Níniak ikiuiniak pisararmiayi.
41014051	Tura áishmaṉ natsach aya tarachin penumas Jesusan atamprimiayi. Tura natsachin suntar achikiam
41014052	tarachrí̱n ajapa ikiuak misú tsékeṉkimiayi.
41014053	Yúsnan pujurniu úuntri̱i̱ṉ Jesusan ejeniarmiayi. Nui̱ Yúsnan pujurniu úuntri̱sha, Israer shuara jintinniuri̱sha, Israer shuara úuntri̱sha irunturarmiayi.
41014054	Tura Pítiur íikiaṉ nemarki̱ Yúsnan pujurniu je̱e̱n a̱a̱ch jeá Yúsnan pujurniu suntari̱ji̱a̱i̱ jinia anamuk pujumiayi.
41014055	Yúsnan pujurniu uuntri̱ ashí naamka uunt armia nuja̱i̱ iruntrar maatai tusar wakeruiniak shuar Jesusan tsanumprurat tusar e̱a̱tkarmiayi. Nu chichamja̱i̱ mantamnati, tiármiayi. Túrasha wáinkiacharmiayi.
41014056	Túrasha untsurí shuar Jesusan tsanumpruiniayataṉ yapaji̱á yapaji̱á chichainia ásarmatai wáinkiacharmiayi.
41014057	Nuyá̱ chíkich wajakiar wáitruiniak ju̱na tiármiayi
41014058	«“Yusa Uunt Je̱e̱n, aents je̱a̱marmia nuna yumpuṉtiatjai. Túran menaintiú tsawantai̱ chikichan aents je̱a̱mchamun je̱a̱mtatjai” tau antukmaji» tiármiayi.
41014059	Tura tuke yapaji̱áwar tiármiayi.
41014060	Nui̱sha Yúsnan pujurniu uuntri̱ ajapén wajaki̱ Jesusan chicharuk «¿Áimsatin peṉké tujintiamek. Warinia turamainia?» tímiayi.
41014061	Tura Jesus tákamtak áimtsuk pujumiayi. Yúsnan pujurniu uuntri̱ atak chicharuk «¿Ame nekas Yusa Anaikiamuri̱nkaitiam. Ii Yusri̱ Uunt tájinia nuna Uchirí̱nkaitiam?»
41014062	Tutai Jesus chichaak «Ee, núitjiai. Winia, Aents Ajasu tutaintiajna nu Kakaram Yusa untsuurí̱ni̱ pujái̱ waitkiattarme. Tura nayaimpinmaya̱ yuraṉminiam winiái̱ waitkiattarme» tímiayi.
41014063	Tutai Yúsnan pujurniu uuntri̱ kajek ni pushiri̱n ja̱a̱k chichaak «¿Chíkich títincha warí atsumajⁱ?
41014064	Ni tana nuja̱i̱ Yusan kátsekeamu antukurme. ¿Warintia enentáimprum?» Takui̱ «jakamniaiti» ashí tiármiayi.
41014065	Chíkich chíkich Jesusan usukiáwarmiayi. Ji̱n epetkar awatiar «¿Ya áitkiarma? etserkata» tiármiayi. Yúsnan pujurniu suntarí̱sha yapiniam awatiármiayi.
41014066	Núnaka túruiniai̱ Pítruka je̱a̱ á̱a̱ri̱n nuṉká pujái̱ Yúsnan pujurniu uuntri̱ takarniúri̱ nuwa̱ támiayi.
41014067	Nisha Pítiur jinia anamu pujan wainiak iis chicharuk «Amesha Nasarétnumia̱ Jesusja̱i̱ wekaichmakum» tímiayi.
41014068	Tutai Pítiur chicharuk «Nékatsjai. Ame támena nuna nékatsjai» tímiayi. Tura a̱a̱ wá̱i̱ti̱a̱i̱niam jiinkimiayi. Tumai̱ atash shiniukmiayi.
41014069	Nu nuwa̱sha Pítrun ataksha wainiak shuar nui̱ pujuinian chicharuk «Ju̱i̱ti ni shuari̱.»
41014070	Tura ataksha «atsá» tímiayi. Ishichik árusaṉ shuar nui̱ pujuarmia nu ataksha Pítrun chicharuk «Nekas ní shuari̱nme. Kariréanmaya̱ shuarchakaitiam. Auya̱ shuara nuní̱ chichaame» tiármiayi.
41014071	Tutai Pítrusha kakantar chichaak «Ju̱ áishmaṉnaka átum tárumna núnaka nékatsjai. Wáitrakuiṉkia Yus íirsati» tímiayi.
41014072	Nuyá̱ ataksha atash shiniukmiayi. Pítrusha Jesus nuik timian enentáimmiayi. Iis, Jesus nuik tíchamka «Atash jímiar shiniatsa̱i̱ṉ, ame, núnaka nékatsjai, menaintiú turuttiatme» tíchamka. Pítiur nuna enentáimias tí utmiayi.
41015001	Tura kashin káshik Yúsnan pujurniu uuntri̱, Israer shuara úuntri̱ji̱a̱i̱, Israer shuara jintinniuri̱ji̱a̱i̱ ashí naamka armia nuja̱i̱ irunturar chichaman jurusármiayi. Túrawar Jesusan jiṉkiamun Piratuíi̱n ejeniarmiayi.
41015002	Ejeniarmatai Piratu aniasmiayi «¿Amesha Israer shuara Úuntri̱ṉkiaitiam?» tutai Jesussha «Amek tame» tímiayi.
41015003	Nuyá̱ Yúsnan pujurniu uuntri̱ ti tsanumprurarmiayi.
41015004	Ataksha Piratu aniasmiayi «¿Áimsatin peṉké tujintiamek? Ti untsurí etserturmainiatsuk» tímiayi.
41015005	Tura Jesus nunasha ái̱kchamiayi. Túmakui̱ Piratu ti enentáimpramiayi.
41015006	-
41015007	Shuar ámiayi ni naari̱ Parapás. Nisha ni shuari̱ji̱a̱i̱ meset ámanum shuaran maa asamtai sepunam eṉkeamuyayi. Tura námper tsawantai̱ Piratu sepunmaya̱ chikichík shuarnak ji̱i̱ki̱ akupniuyayi, aents seawarmia nuna.
41015008	Nui̱sha untsurí shuar Piratun káutkar nampertin tuke túratniua nuna túrawarti tusar seawarmiayi.
41015009	-
41015010	Yúsnan pujurniu uuntri̱ Jesusan kajerkaru ásar surukarmiayi. Piratusha nuna nekáa chicharainiak «Israer shuartiram ¿atumí akupniuri̱n ji̱i̱ki̱ akupkáttajak? ¿Nu wakerarmek?» tímiayi.
41015011	Tutai Yúsnan pujurniu uuntri̱ aentsun chichainiak «Antsu Parapás jí̱i̱kim akupkata titiarum» tiármiayi.
41015012	Tutai Parapásan seawarmatai Piratu ataksha chicharainiak «Jesusnasha, átum ii akupniúri̱ tárumna nuna ¿itiurkattaja?» tímiayi.
41015013	Ataksha ni kakantar chichainiak «Krúsnum mantamnati» tiármiayi.
41015014	Piratusha nin ininiak «¿Warí tunaana túriniait?» tiármiayi. Takui̱ nisha nú naṉkaamas kakantar chichainiak «Krúsnum mantamnati» tiármiayi.
41015015	Tuma asamtai aents shiir enentáimprarti tusa Piratu tunáa shuaran, Parapásan ji̱i̱ki̱ akupkámiayi. Tura Jesusnasha katsumkarum krúsnum ajintrurtarum tusa suntaran tsaṉkatkamiayi.
41015016	Tiniu asamtai suntar Jesusan jukiar suntara uuntri̱ je̱e̱n awayá̱warmiayi. Nu je̱a̱ naari̱ Piritiúriuiti. Túrawar untsurí suntaran untsukarmiayi.
41015017	Ashí káunkar pushin kapanniun Jesusan áentsrarmiayi. Tawasap jaṉki najanamun etseṉkrumtikiarmiayi.
41015018	Nui̱sha Jesusan áujsar «Shíiraitme Jesusá, Israer shuara akupniuri̱yá» wishikiainiak tiármiayi.
41015019	Muuknumsha sapapja̱i̱ awatiármiayi nuyá̱ usukiáwarmiayi. Túrawar ántar tikishmátrarmiayi.
41015020	Tura Jesusan wishikrar amukar kapantin pushin áitkiar ni pushiri̱n áentsrarmiayi. Túrawar krúsnum ajintrurtai tusar jí̱i̱kiarmiayi.
41015021	Semuṉ Serini nuṉkanmaya̱ shuarauyayi. Arejántruncha, Rupuncha aparí̱yayi. Semuṉkan takatnumia̱ winian suntar emetawarmiayi, Jesusa krúsri̱n yanakí̱ jukiti tusar.
41015022	Jesusnasha Kúrkuta nainnium júkiarmiayi. Kúrkuta shuar chichamja̱i̱nkia, muuka ukunch naint, tutainti.
41015023	Jeawarmatai karía mira kuṉkuinji̱a̱i̱ pachimprar áartaj tusa Jesusan súsarmiayi. Túrasha umarchamiayi.
41015024	-
41015025	Nantu yakí̱ jatemsamtai krúsnum ayapá̱r ajintrurar ikiusármiayi. Túrawar suntar yaki jukit tusar nakurútaiji̱a̱i̱ nakurúsar Jesusa pushiri̱n yaruakarmiayi.
41015026	Urukamtai máamuit ashí aents nuna nekaawarat tusa ni krúsri̱n ju̱ áarmauyayi ISRAER SHUARA AKUPNIURI̱.
41015027	Nu nainnium jimiará kasa shuaran Niji̱a̱i̱ máwarmiayi. Chikichik Jesusa untsuurí̱ni̱ krúsnum, chikichik ni menaari̱ni̱ krúsnum máwarmiayi.
41015028	Yus Papinium aarma ana nuja̱i̱ uminkiauyayi. Nui̱ «tunáa shuarja̱i̱ nekapmarmauyayi.»
41015029	Shuar naṉkaamainiak muuke̱n pe̱a̱shim Jesusan katsekainiak chicharainiak «Iisiá, amesha “Yusa Uunt Je̱e̱n yumpuṉtiatjai tura menaintiú tsawantai̱ ataksha je̱a̱mkattajai” tichakaitiam.
41015030	Amek krúsnumia̱ akaikim uwemprata» tiármiayi.
41015031	Núnisaṉ Yúsnan pujurniu úuntri̱sha, Israer shuara jintinniuri̱sha Jesusan wishikrar chicharnaisarmiayi «Chikichan uwemtikraitiat Niṉki uwempratniun tujintiawai.
41015032	Yusa anaikiamuri̱ Krístuashit, ii akupniúri̱niashit. Wats, yamái krúsnumia̱ akaikiti, iisha nu íisar nekas Krístuiti titiái tusar» wishikiainiak núnaka tiármiayi. Jesusja̱i̱ krúsnum ajintruamusha Nin wishikiarmiayi.
41015033	Tutupin jeamtai ashí nuṉkanam ti kiritin ajasmiayi. Tura nantu nuṉkach ajasmatai ataksha tsáapnirmiayi.
41015034	Nuiṉ Jesus kakantar untsumuk chichaak «Iruí, Iruí, rama sapaktáni.» Nuka shuar chichamja̱i̱ṉkia «Yusru, Yusru, ¿urukamtai ajapa ikiurkiniam?» tawai.
41015035	Shuar nui̱ pujuarmia nu, nú chichaman nékachu ásar nuna antukar «Iríasan untsúawai» tiármiayi.
41015036	Chikichik shuar churuinian uruchji̱a̱i̱ ajamper sapapja̱i̱ ijiú mukunati tusa susamiayi. Tura tímiayi «Wajastarum, Irías Nin jukitiaj tusa winishtimpiash. Iistái» tímiayi.
41015037	Nuiṉkia Jesus kakaram untsumak jakamiayi.
41015038	Túramtai Yusa Uunt Je̱e̱n tarach ejamu jímiapetek yakiya̱ nuṉkaani̱ ja̱a̱nakmiayi.
41015039	Suntara uuntri̱ Jesusan ayamtus wajamia nu Jesus kakaram untsumak jáamun iis chichaak «Nuka ti nekas Yusa Uchirí̱yayi» tímiayi.
41015040	Nuwa̱sha arant ii pujuarmiayi. Nu nuwa̱ja̱i̱ Máktaranmaya̱ Marí, chíkich Marisha, Sarumáisha pujuarmiayi. Chíkich Marisha uchich Sántiaknasha tura Jusencha nukurí̱yayi.
41015041	Nú nuwa̱ka, Kariréanam Jesus wekaimia nui̱ Nin nemarsar yáiṉtaitsar wekasarmiayi. Untsurí chíkich nuwa̱sha Jesusja̱i̱ Jerusaréṉnum wéar nu nuwa̱ja̱i̱ arant ii pujuarmiayi.
41015042	Ki̱atemamtai ayampratin tsawant jeatsa̱i̱ṉ námper iwiaratin tsawant asamtai
41015043	Arimatéanmaya̱ Jusé arantutsuk kakaram ajas Piratuí̱ jeá Jesusa aya̱shi̱n seatajtsa utuamiayi. Nu Jusencha ashí irunin ainia nu anturin ármiayi. Nisha Yus ju̱ nuṉkanam akupin ajasat tusa nákasmiayi.
41015044	Tura Jesusa aya̱shi̱n seam Piratusha «wárik jaka» tímiayi. Tuma asa suntara úuntri̱n untsurak «¿Nekas jakayik?» tímiayi.
41015045	Tutai uuntri̱ «Ee» takui̱ Jesusa aya̱shi̱n Jusen tsaṉkatkamiayi.
41015046	Jusesha riniu tarach waṉkarman sumarak Jesusa aya̱shi̱n itiar áepas penuarmiayi. Tura yamaram kaya táurmanum ikiusmiayi. Ikius wáitiniam kayan atutmiayi.
41015047	Tura Máktaranmaya̱ Marí Jusé nukurí̱ Mariji̱a̱i̱ ni ikiuamun ii wajarmiayi.
41016001	Tura ayampratin tsawant naṉkaamasmatai Máktaranmaya̱ Marisha, Sántiaku nukurí̱ Marisha, Sarumáisha, kuṉkuinian Jesusa aya̱shi̱n kuertai tusar sumakarmiayi.
41016002	Tura kashin Tumiṉtin ti káshik nantu yama jiiniai̱ iwiarsamunam jeariármiayi.
41016003	Wésar chichainiak «Iwiarsamu wáitiri̱ kayancha ¿yaki akaṉkétramkattajⁱ?» tiármiayi.
41016004	Jear uunt kaya akaṉkékman wáinkiarmiayi.
41016005	Iwiarsamunam waya̱war natsa puju nuntuarun entsaru untsuurnumaani̱ pujan wáinkiar ti ashamkarmiayi.
41016006	Túmainiakui natsa chichaak «Ashamkairap. Nasarétnumia̱ Jesus krúsnum jakama nu e̱a̱rme. Iniantkímiuiti. Ju̱i̱ pujatsui. Wátsek ikiusmanum iistarum.
41016007	Túrarum werum Pítrusha, chíkich unuiniamuri̱sha ju̱ ujaktarum. Kariréanam atumín émkiyi. Turammarumna núnisaṉ túruna wainkiattarme» tímiayi.
41016008	Nisha ti ashamainiak purushniarar iwiarsamunmaya̱ tseke wéarmiayi. Ti ashamainia ásar chikichkinkesha ujakcharmiayi.
41016009	Émkaka Tumiṉtin ti káshik Jesus nantaki̱ Máktaranmaya̱ Marin wantintiukmiayi. Nu Marinmaya̱n siati iwianchin Jesus yaunchu ji̱i̱ki̱ akuptúkuyayi.
41016010	-
41016011	Marisha Jesusa nemari̱ kúntuts uutu matsatainian werí «Jesus iwiaakui imia wi wainkiajai» tímiayi. Támaitiat anturkacharmiayi.
41016012	Tura urum jimiará shuar Jerusaréṉnumia̱ tsaniṉ wénan Jesus nusháa iira ajas tarimiayi.
41016013	Nisha Jesusan wáinkiar waketkiar unuiniamuri̱n ujakármiayi tura ni chichame̱ncha anturkacharmiayi.
41016014	Nuya̱sha Jesusa aunse unuiniamuri̱ apatuk ekentrar yutai̱niam pekamkar pujuinian Jesus tarí chicharainiak «¿Atumí enentái̱ urukamtai kátsuram ainia, urukamtai Winia nekas enentáimtursachuram?» tímiayi. Ni nantakmiari̱n wáinkiaru chichame̱n anturkacharu ásarmatai kakantramiayi.
41016015	Nuyá̱ chichaak «Ashí nuṉkanam wetarum. Túrarum ashí shuarnum Yusa shiir chichame̱ etserkatarum.
41016016	Shuar Kristu nekas Yusa uchirí̱nti tiar tú enentáimtuiniana nu imiani̱ uwemprartatui. Shuar antukcharka tuke sumamawartatui.
41016017	Shuar winia náarun pachis Yusan nekas enentáimtakka Yusa kakarmari̱n iniakmastaj tusa ju̱na túrawartatui, iwianchin ji̱i̱ki̱ akupkartatui, chíkich chichamja̱i̱ chichasártatui,
41016018	napin achiksha, tseasan úmaksha, jaa ajaschartatui. Jaa shuaran ni uwejé̱ja̱i̱ antiṉ, nu shuaran péṉker awajsártatui» tímiayi.
41016019	Jesus chichas amukmatai Yus nayaimpiniam jukimiayi. Túruna Yusa untsuurí̱ni̱ pujusmiayi.
41016020	Ni unuiniamuri̱sha jíinkiar ashí nuṉkanam Yus Chichaman etserkarmiayi. Tura Uunt Yus nin yáiṉmiayi. Tura etserainiakui ashí aents ni kakarmari̱n nekaawarat tusa aentsti tujintiamun túratniun susamiayi. Nuke atí.
42001001	Nekas iiní̱ túramia nuna «ímiatrusnak áartatjai» untsurí aents tiármiayi.
42001002	Yámankamtaikniumia̱ṉ íisarmia nú shuar tura Yus Chichaman etserkatniun yaiṉkiarmia nusha iin unuitiamprarmia nútiksaraṉ áartinian wakeriarmiayi.
42001003	Wisha núnisnak esettsaran enentáimsan yámankamtaikniumia̱ nuna nekaamjai. Tuma asan túrunamia nuna ímiatrusnak amincha áatratajtsan wakerimjiame, winia úuntur Tiúpiru.
42001004	Jintintrámawarma nú naṉkaamas nekaata tusan wakerakun áatjame.
42001005	Jutanam úunt akupin Irutis akupkámia nú tsawantin Israer shuar Yúsnan pujurin ámiayi, ni naari̱ Sakarías. Nisha Aptías weauyayi. Ni nuwe̱sha Irisapít Araun weauyayi. Irisapítia úuntri̱sha Israer shuar Yúsnan pujurin ármiayi.
42001006	Yúsja̱i̱sha Sakaríassha Irisapítcha mái̱ metek péṉker ármiayi. Yus akupkámia nunasha umirin ármiayi. Tuma asamtai peṉkesha chíkich nin yajauch chicharkatin atsuarmiayi.
42001007	Yusja̱i̱ péṉker wekainiayat Irisapít kaa asa takuchuyayi. Túrasha mái̱ uuntach ármiayi.
42001008	-
42001009	Israer shuar Yúsnan pujurin chíkich weanmaya̱ nuyá̱ chíkich weanam aṉkant aṉkant Yusa je̱e̱n takáu ármiayi. Chíkich tsawant Sakarías wea takastin amia nui̱ Sakaríaska kuṉkuinian ekemáktaj tusa init waya̱tniuyayi.
42001010	Init kuṉkuinian ekeemai̱ untsurí aents a̱a̱ni̱ matsamsar Yusan áujtak pujuarmiayi.
42001011	Sakarías init pujái̱ kuṉkuin áestutai̱niam untsuurnumaani̱ aya aneachma Uunt Yusa suntari̱ wajamiayi.
42001012	Nuna wajan wainiak Sakaríaska purushnarmiayi.
42001013	Túrasha nayaimpinmaya̱ suntar chicharuk «Sapijmiakaip Sakaríasa. Nekaata, ame seamna nuna Yus anturtamkayi. Tura Irisapít ame nuwem uchin takustatui. Ni akiiniamtai “Juaṉ” anaikiata.
42001014	-
42001015	Ame uchiram akiiniattana nuka Yúsja̱i̱sha naṉkamantu átatui. Tuma asamtai akiiniamtai amesha shiir enentáimsam warastatme. Tura chíkich aents untsurí warasartatui. Ame uchirmesha karía ainia nuna umarchattawai. Tura aetak akiinchanak Yusa Wakaní̱ pimiutkattawai.
42001016	Tura ni shuari̱n Israer shuar áiniana nuna ii Uuntri̱ Yusja̱i̱ ataksha nawamtikiartatui.
42001017	Úunt Yusai̱ya̱ akatrámu átatui. Yaunchu Yúsnan etserin Irías kakaram etserkamia núnisaṉ nisha etserkattawai. Nuja̱i̱ shuaran ni uchirí̱ji̱a̱i̱ nawamtikiartatui. Tura umichu ainia nuna eseer enentáimtikrartatui. Ni Uuntri̱ taakui ni enentái̱ iwiaramu ártí tusa etserkattawai» tímiayi Yusa suntari̱.
42001018	Nuna takui̱ Sakarías Yusa suntari̱ chicharuk «¿Nunasha wariji̱a̱i̱ṉ paant nekaataj? Wisha nua̱rja̱i̱ mái̱ metek tí uuntchichukaitiaj» tímiayi.
42001019	Tutai Yusa suntari̱ chicharuk «Wikia Kapriaraitjiai, Yusa suntari̱ntjiai. Ni akattúrmatai chichastájam tusan tura nu shiir chichaman ujaktájam tusan tarijme.
42001020	Túrasha wi tájamna nu “nekasaiti” tu enentáimprachume. Tura asam uchiram akiintsa̱i̱ṉ muut ajastatme. Chichastin peṉké tujintkiattame. Tura wi tájana nu tsawant jeamtai túrunattawai» tímiayi.
42001021	Nuna tumai̱ Yusa je̱e̱n a̱a̱ni̱ pujusár Sakaríasan nákas pujuarmiayi. «¿Urukamtaik init we imiá meṉkaka?» tu enentáimprarmiayi.
42001022	Nuyá̱ Sakarías jiinkimtai áujsartaj tukamá tujintkiarmiayi. Sakaríaska muut ajasu asa aya úwijmiasaṉ chichamiayi. Túmakui̱ Sakarías init pujus Yusai̱ya̱n ímiaja̱i̱k wainkiamun nekaawarmiayi.
42001023	Yusa je̱e̱n takastin tsawant amukámtai Sakaríaska ni je̱e̱n waketkimiayi.
42001024	Nuyá̱ ukunam ni nua̱rí̱ Irisapít ajaprukmiayi. Tura seṉku nantu aya je̱a̱n pujusmiayi.
42001025	Je̱á̱ pujus «Aents wishikiartin armia nuyá̱ winia natsantrun jurutkitiaj tusa uchi takustinian Yus tsaṉkatrukai» tu enentáimpramiayi Irisapít.
42001026	Nu seṉku nantu naṉkaamasmatai Yus ni suntari̱n Kapriaran Kariréanam Nasarét peprua nui̱ akupkámiayi.
42001027	Nasarétnumia̱ nuwa̱n, naari̱ Marí, iyuti tusa akuptúkmiayi. Nú nuwa̱ka áishmaṉja̱i̱ tsaniṉchauyayi. Nisha Juseja̱i̱ nuatnaikiatsa anajmanair pujumiayi. Juseka uunt Tawit weauyayi.
42001028	Wats Yusa suntari̱ Marí pujamunam wayá̱ chicharuk «Yus péṉker enentáimturma asamtai ámin winitjiame, Mariyá. Yuska ámin nemartamuk ashí nuwa̱ naṉkaamas péṉker awajtamui» tímiayi.
42001029	Tura Marisha Yusa suntari̱n wainiak chichaamun nékatsuk «Urukamtaik tu chicháa» tu enentáimpramiayi.
42001030	Nuyá̱ Yusa suntari̱ chicharuk «Mariyá, sapijmiakaip. Yus shiir enentáimturmawai.
42001031	Antukta. Amesha ajapruktatme. Túram Uchi takustatme. Nusha “Jesus” anaikiata.
42001032	-
42001033	Nisha uunt átatui. Nincha “Uunt Naṉkamantu Yusa Uchirí̱” tiártatui. Tura Uunt Yuska yaunchu Tawitian úunt akupniuri̱ awajsámia núnisaṉ ame Uchirmin áme shuarumin Israer tutain Uunt akupin awajsattawai. Ni akupeamuri̱sha Yus susamu asa peṉké amuukashtiniaiti» tímiayi.
42001034	Yusa suntari̱ tutai Marí chichaak «Nusha winia áishur atsai̱sha ¿itiurak túrunataj?»
42001035	Tutai Yusa suntari̱ Marin chichaak «Yusa Wakaní̱ tarutrámtatui. Tura yuraṉmia núnisaṉ Uunt Yusa kakarmari̱ ijirmattawai. Nu tuma asamtai Uchi akiiniattana nu Yusai̱ya̱ asamtai “Yusa Uchirí̱nti” tiártatui.
42001036	Tura Irisapít ame kaná kaimia nusha núnisaṉ weamtánam ajaprukai. Iis, “uchin takuchuiti” tiarmia nu yamaikia sais nantu pujawai ajamtin.
42001037	Yúsja̱i̱ṉkia itiurchatka peṉké atsawai» tímiayi.
42001038	Tutai Marí chicharuk «Wikia Yus wakeramun túriniaitjiai. Ame támena nuna Yus wakerana nuna túrutati, tajai» tímiayi. Nuna tímiatai Yusa suntari̱ṉkia wémiayi.
42001039	-
42001040	Nu tsawant Marí wárikmas muranam Jutanam ni kaná kain Irisapítian iyutaj tusa wémiayi. Sakaríasai̱ jeá ni je̱e̱n wayá̱ Irisapítian áujsamiayi.
42001041	Irisapít Marí áujeamun antukmatai uchi init muchitkiamiayi. Tumai̱ Irisapítian Yusa Wakaní̱ ni enentái̱n pimiutkamiayi.
42001042	Nuiṉkia kakantar Marin chicharuk «Yus amincha ti shiir awajtámsaiti. Tura Uchiram akiiniattana nusha Yus shiir awajsamuiti.
42001043	¿Kairu, ame winia Uuntru nukurí̱ ámini̱ṉ Yus winia ti waitnentra asa áujuta tusa ámin akuptámkachaik?
42001044	Warí wisha ame áujtamna nuna ántakui init uchi waras muchitrutkayi.
42001045	Amesha Yus túramia nu umikiu asam shiir pujame. Yus timia nu túrunattawai» tímiayi.
42001046	Nuna tinia iniaisamtai Marí ju̱na chicharuk «Wikia tuke enentái̱rja̱i̱ “Yus timiá uuntaiti” tajai.
42001047	Tura Uunt Yuska winia Uwemtikruru asamtai ti waraajai.
42001048	-
42001049	Wisha péejchach ai̱ṉ ni wakeramuri̱n umiktajtsan wakerakui winia enentáimturayi. Tuma asamtai ashí aents “Marincha Yus shiir awajsaiti” tuke turutiartatui. Yuska imiá peṉker tura imiá kakaram ana nu winia tí uuntan túrutaiti. Tuma asamtai ashí aents “Marincha Yus shiir awajsaiti” turutiartatui. Núnaka yamái naṉkamamunak tuke turutú ajartatui.
42001050	Tura Nin umirkatniun wakerana nunasha Yus tuke waitnentrartatui.
42001051	Niṉkia aentsti túrachminia nunasha páchitsuk túraiti. Naṉkamantuitjiai tu enentáimtumainia nuna tsakiṉmakaruiti.
42001052	Ashí kakaram ainia nuna pujutái̱ri̱nia̱ akakiáruiti. Tura íksaṉ péejchach ainia nuna uunt awajsaruiti.
42001053	Tsukamainia nuna Yus péṉkeran súsaruiti. Tura antsu “ashí takakjai” tuinia núnaka aya jú̱nik awajsaruiti.
42001054	Israer shuar Niniu ájinia núnaka waitnentratniun kajinmáttsuk yaintmakuitji.
42001055	Yaunchu ii Uuntri̱ Aprajáman tura ní shuarnasha “túrattajai” timia nuna ímiatrusaṉ tuke túraiti.» Nuní̱ tímiayi Marí.
42001056	Marikia Irisapítji̱a̱i̱ menaintiú nantu pujus ni je̱e̱n waketkimiayi.
42001057	Nuyá̱ ni takustin tsawant jeamtai Irisapít uchi áishmaṉkan takusmiayi.
42001058	Tura ní shuari̱sha ni írutramuri̱sha «Irisapítian Yus ti shiir yáiṉkiuiti» tuíniak nin iyuwarmiayi. Tura mái̱ metek warasarmiayi.
42001059	Israer shuar túrutai̱ jú̱nisaiti, uchi akiiniamuri̱ uchu tsawant jeamtai tsupirnaktin awai. Yus nuna tú tiniu asamtai tuke túrin ármiayi. Wats Irisapítia uchirí̱ akiiniamuri̱nia̱ uchu tsawant jeamtai tsupirkatai tusar ni je̱e̱n jearmiayi. Nuiṉkia ni aparí̱ naari̱ Sakarías anaikiataitsar wakeriarmiayi.
42001060	Tura ni nukurí̱ chichaak «Atsá. Antsu ni naari̱ Juaṉ átatui.»
42001061	Tutai chichainiak «¿Nusha urukamtia? Amé shuarumsha nu náartincha áwak» tiármiayi.
42001062	Nuiṉkia uchi aparí̱n «¿Warí anaikiatajtsam wakeram?» tusar aya úweje̱ja̱i̱ṉ iniasarmiayi.
42001063	Tutai uchí aparí̱sha «Nakash surusta, áartaj tusan wakerajai» tusa aya úweje̱ja̱i̱ṉ iniakmamiayi. Takui̱ nakash susam ni naari̱ Juáṉkaiti, tu áarmiayi. Nuna wáinkiar «Áyawá̱ urukakuṉ taa» tu enentáimprarmiayi.
42001064	Nú chichamaik Sakarías chichatsuk pujamun chichakmiayi. Tura nuiṉ Yusa náari̱ncha shiir awajsámiayi.
42001065	Nuiṉkia ni írutramuri̱sha ashamkarmiayi tura ashí Jutanam murá amia nui̱ nu túrunamun ujakam ashí nekaawarmiayi.
42001066	Nu túrunamun antukar ti enentáimsarmiayi. Tura «ju̱ uchin Yus nekas pujurtsuk. Tuma asamtai uunt ajas ¿urukuk ati?» tu enentáimprarmiayi.
42001067	Uchí aparí̱ Sakarías Yusa Wakaní̱ pimiutkam tura Yus jintintiam chicharuk
42001068	«Israer shuarti ii Yusri̱ naari̱ shiir awajsatniuitji. Ii Yusri̱sha tarutmaitji. Tura uwemtikrampraitji.
42001069	Yaunchu ii uuntri̱ Tawit Yusa wakeramuri̱ji̱a̱i̱ úunt akupin áchamkia. Tura ni úkuri̱n ti kakaram Uwemtikkiartinian suramsaitji.
42001070	-
42001072	Yuska ii nemasri̱ya̱ tura iin nakitramainiajnia nuyá̱ uwemtikrampratniun enentáimsamia nuna yaunchu ni etserniuri̱ péṉker armia nuna ujakmiayi. Winia tí peṉker chichamprun tájana nuna yapají̱tsuk umirkan tuke waitnentratajrume yaunchu ii úuntri̱n tímiania nunasha ni etserniuri̱n ujakármiayi. Yaunchu nu ujakma yamái iisha wainji.
42001073	-
42001075	Nu ujakman Yuska yámankamtaik imiá yaunchu ii uuntri̱ Aprajáman tíchamkia. Aprajáman ujakmia nu ju̱i̱ti “Wi wakeraj nútiksaran Winia umirtukar péṉker wekainia nuna ni nemasri̱ya̱ uwemtikrattajai. Sapijmiatsuk winia tuke takartusarat tusan túrattajai” Yus tímiayi Aprajáman. Iisha ni shuari̱ asakrin nuna taku iincha turamaji.
42001076	Tura amincha uchiru, “Uunt Yusna etserniuiti” turamartatui. Amesha ni tátintri̱ iwiarataj tusam Uuntai̱ émkim wétatme.
42001077	Ni shuari̱ ni tunaarí̱ tsaṉkurnar uwemprarat tusam túrattame.
42001078	-
42001079	Yuska ashí shuaran anea asa iincha waitnentramak ni pujamunmaya̱ ni tsáapnintri̱n suramsaitji. Ni enentái̱n kiritniunam wekainia nuna mesertinnium jeatéma ásarmatai ni tsáapnintri̱ jeatⁱ tusa túraiti. Tura ashí iincha ii enentái̱n imiatkinchanum wekasarmí tusa túraiti.» Nuní̱ tímiayi Sakarías.
42001080	Uchisha tsakarmiayi. Tura Yusan nekaki̱ nekaki̱ wémiayi. Israer shuarnum etserkatin tsawantri̱ jeatsa̱i̱ṉkia atsamunam pujuyayi.
42002001	Wats Juaṉ akiiniamia nú uwitin úunt akupin Akustu ashí nuṉkanam aentsun nekapmararti tu chichakmiayi.
42002002	Nu nekapmartinian yaunchu túrushtai̱n yamái túriarmiayi. Sírianam Siriniu akupin pujái̱ túrawarmiayi.
42002003	Ni naari̱ áartaj tusa ashí shuar ni nuṉke̱ni̱ṉ wétin ármiayi.
42002004	Tuma asamtai Jusé Kariréanam Nasarét péprunmaya̱ jiinkí̱ Jutanam Piriṉ péprunam wémiayi. Juseka Tawit weanam akiinia asa ni nekas nuṉke̱ṉka Piriṉkiauyayi.
42002005	Nu asamtai ni náari̱n áartaj tusa Jusé Mariji̱a̱i̱ wémiayi. Marisha Jusé núwe̱yayi. Tura tsaniṉcharuyayi. Túmaitiat Marisha ajamtiniuyayi.
42002006	Tura nui̱ Piriṉnum pujuiniai̱ Marí takustintri̱ jeamiayi.
42002007	Nui̱ uchi áishmaṉkan iwia̱i̱n takusmiayi. Tura uchi penutaiji̱a̱i̱ penuar waaka yurumtainiam aepsamiayi. Írar kanutai pujustin aṉkant atsá asamtai túrawarmiayi.
42002008	Tura Piriṉnum tíjiu̱ch murikiun wáinin kashi murikrí̱n wáiniuk pujuarmiayi.
42002009	Túmainiai̱ Yusa suntar murikiun wáinin matsatainian wantintiukmiayi. Tura Yusai̱ya̱ tsáapnin ni matsatainiamunam etsantramiayi. Túrunamtai murikiun wáinniuka ti ashamkarmiayi.
42002010	Túrasha Yusa suntari̱ chicharuk «Ashamprukairap. Ashí aentsnum ti warastin atí tusan tí peṉker chichaman itiarjiarme.
42002011	Ju̱i̱ti. Yamái tsawantai̱ Tawitia pépruri̱n Piriṉnum yaunchu Yus Uunt anaikiamu KRISTU tutai, Uwemtikkiartin akiintiurmarme. Nu Uchisha ashí aentsun akupniuiti.
42002012	Tura ju̱ja̱i̱ nekaattarme, uchi penutaiji̱a̱i̱ penuarma waaka yurumtainiam tepá wainkiattarme. Nu wainkiarum nekas ju̱i̱ti, tu nekaattarme» tímiayi.
42002013	Nu chichamaik Yusa suntari̱ ti untsurí nayaimpinmaya̱ káunkarmiayi. Túrawar Yusa náari̱n shiir awajainiak
42002014	«Nayaimpinmasha Yus naṉkamantuiti tu enentáimtusarti. Tura ju̱ nuṉkanmasha Yusja̱i̱ nawamnaikiaru ainia nusha aṉkant pujusárti.» Tu tiármiayi.
42002015	Tura Yusa suntari̱ nayaimpiniam waketkiarmatai murikiun wáinin chichainiak «Wats Piriṉnum wárik wetái. Nu túrunamu Yus túramajnia nu iyumi» tiármiayi.
42002016	Nuna tiar wárik wéarmiayi. Tura Marincha Jusencha wáinkiarmiayi. Tura uchincha waaka yurumtainiam tepan wáinkiarmiayi.
42002017	Wéar nuna wáinkiar Yusa suntari̱ uchi túrunamuri̱n timia nuna etserkarmiayi.
42002018	Tura murikiun wáinin tiarmia nuna anturkaruka ti enentáimtusarmiayi.
42002019	Túrasha Marikia ashí túrunamia nuna ni enentái̱ji̱a̱i̱ṉ enentáimtu pujumiayi.
42002020	Tura murikiun wáinniuka antukarmia nuna enentáimtusar tura íisarmia nunasha enentáimtusar «Yusa suntari̱ ujatmákmajnia tímiatrusaṉ túrunayi» tiármiayi. Tuma ásar Yusa náari̱n shiir awajsar kantampruáwar waketkiarmiayi.
42002021	Tura uchi akiiniamu uchu tsawant jeamtai ni túrutairi̱n túrin ásarmatai tsupirnakmiayi. Túrawar Marí ajapratsa̱i̱ṉ Yusa suntari̱ timia nútiksaṉ «Jesus» anaikiarmiayi.
42002022	Tura Muisais akiiniatniunam akupkámia núnisaṉ tsawantri̱ jeamtai Yusa Uunt Je̱e̱n Jerusaréṉnum uchin Yus íktustai tusar júkiarmiayi.
42002023	Kame Yus Papinium ju̱ aarma awai. «Ashí uchi iwia̱i̱ri̱ áishmaṉ akiinkiuṉka Yusna átatui.»
42002024	Tuma asamtai Marí Yusa Uunt Je̱e̱n wá̱i̱tsuk pujamu waya̱tniuri̱ jeamtai uchin Yus iistí tusa Yusa Uunt Je̱e̱n Jerusaréṉnum pujana nui̱ itiarmiayi. Tura yampitsan jímiaran súsarmiayi. Muisais akupkámun umiiniak nuna túrawarmiayi.
42002025	Nu tumai̱ Simiun náartin áishmaṉ Jerusaréṉnum pujumiayi. Simiuncha Yusa Wakaní̱ pujurma asa péṉker áishmaṉkauyayi. Yusan nekas enentáimtiniuyayi. Yusa anaikiamuri̱ji̱a̱i̱ Israer shuar aṉkant ajastin jeatí tusa jintia íimpriniuyayi.
42002026	Kame Tunaarincha Wakan tu jintintiámu asa nu áishmaṉ Uunt Yusa KRÍSTURI̱ tutain wáintsuk jákashtinian nekamamiayi.
42002027	Simiuncha Yusa Wakaní̱ wetá tutai Yusa Uunt Je̱e̱n wémiayi. Tura nú tsawantai̱ Muisais timia núnisaṉ umirkatai tusar Marisha Jusesha uchin Jesusan Yusa Uunt Je̱e̱n itiariármiayi.
42002028	Itiariarmatai Simiun Uchin jusa miniakas Yusan áujuk
42002029	«Yamaikia, Uuntá, turutmiamna nu ímiatrusmek umikiu asam ame takartámin áujmamas shiir waketkit akupkata.
42002030	-
42002031	Ju̱ Uchi ashí aents uwemtikrarta tusam susamna nuna yamái imia winia jí̱ruja̱i̱ wainkiajai.
42002032	Israer shuarcha ainia nu tsáapninium wekasarat tusa akuptúkmaiti ju̱ Uchi. Tura Israer shuar Áminiuram ájinia nuna ashí aents shiir enentáimtikrarti tusam ju̱ Uchi akuptúkmaitji. Nuna wainkian shiir enentáimsan jákatniuitjiai» tímiayi.
42002033	Tura Simiun Uchiniun tu chicharkui Jusesha Jesusa nukurí̱sha ti enentáimprarmiayi.
42002034	Semiuncha chichaak «Yus shiir enentáimturmasarti» ti Marin chicharuk «Nekaata. Ju̱ Uchin Israer shuartisha untsurí nakitrar iniarartatji. Tura chíkich Israer shuartikia ju̱ Uchin shiir enentáimtusar ti wararsartatji. Tura Uchiram Yusa kakarmari̱n ti paant iniakmastatui. Tuma ai̱ṉ untsurí Aun yajauch chichariartatui.
42002035	Nuja̱i̱ shuar ni enentái̱n warinia enentáimia nu, paant átatui. Maaj, ashí nu túmakui̱ ijiumua núnismek ame enentáimin ti wáitsattame, Mariya» tímiayi Simiun.
42002036	Nuwa̱sha Ana náartin nui̱ Yusa Uunt Je̱e̱n pujumiayi. Nisha Yúsnan etserniuyayi. Ni aparí̱nkia Panuiruyayi tura Aser shuarauyayi nu nuwa̱. Nisha tí uuntchiyayi. Yama nuatnaikiamuja̱i̱ siati uwí ni áishri̱ji̱a̱i̱ tsaniṉ pujusármiayi.
42002037	Tura waje̱ma uchaintikuátru uwí pujusmiayi. Núnisaṉ Yusa Uunt Je̱e̱ya̱ jíintsuk káshisha tsawai̱sha ijiarma tuke Yusan áujniuyayi.
42002038	Simiun tuasua amikmatai Anasha taa, Uchin wainiak Yusan yumiṉsamiayi. Tura Jerusaréṉnum Yus uwemtikrampratai tusa nákarmia nuna áujkuṉka uchin áujmat wémiayi.
42002039	Nuyá̱ Yus timia nuna ashí túrawar umikiar Kariréanam kame ni pujumia nú peprunam Nasarétnum Jusesha Marisha Uchisha waketkiarmiayi.
42002040	Uchi Jesus tsakaki̱ kakaram ajakí̱ tura nú naṉkaamas nekaki̱ wémiayi. Tura Yus Nin ti shiir awajsámiayi.
42002041	Jusesha, Jesusa nukurí̱sha tuke uwitin Paskua námper jeakui Jerusaréṉnum wéu ármiayi.
42002042	Ni túrutairi̱ túruiniak Jerusaréṉnum weak Jesusan tuse uwí jeamtai júkiarmiayi.
42002043	Námper amukámtai ni nukurí̱sha Jusesha nékachmanum Jesuska Jerusaréṉnum juákmiayi.
42002044	Marisha Jusesha «wí shuarja̱i̱ winiawai» tusa núnaka e̱a̱tsuk chikichík tsawant wekasarmiayi. Nuyá̱ wáinkiataj tukamá ni shuari̱i̱n tura ni nékamunam e̱a̱karsha
42002045	wáinkiacharmiayi. Nuiṉkia Jerusaréṉnum ataksha waketrukiarmiayi e̱a̱ktai tusar.
42002046	Tura menaintiú tsawant e̱a̱kar Yusa Uunt Je̱e̱n Yus akupkámun jintinian anturak anintrú pujan wáinkiarmiayi.
42002047	Tura nui̱ ashí Jesusan anturkarmiania nu nisha ti nékakui tura áimtanash ti péṉker aimkiui ti enentáimturarmiayi.
42002048	Ni aparí̱sha nukurí̱sha tumá pujan wáinkiar ti enentáimprarmiayi. Tura ni nukurí̱ chichaak «Uchiru, ¿ausha urukamtai itiurchat enentáimtikrurmam? Ame apasha wisha urukayik tusar ti e̱a̱kjame» tímiayi.
42002049	Tutai Jesus chichaak «¿Urukamtai e̱a̱trum? Winia Aparnan túratniuitjiana nuka nékatsrumek» tímiayi.
42002050	Tura timia núnaka peṉké nekaacharmiayi.
42002051	Nuyá̱ Jesus niji̱a̱i̱ Nasarétnum waketkimiayi. Niṉkia tuke umiriarmiayi. Ashí nu túrunamun Marikia tuke enentáimtu pujumiayi.
42002052	Jesuska tsakaki̱ tura nekaki̱ wémiayi. Yussha tura aentssha Nin shiir enentáimtiarmiayi.
42003001	Kame Tiwiriu Sésar úunt akupin pujamu kinse uwí jeamtai Jutanam Punsiu Piratu akupin pujumiayi. Tura Kariréanam Irutis akupin pujumiayi. Itiureanam Trakunítinmasha ni yachi̱ Jirip akupin pujumiayi. Tura Apirínianam Risanías akupin pujumiayi.
42003002	Tura nu uwitin Anassha Kaipiassha Yúsnan pujurniu uuntri̱ pujuarmiayi. Nu uwitin Sakaríasa uchirí̱ Juaṉ atsú nuṉkanam pujái̱ Yusai̱ya̱ chichaman antukmiayi.
42003003	Nuna antuk Jurtan supichik aents matsamárma nuna Juaṉ wekaatus ujainiak «Winia tunaarun Yus tsaṉkurturat tusarum ené enentáimiá ajasrum enentáim yapaji̱árum imiantiarum» tu ujakármiayi.
42003004	Nu ujakman Isayas yaunchu ju̱na áarmiayi. Atsunum wekaana nu untsumun ántuiniawai. Ni untsumuk ju̱na tawai. Atumí enentái̱ Uuntá jinti̱ iwiarturtarum, naka awajsatarum.
42003005	Jápaaka ainia nusha áimkiamu ártí. Naint ainia nusha paka awajsamu ártí. Jintia ipijiáru ainia nusha naka ji̱i̱kmia ártí. Tura pujutrin ainia nusha métekrak paka awajsamu ártí.
42003006	Túrunamtai ashí nuṉkanmaya̱ aents Yusai̱ya̱ uwempratin aan nekaawartatui.
42003007	Untsurí aents imiatit tusar tariarmia nuna Juaṉ chicharainiak «Napia ániutirmincha, ti asutniátin jeatemáttana nuyá̱ uwempratarum tusa ¿ya ujatmákuram?
42003008	“Iikia Aprajám weaitji tuma asakrin Yus shiir enentáimturmaji” tu enentáimtumasairap. Antsu enentáim yapaji̱ámuitkiuiṉkia péṉker wekaamurmiji̱a̱i̱ paant iniakmastarum. Warí Yus wakerakka ju̱ kayan Aprajáma shuari̱n páchitsuk najankainti.
42003009	Aneartarum. Numi ajaktinian kampuwá̱ri̱n jacha atuttsamuiti. Numi péṉker nereatsna nuka ajakar jinium apeamu ártatui» tímiayi.
42003010	Tutai aentska enentáimprar «¿Nuiṉkia itiurkatjik?» tiármiayi.
42003011	Tutai Juaṉ chichaak «Jimiará pushin takakna nu takaktsuna nuna chikichan susati. Yurumkan takakna nusha takaktsuna nuna ajamsati» tímiayi.
42003012	Uunt akupniu kuítri̱n juu armia nú shuar imiantiaj tusar Juáṉkan weriar aniasarmiayi. «Uuntá, ¿iisha warí itiurkatjik?» tiármiayi.
42003013	Tutai Juaṉ chichaak «Kuit úunt akupniunu juwarmena nuyá̱ iniaṉkakrum achikiairap» tutai
42003014	núnisaṉ suntarsha aniasarmiayi «Uuntá, ¿iisha warí itiurkatjik?» tuíniakui Juaṉsha chichaak «Ame kakarmarmiji̱a̱i̱ chikichnia atankirap tura tsanumprurairap. Núnisrumek úunt akupin akirmana núja̱i̱ṉ warastarum» tímiayi.
42003015	«Ju̱ Juaṉ Yusa anaikiamuri̱nchuashit» tu enentáimsar paant nekaataitsar nákarmiayi.
42003016	Tumai̱ Juaṉ ashí aentsun chicharainiak «Wikia aya entsá ímiajrume. Tura wiji̱a̱i̱ naṉkaamas kakaram winiawai. Tuma asamtai ni sapatri̱ jiṉkiamuri̱nkisha atitrachminiaitjiai. Nisha taa imiantinia ánis tura jiya ánis Yusa Wakaní̱n eṉketramprattarme.
42003017	Tura shuar arusan awa̱jtia núnisaṉ, nusha yajauch ana nuna ajapa aya péṉkernak júuktatui. Neren ikiustatui tura yajauchinkia ji tuke kaji̱nchatainiam apeattawai» tímiayi.
42003018	Juaṉ nu arant shiir chichaman aentsun ti núkap ujakármiayi.
42003019	Tura nuya̱sha akupin Irutisan chicharkamiayi. Ni yachi̱ Jiripi nua̱ri̱n Jirutíasan kasarak nuatkui tura chíkich yajauchincha túrakui chicharkamiayi.
42003020	Tura Irutis núnaka ántutsuk chíkich yajauchin túramiayi. Juáṉkan achik sepunam eṉkeamiayi.
42003021	Nu túruntsa̱i̱ṉ Juaṉsha ashí nú nuṉkanmaya̱ aentsun imiak pujurainai̱ Jesussha imiantmiayi. Nisha Yusan áujuk pujái̱ nayaimpisha uranmiayi.
42003022	Tura Yusa Wakaní̱ yámpits najanar paant tarurmiayi. Tura Yus nayaimpinmaya̱ chicharuk «Amek winia aneamur Uchiruitme, Ámin ti wararjame» tímiayi.
42003023	Jesus traintia uwí takaku asa ni takatrí̱n naṉkamamiayi. «Jusé uchirí̱nti» tiniu ármiayi. Jusesha Iría uchirí̱yayi.
42003024	Irisha Matata uchirí̱yayi, Matat Riwí uchirí̱yayi, Riwí Mirkí uchirí̱yayi, Mirki Jana uchirí̱yayi. Jana Jusé uchirí̱yayi,
42003025	Jusé Matatíasa uchirí̱yayi, Matatías Amusa uchirí̱yayi, Amus Naúma uchirí̱yayi, Naúm Esrí uchirí̱yayi, Esri Nakaia uchirí̱yayi,
42003026	Nakai Maata uchirí̱yayi, Maat Matatíasa uchirí̱yayi, Matatías Semái uchirí̱yayi, Semái Jusé uchirí̱yayi, Jusé Jutáa uchirí̱yayi,
42003027	Jutá Juanaa uchirí̱yayi, Juana Resa uchirí̱yayi, Resa Surupapíra uchirí̱yayi, Surupapír Saratiára uchirí̱yayi, Saratiár Nerí uchirí̱yayi,
42003028	Neri Mirkí uchirí̱yayi, Mirki Atí uchirí̱yayi, Atí Kusama uchirí̱yayi, Kusam Irmutama uchirí̱yayi, Irmutam Ira uchirí̱yayi,
42003029	Ir Jusuí uchirí̱yayi, Jusuí Irieséra uchirí̱yayi, Iriesér Jurema uchirí̱yayi, Jurem Matata uchirí̱yayi,
42003030	Matat Riwí uchirí̱yayi, Riwí Semiuna uchirí̱yayi, Semiun Jutáa uchirí̱yayi, Jutá Jusé uchirí̱yayi, Jusé Junana uchirí̱yayi, Junan Iriakímia uchirí̱yayi,
42003031	Iriakím Mirea uchirí̱yayi, Mirea Mainiána uchirí̱yayi, Mainián Matata uchirí̱yayi, Matata Natana uchirí̱yayi,
42003032	Natan Tawitia uchirí̱yayi, Tawit Isái uchirí̱yayi, Isái Uwitia uchirí̱yayi, Uwit Puasa uchirí̱yayi, Puas Sarmuna uchirí̱yayi, Sarmun Nasuna uchirí̱yayi,
42003033	Nasun Aminiatápa uchirí̱yayi, Aminiatáp Arama uchirí̱yayi, Aram Esruna uchirí̱yayi, Esrun Páresa uchirí̱yayi, Páres Jutáa uchirí̱yayi,
42003034	Jutá Jakupa uchirí̱yayi, Jakup Isaka uchirí̱yayi, Isak Aprajáma uchirí̱yayi, Aprajám Taráia uchirí̱yayi, Tarái Nakura uchirí̱yayi,
42003035	Nakur Seruka uchirí̱yayi, Seruk Ríua uchirí̱yayi, Ríu Pirikia uchirí̱yayi, Pirik Epera uchirí̱yayi, Eper Séraj uchirí̱yayi,
42003036	Sara Kainiana uchirí̱yayi, Kainian Arpaksata uchirí̱yayi, Arpaksat Sema uchirí̱yayi, Sem Nuwáii uchirí̱yayi, Nuwái Ramikia uchirí̱yayi,
42003037	Ramik Matusarínia uchirí̱yayi, Matusarín Enuka uchirí̱yayi, Enuk Jaritia uchirí̱yayi, Jarit Maararíira uchirí̱yayi, Maararíir Kainiana uchirí̱yayi,
42003038	Kainian Enusa uchirí̱yayi, Enus Seta uchirí̱yayi, Set Ataṉka uchirí̱yayi tura Ataṉ Yus najanamuyayi.
42004001	Jesusa enentái̱n Yusa Wakaní̱ pimiutkamiayi. Jesussha Jurtan entsanmaya̱ waketkimtai Yusa Wakaní̱ kampuntin atsú nuṉkanam jukimiayi.
42004002	Tura nui̱sha kuaraintia tsawant pujusmiayi. Tura íwianch Nin tunaanum aju̱a̱raintiajtai tusa pujurmiayi. Nu kuaraintia tsawant Jesus yurumtsuk pujá asa ti tsukammiayi.
42004003	Nuiṉkia íwianch chicharuk «Amesha nekas Yusa Uchirí̱ntkiumka ju̱ kaya apatuk najanata»
42004004	tutai Jesus chichaak «Yus Papinium tawai “Aya apatkuja̱i̱ṉ shuar iwiaaku pujuschamniaiti. Antsu ashí Yus Chicham tana nuja̱i̱ nekas iwiaaku pujusminiaiti” tawai» tímiayi.
42004005	Tura nuyá̱ íwianch naint yakí̱ wájakmanum jukí̱, ashí nuṉka ainia nuna ju̱ chichamaik iniaktusmiayi.
42004006	-
42004007	Tura chicharuk «Ashí ju̱ nuṉka wáinmena nu wíniaiti. Tura wi wakerajna nú shuaran súsatniuitjiai. Tuma asamtai tikishmátrurakminkia ju̱ nuṉkanam ashí akupkatniun susattajme. Tura ashí áminiu átatui»
42004008	tutai Jesus chichaak «Yus Papinium tawai “Aya Niṉki Yus ame Úuntrum tikishmátram enentáimtustiniaitme.”» tímiayi.
42004009	Nuyá̱ ataksha íwianch Jesusan Jerusaréṉnum jukimiayi. Tura Yusa Uunt Je̱e̱ yakiini̱ iwiak chicharuk
42004010	«Yus Papinium chichaak “Yuska ni suntari̱n wáinkiata tusa akuptúrmaktatui.
42004011	Kayanam ajintra̱i̱ṉ tusa ni uwejé̱ja̱i̱ weṉkurmaktatui.” Tuma asamtai nekas Yusa Uchirí̱nkiumka ju̱yá̱ akaikim iniaata.»
42004012	Tutai Jesus áimiuk «Yus Papinium ju̱nasha tawai Yus ame Úuntrum nekapsataj tiip» tímiayi.
42004013	Tuma asamtai íwianch peṉké tujintiak ishichik tsawant Jesusan iniaisámiayi.
42004014	Jesus ni enentái̱n Yusa Wakaní̱ kakarmari̱ pimiutkamu asa Kariréanam waketkimiayi. Nu nuṉkanam naṉkamantu túramuri̱n áujmatiarmiayi.
42004015	Nu nuṉkanam ashí péprunam Israer shuar iruntai̱ je̱a̱ armia nui̱ unuiniarmiayi. Tura anturkarmia nuka ni náari̱n shiir awajsarmiayi.
42004016	Ni tsakarmari̱i̱n Nasarétnum Jesus wémiayi. Tura Israer shuara ayampratin tsawantri̱n iruntai̱ je̱a̱nam waya̱miayi tuke túrin asa. Tura wayá̱ Yus Papin áujsataj tusa wajakmiayi.
42004017	Nui̱ṉkia Yúsnan etserin Isayasa áarmari̱n súsarmiayi. Nuna urak nui̱ ju̱na áarman wainkiamiayi,
42004018	Yusa Wakaní̱ winí̱ pujurtawai. Shuar warainiachun shiir chichaman ujaktinian anaitiukuiti. Kúntuts enentáimiar wake mesek pujuinian tsuártinian akuptúkuiti. Achira yaruakma ainia nusha aṉkant awajsaruiti tura ji̱ kusurúncha íimtiktinian tura yajauch awajsamu ainia nuna péṉker awajsatniuncha
42004019	tura Uunt Yus shuaran yáiṉtin tsawant jean etserkatniuncha akuptúkuiti.
42004020	Nu áarman áujsua amik papin nukukmiayi. Tura iruntai̱ je̱a̱nam yáimin pujan susa iniais Niṉkia etserkataj tusa pujusmiayi. Tura ashí shuar pujuarmia nu émamkes ii pujuarmiayi.
42004021	Jesussha chicharuk «Yus Chicham yamái antukurmena nu yamái tsawantin túrunayi» tímiayi.
42004022	Jesusan ashí péṉker áujmatiarmiayi. Tura Jesus ti shiir chichaakui ti enentáimprar «Ju̱ka Jusé uchirí̱nchukait» tiármiayi.
42004023	Tu enentáimiainiakui Jesus chicharuk «Atumsha shuar tuke tuinia núnisrumek “tsuákratniuitkiumka amek tsuámarta” turuttiatrume. Kapernáumnum aentsti túrachmin túramamna núnismek ju̱i̱sha túrata tusarum nu turuttiatrume.
42004024	Túrasha nekas tájarme Yúsnan etserniun ni nuṉke̱nkikia ni tana nuna anturainiatsui.
42004025	Nuya̱sha tájarme Irías pujumia nú tsawantin menaintiú uwí naṉkaamas yumi yutukcha asamtai ashí Israernum ti tsuka amia nui̱ ti untsurí waje̱ irunmiayi.
42004026	Tuma ai̱ṉ nu waje̱n yaiṉtí tusa Yus Iríasan akuptúkchamiayi. Antsu chíkich nuṉkanmaya̱ waje̱n Sareptanam pujumia nuna yaiṉtí tusa akuptúkmiayi. Sarepta pépruka Setunnum tíjiu̱chiti.
42004027	Núnisaṉ ii nuṉke̱sha Iriséu pujumia nu tsawantin ti untsurí tunamáru iruniarmiayi. Tura núnaka tsuárcharmiayi. Antsu chíkich nuṉka, Sírianmaya̱ Naamanan tsuármiayi» tímiayi Jesus.
42004028	Israer shuarsha iruntai̱ je̱e̱n pujuarmia nu, nuna antukar ti kajerkarmiayi.
42004029	Tura wajatkiar Jesusan ji̱i̱ki̱ péprunmaya̱ akupkarmiayi. Tura pepru amia nui̱ naint yakí̱ náṉkatkamunam nuyá̱ akaki̱ aju̱a̱tai tusar júkiarmiayi.
42004030	Túrasha Jesuska irunar matsatainiamunmaṉ etempraktak jiinkí̱ wémiayi.
42004031	Nuyá̱ Jesus Kariréanam Kapernáum péprunam wémiayi. Tura Israer shuar ayamtai̱ tsawant tuke etserki̱ wémiayi.
42004032	Yusa kakarmari̱n takaku asa nuja̱i̱ etserkamiayi. Tuma asamtai «Yusa kakarmari̱ji̱a̱i̱ unuitiamtsujik» tiar ti enentáimprarmiayi.
42004033	Chíkich tsawantai̱ áishmaṉ iwianchruku Israer shuar iruntai̱ je̱a̱nam pujumia nu untsumuk chichaak
42004034	«Inikiartusta. Iikia Áminkia pachistin nakitiaji. ¿Warí iincha amukratkataj tusam táchamek? Wikia nékajme. Ámeka tí peṉker Tunaarincha nuitme»
42004035	tutai Jesus iwianchin kakantar chicharuk «Takamatsata. Ju̱ áishmaṉ ikiuktia» tutai nu chichamaik íwianch áishmaṉnumia̱ jiinkí̱ weak nuṉká aju̱a̱nt ikiukmiayi. Túrasha nekas yajauch awajtsuk ikiukmiayi.
42004036	Ashí pujuarmia nu ti enentáimiar mái̱ tunai ajarmiayi. «¿Ju̱sha warí chichamait? Jú̱ aishmaṉ Yusa kakarmari̱ji̱a̱i̱ iwianchin ji̱i̱ki̱ awematsuk» tiármiayi.
42004037	Tura ashí nú nuṉkanam Jesusa túramuri̱n áujmatiarmiayi.
42004038	Jesussha Israer shuar iruntai̱ je̱a̱nmaya̱ jiinkí̱ Semuṉka je̱e̱n wémiayi. Semuṉka tsatsarí̱ tsue̱r ti jáamiayi. Ti jaakui Jesusan «tsuárturta» tiármiayi.
42004039	Tutai Jesus jaa tepan tarí tsuntsumpruá tsué̱mun kakantramiayi. Tura nú chichamaik nuwa̱sha michatramiayi. Tura péṉker ajas nú chichamaik nuwa̱ nantaki̱ ayurkamamiayi.
42004040	Etsa̱ akaikin ai̱ ni shuari̱ náṉkamas suṉkurja̱i̱ jaarmia nuna Jesusan ikiaatkarmiayi. Jesussha jáinian chikichkiniak chikichkiniak uwejé̱ja̱i̱ antiṉkiar tsuararmiayi.
42004041	Ti untsurí iwianchruku armia nunasha iwianchri̱n jí̱i̱rkiarmiayi. Tura íwianch jíinkiar untsumainiak «Ámeka Yusa Uchirí̱nme» Jesusan tiármiayi. Tura nisha Jesuska Yusa anaikiamuri̱nti tu nékainiakui Jesus kakantar chicharak itiatmamtikiarmiayi.
42004042	Kashin káshik Jesus péprunmaya̱ jiinkí̱ atsamunam wémiayi. Tura shuarsha e̱a̱kiar pujan jeariármiayi. Tura iiji̱a̱i̱ tuke pujusat tusar emetatai tusar wakeriarmiayi.
42004043	Túmai̱ṉ Jesus chichaak «Yus ii enentái̱n akupkátajtsa wakera nú shiir chichaman chíkich péprunam matsatainia nunasha ujaktiniaitjiai. Nu túrata tusa akupkámuitjiai» tímiayi.
42004044	Tuma asamtai Kariréanam Israer shuar iruntai̱ je̱a̱nam Jesus tuke etserki̱ wémiayi.
42005001	Chíkich tsawantai̱ Jesus Jinisarít antumiaṉ kaanmatkari̱n pujái̱ ti untsurí shuar Yusa Chichame̱n antuktai tusar wakeruiniak Jesusai̱ káunkarmiayi. Antuktai tusar wakeruiniak kae̱ ajattsarmiayi.
42005002	Tura jimiará kanun antumiaṉka kaanmatkari̱i̱n tepan wáinkiarmiayi. Ni nérenniuri̱ṉkia jíinkiar ni nekari̱n nijiá pujuinia asamtai kánuka aṉkant ármiayi.
42005003	Tuma asamtai Jesus Semuṉka kanurí̱i̱n eṉkempramiayi. Tura Semuṉkan chicharuk «Ishichik ajapén juruktia» tímiayi. Nuiṉkia kanunam eṉkemas aentsun kaanmatkanam pujuinian unuiniamiayi.
42005004	Unuiniasua amik Semuṉkan chicharuk «Kanu kunanam jukim neka aju̱ntkatarum» tímiayi.
42005005	Tutai Semuṉ chichaak «Túrasha Uuntá, káshisha tuke ajú̱ ju̱nkuar tsawa̱rji. Túrasha peṉké achikchaji. Kame ánkisha Ame támaja̱i̱ aju̱ntkátjai» tímiayi.
42005006	Tura aju̱ntkar namakan ti untsurín achikiármiayi. Túram nekassha ja̱a̱naki̱ wémiayi.
42005007	Tuma asamtai ni írutkamuri̱n chíkich kanunam pujuinian uwejé̱ja̱i̱ winitiá yaintkiamniuram tusar untsukarmiayi. Nisha táarmiayi. Túrawar jimiará kanunam mete awajsarmiayi. Tura kanusha init waya̱statuk ajamiayi.
42005008	Nuna túramtai Semuṉ Pítiur Jesusan tikishmátar chichaak «Uuntá, wikia ti tunaitjiai. ¿Wíji̱a̱i̱sha itiurak pujustam?»
42005009	Semuṉsha ni írutkamuri̱ji̱a̱i̱ namakan timiá untsurín wáinkiar ashamkarmiayi. Tuma asa Semuṉsha nuní̱ tímiayi.
42005010	Tura Sepetéu uchirí̱ Jakupusha Juaṉsha Semuṉja̱i̱ pujuarmia nusha ashamkarmiayi. Tura Jesus Semuṉkan chicharuk «Ashamkaip. Yamaiya̱ ju̱yá̱ namaka achinia áintsamek aents e̱a̱ú átatme» tímiayi.
42005011	Nuya̱sha kanuri̱n kukar júkiar ashí takakmari̱ncha ikiukiar Jesusan nemarki̱ wéarmiayi.
42005012	Ukunam Jesus chíkich péprunam pujái̱ kuchaprúku áishmaṉ taa Jesusan wainiak tikishmátar nea̱nea̱ja̱i̱ paṉkái̱ Jesusan chicharuk «Uuntá, wakerutakmeka páchitsuk tsuáramniaitme» tímiayi.
42005013	Nu tutai Jesus ántiak chicharuk «Wakerajai. Tsuaajme.» Tura nú chichamaik tunamárusha péṉker ajasmiayi.
42005014	Túrasha Jesus chicharuk «Ámeka peṉké etserkaip. Antsu werim ame péṉker ajasmanum Muisais akupkámia núnismek susata. Nuja̱i̱ ashí shuar ame péṉker ajasmarmin nekaawartatui» tímiayi.
42005015	Tura Jesusa túramuri̱ tí etsernamiayi. Túmakui̱ untsurí aents anturkataj tusar káutkarmiayi. Tura ni suṉkuri̱ncha tsuámartaj tusar káutiarmiayi.
42005016	Núnisaṉ Jesuska aents atsuiniamunam we ni Aparí̱n áujmiayi.
42005017	Chíkich tsawantai̱ Jesus unuiniak pujái̱ Pariséu aents tura Israer shuara jintinniuri̱sha Kariréanmaya̱sha Jutanmaya̱sha tura Jerusaréṉnumia̱sha káunkarmia nu antúu pujuarmiayi. Jaa tsuártinian Yusa kakarmari̱n takakuyayi Jesus.
42005018	Nuiṉkia emearun tampumprua kuatru shuar itiaararmiayi. Jesus pujamunam init awayá̱ttsar wakeriarmiayi.
42005019	Tura shuar ti untsurí piaku asamtai waya̱mnia atsumiayi. Túmaitkiui wákar je̱a̱n urakar aents kae̱ ajas matsatmanum Jesus pujamunam emearun tampunam nená itiaararmiayi.
42005020	Niin itiarmia nu Jesus Yusa kakarmari̱n takakui tú enentáimtamun Jesus nekáa emearum chicharuk «Ame yajauch túrutairam tsaṉkuramuitme» tímiayi.
42005021	Nuiṉkia Israer shuara jintinniuri̱sha tura Pariséusha enentáimias chichainiak «¿Ju̱sha yait Yusa náari̱n yajauch awajtincha. Warí aya Yúskechuk tunaan tsaṉkuramniait?» tiármiayi.
42005022	Tura Jesus ni enentáimmiari̱n nekáa chichaak «¿Urukamtai tú enentáimprarum?
42005023	Nuiṉkia ¿warí imiá yúpichuchit tsuártiniak tura ni tunaarí̱ tsaṉkuratniuk?
42005024	Wats Aents Ajasu tutai Wisha tunaan túramun tsaṉkuratniun Yusa kakarmari̱n takakjai. Ju̱ja̱i̱ nekaatarum tusan wats itiurchat tárumna nuna túrattajai.» Nuyá̱ emearun chicharuk «Amesha wajakím tampuram achikiam ame je̱e̱miin wetá» tímiayi.
42005025	Nú chichamaik nisha iimiainiamunmaṉ emearu tampuri̱n achik wajaki̱ ni je̱e̱n Yusan wararki̱ wémiayi.
42005026	Túmakui̱ ashí shuar ti enentáimprar Yusa náari̱n shiir awajsarmiayi. Tura ashamainiak «aentsti tujintkiamu yamái wainkiaji» tiármiayi.
42005027	Ukunam Jesus wekas akupniu kuítri̱n juu, naari̱ Riwí, ni chíkich naari̱ Matéu, akupin akitiai̱ je̱a̱nam pujan wainkiamiayi. Wainiak «nemartusta» tímiayi.
42005028	Tutai Riwí wajaki̱ takakmari̱nkia ikiuak Jesusan nemarsamiayi.
42005029	Nuyá̱ ukunam Riwí namperan Jesusan najatamiayi. Tura untsurí akupniu kuítri̱n juu tura chíkich shuarsha káunkar ekentsa yurumtainiam pujuarmiayi.
42005030	Tura Pariséusha Israer shuara jintinniuri̱sha Jesusan tsanumpruiniak Jesusa unuiniamuri̱n chicharainiak «¿Maaj, urukamtai atumsha akupniu kuítri̱n juu ainia núja̱i̱sha tura chíkich yajauch shuarja̱i̱sha iruntrarum yurumprum?»
42005031	Tutai Jesus aya̱k «Shuar jaatsna nu ¿tsuákratniun atsumainiawak? Antsu jaa ainia nu tsuákratniun atsumainiawai.
42005032	“Wikia péṉkeraitjiai” tuinia nuna untsuktajtsan táchaitjiai. Antsu yajauch shuar ni enentái̱n yapaji̱á Winia ajasat tusan untsúajai» tímiayi.
42005033	Nuyá̱ Jesusan chicharainiak «Juaṉka unuiniamuri̱sha tura Pariséu unuiniamuri̱sha yurumtsuk Yusan áujainiatsuk. Tura ame unuiniamurmeka ¿urukamtai ijiarma Yusan áujainiatsu?» tiármiayi.
42005034	Tutai Jesus chichaak «Nuatmanum ¿ipiaamu ainia nu ijiarmámniakait, yamái nuatu pujai̱ya̱?
42005035	Atsá. Wats Wisha ukunam junaktiatjai nuiṉkia ijiarmáwartatui» tímiayi.
42005036	Tura ju̱nasha nuja̱i̱ métektaku unuiniamiayi «¿Yamaram pushí tsupikiar nuja̱i̱ arut pushiniam anujtúkminkiait? Nu túramka yamaram pushí yajauch ajasainti túrasha shiir anujkamu arut pushiji̱a̱i̱ mái̱ metek yamaram wáinkiachminiaiti.
42005037	Núnisaṉ nijiamanch yamái nawamu arut muitsnum yarachminiaiti. Túramka nijiamanch karíak ijiakratniuiti túmak muits jakur nijiamanch ukarámniaiti.
42005038	Tuma asamtai nijiamanch yamaram muítsnum yaraatniuiti. Nu túramka mái̱ metek péṉker ártiniaiti.
42005039	Yaunchu nawamun úmana nuka yamarman nakitrattui. “Yaunchu nawamu imiá peṉkeraiti” tiártatui» tímiayi Jesus.
42006001	Ayampratin tsawantai̱ Jesussha unuiniamuri̱ji̱a̱i̱ araamunam wekasar unuiniamuri̱sha trikiu maju̱r júkiar tishirar neren yúarmiayi.
42006002	Nuna túruiniakui Pariséusha chichainiak «Maa atumsha ayampratin tsawant takaschatniua nui̱ ¿urukamtai takaarum?»
42006003	Takui̱ Jesus aya̱k «Yaunchu úunt akupin Tawitcha tura nemarniusha tsukamainiak túrawarmia nu ántichukaitrum.
42006004	Tawit Yusa Je̱e̱n wayá̱ Yus Iiji̱a̱i̱ Pujawai tama páṉkan yuámiayi tura nemarainiancha ajamsamiayi. Tura náṉkamas aents nú páṉkan yúashtiniuyi antsu aya Yúsnan pujurniuk yúatin ármiayi.
42006005	Núnisnak Wisha Aents Ajasuitjiana ju̱ka ayampratin tsawantan Nérenniuri̱ntjiai» tímiayi Jesus.
42006006	Chíkich ayampratin tsawant Israer shuar iruntai̱ je̱a̱nam Jesus wayá̱ unuiniartajtsa naṉkamamiayi. Nui̱ shuar untsuur uwejé̱ jaka pujumiayi.
42006007	Tura Israer shuara jintinniuri̱sha Pariséusha Jesusan «yajauch túrayi» titiai tusar wakeruiniak ju̱ ayampratin tsawantai̱ nu shuaran tsuártimpiash tusar ii pujuarmiayi.
42006008	Túrasha Jesuska ni enentáimmiari̱n nekariarmiayi. Túmayat uweje̱ jakaan chicharuk «Ju̱i̱ ajapén wajasta» tutai áishmaṉ ajapén wajasmiayi.
42006009	Nuiṉkia matsamiarmia nuna Jesus chicharainiak «Enentáimpratarum. Ayampratin tsawantai̱ yajauch túratin, péṉker túratniuja̱i̱ ¿túa péṉkerait? ¿Uwemtikratin, mátniuja̱i̱sha túa péṉkerait?» tímiayi.
42006010	Nuyá̱ téntakarmia nuna iis áishmaṉkan chicharuk «Uwejé̱m takuitia» tutai áishmaṉsha uwejé̱n takuí nú chichamaik péṉker ajasmiayi.
42006011	Tura chíkichkia ti kajerkarmiayi. Túrawar «Jesus warí itiurkamniakit» tusar aniniaisarmiayi.
42006012	Nuyá̱ Jesus Yusan áujsataj tusa nainnium wakamiayi. Tura nu kashi Yusan au áujkua tsawa̱rmiayi.
42006013	Tsawa̱rmatai unuiniamuri̱n ikiankar tuse anaikiamiayi. «Winia akatrámuruitrume» tímiayi.
42006014	Ju̱ ármiayi. Emka, Semuṉ chíkich naari̱ Pítiur apujtusmia nu; tura nuyá̱ ni yachi̱ Antres, Jakupusha, Juaṉsha, Jiripsha, Parturumísha,
42006015	Mateusha, Tumassha, Arpeu uchirí̱ Jakupusha, Ásump Semuṉsha,
42006016	Jakupu yachi̱ Jútassha, tura Jútas Iskariúti Jesusan ukunam surukmia nu. Nu tuse achikma ármiayi.
42006017	Jesus niji̱a̱i̱ náinniumia̱ pakanam táawarmiayi. Nui̱ pujusármiayi. Nui̱sha untsurí unuiniamuri̱sha núnisaṉ Jutanmaya̱ tura Jerusaréṉnumia̱ nuyá̱ nayantsanam ayamach Tiru tura Setun péprunmaya̱ tí untsurí aents antuktaitsar káunkar Jesus tsuárati tusar pujuarmiayi.
42006018	Íwianch wáitkiainiamusha tsuámararmiayi.
42006019	Jesusan antiṉkian tsuákrattai kakarmari̱ jíiniun tsuámartaj tusar ashí shuar wakeriarmiayi. Túrawar ashí tsuámarmiayi.
42006020	Ni unuiniamuri̱n Jesus paṉkái̱ iis chicharuk «Átum atsumarum nu, Yus akupeamunam páchitkia asarum shiir enentáimpratarum.
42006021	Tura yamái tsukamarmena nu ukunam ejemartatrume. Tuma asamtai shiir enentáimpratarum. Yamái útrumna nusha ukunmaṉka wishirtatrume. Tuma asamtai shiir enentáimpratarum.
42006022	Núnisaṉ atumín aents nakitrámprarmataisha ajapramawarmataisha tura Wi Aents Ajasu tutaiya nú shuar ajasuíti tusar tsanumprutmak katsekramkarmataisha shiir enentáimpratarum.
42006023	Nuna túramtai nayaimpiniam ti shiir ana nu núkap sunastin átatui tu enentáimsarum ti warastarum. Warí ju̱ shuara uuntri̱ yaunchu Yúsnan etserniun nútiksaraṉ yajauch awajsacharmakia.
42006024	Antsu kuítrinniutiram atumsha atumí waratairi̱ aya yamaik wáintrume. Tura ukunmaṉka waraschattarme.
42006025	Atsumatsjai tu enentáimprumna nu, ukunmaṉka atsumattarme. Nuiṉkia waraschattarme. Yamái wishíarmena nu ukunmaṉka wáitiakrum úttiatrume. Nuiṉkia waraschattarme.
42006026	Ashí aents atumín shiir awajtámkurmin aneartarum. Nuja̱i̱ waraschatniuitrume. Warí ni uuntri̱ ántar yúsnan etserin armia nuna nútiksaraṉ yaunchu shiir awajsarmiayi.
42006027	Winia anturtatirmin ju̱na tájarme. Ame nemasrum aneata, nakitramainia nusha shiir awajsata,
42006028	yajauch chichartamainia nusha shiir enentáimtusarta, katsekramainia nusha Yus áujtusarta.
42006029	Ame yapimin ijiutmamtai aatú yapirui̱sha ijiuti tusam iniaktusta. Ame pushirmin jurutrámkitiaj tuíniakuisha sakurmin jukit tusam iniaisata.
42006030	Seatmana nu susata tura áminiun jurutrámainiakuisha ataksha awaṉturkitia tiip.
42006031	Chíkich winia túrutat tusam wakeramna nútiksamek chikicha túrata.
42006032	Iistá, aya atumniak anenmainia nuke aneakmesha ¿nusha warí péṉkera túrarum? Yajauch shuarsha nuna túrin áiniawai.
42006033	Tura atumín péṉker awajtámainia nuke péṉker awajkurmesha ¿nusha warí péṉkera túrarum? Yajauch shuarsha nuna túrin áiniawai.
42006034	Awaṉturkimnium tu enentáimsarum íkiakrumsha ¿nusha warí péṉkera túrarum? Yajauch shuar nuamtak yajauch shuarja̱i̱ awaṉturkimniaiti tu enentáimsar ikianainiawai.
42006035	Tura atumsha nemasrum aneatniuitrume tura péṉker túratniuitrume tura awaṉturkimnium tútsuk ikiastiniaitrume. Túrakrumni̱ṉkia Uunt Yus péṉker akirmáktatrume tura ni uchirí̱ntji̱a̱i̱ tu iniakmastatrume. Yuska “yumiṉsajme” ticha nunasha tura yajauch shuarnasha waitnenniuiti.
42006036	Atumí Aparí̱ waitnenkartin asamtai waitnenkartin atarum.
42006037	Yajauchiti tiip amincha turamai. Nisha jú̱niniaiti tiip amincha túmaiti turamai. Antsu tsaṉkurnáiratarum. Núnisaṉ Yus tsaṉkurtámprattawai.
42006038	Chikicha susata. Núnisaṉ Yus atumín suramsattarme. Nisha péṉker nekapma tura núkap ati tusa teeka awajás tura patas núkap eṉkea emetsai̱ amastatui. Átum chíkich túrarmena nútiksaṉ atumniasha túrutmattarme.»
42006039	Tura nuya̱sha ju̱na métektaku chichaman ujakármiayi «Ji̱ kusurúsha ¿itiurak chíkich kusurúncha jukimniait. Mái̱ metek wa̱a̱nam iniaashtatuak?
42006040	Unuiniamua nu unuiniana nuna naṉkaamas áchatniuiti. Túrasha nisha tí unuimiátar unuiniana nuja̱i̱ métek nekaamniaiti.
42006041	¿Itiurtsuk atumí ji̱n numi eṉketna auk íitskesha atumí yachí̱ ji̱n tsuat eṉketusha iyarum?
42006042	Ame jí̱mi̱i̱n numi tuke eṉketai̱sha ¿itiurtsuk ame yatsumi ji̱ya̱ tsuátan jurustájme tame? ¡Ántraitrume! Emka ame jí̱mi̱i̱n numi eṉketna nu jusata. Nuiṉkia paant wainkiattame yatsumi ji̱n tsuat eṉketna nu jurustin.
42006043	Péṉker numi yajauchin nereatsui tura yajauch numi péṉkeran nereatsui.
42006044	Numisha ni nere̱ja̱i̱ nékanui. Tsachikniumia̱sha kushiṉkiap júukchamniaiti. Tura naranmaya̱ shuinia júukchamniaiti.
42006045	Núnisaṉ péṉker shuar ni enentái̱ péṉker asamtai péṉkeran chichaawai tura yajauch shuar, enentái̱ yajauch asamtai yajauchin chichaawai. Páantchakait. Enentáin pimiutkamu ana nuya̱ṉ ni wene̱ja̱i̱ chichaawai.
42006046	Wi tájana nu túrachiatrumsha ¿urukamtai Winia, Uuntá, túrutrum?
42006047	Shuar Winia chichamprun ántuinia nu je̱a̱ je̱a̱mmaja̱i̱ métekete. Winia anturtuk umíana nu ju̱ja̱i̱ métekete.
42006048	Shuar je̱a̱n je̱a̱muk emka init taur kayanam ukurmai. Tura yumi ti yutuk, entsa nujaṉkrua tukummaitiat kayanam ukuamu asa pukukachmai.
42006049	Antsu Winia anturtukiat umíatsna nuka ju̱ja̱i̱ métekete. Shuar je̱a̱n je̱a̱muk náikminiam je̱a̱mmai. Tura entsa nujaṉkrua tukumpram nu je̱a̱ka pukukamai. Tura mash sáantramai.» Tu unuiniamiayi Jesus.
42007001	Jesus aentsun unuiniasua amik Kapernáumnum jeamiayi.
42007002	Nui̱ Rúmanmaya̱ suntara uuntri̱ pujumiayi. Nu uuntri̱ takarniúri̱ ti aneamuri̱ jakamnia jáamiayi.
42007003	Tura Jesusan pachis áujmatainian antuk, ame shuarum Jesusan itiartiti tura winia takarniúrun tsuárturti tusa Israer shuara úuntri̱n akupkámiayi.
42007004	Nisha Jesusan weriar umirtukat tusa ti seainiak «Ju̱ uunt nekas yáiṉtin péṉkeraiti.
42007005	Nisha yajaya̱ apachitiat iin shiir enentáimturmaji. Tura iruntai̱ je̱a̱n je̱a̱mtinniasha niṉki chicharkaiti tura yaya̱wai» tiármiayi.
42007006	Nuyá̱ Jesus niji̱a̱i̱ wémiayi. Tura ni je̱e̱n jeastatuk jatemsamtai kapitiáncha ni amikri̱n akatar ju̱ titiarum tusa Jesusan akuptúkarmiayi. Nisha Jesusan chicharuk «Uuntá, ántram waya̱taj tu enentáimsaip. Ame ti naṉkamantu asam winia je̱a̱rui̱ waya̱chminiaitme.
42007007	Tuma asakmin imia wiki Amiin jeatniun arantúkjame. Áyatik “péṉker ajasti” tákumin winia takarniúrsha péṉker ajatrústatui.
42007008	Wi nékajai. Winia úuntur winia akuptuiniawai. Tura wisha suntaran akupénajai. Nunasha wi “wetá” takui̱ wéawai. Tura chikichnasha “winitiá” tutai winiawai. Tura winia takartintrun “ju̱ túrata tutai umíawai”» tímiayi.
42007009	Jesus nuna antuk ti enentáimias ni nemarainian chicharainiak «Nekas tájarme Israer shuar Yusan tímiatrus enentáimtinian wáinchaitjiai» tímiayi.
42007010	Tura uunta akatrámuri̱ je̱á̱ waketkiar, takarniúri̱ péṉker ajasún wáinkiarmiayi.
42007011	Nuyá̱ ukunam chíkich pepru Nain tutainiam ni unuiniamuri̱ji̱a̱i̱ tura chíkich untsurí aentsja̱i̱ Jesus wémiayi.
42007012	Tura péprunam nuntumas jakaan iwiarsatai tusar juínian wainkiamiayi. Jakáa nukurí̱ wáje̱yayi tura uchirí̱ jakamia núchikiyayi. Tura ti untsurí nú peprunmaya̱ nin nemarsarmiayi.
42007013	Jesus nu waje̱n wainiak tura waitnentar «útip» tímiayi.
42007014	Nuiṉkia jakaa eṉkerman Jesus tarunt antiṉmiayi. Nuna juíniasha wajasármiayi. Nuiṉkia Jesus jakaan chicharuk «Umpá nantaktia, tájame» tímiayi.
42007015	Tutai nisha nantaki̱ pujus chichaamiayi. Tura Jesus ni nukurí̱n «Uchiram Ju̱jú̱» tímiayi.
42007016	Tura matsamiarmia nu, nuna wáinkiar ashamkarmiayi. Tura Yusa náari̱n shiir awajsarmiayi. Tura chichainiak «Yúsnan etserniuchukait Nisha. Ataksha Yúsnan etserin uunt ana nu tarutramji» tiármiayi. Tura «Israer shuarti Niniu ájinia nuna yaintmaktai tusa Yus tarutramji» tiármiayi.
42007017	Tura ashí Jutanmaya̱sha tura ni írutkamu nuṉka armia nuya̱sha Jesus túramia nuna nekaawarmiayi.
42007018	Juaṉ ni unuiniamuri̱ ujakam Jesus túramun nekaamiayi. Nekáa ni unuiniamuri̱n jímiaran untsuk chicharuk
42007019	«Atumsha Jesusai̱ werum aniastarum. ¿Amesha nekas Kristu Yus akupkámu tátinia núkaitiam. Antsu chikichak nákastatajⁱ? titiarum» tusa Jesusai̱ akupkarmiayi.
42007020	Tutai nisha Jesusan werí jeariar chicharainiak «Iincha imiakratin Juaṉ akatar akuptámkaji. ¿Amesha nekas tátinia núkaitiam. Chikichak nákastatajⁱ? Nu nekaatai tusar wakeraji» tiármiayi.
42007021	Wats, ni jeawarmia nui̱ Jesus untsurí jaan tsuártasa pujurmiayi. Iwianchrukuncha iwianchri̱n ji̱i̱rki̱ akuptúktaj tusa pujurmiayi. Tura kusurúncha íimtikmiayi.
42007022	Tuma asa Jesus akatrámun chicharuk «Waketkirum átum antukurmena tura wáinkiarumna nusha ashí ujaktarum. Kusurúsha wáinmainiawai, shutuap ainia nusha péṉker wekainiawai, tunamárusha tsuámainiawai, empekusha ántuiniawai, jakaasha atak iwiaaku ajainiawai tura kuítrinchanumsha uwempratin chicham ujakmaiti. Juaṉ nu ujaktarum.
42007023	Yawe̱tsuk Winia tuke shiir enentáimturna nú shuar shiir átatui» tímiayi Jesus.
42007024	Waketkiarmatai Jesus Juáṉkan pachis áujmatainian antuk shuar matsamármia nuna chicharuk «Shuar atsamunmasha ¿warí werimiarum. Pintiu nase umpuam atúu we ju̱ní̱ we ajana nu iistai tusarmek wémarum?
42007025	Kame ¿warí werimiarum. Shuar péṉker iwiarmampra iistai tusarmek wémarum? Warí, péṉker iwiarmampraka úunt akupniu je̱e̱n pujuiniatsuk.
42007026	Nuiṉkia ¿warí werimiarum. Yúsnan etserniuk werimiarum? Maa, nú naṉkaamas wainkiarme.
42007027	Yaunchu Yus Chichamnum ju̱ áarmaiti “Winia akatrámurun amiini̱ emka akupeajai ame jintimín iwiarat tusan.”
42007028	Nekasan tájarme, Yúsnan etserin Imiakratin Juaṉja̱i̱ naṉkaamas uunt atsuwiti. Túmaitiat Yus akupeamunam páchinia nu shuarka nekas imianchaitiat, Juaṉja̱i̱ naṉkaamas átatui» tímiayi.
42007029	Peṉké shuarsha kuítian juusha Juaṉ imiaimiuja̱i̱ imianiarmia nu, Jesus timian antukar Yusa náari̱n shiir awajsarmiayi.
42007030	Túrasha Pariséusha Israer shuara jintinniuri̱sha Yus yáiṉtaj támaitiat Juaṉ imiaamuja̱i̱ imiancha ásar nakitrarmiayi.
42007031	Nuiṉkia Jesus chichaak «Yamaiya̱ aentstiram wariji̱a̱i̱ṉ métektakuitrum nuna ¿itiurak tíntjiarum?
42007032	Uchiji̱a̱i̱ métek árume. Ni ai̱ji̱a̱i̱ iruntrar nakurústaj tukamá chichainiak “Námpera áinis nakurústaitsar peem umpuarji túrasha jantsemáchurme. Nuyá̱ iwiarsatniua áinis nakurústaitsar íwiareakur kantamtai̱ kantamáji túrasha átum útcharme.” Tu tuíniawai.
42007033	Atumsha núnisaitrume. Kame Imiakratin Juaṉ núkap yurumtsuk úmutsuk wekaimiayi. Túmakui̱ átumka “iwianchrukuiti” tímiarme.
42007034	Nuyá̱ Wisha Aents Ajasan támajai. Tura yurumá úmakuisha “ti yurumin tura ti nampenaiti, kame ashí yajauch shuaran tura kuítian juu amikrinti” túrutrume.
42007035	Wats nekas neka ainia nu Yusa nekatairi̱n iniakmainiawai.» Tú timiayi.
42007036	Winí̱ yurumáitia tusa Pariséu Jesusan ipiaamiayi. Tutai Jesus ni je̱e̱n werí ekentsa yurumtainiam pujusmiayi.
42007037	Nuiṉkia nu péprunmaya̱ yajauch nuwa̱ Jesus Pariséu je̱e̱n yurumáttsa weyi táman antuk, kayá mutinium kuṉkuin áimkiamun takukí̱ jearmiayi.
42007038	Tura utki̱ Jesusa nawe̱n pujuras nea̱jki̱ji̱a̱i̱ nijiarmiayi. Tura intiashí̱ji̱a̱i̱ japirmiayi. Nuyá̱ nawe̱n mukuná kuṉkuinian ni nawe̱n ukatramiayi.
42007039	Pariséu Jesusan ipiaamia nu núna wainiak ní enentáimias «Ju̱ nekas Yúsnan etserniuitkiuṉka ju̱ yajauch nuwa̱ ántiana nuna nekaawainti. Warí, nisha netse nuwa̱chukait» tu enentáimsamiayi.
42007040	Nuiṉkia Jesus Pariséun chicharuk «Semuṉká, ámin titiaj tusan wakerajai» tutai Pariséu chichaak «Turuttia, Uuntá» tímiayi.
42007041	Tutai Jesus chichaak «Kuítian ikiamniun jimiará aishmaṉ tumashmakarmiayi. Chíkich kiniantu tura chíkichkia aya seṉkuintiak tumashmakmiayi.
42007042	Akiktin tsawant jeamtai mái̱ metek takakcha ármiayi. Tuma asamtai kuítian ikiamin ni tumashri̱n mái̱ metek asakátrarmiayi. Wats, turuttia ¿tú aishmaṉka ikiamniun nekas aneamia?»
42007043	Tutai Semuṉ chichaak «Enta, núkap tumashri̱n tsaṉkuramia nu»
42007044	tutai Jesus aya̱k «Nekas tame» tímiayi. Nuiṉkia nu nuwa̱n iis Semuṉkan chicharuk «Ju̱ nuwa̱ wáintsumek. Ame je̱e̱miin waya̱mtai winia nawer nijiartin entsa suruschamame antsu jú̱ nuwa̱ka nawerun nea̱jki̱ji̱a̱i̱ nijiarturai tura intiashí̱ji̱a̱i̱ japirturai.
42007045	Mukutam áujtuschamame antsu niṉkia waya̱j nuiṉ ayamtsuk nawerui̱ mukutui.
42007046	Winia muukarui̱sha asuiti ikiurtuschamame antsu niṉkia nawerui̱ kuṉkuin asuitin ukatrurai.
42007047	Nu tuma asamtai tájame nisha Winia ti anentu asamtai ni yajauchin untsurí ana nu tsaṉkuramuiti. Tura yajauchir ishichik awai tau tsaṉkuramu ana nuka ishichik aneṉkratniuiti» tímiayi Jesus.
42007048	Nuiṉkia nuwa̱n chicharuk «Ame yajauchiram tsaṉkuramuitme.»
42007049	Tura chíkich ipiaamu Jesusja̱i̱ ekentsa yurumtainiam pujuarmia nu «¿Ju̱sha ya asaṉ tunaancha tsaṉkurea?» nuamtak tunainiarmiayi.
42007050	Tura Jesus nuwa̱n chicharuk «Uwemtikkiartiniaiti tu enentáimturu asam uwempraitme. Shiir wetá» tímiayi.
42008001	Nuyá̱ untsurí péprunam Jesus wekaráktak Yus akupeana nuna shiir chichaman etserkiní̱ wekaimiayi. Tura ni unuiniamuri̱ tuse armia nu nemarsarmiayi.
42008002	Yaunchu untsurí nuwa̱ jaa armia nuna tura iwianchruku armia nunasha Jesus tsuararmiayi. Nu nuwa̱sha Nin nemarsarmiayi. Nusha ju̱ ármiayi, Maktaranmaya̱ Marí, siati íwianch ji̱i̱rkimiuya̱nia nusha
42008003	tura úunt akupin Irutisa takarniúri̱ Chusa nuwé̱ Juancha tura Susancha tura chíkich untsurí ni takakmari̱n súsar Jesusan yaiṉkiarmiayi.
42008004	Untsurí péprunmaya̱ Jesusan iistai tusar jíinkiarmiayi. Tura untsurí káunkarmatai ju̱ métektaku chichaman Jesus unuiniamiayi.
42008005	«Atsaamin atsaamprataj tusa jiinkimiayi. Atsaamki̱ wesa jiṉkiái jintiá iniaararmiayi. Túrunamtai wénak najakarmiayi. Nuyá̱ chiṉki tariar yúawarmiayi.
42008006	Chíkich jiṉkiái kaya írunmanum iniaararmiayi. Nu jiṉkiái tsapainiar etsa̱ sukuam wárik kararmiayi.
42008007	Chíkich jiṉkiái jaṉkiniam iniaararmiayi. Tura jaṉkisha jiṉkiaisha mái̱ metek tsapainiar jaṉki kaṉkar ajakramiayi.
42008008	Tura chíkich jiṉkiaisha péṉker nuṉkanam iniaararmiayi. Tura tsapainiar péṉker nerekar chíkichkia siancha nerekarmiayi.» Tuasua amik kakantar chichaak «Kuíshim ákuiṉkia antuktarum» Jesus tímiayi.
42008009	Nuyá̱ ni unuiniamuri̱ Jesusan aníak «Ju̱ métektaku chicham támena nu ¿warintkume̱a tame?» tiármiayi.
42008010	Tutai Jesus chichaak «Yus ni akuptáiri̱n átum nekaachma nuna nekamtikramprume. Tura chikichnaka wainiainiayat kusurua núnin ártí tusan tura ántuiniayat nekaacharat tusan aya métektaku chichamja̱i̱ jintintiátjai» tímiayi.
42008011	«Wats ju̱ nekaatarum. Jiṉkiaisha Yusa Chichame̱n nakumui.
42008012	Jintiá iniaaru tana nuka shuar aya ántana nuna nakumui. Yusan nekas enentáimtus uwempracharti tusa íwianch wárik taa nu chichaman ni enentái̱ya̱n júawai.
42008013	Kayanam iniaaru tana nuka shuar antuk waras umíana nuna nakumui. Tura nú shuar kaṉkape̱ atsá asamtai ishichik tsawantini̱ṉ umikiar itiurchatan wáinkiar wárik kanainiawai.
42008014	Jaṉkiniam iniaaru tana nuka tuke enentáiji̱a̱i̱ umíatsna nuna nakumui. Nu shuarsha ántuiniawai túrasha ni wakeramuri̱ji̱a̱i̱ wekainiawai. Ju̱ nuṉkanmaṉ ana nuna tí pachiniakui tura kuítian ti wakeruiniakui, warastinniak enentáimtuiniakui Yus Chicham ni enentái̱n takaatsui. Nuja̱i̱ kaṉkarma ásar nerektinian tujintiainiawai.
42008015	Tura jiṉkiái péṉker nuṉkanam iniaaru tana nuka shuar antuk umiinia nuna nakumui. Nisha antukarmia nuna péṉker enentáimtusar yawe̱tsuk umirkar tí peṉker nerenawai.
42008016	¿Shiripkin ekeemak nukuktinkiait? Peaknum wáaptak ikiuschatniuiti. Antsu je̱a̱ wainia nu paant wáinkiarat tusa yakí̱ ekentsatniuiti.
42008017	Núnisaṉ ashí nekaachma ana nu paant átatui. Tura u̱kma ana nu nekanattawai. Tura iwiainiakma átatui.
42008018	Tuma asamtai anearum péṉker antuktarum. Shuar takakna nu patatsamnia átatui. Túrasha takaktsuna nu, takakjai tu enentáimtumana nuka jurunkíttiawai» tímiayi.
42008019	Jesus pujamunam nukurí̱sha tura yachi̱sha tariarmiayi.
42008020	Tura Jesusan chicharainiak «Ame nukusha yatsumsha a̱a̱ wajasar untsurmainiawai» tiármiayi.
42008021	Tutai Jesus chichaak «Ee, nukuruiti, yatsuruiti tura Yus tana nuna antuk umíana nusha winia nukuruiti, winia yatsuruiti» tímiayi.
42008022	Chíkich tsawantai̱ Jesus ni unuiniamuri̱ji̱a̱i̱ kanunam eṉkemprar «Antumiaṉ amaini̱ wetái» tímiayi.
42008023	Entsanam wésar Jesus kanarmiayi. Tura aya aneachma nase ti kakaram násentkui tampá tukumar kanun init awayá̱statuk awajmiayi.
42008024	Túram nuiṉkia Jesusan ishintiainiak «Uuntá, iisha entsá waya̱a̱ji» tiármiayi. Nuiṉkia Jesus nantaki̱ nasencha entsancha chicharkamiayi. Nú chichamaik nasesha meṉkakamiayi tura entsasha miaaku ajasmiayi.
42008025	Nuyá̱ ni unuiniamuri̱n chicharuk «¿Urukamtai Winia enentáimtursachuram?» tímiayi. Tura nisha ashamainiak ti enentáimprar «¿Ausha warí áishmaṉkait? Nasesha entsasha Ni chicharkam umirainiatsuk» tiármiayi.
42008026	Kariréa amaini̱ Jataranam jeawarmiayi.
42008027	Kanunmaya̱ Jesus jiinkimtai nu péprunmaya̱ áishmaṉ Nin tarunmiayi. Nú aishmaṉsha yaunchu iwianchrukuyayi. Misú wekas je̱á̱ pujutsuk aents iwiarsamunam pujuyayi.
42008028	-
42008029	Iwianchkia nú aishmaṉkan ti kakaram nupet wémiayi. Tura emetatai tusar uwejé̱ncha nawe̱ncha jiruja̱i̱ jiṉkiá wéarmiayi. Túrasha tujintkiarmiayi. Nisha jiruncha tsurí wémiayi. Tura íwianch aents atsamunam útsuk awemamiayi. Nú aishmaṉ Jesusan wainiak tikishmátar kakantar chicharuk «¿Urukamtai wini̱i̱sha tarutnium, Uunt Naṉkamantu Yusa Uchirí̱ Jesusa? Winia wáitkiarsaip tusan seajme» tímiayi. Íwianch niin pujurun Jesus ji̱i̱ki̱ akupeam tú timiayi.
42008030	Jesus nú aishmaṉkan aníak «¿yáitiam?» Tutai ni chichaak «Wikia Untsuríntjiai» tímiayi. Untsurí íwianch niin pujurma asa nuna tímiayi.
42008031	«Iin uunt wá̱a̱nam ii jiinkimiaj nuiṉ akuptúkam amutkaip» íwianch Jesusan seawarmiayi.
42008032	Nui̱ ishichik arantach nainnium untsurí kuchi shushuṉmak yujarmiayi. Tura íwianch chichainiak «Antsu kuchiniam waya̱tin tsaṉkatrukta» tiármiayi. Tutai Jesuska «Ayu, wetarum» tímiayi.
42008033	Nuna takui̱ íwianch áishmaṉnumia̱ jíinkiar kuchiniam waya̱warmiayi. Túram kuchisha nánatanam akaikí̱ iniaawar entsanam utsanawar jakekarmiayi.
42008034	Kuchin wainniusha túrunan wáinkiar ashamkar péprunmasha tura arantcha etserkatai tusar tseke wéarmiayi.
42008035	Etserkarmatai iyutai tusar untsurí shuar wéarmiayi. Tura Jesus pujamunam jeawar íwianch jíintiukiarmia nú aishmaṉkan péṉker ajas pushí entsar Jesusa nawe̱n pujan wáinkiarmiayi. Tura ashamkarmiayi.
42008036	Iwianchruku áishmaṉ tsuarman wáinkiarmia nu yama taan ujakármiayi.
42008037	Tura ti ashamainiak Jataranam aents ashí Jesusan «Wetá» tiármiayi. Tutai Jesus kanunam eṉkemár wémiayi.
42008038	Íwianch jíintiukiarmia nú aishmaṉ Jesusan wisha ame wéamunam winitiaj tusa seamiayi. Tutai Jesus nuna suritiak
42008039	«Antsu ame je̱e̱miin weme Yus ámin túrutma nu ashí etserkata» tímiayi. Tutai áishmaṉ we Jesus niin túramia nuna ashí nu péprunam etserkamiayi.
42008040	Tura Jesus katiṉkí̱ Kariréanam tatí tusar nákas pujuarmiayi. Tuma ásar Ni waketki̱ katiṉkí̱ támatai nu aentssha warasar áujsarmiayi.
42008041	Tumai̱ Israer shuara iruntai̱ je̱á̱ uuntri̱ Jairu náartin támiayi. Ni taa Jesusa nawe̱n tikishmátar «Winia jearui̱ waitneasam winitritia» tímiayi.
42008042	Ni nawantri̱ chikichik amia nu tuse uwí takaku jakatajtsa pujakui nuna tímiayi. Jesus «ayu» tinia wéakui ti untsurí aents nemariarmiayi. Tura untsurí shuar kae̱ ajas weena ásar chanuawarmiayi.
42008043	Nui̱ nuwa̱ páchitkia wémiayi. Nisha tuse uwí numpa ajapeak wáitias pujuyayi. Tsuákratniua nui̱sha ni kuítri̱n ashí ajapaitiat tsuámarchauyayi.
42008044	Jesusa úkuri̱i̱ni̱ winiá weantuk ni pushirí̱ náṉkatramuri̱n antiṉmiayi. Nuna tura nú chichamaik numpa ájapeamuncha péṉker ajasmiayi.
42008045	Nuiṉkia Jesus chichaak «¿Ya Winia antintkia?» tímiayi. Tura «peṉkesha antiṉchajme» tuíniakui Pítiur ni tsaníakmari̱ji̱a̱i̱ Jesusan chicharuk «Uuntá, ti untsurí antinmasha tura ti untsurí chanunmainiasha ¿itiura “ya Winia antintkia” tame?» tiármiayi.
42008046	Tútaisha Jesus chichaak «Nekas Winia antintkiayi. Winia kakarmarja̱i̱ tsuárajna nuna nékajai» tímiayi.
42008047	Nuyá̱ nu nuwa̱sha nekarayapi tusa kuraṉki̱ taa Jesusa nawe̱n tikishmátramiayi. Tura ashí aents ántuiniamunam urukaku antiṉkia tura itiura wárik péṉker ajasmia nuna ujakmiayi.
42008048	Nui̱ṉkia Jesus nuwa̱n chicharuk «Nawantru, shiir wetá. Winia nekas enentáimtursa asam péṉker ajasume.»
42008049	Jesus tuke chichas pujái̱ uunt Jairu je̱e̱nia̱ taa Jáirun chicharuk «Ame nawantrum jakayi. Unuikiartin tuke itit awajipia» tímiayi.
42008050	Tura Jesus nuna antuk chichaak «Ashamkaip. Áyatik Winia nekas enentáimtursata. Túrakmin nawantrum péṉker ajastatui» tímiayi.
42008051	Je̱á̱ jeawar Jesussha Niji̱a̱i̱ untsurí waya̱tniun surimkiamiayi. Antsu aya Pítrun, Jakupun, Juáṉnasha tura nuwa̱chi aparí̱n nukurí̱ncha waya̱tniun tsaṉkatkamiayi.
42008052	Ashí útainiak atakka wáinkiashtatjapi tu útiarmiayi. Túmainiakui Jesus peṉké jakaan nékayat chichaak «Útirpa. Nuwa̱chikia jákachai antsu kanarai» tímiayi.
42008053	Jakaancha urukaku taa tusar wishikrarmiayi.
42008054	Nuyá̱ Jesus nuwa̱chi uwejé̱n achik kákantar chicharuk «Nawantru nantaktia» tímiayi.
42008055	Túram nisha jakayat atak iwiaaku ajasmiayi. Tura nú chichamaik nantakmiayi. Túrunamtai Jesus «ayuratarum» tímiayi.
42008056	Nuwa̱chi aparí̱ nukurí̱sha ti enentáimprarmiayi. Tura Jesus «Ju̱ túramu peṉké etserkairap» tímiayi.
42009001	Ni tuse unuiniamuri̱n ikiaanak ni chichame̱ja̱i̱ iwianchrukun enentái̱ya̱n iwianchin ji̱i̱rki̱ akupkatniun tura suṉkurja̱i̱ jaa tsuártinniasha ni kakarmari̱n súsarmiayi.
42009002	«Yus akupin ajastin ujaktarum tura jaa tsuartarum» tinia Jesus akupkarmiayi.
42009003	Nuyá̱ chichaak «Wéakrum áyatik wetarum. Ushukrustincha, u̱yuncha, yurumkasha, kuitcha peṉké jukiirap. Aya chikichík pushí jukitiarum.
42009004	Náṉkamas je̱a̱nam jearum waya̱rmeka nuiṉ pujustarum. Nuiṉ pujusrumek chíkich péprunam wéakrum jíinkitiarum.
42009005	Tura atumín awa̱intiámatniun nakitiana nú péprunmaya̱ jiinkirum nawemíya̱ nuṉka akakekrum ikiuktiarum. Awa̱intiámachma paant ati tusarum nu túratarum» tímiayi.
42009006	Nuyá̱ jíinkiar ashí péprunam uwempratin chichaman ujakiar wéarmiayi tura ashí péprunam jáiniancha tsuákiar wéarmiayi.
42009007	-
42009008	Uunt akupin Irutis Jesus túramun antukmiayi. Nu túramun chíkich shuarka «Juaṉ jakamunmaya̱ nantaki̱ túrawai» tu wéarmiayi. Chíkichkia «yaunchu Yúsnan etserin Irías wantiniak túrawai» tu wéarmiayi. Chíkichkia «chíkich yaunchu etserin nantaki̱ túrawai» tiármiayi. Tuma asamtai Irutis peṉké nekaachmiayi.
42009009	Tura chichaak «Wiki, Juaṉka muuke̱ tsupirkatarum, tíchamkaj. Tuma ai̱sha, ¿ju̱ shuar, ni túramuri̱ ashí shuar chichainia nusha yátsukait?» Tu enentáimiuk «íistaj» tímiayi.
42009010	Atak Jesusa akatrámuri̱ waketki̱ taar ni túramuri̱n Jesusan ujakármiayi. Nui̱ṉkia aents atsamunam Petsaitianam tíjiu̱ch weak nui̱ júkiarmiayi.
42009011	Tura peṉké shuar nuna nekaawar nemariarmiayi. Túram Jesus nin shiir áujsamiayi. Tura Yusa akuptáiri̱ pachis unuiniamiayi. Tura jaa armia nuna tsuararmiayi.
42009012	Tura kí̱akui̱ tuse unuiniamu Jesusan weriar chicharainiak «Uuntá, shuar akupkachminiashit. Tíjiu̱ch péprunmasha, shuarnumkesha wéar ni yurumátniuri̱n sumarmakarti tura kanartintri̱n wáinkiarti. Ju̱i̱ pujajnia ju̱i̱ṉkia peṉké atsawai» tiármiayi.
42009013	Tutai Jesus chicharainiak «Atumsha ayuratarum.» Tutai chichainiak «Iisha aya seṉku paṉ tura namaksha jímiarchik takakji. Warí ju̱ shuar ayuratin aya sumakrisha ejemniaitji» tiármiayi.
42009014	Áishmaṉsha ti untsurí seṉku mir jeá ámiayi. Tura Jesus ni unuiniamuri̱n chicharainak «Seṉkuintia seṉkuintia kanaarum aṉkant aṉkant pujustarum titiarum» tímiayi.
42009015	Túrawarmatai ashí pujusármiayi.
42009016	Nuyá̱ seṉku páṉkan tura jimiará namaknasha Jesus achik yakiini̱ íimias Yusan yumiṉsamiayi. Nuyá̱ ajamsarat tusa ni unuiniamuri̱n súsarmiayi.
42009017	Ashí yurumáwar ejemararmiayi. Tura ampirman tuse chaṉkinnium áimkiarmiayi.
42009018	Jesus ni unuiniamuri̱ji̱a̱i̱ aentsnumia̱ kanakí̱ pujuarmiayi. Jesus Yusan áujsua umik ni unuiniamuri̱n chicharuk «¿Winiasha yaiti turutainiawa?» tímiayi.
42009019	Nisha chichaak «Chíkich Imiakratin Juáṉkaiti turamainiawai. Chikicha Iríasaiti tura chíkichkia yaunchu Yúsnan etserin nantakniua núiti turamainiawai» tiármiayi.
42009020	Tutai «Atumsha ¿yaiti túrutrum?» takui̱ Pítiur chichaak «Ámeka Yusa Anaikiamuri̱, Kristu tutaiya núitme» tímiayi.
42009021	Tutai Jesus «Peṉké etserkairap» tímiayi.
42009022	Nuyá̱ Jesus chichaak «Wi Aents Ajasuitjiana ju̱ tí waitsatniuitjiai. Wí shuara uuntri̱ tura Yúsnan pujurniu úuntri̱sha nuyá̱ ni jintinniuri̱sha nakitrurar mantuarwartatui. Túrasha iwiartusarmatai menaintiú tsawant jeamtai nantaktiatjai» tímiayi.
42009023	Nuyá̱ ashí aentsun chicharuk «Shuar Winia nekas nemartustajtsa wakerakka ni wakeramuri̱ṉkia iniaisati. Tuke tsawant ni krusri̱ yanakí̱ nemartusti.
42009024	Kame shuar ju̱ nuṉkanam aya péṉker pujustaj tákuṉka nu shuar uwemtsuk jakattawai. Antsu Winia anentu asa péṉker pujustinniak enentáimtsuna nú shuarka nekas iwiaakman wainkiattawai.
42009025	Iimiata, shuar ashí ju̱ nuṉkanam ana nuna súmakui tura jinium wétin ákuisha ¿itiurak péṉker pujusat?
42009026	Wi Aents Ajasuitjiana ju̱ Winiasha tura winia chichampruncha shuar natsantraitkiuiṉkia winia wincharuja̱i̱ winia Aparu winchari̱ji̱a̱i̱ tura nayaimpinmaya̱ péṉker suntara winchari̱ji̱a̱i̱ atak táakun shuar natsantrurmia nuna Wi natsantrattajai.
42009027	Tura shuar Yusa akuptáiri̱n wáintsuk jákachartatna nu ju̱i̱ pujuiniawai. Nuna nekas tájarme» tímiayi.
42009028	Nuna tuasua amik nuyá̱ chíkich semanatin Yusan áujsataj tusa Jesus nainnium wakamiayi. Pítiur, Jakupu, Juaṉja̱i̱ nemariarmiayi.
42009029	Jesus auju pujus nusháa iira ajattsarmiayi. Ni pushirí̱sha ti puju jíitsumir ajasmiayi.
42009030	Nui̱ṉkia jimiará aishmaṉ Niji̱a̱i̱ chicháa wajarmiayi. Nuka Muisais Iríasja̱i̱ ármiayi.
42009031	Niincha wincha jíitsumir téntakarmiayi. Tura Jesus wáitias Jerusaréṉnum jákatniuri̱n amia nuna áujmatiarmiayi.
42009032	Pítiur ni tsaníakmari̱ji̱a̱i̱ kari̱ ti pujainiai̱ṉ iwiáa pujuarmiayi. Tuma ásar Jesusan tura jimiará aishmaṉja̱i̱ jíitsumir ajas wajainian wáinkiarmiayi.
42009033	Tura nú aishmaṉ Jesusan ikiukí̱ weenai̱ Pítiur Jesusan chicharuk «Uuntá, iisha ti shiir pujatsjik. Menaintiú áakmaktai, Áminiusha, Muisaisnasha, Iríasnasha áakmaktai» tímiayi. Tura Pítrusha enentáimtsuk nuna tímiayi.
42009034	Nuna chicháa pujái̱ yuraṉkim tarí kaput amúawarmiayi. Tura yuraṉkim amuam ti ashamkarmiayi.
42009035	Nuiṉkia yuraṉminmaya̱ chichaamun antukarmiayi «Ju̱ka winia aneamu Uchiruiti. Ni anturkatarum.»
42009036	Chichaamun antasua amikiar Jesus niṉki wajan wáinkiarmiayi. Nuiṉkia tákamtak pujuarmiayi. Tura wáinkiarmia nuna peṉké etserkacharmiayi.
42009037	Kashin tsawantai̱ náinniumia̱ táarmatai ti untsurí shuar Jesus iṉkiuṉtai tusar wéarmiayi.
42009038	Nu shuarnumia̱ chikichik áishmaṉ Jesusan untsuk chicharuk «Uuntá, waitneasam uchir íirtusta. Kame uchirsha jú̱chikiti.
42009039	Íwianch aya aneachma eṉkemturam náṉkamas untsumui. Tura chichichiptu ajas wenunmasha saun kaput apaawai. Íwianch nin tuke yajauch awajás aṉkant awajsatniun nakitiawai.
42009040	Túmakui̱ ame unuiniamurmin iwianchin jí̱i̱rtukit tusan seamjai. Túrasha tujintkiarmai.»
42009041	Tutai Jesus chichaak «Yus enentáimtichutirmin, tutupnik wekaichatirmin ¿urutmá tsawanttsuk atumji̱a̱i̱ pujustaj. Urutmá katsuntratjatsuk? Uchiram ju̱i̱ itiata» tímiayi.
42009042	Tura uchi winian íwianch nuṉká aju̱a̱nt chichichiptu aepsamiayi. Tura Jesus iwianchin kakantar chicharkamiayi. Tura uchin péṉker awajás ni aparí̱n awaṉtuki̱ susamiayi.
42009043	Tura ashí pujuarmia nu ti enentáimprar «Yuska imiá uuntchakait» tiármiayi. Jesus túramun ti enentáimtu pujuiniai̱ Jesus ni unuiniamuri̱n chicharainiak
42009044	«Wi tájarmena ju̱ péṉker antuktarum. Winia Aents Ajasu tutain surutkartatui» tímiayi.
42009045	Tura Ni timia nuna unuiniamuri̱ nekaacharmiayi. Nekaawara̱i̱ṉ tusa paantcha awajsámuyayi. Tura wariṉkit tusa anintrústinniasha arantúkarmiayi.
42009046	Nuyá̱ ni unuiniamuri̱, yaki imiá naṉkamaku ati tusa nuamtak mái̱ tunai ajarmiayi.
42009047	Tura ni enentáimsamuri̱n Jesus nekaamiayi. Tuma asa uchin achik ni pujamunam itiamiayi.
42009048	Itiá chichaak «Winia anentuk ju̱ uchin shiir awajeana nuka Winiasha shiir awajtawai. Tura Winia shiir awajtana nuka Winia akuptana nunasha shiir awajeawai. Kame átum naṉkamantuchu tárumna nu ti nekas naṉkamantuiti» tímiayi.
42009049	Nuyá̱ Juaṉ chicharuk «Uuntá, shuar ame náarmin pachis iwianchin ji̱i̱ki̱ akupea nu wainkiamji. Tura iin páchitkiachu asamtai nuka suritkiamji.»
42009050	Tutai Jesus chichaak «Antsu suritkiairap. Shuar iin nakitramachkuṉka iin páchitkiawai» tímiayi.
42009051	Jesus nayaimpiniam waketkitniuri̱ jeatémamtai enentáimmia ímiatrusaṉ Jerusaréṉnum we wémiayi.
42009052	Wesa kanartinian wáinkiarat tusa akatar émtikiarmiayi. Tura nisha Samarianam jeawarmiayi.
42009053	Tura Samarianmaya̱ aentska Jerusaréṉnum wénan nekaawaru ásar itiaatniun nakitrarmiayi.
42009054	Jesusa unuiniamuri̱ Jakupusha Juaṉsha nuna nekaawar Jesusan chicharainiak «¿Uuntá, Irías yaunchu túramia núnisrik iisha túrat tusam wakeramek. Nayaimpinmaya̱ ji tara Samarianmaya̱ aentsun amukarti, títiatjik?» tiármiayi.
42009055	Tutai Jesus nin iisar kakantar chicharuk «Atumsha atumí enentái̱ urukukit nuka nekamatsrume.
42009056	Wi Aents Ajasu aentsun emesrattsan táchaitjiai. Antsu uwemtikratajtsan táwitjiai» tímiayi. Nuyá̱ chíkich péprunam wéarmiayi.
42009057	Jintiá weenai̱ chíkich áishmaṉ Jesusan chicharuk «Uuntá, tui̱ wétatam nui̱sha nemarsatjame» tímiayi.
42009058	Tutai Jesus chichaak «Ku̱janchmasha ni wá̱a̱ri̱n takaktsuk. Chiṉkisha pasuṉke̱n takaktsuk. Tura Wi Yusa Uchirí̱ntiatan tepesan ayampratniur atsawai» tímiayi.
42009059	Chíkich áishmaṉkan Jesus nemartusta tutai chichaak «Antsu, Uuntá, winia apar jakamtai iwiarsa ikiuakun nemarsatjame. Nu tsaṉkatrukta» tímiayi.
42009060	Tutai Jesus chichaak «Jakaa ainia nu ni shuari̱n iwiarsatniunka enentáimtusarti. Tura ámeka weme Yus akupeamu urukukit nu etserkata» tímiayi.
42009061	Nuyá̱ chikicha chicharuk «Uuntá, nemarsataj tusan wakerajme. Túrasha wí shuaran emka áujsan ikiuweartaj tsaṉkatrukta»
42009062	tutai Jesus chichaak «Shuar pukuayat ukunmaani̱ apajá̱s iimna nu, Yus akupeana nui̱ takaschamniaiti» tímiayi.
42010001	Nuyá̱ ukunam chíkich unuiniamuri̱n Jesus sataintia anaikiarmiayi. Tura jímiar jímiaran apatak émkitiarum tusa ashí péprunam ashí nuṉkanam ni wétin amia nui̱ akupkámiayi.
42010002	Akupeak chicharainiak «Nekas tájarme, Yus Chicham étserkum júuktinia núnisaṉ aents Yus shuar awajsatin ti awai. Tura ¿yaki júukat, aya ishichik takainiasha? Tuma asamtai ni takarniúri̱ akupkat tusarum Nérentin seatarum.
42010003	Wetarum. Átumka murikiua núniniaitrume. Úunt ya̱wa̱ yujamua núninnium tsuumai̱ ámanum akupeajrume.
42010004	Yurumkasha, kuitcha, sapatcha jukirap, shuarja̱i̱ jintiá áujmamsatai tusarum wajasairap.
42010005	Je̱a̱ waya̱krum emka ju̱ titiarum “Ju̱ je̱a̱nam pujuinia nuna Yus shiir awajsarti.”
42010006	Nérentin “Ee, nuna wakerajai” tákuiṉkia túrunattawai. Tura “Atsá, wakeratsjai” tákuiṉkia, “nuiṉkia túrunashti” titiarum.
42010007	Je̱á̱ waya̱ttarmena nú je̱a̱nmaṉ pujustarum. Tura ajampramsattarmena nu yuátarum. Warí, takakmana nu akinkiashtinkiait. Chíkich je̱a̱nam nui̱ werum nui̱ werum ajairap.
42010008	Awa̱intiámawartatna nú peprunam jearmeka ajampramsartatna nu yuátarum.
42010009	Jaa ainia nu tsuartarum. Túrarum “Yus ju̱ nuṉkanam akupin ajastin ishichik ajatémsai” nu peprunmaya̱ shuar titiarum.
42010010	Íksarmek itiaarmachartatna nú peprunam jearum jintiá wajasrum ju̱ titiarum
42010011	“Yusna nakitra asakrumin, atumí pépruri̱nia̱ nuṉka ii nawe̱n peema japirar akakekji. Túrasha ju̱ paant nekaatarum, Yus ju̱ nuṉkanam akupkatin ishichik ajatémsai.”
42010012	Yusa nekapsatin tsawantri̱ jeamtai nu peprunmaya̱ shuaran ti asutiáttawai. Yaunchu Sutumanmaya̱ shuaran asutiámia nuja̱i̱ naṉkaamas asutiáttawai. Núnaka paant tájarme» tímiayi.
42010013	«Kurasínnumia̱tirmesha aneartarum. Petsaitia péprunmaya̱tirmesha aneartarum. Atumí pépruri̱i̱n aents tujintiamun ti túraitjiai. Warí, yaunchu Tírunmasha, Setunnumsha nu tujintiamu túramuitkuiṉkia yaunchu ni enentái̱n yapaji̱áwara̱a̱yi. Túrawar kúntuts pujutai̱ pushin entsarar yuṉkunim ajakiara̱a̱yi.
42010014	Tura atumsha aents tujintiamu túramu wáiniatrum yapaji̱achu asakrumin Tírunmaya̱ tura Setunnumia̱ aentsja̱i̱ naṉkaamas asutniáttarme.
42010015	Tura atumsha Kapernáumnumia̱tirmesha “ti naṉkamantu ajasár nayaimpiniam jeattaji” tu enentáimtsurmek. Antsu auka jaka wait ajá matsamtai̱niam jeattarme.
42010016	Atumín anturtamainiakka Winiasha anturtuiniawai. Atumín nakitramainiakka Winiasha nakitruiniawai. Tura nú arant Winia nakitrakka Winia akuptúkua nunasha nakitiawai.» Tú áujas Jesus niin akupkarmiayi.
42010017	Ukunam nu sataintia unuiniamu warasar waketki̱ táarmiayi. Tura chichainiak «Uuntá, ame náarmi̱i̱n íwianch ji̱i̱ki̱ akupeam umirtamkamji» tiármiayi.
42010018	Tutai Jesus chichaak «Ee, Wisha nayaimpinmaya̱ peem peetna núnisaṉ iwianchi uuntri̱ Satanásan akaikí̱ iniaan wainkiamjai.
42010019	Atumniaka winia kakarmarun susamjarme. Napi najarmasha titiṉ najarmasha yajauch awajtámsa̱i̱rum tusan tura ii nemasri̱ kakarmari̱ nupetkatniuncha susamjarme.
42010020	Túrasha íwianch umirtamkui nu enentáimsam warasairap. Antsu atumí naari̱ nayaimpiniam aarma aa asamtai warastarum» tímiayi Jesus.
42010021	Nuiṉkia ni enentái̱n Yusa Wakaní̱ waramtiksam Jesus ju̱na tímiayi «Aparu, ashí nayaimpiji̱a̱i̱ nuṉka Úuntrinme. Tuma asam ju̱ túrunamu tí unuimiaru enentáimtumainia nuyá̱ ú̱kuitme. Antsu uchichia núnis naṉkamantuchu enentáimtumainia nú shuar paant awajtúsuitme. Ee, Aparu, núnik wakerichmakum. Tuma asamtai shiir enentáimtajme, Aparu.
42010022	Winia Apar ashí surusuiti. Wisha ni Uchirí̱ asamtai Winia nékarui. Tura chíkich Winia nekas nekarainiatsui. Yus Apancha Wiki nékajai. Tura Wi wakeraj nú shuaran winia Aparun paant awajtajai. Nú shuarsha winia Aparun nékainiawai» tímiayi Jesus.
42010023	-
42010024	Nuyá̱ ni unuiniamuri̱n iis chicharainiak «Wi tájarme, untsurí Yúsnan etserniusha tura úunt akupniusha átum yamái wáintrum nuna wáinkiatniun wakeruiniayataṉ wáinkiacharmiayi. Tura átum yamái ántarme nuna antuktinian wakeruiniayataṉ antukcharmiayi. Tura Yus achirmáku asakrumin wáintrumna nu tí peṉkeraiti» tímiayi.
42010025	Nuyá̱ akupkámun jintinkiartin Jesus warintiak chichakat tusa wajatki̱ werimiayi. Werí iniimiayi «Uuntá, wi tuke iwiaaku átaj takun ¿warinia túratniuitiaj?» tímiayi.
42010026	Tutai Jesus aya̱k «¿Yus Papinium Muisais áarmanum waritia áarmait. Itiur áujeam?» tímiayi.
42010027	Akupkámun jintinkiartin aya̱k «Ju̱na tawai, tuke enentáimji̱a̱i̱ Uunt Yus ame Yúsrum nekas enentái̱ji̱a̱i̱ takamtsuk aneata. Tura ashí ame kakarmarmiji̱a̱i̱ tura ashí ame enentáimtairmiji̱a̱i̱sha aneata. Tura ame aya̱shim aneamna nútiksamek ame írutramurmesha aneata. Núchakait» tímiayi.
42010028	Tutai Jesus chichaak «Péṉker aimkiame. Nu túram iwiaaku pujustatme.»
42010029	Tutai akupkámun jintinkiartin ni inintramun kíishtumaktajtsa wakerak «Winia írutramursha ¿ya ainia?»
42010030	Takui̱ Jesus chicharuk «Jerusaréṉnumia̱ jintia Jirikiúnam jeana nú jintianam áishmaṉ wéan kasa áishmaṉ tariar ni warirí̱n tura pushiri̱ncha kasarkarmiayi. Tura awatrar mayái̱ ashirak aju̱a̱ntar ikiukiarmiayi.
42010031	Tura Yúsnan pujurin ukunmaṉ winis nú aishmaṉkan wainiak iikiaṉ iis ikiukmiayi.
42010032	Nuyá̱ ukunam Yúsnan pujurniu yáintri̱sha nu jintianam wesa nú aishmaṉkan wainiak iisan ikiuak wémiayi.
42010033	Tura nuyá̱ Samariamaya̱ áishmaṉsha nu jintianmaṉ wesa nú aishmaṉkan wainiak ní shuarinchunak waitnentramiayi.
42010034	Nuyá̱ nú aishmaṉkan weantuk ni numpamnamuri̱n asuitiji̱a̱i̱ tura wíniuja̱i̱ tsuar jaanchji̱a̱i̱ penuarmiayi. Tura ni kawairi̱i̱n ekenak jukimiayi. Tura írar kanutainiam jukí̱ ejé nu áishmaṉkan péṉker wainkiamiayi.
42010035	Tura kashin tsawa̱rmatai Samarianmaya̱ áishmaṉ weak jimiará kuítian jusa je̱á̱ nérenniuri̱n susamiayi. Susa chichaak “Jú̱ aishmaṉ péṉker waitrukta. Tura wi amaajna ju̱ táasmataisha wi wáketkun akiktájme” tímiayi.
42010036	Kame ámiji̱a̱i̱sha nu menaint ainia nu ¿túa imiá nekas katsumkamun waitnentramia?» tímiayi Jesus.
42010037	Takui̱ akupkámun jintinkiartin chichaak «Katsumkamun waitnentramia nú» takui̱ Jesus chicharuk «Amesha weme núnismek túrata» tímiayi.
42010038	Nuyá̱ Jesus jintiá wesa chíkich péprunam jeamiayi. Nu péprunmaya̱ nuwa̱ naari̱ Marta ni je̱e̱n itiaamiayi.
42010039	Marta kai̱ ámiayi ni naari̱ Marí. Marisha Ni chichame̱n anturkataj tusa Jesusa nawe̱n pujursamiayi.
42010040	Tura Mártaka ni takatrí̱n ti enentáimtak Jesusan weantuk chicharuk «Uunt Jesusá, ¿winia kair takatan winiak íktursainia nu enentáimtsumek? Winia chichamprutkum kaim yaiṉtá turuttia» tímiayi.
42010041	Tutai Jesus chicharuk «Maa Martá, untsurí túratin ana nu ti enentáimsam itit awajtamui.
42010042	Tura aya chikichik nekas túratniuiti. Marikia nekas péṉker ana nuna achikiai. Nusha peṉké jurunkishtatui» tímiayi.
42011001	Chíkich tsawantai̱ Jesus pujumia nui̱ Yusan áujsua amikmatai ni unuiniamuri̱ chikichik Nin chicharuk «Uuntá, imiakratin Juaṉ ni unuiniamuri̱n unuiniamia núnismek Yus áujsatin unuikiarturta.»
42011002	Tutai Jesus chichaak «Yus áujkuram jú̱nisrum titiarum, Ii Aparí̱ Yus, nayaimpiniam pujamna nu, ii Aparí̱nme. Ame náarmincha shuar ántar pachischarti. Ashí aentsnum ame akupkatin tsawantrum wari jeatí. Ame wakeramuram nayaimpiniam umikma ana núnisaṉ ju̱ nuṉkanmasha uminkiati.
42011003	Aparu ii yurumkari̱ ashí tsawant amasta.
42011004	Tura ii nemasri̱ tsaṉkureajnia núnismek Aparu ii yajauch túrutai̱ tumashri̱sha tsaṉkurkarturta. Tunáa wakeruktin tsaṉkamkartukaip. Antsu ashí yajauchinmaya̱ iin aṉkant awajkartusta.»
42011005	-
42011006	Nuyá̱ Jesus ju̱na chichaak «Wats, ju̱ titiái. Kashi ajapéṉ amikrum werishtameash. Tura “Winia amikiur yajaya̱ winia je̱a̱rui̱ yama tayi. Tura ajamsatniun peṉké takaktsujai. Tuma asamtai amikru, menaintiú apatuk ajamprusta” tíchatameash.
42011007	Tura ni init pujusaṉ chichaak “Warí wáitisha epenmiaiti tura winia uchirsha wiji̱a̱i̱ ashí tepenawai. Itiur nantakniak amastaj. Itit awajtipia” turamchanpiash.
42011008	Wats, paant tájarme, nisha amikrum asa nantaki̱ ikiatmastinian nakitiayat itit awajti̱ṉ tusa nantaki̱ ashí wakeramna nuna suramsattawai.
42011009	Tuma asamtai tájarme Yus seatarum túrakrumin suramsattarme. E̱a̱krumka wainkiattarme. “Winiajai” tákurmin awa̱intiámattarme.
42011010	Seana núnaka suíniatsuk. E̱a̱na nuka wáintsuk. “Winiajai” tuinia núnaka awa̱iniatsuk.
42011011	Wats átum uchirtintiram ame uchiram apatkun seatmakui ¿kayash súsaintiam? Namakan seatmakui ¿napíash súsaintiam?
42011012	Nujintian seatmakui ¿titiṉkik súsaintiam?
42011013	Warí átum imiá yajauchitirmesha atumí uchirí̱ péṉkera nu súchakaitrum. Atumí Aparí̱ nayaimpiniam pujana nu seakrumni̱ṉkia nú naṉkaamas ni Wakaní̱n suramsattawai.» Tu unuiniamiayi.
42011014	Shuar iwianchruku asa chichachu ámiayi. Nuna enentái̱ya̱n nu iwianchin Jesus ji̱i̱ki̱ akupkámiayi. Íwianch jiinkimtai chichachu chichakmiayi. Túramtai shuar nui̱ pujuarmia nu ti enentáimprarmiayi.
42011015	Túramtai chíkichkia chicharainiak «Ju̱ka iwianchi uuntri̱ Satanásan ni chíkich naari̱ Pirsepú umirin asa nuna kakarmari̱ji̱a̱i̱ iwianchin ji̱i̱ki̱ akupeawai» tiármiayi.
42011016	Tura chíkichkia nekas Yusai̱ya̱ tawashit tusar «Nayaimpinmaya̱ kakaram ana nu iniakmakum aents tujintiamu túrata» Jesusan tiármiayi.
42011017	Tura Jesus tu enentáimiainian nekáa chichaak «Nú nuṉkanmaya̱ṉ shuar nuamtak kajernaiyakuiṉkia nú nuṉka wárik meserchattawak, nuamtak shuarsha ni shuari̱ji̱a̱i̱ kajernaiyaksha amunaikchartatuak.
42011018	Wíniaka “Pirsepú iwianchi kakarmari̱ji̱a̱i̱ iwianchin ji̱i̱ki̱ akupeawai” túruttsurmek. Núnisaitkiuiṉkia iwianchi uuntri̱ Satanás náartin ni suntari̱ji̱a̱i̱ kajernaiyaksha ¿itiur tuke kakaram átinᵏⁱ?
42011019	Tura Wi Pirsepú kakarmari̱ji̱a̱i̱ iwianchin ji̱i̱ki̱ akupeakuiṉkia atumí shuari̱sha ¿yana kakarmari̱ji̱a̱i̱ṉ iwianchin ji̱i̱ki̱ akupéna? Nisha “iwianchi kakarmari̱ji̱a̱i̱ túrichuitji” tuíniai̱sha ¿itiura Winiasha “iwianchi kakarmari̱ji̱a̱i̱ túraiti” turutminiaitrum?
42011020	Wikia Yusa kakarmari̱ji̱a̱i̱ iwianchin jí̱i̱kin akupeajai. Nu nekaarum Yus atumí enentái̱n akupin ajasuana nu nékarme.
42011021	Kakaram áishmaṉ kíishtumaktajtsa iwiarnar wajas je̱e̱n wainkiui, ni wariri̱ init ana nusha tímiatrusaṉ áiniawai.
42011022	Antsu niji̱a̱i̱ naṉkaamas kakaram ana nu winiakka nupetkashtatuak. Tura kíishtumaktinian iwiar takakman jurawai. Tura kasamkámun ni amikri̱n suawai. Kakaram áishmaṉ iwianchin nakumeawai. Tura nuja̱i̱ naṉkaamas kakaram áishmaṉ Winia nakumprawai.
42011023	Iistá. Winia nemartatsna nu winia nemasruiti. Núnisaṉ Winia yáintsuna nuka aya itiurchat nájateawai.
42011024	Shuara enentái̱ya̱ íwianch jiinkí̱ ayamprataj tusa yumi peṉké yútatsna nui̱ wéawai. Tura ayampratniun waincha asa ataksha waketkitniun enentáimiui. “Wi jiinkimiaj nui̱ṉ waketkitjiai” tawai.
42011025	Tura waketki̱ péṉker iwiaramun tura aṉkant aan wainiui.
42011026	Nuna wainiak, ni ai̱n siati iwianchin niji̱a̱i̱ naṉkaamas yajauchin itiá eṉkemáwartatui. Túrunamtai nu shuar nuiki̱ nuna naṉkaamas yajauch ajastatui» tímiayi Jesus.
42011027	Shuar iruniarmia nui̱ Jesus nuna chicháa pujái̱ nuwa̱ untsumuk «Ame nukun Yus ti yaiṉkiai. Ame nukun aya̱shin init pujuschamkam tura ámin amuntstamachmaka»
42011028	tutai Jesus chichaak «Antsu Yusa Chichame̱n antukar umirainia nuna nukurja̱i̱ naṉkaamas Yus ti yaiṉkiaru áiniawai» tímiayi.
42011029	Shuar untsurí Nin káunkarmatai Jesus chicharainiak «Yamaiya̱ shuarka yajauch áiniawai. Yajauch ásar chichartuiniak “Nekas Yusai̱ya̱itkiumka aents tujintiamua nu túram Yusa kakarmari̱ iniakmasta” turutainiawai. Túrasha áyatik yaunchu Junaas túrunamuja̱i̱ iniakmasmia núja̱i̱ṉ nekaatin áiniawai.
42011030	Kame Junaas túrunamuja̱i̱ Níniwinmaya̱ aentsun yaunchu Yus ni kakarmari̱n iniakmasmia núnisaṉ yamaisha Aents Ajasu tutainjiana nu Wi túrunamuja̱i̱ Yuska ni kakarmari̱n iniakturmastatrume.
42011031	Yaunchu Saramúṉ úunt akupin pujái̱ Sawaanmaya̱ nuwa̱ akupin Saramúṉka chichame̱n nekaataj tusa ti jeashtanmaya̱ támiayi. Tura yamaikia Saramúṉja̱i̱ naṉkaamas pujái̱ átumka anturtatsrume. Tuma asamtai Wi tájarme, Yus ashí shuaran nekapsattana nu tsawant jeamtai nu nuwa̱ akupniun péṉker anturka asamtai Yus íimmianum péṉker átatui. Antsu atumsha Winia anturtukcha asakrumin Yus íimmianum yajauch átatrume.
42011032	Tura Yúsnan etserin Junaas Níniwinmaya̱ aentsnum Yus Chichaman etserkamtai nu shuar ni yajauch túrutairi̱n enentáimtusar enentái̱n yapaji̱áwarmiayi. Tura ju̱i̱ yamái Junaasja̱i̱ naṉkaamas etserin pujajai. ¡Tuma asamtai nekapsatin tsawant jeamtai Níniwinmaya̱ aents yamaiya̱ aents árumna nuna sumamtikramattarme!
42011033	¿Shirikip ekemákar ú̱ktinkiait? Pitiaknumsha eṉkeashtiniaiti. Antsu shuar je̱á̱ waya̱na nu paant iimsat tusar yakí̱ ekentsatniuiti.
42011034	Ame jí̱miji̱a̱i̱ wainkiam nuja̱i̱ wekasatin nekaattame. Tuma asamtai ame jí̱miji̱a̱i̱ péṉker ana nu wáinkiumka péṉker wekasattame antsu ame jí̱miji̱a̱i̱ yajauch ana nu wáinkiumka kiritniunam wekasatniua núnisaṉ yajauchiniam wekasattame.
42011035	Anearta. Enentáimin tsáapin ana nu kiritin ajaschati tusam anearam wekasata.
42011036	Ame aya̱shmíin kirit ajatsuk aya tsáapniniaitkiuiṉkia shirikip paant awajea núnisaṉ ashí paant wainkiattame» tímiayi.
42011037	Jesus chichasua umikmatai Pariséu shuar winia je̱a̱rui̱ yurumáitia tusa ipiaamiayi. Tutai Jesus we wayá̱ yurumtainian pujusmiayi.
42011038	Tura Israer shuarka ikijmiatain ikijmiatsuk pujusmatai Pariséusha nuna wainiak «maa ¿urukamtaik aiṉkia?» tu enentáimsamiayi.
42011039	Tura Uunt Jesus chichaak «Pariséutirmeka atumí yurumtairi̱ aya pátatek nijiaktin ti wakeriniaitrume. Atumsha nu yurumtaiji̱a̱i̱ méteketrume. Pátatek péṉker túrarme. Tura atumí enentái̱nkia kasamkatniusha tura yajauchia nusha piákuiti.
42011040	¡Enentáimcha! Warí, ashí pátatek wáiniajⁱ nuna Yus najanachmakia, tura init paantcha ana nunasha Yusak najanachmakia.
42011041	-
42011042	Aneartarum, Pariséutirmesha. Aya nuka méntasha, anissha tura aya apatkusha Yus súsatin ti enentáimprume. Nukasha tsuriasrum apatkusha tias ana nuyá̱ chikichik achikrum Yúsnaiti tátsurmek. Tura antsu nu túratin iniaitsuk péṉker wekasatniusha, Yus anenmarmena nusha péṉker enentáimsatniuitrume. Wats init, enentáimin ana nútiksarmek jusam súsarta. Nuiṉkia ashí chamir átatui.
42011043	Tura aneartarum Pariséutirmesha. Yus Aujtai̱ Je̱e̱n peṉkeri̱ pujutai̱nium eem pujustin wakerarme. Tura jintiá aents iimiainiamunam ti shiir áujtusarat tusarum wakerarme.
42011044	Jintinniutirmesha Pariséutirmesha mái̱ metek aneartarum. ¡Ántar shiir chichamtinia! Iwiarsamu paantcha núniniaitrume. Shuar nu naṉkaamaksha nájamiat nékatsui. Núnisaṉ shuar atumí chichame̱ antukar yajauchia nuna nekartamtsurme» tímiayi.
42011045	Nuikia Israer shuara jintinniuri̱ chikichik Jesusan chicharuk «Uuntá, nu tákum iincha yajauch chichareame» tímiayi.
42011046	Tutai Jesus chichaak «Atumsha jintinniutiram aneartarum. Atumí akupkámuri̱ji̱a̱i̱ ti kijin entsakchamnia suarme. Tura átumka yáiṉtaj tusarum atumí tsara uweje̱ja̱i̱ṉsha peṉké ántichuitrume.
42011047	Yaunchu atumí uuntri̱ Yúsnan etserniun máwarmia nu iwiarsamunam átum je̱a̱mniuitrume. Nu aneartarum tájarme.
42011048	Nu túrakrum atumí uuntri̱ túrawarmia nu “yajauchichuiti” tárume. Warí nisha máwarmiayi tura atumsha máwarai táyatrum niji̱a̱i̱ méteketrume. Warí Yúsnan etserniu iwiarsamuri̱n je̱a̱mkuram atumek sumamarme.
42011049	Atumí túramuri̱n nekáa Yus ju̱na yaunchu tímiayi “Winia etserniurun tura winia akatrámurnasha akuptúkartatjai. Túramtai chikichnaka máwartatui tura chikichnaka pataatukartatui.
42011050	Tuma asamtai ashí ni etserniuri̱n maamu ainia nuna yamaiya̱ aentstirmin Yus sumamtikramattarme. Nuṉka najanamunmaya̱ jukí̱
42011051	yamaiya̱ ímiaja̱i̱ maamu ainia nuna kame Apir mámunmaya̱ jukí̱ yamái Sakarías maamua tímiaja̱i̱ sumamtikramattarme. Taṉku maar Yus sutai̱ ámanum tura Yusa Je̱e̱n ajapén étenkamunam máwarmia nú Sakaríasan tajai. Nu tuma asamtai tájarme ashí ni etserniuri̱ mantamnawarmia nuna yamái matsatrumna nútiram sumamtikiamu átatrume.”
42011052	Jintinniutiram aneartarum. Waiti asakatniua núnisrumek nekasa nu nekaatin epenearme. Atumkesha waya̱chiatrum waya̱taj tausha suritiarme» tímiayi.
42011053	-
42011054	Jesus nuna takui̱ Pariséusha tura jintinniusha ti kajerkarmiayi. Tura ni tana nuja̱i̱ «yajauch túrame» titiai tusar wakeruiniak untsurí anintriarmiayi.
42012001	Nu tumai̱ shuar ti untsurí káunkarmiayi. Ti kaunka ásar nawe̱n mái̱ najatnai ajarmiayi. Tura Jesus ni unuiniamuri̱n tútan juárkimiayi. «Pariséu túrutairi̱ wakaprutai mash karía núnis ashí ni túramuri̱ shiir íisminiaitiat antsu túrashtinian enentáimtuiniawai.
42012002	Núnisaṉ ashí paantcha ana nu iwiainiakma átatui. U̱kma ana nusha nekaamu átatui.
42012003	Nu tuma asamtai kiritniunam tímiarmena nusha tsawái̱ tsáapin ajasmanum antunkattawai. Tura je̱a̱ init pujusrum ishishmasrum tímiarmena nusha a̱a̱ ti paant etsernaktatui.
42012004	Amikrutiram, aya aya̱shmin main ainia nu ashamkairap tájarme. Aya̱shmin maa nú arantka máshtatui.
42012005	Tura ya nekas ashamkatniuitrum, nuna paant jintintiáttajrume. Ame aya̱shmi maa, nuyá̱ ámin jinium akuptámkamnia nu ashamkatarum. Imiá nekas Yus ashamkatarum tájarme.
42012006	Jimiará chiṉki ishitiúpchich ishichik kuitji̱a̱i̱ surukchatniukait. Túrasha Yussha nu chiṉkin peṉké kajinmátkishtatui.
42012007	Wats ashamkairap. Untsurí chiṉkiji̱a̱i̱ naṉkaamas Yuska atumín enentáimturmarme. Warí ame intiashmin mash Yus nekapmaruiti.
42012008	Ashí shuar ashí iimiainiamunam Winia Aents Ajasu tutain Winia natsantruiniatsna núnaka Wisha Yusa suntari̱ iimiainiamunam natsantrashtatjai.
42012009	Antsu shuar iimiainiamunam Winia natsantrana núnaka Wisha Yusa suntari̱ iimiainiamunam natsantrattajai.
42012010	Winia, Aents Ajasu tutain, shuar yajauch chichartakuiṉkia nusha tsaṉkuramniaiti tura Yusa Wakaní̱ncha yajauch chicharkuiṉkia nuka peṉké tsaṉkurachminiaiti.
42012011	Wats Israer shuar iruntai̱ je̱a̱nmasha tura Israer shuara úuntri̱ncha úuntnumsha juramainiakui aninmainiakuisha warintiajak tusam ti enentáimsaip.
42012012	Ame áimkiatin jeamtai Yusa Wakaní̱ ame títiatmena nuna jintintrámattawai» tímiayi.
42012013	Chíkich áishmaṉ Jesusan chicharuk «Uuntá, ii aparí̱ ikiurtámkimiaj nuna yatsur winiasha nakak surusti titiá» tímiayi.
42012014	Tutai Jesus «Áishmaṉka, nu túratin atumín anaikiamukaitiaj.»
42012015	Nuyá̱ tímiayi «Péṉker enentáimsatarum. Ni takakna núja̱i̱ṉ shuar iwiaaku áchatniuiti. Tuma asamtai kuítrintin ajastin aya nuke enentáimsaip.»
42012016	Nuyá̱ ju̱na métektaku chichaman unuiniak «Kuítrintin áishmaṉ ni ajarí̱ya̱n arakan tí nukap juukmai.
42012017	Tura “¿Tí nukap asamtai tui̱ṉ ikiustaj. Itiurkatjak?” tu enentáimsamai.
42012018	“Wats wi nékajai. Winia ikiutai̱ je̱a̱run ashiran nú naṉkaamas úuntan najanattajai. Túran ashí nuiṉ ikiustájai.
42012019	Nuiṉkia «núkap uwí shiir pujustinian ikiusman takustatjai. Tuma asamtai ayampran yurumán umaran shiir pujustatjai»” timiai.
42012020	Tura Yus nin chicharuk “Enentáincha. Ju̱ kashi jakattame. Imiá nukap ikiusma takakmena nusha ¿yamaisha yana átata?”
42012021	Tura shuar kuítian níniunak ikiauntumna nuka núnisaiti túrasha Yusja̱i̱ iisam kuítrinchaiti.»
42012022	Nuyá̱ ni unuiniamuri̱n Jesus chicharainiak «Warí yuarik pujustajⁱ tura wariṉ entsartajⁱ tusarum nuke ti enentáimsairap.
42012023	Yus iwiaaku átinian amasu asa yurumkancha amastatui. Tura aya̱shniasha najana asa entsatáincha amastatui.
42012024	Chiṉkiniam enentáimsatarum. Nisha arakmainiatsui. Juuk yurumkan ikiuiniatsui. Tuma ai̱ṉ ni yurumke̱n Yus tuke suawai. Atumsha chiṉkiji̱a̱i̱ naṉkaamaschakaitrum.
42012025	Tura yaki ti enentáimna nuja̱i̱ nú naya ajasminiait.
42012026	Kame yúpichuch ana nusha túrachminiaitiatrumsha ¿urukamtai chíkich ainia nusha ti enentáimtarum?
42012027	Iistá, kuku̱jsha takakmachuitiat tura nájanchaitiat ti shíirmach áiniawai. Yaunchu akupin Saramúṉsha ti shiir iwiarmamniuitiat kuku̱jia tímianchauyayi.
42012028	Iis, nupa̱ yamái tsakaawai tura kashin aents tsupikiar jinium apeánáwai. Tuma ai̱ṉ Yus ti shiir awajeatsuk. Nuna tura asa atumniasha nú péṉker waitmakchattawak. ¿Urukamtai Yus nekas enentáimtatsrum?
42012029	-
42012030	Ju̱ nuṉkanam ana nu ti pachikiairap. Chíkich shuar Yusan nékainiatsna nu wariṉ yuátajⁱ tura umartajⁱ nuna ti pachiniawai. Tura atumsha tu enentáimsairap. Urukatjak tiirap. Ame Apa nayaimpiniam pujana nu ashí atsumarmena nuna nékawai.
42012031	Antsu emka Yusna nu enentáimtustarum. Túrakrumni̱ṉkia atsumamna nuna Yus suramsattawai.
42012032	Winia murikrutiram ashamkairap. Untsuríchuitrume. Túrasha atumí Aparí̱ ni akuptáiri̱i̱n pachitmaktasa ti wakerutmarme.
42012033	-
42012034	Kuítrum tui̱ aa, nui̱ tuke enentáimtittiarme. Tuma asamtai takakrumna nu surukrum atsumainia nu susatarum. Nuka eṉketai̱ arut ajatsna nui̱ eṉkeatniua núniskete. Túrakrum nayaimpinmaya̱ kuit amúatsna nu íkiauwearme. Nui̱sha kasa nu kuítian kasamkataj tusa waya̱chminiaiti, tura ka̱ya̱sha nu kuítian yúatniun tujintiawai.
42012035	-
42012036	Ju̱ enentáimsatarum. Ni uuntri̱ nuatnaikiatin nampernumia̱ taa “uraitia” takui̱ takarniúri̱ jinia ekemákar wárik urattiai tusar nakáa pujuiniawai. Atumsha núnisrumek Wi atumí Uuntri̱ támatai, shiir itiaatai tusarum anearum wekasatarum.
42012037	Ni uuntri̱ taak iwiáa pujuinian wáinkiarai nuka shiir pujuiniawai. Nu úuntak iwiar “ekentsa yurumtainiam pujustarum” ni takarniúri̱n títiatui tura yurumkan súsartatui.
42012038	Kashi ajapéṉ taaksha tura tsawa̱a̱na ai̱ taaksha ni takarniúri̱n iwiáa pujuinian wáinkiuiṉka, nu takarin shiir pujuiniawai.
42012039	Tura ju̱sha nekaatarum. Je̱e̱nniua nu, kasa tátinian nékaitkiuṉka iwiáa pujusa̱a̱yi. Kasa wayá̱ kasamkatniun suritkia̱a̱yi.
42012040	Atumsha núnisrumek anearum pujustarum. Wi Aents Ajasu tutai aya aneachmanum tátatjai» tímiayi.
42012041	Nuyá̱ Pítiur aniasmiayi «¿Aya ínkik unuiniartaj tusam nu métektaku chicham tamek. Kame ashí nekaawarat tusamek tame?» tímiayi.
42012042	Tutai Jesus chichaak «Atumsha péṉker takatan wáinniua núnisketrume. Takatan wáinin ni uuntri̱ takatrí̱n takainia nuna yurumátin jeamtai ayurkamna núiti ni úuntri̱n shiir umirna nu tura péṉker enentáimtana nu.
42012043	Ni uuntri̱ taa takatrí̱n tímiatrusaṉ túran wáinkiuiṉkia nu wainniusha shiir enentáimsamniaiti.
42012044	Umirin asamtai ni uuntri̱ ashí ni warirí̱n waitrukat tusa apujsattawai. Nuna paant tájarme.
42012045	Tura nu takatan wainniusha “úuntur wau táchattawai” tu enentáimias ni uuntri̱ takarniúri̱n yajauch awajeakuiṉkia tura niṉki ti yurumá ti umar nampeakuiṉkia
42012046	nuiṉkia ni uuntri̱ ni nákachmanum aya aneachma taa ti asutiáttawai. Umichu pujuinia nui̱ akupkáttawai.
42012047	Takarin ni uuntri̱ wakera nuna nékayat iwiartsuk umitsuk pujakka ti awatramu átatui.
42012048	Túrasha takarin nékachu asa asutniámnia túrakka ishichik awatnartatui. Núkap susamu ana núnaka núkap seawartatui. Núkap ataksamu ana núnaka núnisaṉ naṉkaamas seawartatui.
42012049	Jiji̱a̱i̱ nekapsatniua nútiksanak nuṉkanam jinia ikiapártaj tusan támajai. Tura túrunat tusan ti wakerajai.
42012050	Imiantinia núnisaṉ itiurchat ukatrúktatui. Nusha wárik amuukat tusan ti wakerajai.
42012051	Ashí aents shiir pujusárat tusa táwiti tu enentáimtursachukaitrum. Kame núchaiti antsu aents akannáirat tusan táwitjiai.
42012052	Yamaiya̱ jukimiutak chikichík je̱a̱nam seṉku ainia nu akannakar menaintiú jímiaran nakitrar jímiarsha menaintiun nakitrartatui.
42012053	Núnisaṉ apasha ni uchirí̱ji̱a̱i̱ nakitniairartatui. Nukusha ni nawantri̱ji̱a̱i̱ nakitniairartatui. Tsatsarí̱sha ni najatí̱ji̱a̱i̱ nakitniairartatui.»
42012054	Jesus aentsun chicharuk ju̱nasha tímiayi «Atumsha nantu akatainmaani̱ ki̱ármatai “yutuktatui” tátsurmek. Nusha nekas tárume.
42012055	Tura nuṉkaani̱ya̱ nase násenkamtai “séeji̱k átatui” tárume. Tura nekas tárume.
42012056	Yuraṉminmasha nuṉkanmasha túruna nu nékarme. Túmaitiatrumsha ju̱ tsawantai̱ túrunattana nusha ¿itiura nékatsrum? ¡Maaj, ántraitrume!
42012057	Túrasha péṉker ana nusha ¿urukamtai atumek enentáimsarum wáintsuram?
42012058	¡Írutramuram úuntnum júramkuiṉkia jintiá wésamek “iwiarartai” titiá! Túrachkumni̱ṉkia akupniúnam juramkittiame. Tura nisha suntarnum akuptámkattawai. Tura sepunam eṉketmattawai.
42012059	Tura nekasan tajai, nui̱ eṉkemámka ashí akí akikmá ajachkumka jíinkishtatme» tímiayi.
42013001	Nu tsawantin chícham ujaktai tusar Jesusan tariarmiayi. Kariréanam Israer shuar ni waakari̱n máwar Yus susatai tusar pujuiniai̱ Piratu niin maa, nuna numpe̱n waaka numpe̱ja̱i̱ pachimpramun ujakármiayi.
42013002	Tura Jesus chichaak «¿Warí enentáimsarum? Kariréanmaya̱ áishmaṉ tárumna nu, chíkich Kariréanmaya̱ áishmaṉja̱i̱ naṉkaamas yajauch ásar túrunawarai ¿tu enentáimprumek?
42013003	Atsá, atumí enentái̱ yapaji̱áchkurmeka núnisrumek atumsha jakattarme. Nuna paant tájarme.
42013004	Tura tiasiúchu áishmaṉ yakí̱ je̱a̱ Seruí kupiniak iniaak nekeṉkarmiania nu, ¿warí enentáimtarum? Chíkich Jerusaréṉnumia̱ shuarja̱i̱ naṉkaamas tunáa ásar túrunawarai ¿tu enentáimprumek?
42013005	Atsá, tájarme. Atumí enentái̱ yapaji̱áchkurmeka núnisrumek atumsha jakattarme» tímiayi.
42013006	Ju̱nasha Jesus métektaku chicham timia ju̱i̱ti. «Shuar ni ajarí̱i̱n ikiu numin araamun takakuyi. Nerekchiash tusa iyumai. Túrasha nere atsumai.
42013007	Nuiṉkia ni ajari̱ wáinniun chicharuk “Antukta, menaintiú uwitin ju̱na nere átai tusan waketrú pujajai túrasha peṉké wáinkiachjai. Ajakta. ¿Urukamtai ántrash wajastata?”
42013008	Tutai ajá wáinin timiai “Atsá uuntá, ju̱ uwitin wajasti. Wajamuri̱n takarsatjai tura péṉker nuṉkan matsatkatjai.
42013009	Nuja̱i̱ nerekchampiash. Tura tuke nereachkuiṉkia nuiṉkia ajakta” timiai» tímiayi.
42013010	Ayampratin tsawantai̱ Israer shuar iruntai̱ je̱a̱nam Jesus unuiniak pujumiayi.
42013011	Nui̱sha nuwa̱ pujumiayi. Nu nuwa̱sha tiasiúchu uwí tuke jaa pujumiayi. Íwianch nin yajauch awajás apuna tuke ikiaramiayi. Túramu asa paṉkái̱ nakuenkataj tukamá peṉké tujinmiayi.
42013012	Jesus nuna wainiak chicharuk «Nawantru, ame jáamurmiya̱ aṉkant ajasume» tímiayi.
42013013	Nuna tinia ni uwejé̱ja̱i̱ antiṉmiayi. Tura nú chichamaik nuwa̱sha paṉkái̱ nakuenkamiayi. Tura Yusa náari̱n uunt awajsámiayi.
42013014	Tura Jesus ayampratin tsawantai̱ tsuaru asamtai Iruntai̱ Je̱a̱ uuntri̱ kajek iruntrarmia nuna chicharainiak «Sais tsawant takaschatniukait. Ayampratin tsawantai̱ tsuámartaj tusarum táchatniuitrume. Sais tsawant ana nui̱ tátiniaitrume» tímiayi.
42013015	Tura Jesus chicharainiak «¡Ántar chichamtinia! ¿Atumí waakari̱sha atumí umpururi̱sha yumi aartai tusarum ayampratin tsawantin atíarum júatsrumek?
42013016	Tura ju̱ nuwa̱sha atumí shuari̱ Aprajám shuarnumia̱ akiiniaiti. Ni tiasiúchu uwí iwianchi uuntri̱ Satanás yajauch awajás jiṉkiamuyayi. Nincha ayampratin tsawant ai̱ṉᵏⁱ yajauch awajsámunmaya̱ atíachminkiait» tímiayi.
42013017	Jesus nuna takui̱ ni nemasri̱sha natsa̱a̱rarmiayi. Tura peṉké shuar ni péṉker túramuri̱n wáinkiar warasarmiayi.
42013018	Nuyá̱ Jesus chichaak «¿Yusa akupeamuri̱ wariji̱a̱i̱ṉ métektakuit?
42013019	Mustasa jiṉkiaiji̱a̱i̱ métektakuiti. Mustasa jiṉkiaincha shuar ni ajarí̱i̱n araamiayi. Tsapái tsakaak uunt numi ajasmiayi. Ti uunt asamtai chiṉki ni kanawe̱n pasuṉmarmiayi» tímiayi.
42013020	Tura ju̱nasha tímiayi «¿Yusa akupeamuri̱ wariji̱a̱i̱ṉ métektakuit?
42013021	Paṉ karin eṉketámuja̱i̱ métektakuiti. Trikiu nekeṉma núkap ana nui̱ nuwa̱ karinian ishichik eṉketámiayi. Túram ashí kariamiayi» tímiayi.
42013022	Jesus Jerusaréṉnum jeattsa weak untsurí peprunam wayá̱ unuiniarkutak wémiayi.
42013023	Weai̱ chíkich shuar aniasmiayi «Uuntá, ¿uwemainia nu ishichkikiait?»
42013024	Tutai Jesus chichaak «Yupikiach wáitiniam waya̱taj tusarum ti wakeritiarum. Kame untsurí waya̱taj tusar wakeriartatui túrasha tujintkiartatui, tájarme.
42013025	Je̱á̱ nérenniuri̱ wáitin epenmiatai atumsha a̱a̱ wajarum nu wáitiniam wajasrum untsúakrum “Uuntá, uratritia” títiatrume. Túrasha “Nékatsjarme. ¿Tuya̱ntskaitrum?” turamtatrume.
42013026	Nuyá̱ átum títiatrume “Túrasha uuntá, iisha ámiji̱a̱i̱ yurumámji, ámiji̱a̱i̱ umarmaji. Tura ii pépruri̱ncha unuiniamame.”
42013027	Túrasha ni títiatui “Tuya̱ntskaitrum, nékatsjarme, tátsujrumek. Yajauch túrintirmeka wini̱ya̱ṉka kanaktiarum.”
42013028	Nuyá̱ Aprajámsha, Isaksha, Jakupsha tura ashí Yúsnan etserin Yus akupeana nui̱ waya̱waru wainkiarum tura a̱a̱ ajapam pujusrum tí utkuram naim tásarara ajattarme.
42013029	Tura Yus akupeana nui̱ etsa̱ tatainmaani̱ya̱sha etsa̱ akatainmaani̱ya̱sha araki̱a̱sha nuṉkaani̱a̱sha taar imia Israer shuarchaitiat yurumátai tusar pujusártatui. Tura atumsha “Aprajám shuaraitjiai” táyatrum waya̱shtatrume.
42013030	Nui̱sha yamái ukunmaani̱ ainia nusha emka ártatui tura yamái emka ainia nusha nui̱sha ukunmaani̱ ártatui» tímiayi.
42013031	Nu tsawantai̱ Pariséu aents Jesusan tariar «Irutis mantamattsa wakerutmawai. Tuma asamtai ju̱ya̱ṉka wetá» tiármiayi.
42013032	Tutai Jesus chichaak «Werirum nú ku̱jancham chicharkuram “Iistá. Yamaisha ishichik tsawantin iwianchin jí̱i̱kin akupkartatjai túran jaancha tsuárartatjai. Tura ukunam amuktatjai” tawai titiarum.
42013033	Tura Jerusaréṉnumaani̱ ishichik tsawantin tuke wétiniaitjiai. Yúsnan etserin aya Jerusaréṉnumaṉ jákatniuiti.
42013034	¡Jerusaréṉnumia̱tiram, Yúsnan etserin máiniaitrume tura Yus akatar akuptúrmakmania nusha kayaja̱i̱ tukurum máiniaitrume! Tuma ai̱ṉ atash ni uchirí̱n etektana núnisnak Wisha wéartajtsan wakerimjiarme túrasha nakitramarme.
42013035	Iistarum. Atumniasha Yus ajapramaitrume. Tura “Yusa náari̱i̱n winiana nu shiir atí” títiatrumna nú tsawant jeatsa̱i̱ṉ peṉké wáitkiashtatrume. Nuna tájarme» tímiayi Jesus.
42014001	Ayampratin tsawantai̱ Pariséu uuntri̱ je̱e̱n Jesus yurumáttsa wémiayi. Tura chíkich Pariséu wariniak túrat tusar ii pujuarmiayi.
42014002	Nui̱ áishmaṉ eak jaa Jesus pujamunam naka pujumiayi.
42014003	Jintinniuncha Pariséuncha Jesus aniasmiayi «¿Warí tárum? ¿Ayampratin tsawantai̱ jaa tsuárminkiait. Tsuárchamniakait?» tímiayi.
42014004	Tura nisha áimtsuk pujuarmiayi. Nuiṉkia jaan antiṉ tsuármiayi. Tura «shiir wetá» tímiayi.
42014005	Nuyá̱ Pariséun chicharuk «Atumí umpururi̱sha, waakari̱sha wa̱a̱ táurmanum akaikí̱ iniamtai ayampratin tsawant ai̱ṉ nú chichamaik júatsrumek» tímiayi.
42014006	Takui̱ áimkiatniun peṉké tujintkiarmiayi.
42014007	Ipiaamusha peṉkeri̱ pujutai̱nium pujustaitsar ti wakeruiniakui Jesus nuna wainiak ju̱na jintintrámiayi.
42014008	«Nuatnaikiatin nampernum peṉkeri̱ pujutai̱nium pujusaip. Nui̱ pujakminkia chíkich ámiji̱a̱i̱ naṉkaamas peṉkeri̱ táchatpiash.
42014009	Tura ipiatmania nu chichartamuk “Chíkich íktusta” turamchatpiash. Nui̱ṉkia chíkich náṉkatkamu pujutai̱nium wéakum natsa̱a̱rtatme.
42014010	Antsu ipiatmakmin náṉkatkamu pujutai̱nium pujusta. Nuiṉkia ipiatmamnia nu chichartamuk “Amikru, ámeka ju̱i̱ peṉkeri̱ pujutai̱nium pujusta” turamtatui. Nuja̱i̱ chíkich ipiaamu ainia nu “nekas peṉkerinti” turamartatui.
42014011	Iimiata, “peṉkerintjiai” tu enentáimtuma nuka péejchach awajnástatui. Tura ímianchach enentáimtumana nuka waantu ajastiniaiti» tímiayi.
42014012	Nuyá̱ Nin ipiaamua nuna chicharuk «Amesha yurumáití tusam untsuktajtsam wakerakmeka ame amikrumsha tura yatsumsha nuyá̱ ame shuarumsha írutramuram kuítrintin ainia nusha ipiaawaip. Ni ipiaamka ataksha íksaṉ ámin ipiatmashtatuak. Nuja̱i̱ akikma átatme.
42014013	Antsu yurumáití tusam untsuktajtsam wakerakmeka kuítrincha tura wekaicha, shutuapsha nuyá̱ kusurúsha ipiaawarta.
42014014	Nisha akirmáktinian tujintiainiawai. Péṉker shuar nantakiartatna nui̱ akinkiáttame. Nu tuma asamtai warastatme» tímiayi.
42014015	Nu ekentsa yurumtainiam pujuarmia nuyá̱ chikichik Jesus chichaamun antuk Jesusan chicharuk «Yus akupeamunam pachiniak yurumkuṉka ti shiir ainti.»
42014016	Nuna takui̱ Jesus ju̱na jintiamiayi «Áishmaṉ namperan nájanuk untsurí shuaran taartí tusa akatar akupkámai.
42014017	Yurumátin jeamtai “Winitiárum, yurumátin jeayi” tu tiartá tusa ni takarniúri̱n akupkámai.
42014018	Tura winichminiaitji tusar ashí ujakármai. Chíkich chichaak “Nuṉkan yamái sumarmakjai. Iyutaj tusa wéakun winishtatjai. Tsaṉkurturti” timiai.
42014019	Tura chíkich chichaak “Wisha tias waakan sumarmakjai. Nekapsattsan wakerajai. Tuma asan winishtatjai. Tsaṉkurturti” timiai.
42014020	Tura chíkich chichaak “Yamái nuatnaikiajai. Tuma asan winishtatjai” timiai.
42014021	Takarin waketki̱ ni úuntri̱n ashí nuna ujakmai. Nuna antuk nisha kajekmiayi. Tura ni takarniúri̱n timiai “Ju̱ péprunam péṉker jintianmasha tura uchich jintiachinmasha weme, kuítrincha tura wekaichasha, shutuapsha, kusurúsha itiaarta.”
42014022	Nuyá̱ ukunam ni takarniúri̱ taa chicharuk “Uuntá, ame turutmiamna nútiksanak túramjai túrasha tuke aṉkant awai” timiai.
42014023	Tutai ni uuntri̱ chichaak “Jintianam weme nuyá̱ chíkich jintiachiniam weme wáinmena nu ashí awayá̱warta. Winia je̱a̱rui̱ piákat tusan wakerajai.
42014024	Emka ipiaawarmajnia nuka peṉké chikichkiksha wini̱ṉkia yurumáchartatui tájarme”» tímiayi.
42014025	Untsurí aents Jesusja̱i̱ irunki̱ wéarmiayi. Nisha nuna apajá̱s iis ju̱na tímiayi
42014026	«Shuar ni aparí̱ncha, ni nukurí̱ncha, nua̱ri̱ncha uchirí̱ncha, yachi̱ncha, umai̱ncha Wiji̱a̱i̱ naṉkaamas enentáimtakka tura shiir pujustinian wakerak Winí̱ winitniun nakitiakka winia unuiniamur ajaschamniaiti.
42014027	Ni wakeramuri̱n ajakeak ni krusri̱ yanakí̱ nemartatsna nu winia unuiniamur ajaschamniaiti.
42014028	Je̱a̱ yakí̱ je̱a̱mtaj tusam wakerakmeka kuítian urutmak ajapawaintiaj tusam tura urutmaja̱i̱ṉᵏⁱ amukáintiaj tusam emka enentáimsashtatmek.
42014029	Túrutsuk aya ukura iniaisam amuktin tujintkiakmiṉkia nuna wainiainia nu wishikramainiak ju̱na tiártatui
42014030	“Iiskua. Nu shuar je̱a̱mtinian naṉkamamai. Túrasha amuktinian tujintkiamai.”
42014031	Tura úunt akupin chíkich akupniuja̱i̱ mesetan najanashtimpiash. Emka, nisha pujus tias mir suntarja̱i̱ painti mir suntar wininiana nuna nupetkaintjiash tusa enentáimsashtatuak.
42014032	Tujintiakka chíkich akupin jeachat pujanak nawamnaikiatai tusa akatar akupkashtatuak.
42014033	Wats, “Kristu unuiniamuri̱ ajastinji̱a̱i̱ wi takakjana ju̱na warí winia itiurtawa” tu enentáimsatniuitrume. Túrachkurmeka winia unuiniamur ajastin tujintiarme.
42014034	Weeka jeaku péṉkeraiti. Tura míchuitkiuṉka ¿itiurak ataksha jeá jeat ati?
42014035	Wee míchuitkiuṉka araatniunmasha yaya̱a̱tsui. Tura tsuatnum ikiusmasha ántraiti. Aya ajapatniukete. Kuishim ákuiṉkia antuktarum» tímiayi.
42015001	Akupniu kuítri̱n juu tura yajauch shuarsha Jesusan anturkatai tusar tarú wéarmiayi.
42015002	Tuma asamtai Pariséusha tura Israer shuara jintinniuri̱sha Jesusan áujmatainiak «Ju̱sha yajauch túrin shuaran itiaawai tura niji̱a̱i̱ yurumáiniawai» tiármiayi.
42015003	Nuna tuíniakui Jesus ju̱ métektaku chichaman jintintiáwarmiayi
42015004	«Shuar sian murikiun takuschatpiash. Nu siánnumia̱ chikichik meṉkakamtai nuwintia nuíwinkia ni matsatmari̱n ikiuak meṉkaka nuna ti e̱a̱kchattawak. Tura wáintsuk iniaisashtatui.
42015005	Tura wainiak yakai̱nium awaṉkek waras je̱e̱n wáketui.
42015006	Tura je̱e̱n jeá ni amikri̱n tura írutramuri̱ncha ikiaanak “Wiji̱a̱i̱ warastarum. Murikiur meṉkaka nuna wainkiajai” tawai.
42015007	Wats nuwintia nuiwi péṉker shuar akui nayaimpiniam warastin awai. Tura antsu chikichík yajauch shuar ni enentái̱n yapaji̱ámtaiṉkia nú naṉkaamas warastin átatui, tájarme» tímiayi.
42015008	«Nuyá̱ chíkich enentáimsatai. Nuwa̱ tias kuítian takakna nuna chikichik meṉkakamtai wáinkiataj tusa jinia ekeemak je̱a̱n japimiak émamkes e̱a̱kchattawak.
42015009	Tura wainiak ni amikri̱n tura írutramuri̱ncha ikiaanak “Wiji̱a̱i̱ warastarum. Kuit meṉkakamia nuna wainkiajai” títiatui.
42015010	Núnisaṉ yajauch túrin shuar ni enentái̱n yapaji̱ámtai Yusa suntari̱ matsatmanum ti warastin awai» tímiayi.
42015011	Nuyá̱ Jesus ju̱na unuiniamiayi «Áishmaṉ jimiará uchin takakuyi.
42015012	Tura pátatka uchi ni aparí̱n chicharuk “Apawá, surustiniaitmena nu yamái surusta.” Tutai ni aparí̱ ni kuítri̱n jímiapetek nakak uchirí̱n akantsam súsarmai.
42015013	Ishichik tsawant naṉkaamasai̱ pátatka uchi ni warirí̱n irur jukí̱ jeachat chíkich nuṉkanam wemai. Nui̱sha náṉkamas yajauchin túrak kuítri̱n ashí amukmai.
42015014	Ni kuitri̱ ashí amuuka ai̱ṉ nu nuṉkanam ti tsuka amai. Nisha núnisaṉ tsukaja̱i̱ wáittian juárkimiai.
42015015	Túmak takatan e̱a̱ktajtsa nu nuṉkanmaya̱ apachí̱i̱n werimiai. Nu áishmaṉsha kuchi waitrukta tusa akupkámai.
42015016	Uchi ti tsukamak kuchi ukatramun nisha yuátajtsa ti wakerimiai. Túrasha peṉké súcharmai.
42015017	Tumá pujus nuiṉkia enentáimpramai. “Winia aparu takarin tí peṉkeran yurumáiniawai. Tura wikia ju̱i̱ tsukarui̱ wáitiajai.
42015018	Wats, aparuí̱ waketkitjiai. Tura aparun chicharkun «Apawá Yúsja̱i̱sha tura ámiji̱a̱i̱sha yajauchin túrajai, titiajai.
42015019	Tuma asan yamaikia ame uchiram áchamniaitjiai. Ame takarniúrmea ántsanak átaj tusan wakerajai» titiajai” tu enentáimsamai.
42015020	Tura wajaki̱ ni aparí̱i̱n waketkimiai» tímiayi. «Tura ni aparí̱sha jeachat winian wainiak waitnentramai. Aparí̱ tsékeṉki̱ iṉkiuṉ miniakak mukunamai.
42015021	Nuiṉkia uchirí̱sha chichaak “Apawá, Yúsja̱i̱sha ámiji̱a̱i̱sha yajauchin túrajai. Tuma asan ame uchiram áchamniaitjiai” timiai.
42015022	Túrasha ni aparí̱ṉkia ni takarniúri̱n chicharuk “Ti peṉker pushí itiarum áentsratarum. Tura uwejnum aweetaisha aweemtikiatarum. Tura sapatcha aweemtikiatarum.
42015023	Túrarum waaka yamatskam nuéram ana nu mátarum. Námper nájankur shiir enentáimsar yurumámi.
42015024	Warí, ju̱ winia uchir jakaapitia tu enentáimsamjai. Túrasha iwiaakui. Meṉkakama nuna wainkiajai” tímiayi. Nuiṉkia ti warasarmai.
42015025	Tumai̱ iwiá̱i̱ úchikia takatnum pujumai. Tura wáketuk je̱á̱ nuntumas jantsemáiniak túntuiyamun antukmai.
42015026	Nuiṉkia yaintri̱ matsatun chikichkiniak untsuk “¿Warimpiait?” timiai.
42015027	Tura yaintri̱ chichaak “Ame yátsum tayi. Túramtai ame apa waaka yamatskam nuéram maatai tawai ame yátsum péṉker tau asamtai” timiai.
42015028	Tura iwiá̱i̱ uchi kajek waya̱tniun nakitramai. Tuma asamtai ni aparí̱ jiintiuki̱ “waya̱ta” timiai.
42015029	Tura uchisha aparí̱n chicharuk “Wisha ámin umirkun untsurí uwí ame takatrumin túraitjiai. Nu nékame. Túrasha winia amikruja̱i̱ námper najanatin chípiuksha peṉké surichuitme.
42015030	Tura ju̱ ame uchiram nuwa̱ja̱i̱ yajauchin túrak ame kuítrumin wasurkania nu támatai waaka nuéram máchumek” timiai.
42015031	Takui̱ aparí̱ chicharuk “Uchiru, ámeka wiji̱a̱i̱ tuke pujame. Tura wi takakjana nusha ashí áminiuiti.
42015032	Tura ame yátsum jákaiti tu enentáimsamiaj nu iwiaakuiti. Meṉkaka nu yamaikia wainkiaji. Tuma asamtai námper najanar waraschatniukaitiajⁱ timiai”» tímiayi.
42016001	Ju̱ métektaku chichamnasha Jesus ni unuiniamuri̱n unuiniamiayi. «Kuítrintin áishmaṉka takatrí̱n wainniuri̱ amai. Tura nérenniun ujainiak “Ame waitramin ame kuítrumin náṉkamas ajapeawai” tiarmai.
42016002	Nuna antuk ni wainniuri̱n untsuk “¿Warinia ju̱sha turamainia? timiai. Yamaikia winia wáinniur áchattame. Tuma asamtai winia kuítruja̱i̱ itiurkamea nu iniaktursata” timiai.
42016003	Tutai takatan wáinin enentáimsamai. “Maa, wisha itiurkatjak” timiai. “Nuṉka táurtinniasha jeatsjai. «Kuit surusta» títinniasha natsaamajai.
42016004	Winia takatur atsakui yurumkan ajamprusarat tusan túrattajna nuna nékajai” tu enentáimsamai.
42016005	Nuyá̱ nérenniun tumashmaku armia nuna aṉkant aṉkant untsukarmai. Emka tamia nuna chicharuk “¿Winia úuntur urutmá tumashmakuitiam?” timiai.
42016006	Nisha áimiuk “Asuitin sian taru tumashitjiai” tutai takata wáinin chicharuk “Pai. Papinium tumashrum ana nu ju̱á wárikmasmek pujusam nu papí ja̱a̱kam chíkich papinium aya seṉkuintiachik aartá” timiai.
42016007	Nuyá̱ chíkich tumashmaku támatai “¿Amesha urutmá tumashitiam?” tutai ni chichaak “Shana sian taru tumashitjiai” timiai. Tutai “Pai. Papinium tumashrum ana nu ju̱i̱ti. Chíkich papinium aya uchaintiak aartá” timiai.
42016008	Nuyá̱ takata wainniu uuntri̱ nuna nekáa “Ni yajauch túriniaitiat imiá enentáimniuiti” timiai.» Nuyá̱ Jesus chichaak «Yus shuarja̱i̱ naṉkaamas Yus shuarcha ai̱ji̱a̱i̱ ni túratniuri̱niak takainiak imiá enentáimkia áiniawai.
42016009	Ju̱ nuṉkanam anaṉkatin átsuk. Tura kuitcha aya ju̱ nuṉkanmaya̱ṉkete. Tuma asamtai atumsha kuítrumja̱i̱ “shuaran yáiṉtaj” tu enentáimsatarum. Kuitji̱a̱i̱ yáiṉtin amukámtai atumsha amuicha je̱a̱nam ipiaamu átaj tusarum túratarum.
42016010	Shuar ishichik takakna nuja̱i̱ péṉker túrakka, núkap takakna núja̱i̱sha péṉker túrattawai. Tura ishichik takakna nuja̱i̱ péṉker túrachkuṉka, núkap takakna núja̱i̱sha péṉker túrashtatui.
42016011	Tuma asamtai ju̱ nuṉkanmaya̱ anaṉkartin kuitji̱a̱i̱ péṉker túrachkurmeka, tuke átin ana nuja̱i̱ takastincha ¿itiur takastarmek?
42016012	Takakmena nuna Yus ikiatmasuiti. Nuja̱i̱ péṉker túrachkurminkia atumnia átinia nuna ¿itiurak suramsatⁱ?
42016013	Takarniúri̱ jimiará úuntrintin ajastinian tujintiawai. Warí, chikichnaka aneak chikichnaka nakitrashtatuak. Chikichan umiruk chikichnaka umirkashtatui. Yussha tura kuitcha mái̱ metek enentáimtuschamniaitrume» tímiayi Jesus.
42016014	Pariséusha kuítian anen armia nu ashí ni táman antukar Jesusan wishikrarmiayi.
42016015	Túmakui̱ Jesus nin chichaak «Atumsha aents íimmianum péṉker awajmamprume. Túrasha atumí enentái̱ncha Yus péṉker nékawai. Kame winia “naṉkamantuiti” turutit tusa wakera nuna Yuska nakitiawai.
42016016	Juaṉ étsertsa̱i̱ṉ Muisais aar akupkámia nunasha tura Yúsnan etserin unuiniarmia nunasha antuktin ármiayi. Tura yamaisha tímiania ti shiir chicham awai. Yus akupeana nui̱ urukukit nuka paant etserkamuiti. Tura ashí shuar nui̱ pachinkiataj tusar ni kakarmari̱ji̱a̱i̱ṉ ti takainiawai.
42016017	Túrasha yaunchu akupkámu ashí chicham uminkiatniuiti. Nu chicham uminkiashtinkia nayaimpisha nuṉkasha amukatniuja̱i̱ naṉkaamas itiurchataiti.
42016018	Áishmaṉ nua̱ri̱n ajapa chikichan nuatkuṉka tsanirmawai. Tura nuwa̱ ajapamu niniurtakka nusha núnisaṉ tsanirmawai.
42016019	Áishmaṉ kuítrintin amai. Nisha imiá shiir pushin ti kuit ainia nuja̱i̱ iwiarmamniuyayi. Tura tuke tsawant yurumak ti kuit amia nuja̱i̱ namperan najanmiayi.
42016020	Tura kuítrincha amai ni naari̱ Rásaru. Nisha kuchaprúku tunamaruyi. Tuke tsawant kuítrinniu wáitiri̱i̱n pujuyayi.
42016021	Ti tsukamak kuítrinniu ekentsa yurumtairi̱nia kakekan yuattsa wakerimiai. Tura ya̱wa̱sha ni kuchapri̱n nukatiarmai.
42016022	Kuítrincha jakamai. Jakamtai jaka shiir pujutai̱nium Aprajám pujumia nui̱ nayaimpinmaya̱ suntar júkiarmai. Kuítrinniusha jakamai. Jakamtai iwiarsarmai.
42016023	Jaka pujutai̱nium wáitias pujus paṉkái̱ íimias Rásarun Aprajámja̱i̱ pujuinian wainkiamai.
42016024	Wainiak untsumuk “Apawá Aprajámá waitnentrurta, timiai. Rásaru tsara uwejé̱ja̱i̱ entsan uchupir winia iniai̱run imichturat akuptúrkata. Wisha ju̱i̱ jinium pujusan tí waitiajai” timiai.
42016025	Tutai Aprajám chicharuk “Uchiru enentáimprata. Ame nuṉká iwiaaku pujusam ti shiir pujumame. Antsu Rásaruka nui̱ ti yajauch pujumai. Tura nisha yamaikia ju̱i̱ áyamui tura ámeka wáitiame.
42016026	Tura nú arant nánata ti uunt awai. Tuma asamtai ju̱yá̱ ai̱ wétinian wakeruiniayat tujintiainiawai. Tura ai̱ya̱ ju̱i̱ tátinian wakeruinia nusha tujintiainiawai.”
42016027	Nuiṉkia kuítrintin timiai “Nuiṉkia apawá Aprajámá, ju̱na seajme. Winia aparu je̱e̱n Rásaru akuptúrkata.
42016028	Nui̱sha winia yatsur seṉku matsatainiawai. Nisha ju̱ wáitsatniunam tácharat tusa ujatrúkarti, tájame.”
42016029	Tutai Aprajám timiai “Muisais áarman tura Yúsnan etserin áarman takakainiawai. Nuna umikiarti.”
42016030	Tutai kuítrintin chichaak “Túrasha apawá Aprajámá, antsu jakamunmaya̱ nantaki̱ shuar we ujakam enentái̱n yapaji̱áwarainti.”
42016031	Takui̱ Aprajám chichaak “Muisais áarman tura Yúsnan etserin áarman anturainiachkuṉka jaka nantaki̱ we ujakmasha antukchartatui” timiai» tú timiayi Jesus.
42017001	Jesus ni unuiniamuri̱n ju̱na chicharainiak «Aentsun yajauchin túrumtikiattana nu tuke átatui. Tura shuar ni ai̱n yajauchin wakerumtikna nu anearti.
42017002	Ju̱ shuar uchich ainia nuna yajauchiniam túrumtikna nuna Yus imiá asutiáttawai. Tuma asamtai nuna túratsa̱i̱ṉ uunt kayaja̱i̱ kuntujnum jiṉkiá nayantsanam aju̱ṉkam maak ainti.
42017003	Túrasha atumek íimiastarum. Ame yátsum yajauchin túramtaiṉkia chicharkata tura ni “tsaṉkurturta” túramkuiṉkia tsaṉkurata.
42017004	Chikichik tsawantini̱ṉ ámiji̱a̱i̱ yajauchin siati túramtaiṉkia tura yamaikia ené enentáimia ajasjai tsaṉkurturta turamtiaj tusa waké waketrutmaku̱a̱ siati ejemtainkia tsaṉkurata.»
42017005	Jesusa unuiniamuri̱ Nin chicharuk «Yus enentáimtajnia nú naṉkaamas enentáimtustin yaintkratkata» tiármiayi.
42017006	Tutai Jesus chichaak «Mustasa jiṉkiái ti ishitiúpchich ana núnisaṉ ishichkisha Yus enentáimtaitkiurmeka sikiumúru numi wajana nu “Wajamurmi̱ya̱ṉka ukuiniakam nayantsanam wajasta” tákurmin nú numi umirtamkainti.
42017007	Atumí takarniúri̱ arakmasua amik waakancha iis támatai ¿nú chichamaik amesha “Winitiá, yurumáitia” tíintmek?
42017008	Atsá. Antsu “yurumak iwiarturata. Wi yurumátin tura umartincha surusminiam iwiarnarta. Nuyá̱ ame yurumáta.” Nu tíchaintmek.
42017009	Ni túratin ana nunak túratsuk. Tuma asamtai yumiṉsashtatme.
42017010	Atumsha núnisrumek Yus túramna nu ashí umikiam “tí peṉker túraitjiai” tíchatniuitme. Antsu “aya ii túratniuri̱ ana nuke tura asar iikia ántraitji” títiniaitme» tímiayi Jesus.
42017011	Jesus Jerusaréṉnum wesa Kariréa ikiukí̱ Samarianam naṉkaamakmiayi.
42017012	Tura péprunam jeamtai tias áishmaṉ kuchap suṉkur achikiam tunamáraruka íkian wajasármiayi.
42017013	Tura untsumainiak «Uunt Jesusá, waitnenkarturta» tiármiayi.
42017014	Jesus nin wainiak «Yúsnan pujurin werirum iniakmamsatarum» tímiayi. Tura wésar péṉker ajasármiayi.
42017015	Nuyá̱ chikichik ni tsuámarman nekáa kakantar chichaki̱ Yusa náari̱n uunt awajki̱ waketki̱ Jesusan tarimiayi.
42017016	Yumiṉsataj tusa Jesusan tikishmátar piniakumar tepesmiayi. Nu áishmaṉka Samarianmaya̱uyayi.
42017017	Nuna wainiak Jesus chichaak «Tsuámaru tiáschakait. ¿Chíkich nuíwisha tui̱ pujuinia?
42017018	¿Ju̱ yajaya̱ áishmaṉ níṉkik Yusa naari̱ uunt awajsataj tusa waketki̱ tai?» tímiayi.
42017019	Nuyá̱ áishmaṉkan chicharuk «Winia nekas enentáimtursa asam péṉker ajasume. Wajakím shiir wetá» Jesus tímiayi.
42017020	Pariséu aents Jesusan inintrak «¿Yusa akupeamuri̱ urutáik ati?» tutai Jesus chicharuk «Yusa akupeamuri̱ paant wáinkiachminiaiti. “Yamái naṉkamnayi” tichamniaiti.
42017021	“Ju̱i̱ awai, nui̱sha awai” tichamniaiti. Warí, Yusa akupeamuri̱nkia atumíin pujawai» tímiayi.
42017022	Nuyá̱ ni unuiniamuri̱n chicharuk «Tsawant jeattawai atumsha Winia Aents Ajasu tutain “aya chikichík tsawantkesha Ni wainkiarkia maak” turuttiatrume. Túrasha tujintkiattarme.
42017023	Aents Ajasu tutai “ju̱i̱ pujawai, nui̱sha pujawai” tuíniakui werirap. Tana nu nemariirap.
42017024	Wi, Aents Ajasuitjiana nu tátinian tsawantur jeamtai paant waitkiattarme. Peem péetuk ashí nayaimpin tsáapnin awajna núnisaṉ wi winiamu paant átatui.
42017025	Tura nu túruntsa̱i̱ṉ yamái pujuinia nu Winia nakitruiniakui tí waitsatniuitjiai.
42017026	Winia atak tátiniur jeamtai yaunchu Nuwái pujumia nú tsawantin túrunamia núnisaṉ túrunattawai.
42017027	Yurumiarmiayi tura umiarmiayi, nuatiarmiayi tura ni nawantri̱n nuatmamtikiarmiayi. Tumá matsatainiai̱ Nuwái uunt kanunam eṉkempramtai ama̱a̱rak nu aentsnasha mash amuukarmiayi.
42017028	Tura Sutumnumsha Rauta írutramuri̱sha núnisaraṉ Yusa asutkiari̱n enentáimtutsuk pujuarmiayi. Yurumáwarmiayi, umararmiayi, sumakarmiayi, surukarmiayi, ajancha ajamarmiayi, je̱a̱ncha je̱a̱mkarmiayi.
42017029	Tura Raut Sutumanmaya̱ jiinkimtai asupri tutai kaya keek yútana áintsaṉ nayaimpinmaya̱ kakeetuk nu aentsun mash máwarmiayi.
42017030	Núnisaṉ wi atak tátiniur jeamtai enentáimtsuk pujusártatui.
42017031	Nu tsawant jeamtai je̱a̱ yakiini̱ pujana nú shuar ni warirí̱n achiktaj tusa akaikí̱ je̱á̱ waya̱shti. Tura kampunniunam wekaana nú shuar ni je̱e̱n waketkishti.
42017032	Rauta nua̱rí̱ túrunamu enentáimpratarum.
42017033	Aya ju̱ nuṉkanmaya̱ṉ enentáimias “iwiaaku átaj” tana nu ni iwiaakmari̱n emeṉkáktatui. Tura ju̱ nuṉkanam ni iwiaakmari̱n emeṉkána nu nekas iwiaakma ana nuna wainkiattawai.
42017034	Paant tájarme. Nú káshitin jimiará áishmaṉ nú peaknumaṉ kanúu tepeartatui. Chikichik junaktiatui, chíkichkia ikiunkittiawai.
42017035	Jimiará nuwa̱ mái̱ metek nekée pujuartatui. Chikichik junaktiatui, chíkichkia ikiunkittiawai.
42017036	Jimiará áishmaṉ kampunniunam wekainiartatui. Chikichik junaktiatui, chíkichkia ikiunkittiawai.» Tú timiayi.
42017037	Nuna antukar «Uuntá ¿tui̱ túrunatta?» tiármiayi. Tutai ni chichaak «Jaka tepana nui̱ chuaṉ káutkartatui.»
42018001	Shuar yawe̱ttsuk Yus tuke áujsatniua nuna unuiniartaj tusa Jesus ju̱ métektaku chichaman tímiayi.
42018002	«Chíkich péprunam shuaran súmamtikin amai. Nú aishmaṉ Yúsnasha ashamchauyi tura shuarnasha peṉké arantichuyi.
42018003	Tura nú péprunam waje̱ amai. Nisha sumamtikniun chicharuk “Winia nemasur nekasa nuja̱i̱ métek umimtikrutkata” tusa tuke waketrú pujuyi.
42018004	Yámankamtaikkia nin anturkatniun nakitmiai. Tura ukunam enentáimias “Wisha Yusan ashamachiatnak shuarnasha peṉké arantichuitiatnak
42018005	ju̱ waje̱n nekasa nuja̱i̱ métek túratjai. Warí iniaitiachuk waketú waketú ajak itit awajtak winia ipimtuki̱ṉ” timiai» tímiayi.
42018006	Nuyá̱ Uunt Jesus chichaak «Sumamtikin yajauchitiat nuna timiai.
42018007	Tura Yus tí peṉker asa ni achikman tsawai̱sha, káshisha untsuamka nú naṉkaamas anturkashtatuak. ¿Yáitsuk meṉkakatuak?
42018008	Atsá, wárik yaiṉkiartatui, tájarme. Tura Wi Aents Ajasuitjiana ju̱ atak támatai ¿shuaran tuke Winia nekas enentáimturainia nuna wainkiatjash?» tímiayi Jesus.
42018009	«Péṉkeraitjiai» tu enentáimtumainiak chikichnaka yajauch enentáimtiarmia nuna Jesus nekapmá chichaak
42018010	«Jimiará áishmaṉ Yusa Uunt Je̱e̱n Yusan áujsatai tusar wéarmai. Chikichik Pariséuuyi tura chíkichkia kuítian juuyi.
42018011	Pariséusha wajaki̱ Yusan áujeak jú̱nis timiai “Yusru, chíkich áishmaṉ kasasha tura yajauch ántsaṉ tsanirmau ainia nuja̱i̱ métekcha asan yumiṉsajme. Tura ju̱ kuítian juu wajana jú̱ja̱i̱sha métekchaitjiai.
42018012	Warí Ame akupkámna nuna iniaṉkasan wisha chikichík semanatini̱ṉ jimiará tsawant ijiarmán áujeajme tura wi achíajna nuna tiásnumia̱ chikichkiniak Yúsnaiti tusan akankan súajai” timiai.
42018013	Tura kuítian juusha árantaṉ wajas yakiini̱ paṉkái̱ íimsatniunkesha natsaamak tsuntsumá ni netsepé̱n awati “Yusá, ti tunaitjiai. Waitnentrurta” timiai.
42018014	Wats tájarme, nu kuítian juu shuar Yus íimmianum ni enentái̱ péṉker awajnas ni je̱e̱n waketkimiai. Tura Pariséuka tamia núnisaṉ waketkimiai. Nekaatarum. Shuar naṉkamantu enentáimtumana nuka péejchach awajnástatui. Tura antsu péejchach enentáimtumana nu, naṉkamantu awajnástatui» tímiayi Jesus.
42018015	Jesus uchin antiṉkiarat tusar itiariármiayi. Tura Jesusa unuiniamuri̱sha nuna wáinkiar suritkiarmiayi.
42018016	Tura Jesus nin untsukar chicharainiak «Uchi Winí̱ winitin tsaṉkamkatarum, surimkiairap. Enentáimsatarum. Uchichia áintsaṉ enentáimtumana nú shuarak Yus ni enentái̱n akupin ajasminiaiti.
42018017	Uchi ni úuntri̱n umira núnisaṉ shuar Yusan umireachkunka Yus ni enentái̱n akupin ajaschamniaiti» tímiayi Jesus.
42018018	Shuara uuntri̱ Jesusan tarí áujsamiayi. «Uuntá, amesha péṉkeraitme. Tuma asam turuttia ¿warinia túrakna tuke iwiaaku átataj?» tímiayi.
42018019	Tutai Jesus chichaak «¿Urukamtia Winia, péṉkeraitme túrutam? Aents péṉkerka atsawai. Aya Yusak péṉkeraiti.
42018020	Tura Yus akupkámu ana nu péṉker nékame. Tsanirmawairap, maṉkartuawairap, kasamkairap, tsanumprurairap, ame apasha, nukusha shiir enentáimtustarum. Nusha nékame» tímiayi.
42018021	Tutai áishmaṉ chichaak «Uuntá, úchichik mash umiki̱ tsakaruitjiai.»
42018022	Jesus nuna antuk «Chikichik tátramsai. Ame takakmena nu ashí surukam kuítrincha ainia nu súsarta. Nuiṉkia nayaimpiniam kuítrum takustatme. Túram winitiá nemartusminiam» tímiayi.
42018023	Tura nuna antuk nu áishmaṉ ti kuítrintin asa tí kuntuts enentáimpramiayi.
42018024	Tura kúntuts enentáimpramtai Jesus nuna nekáa «Kuítrintin ainia nu Yus akupeamunam pachinkiatin ti itiurchataiti.
42018025	Kamiyu auja ji̱n waya̱tin itiurchataiti. Tura shuar kuítrintin Yus akupeamunam pachinkiatin nú naṉkaamas itiurchataiti» tímiayi.
42018026	Tura nuna antukarmia nu tiármiayi «¿Nuiṉkia yaki uwempramniait?»
42018027	Tutai Jesus chichaak «Aents tujintiainia nuna Yuska páchitsuk túramniaiti.»
42018028	Nuyá̱ Pítiur Nin chicharuk «Uuntá, iikia Ámin nemarsataj tusar ii takakmaka ikiukji.»
42018029	-
42018030	Tutai Jesus chichaak «Ti nekasan tájarme shuar Yus akupeana nuna túrataj tusa ni je̱e̱ncha núnisaṉ aparí̱ncha, nukurí̱ncha, yachi̱nkisha, nuwe̱nkesha, uchirí̱nkisha ikiuakka ju̱ nuṉkanmasha nu shuarka núkap wainkiattawai. Tura tuke iwiaaku pujustinniasha wainkiattawai» tímiayi.
42018031	Jesus ni unuiniamuri̱ tuse armia nuna akaṉkí̱ chicharainiak «Jerusaréṉnum jeatémáji. Tura Aents Ajasu túrunatniun Yúsnan etserin yaunchu áatrarmia nu yamái uminkiattawai.
42018032	Úuntnum surukartatui. Túrawar wishikrar katsekar usukiáwartatui.
42018033	Tura awatrar nuya̱ṉka máwartatui. Túramaitiatan menaintiú tsawantin nantaktiatui» tímiayi.
42018034	Tura Ni tímiania nuna nekas túrunattawai, tícharmiayi. Wariniak taa tusar nekaacharmiayi.
42018035	Jesus Jirikiúnam nuntumsai̱ nui̱ áishmaṉ ji̱ kusurú kuítian surusarat tusa jintiá pujumiayi.
42018036	Untsurí aents naṉkaamainian antuk «¿wariṉkit?» tímiayi.
42018037	Tutai «Nasarétnumia̱ Jesus naṉkaamawai» tiármiayi.
42018038	Kusurúsha nuna antuk untsumuk «Jesusá, Tawit weanmaya̱chukaitiam. Winiasha waitnentrurta» tímiayi.
42018039	Émak wéarmia nu chicharainiak «takamáttsata» tutaisha nú arant untsumuk «¡Tawit shuará winiasha waitnentrurta!» ajamiayi.
42018040	Nuiṉkia Jesus wajas «itiatárum» tímiayi. Tura ni támatai
42018041	«¿Warí itiurtukat tusamea wakerutam?» Tutai kusurú áimiuk «Uuntá, íimtiasan wakerajai» tímiayi.
42018042	Tutai Jesus chichaak «Íimtiá. Winia nekas enentáimtursa asam péṉker ajasume» tímiayi.
42018043	Nu chichamaik kusurú íimmiayi. Tura Yusan shiir awajki̱ Jesusan nemarmiayi. Tura ashí aents nuna wáinkiarmia nuka Yusan ti shiir awajsarmiayi.
42019001	Nuyá̱ Jirikiúnam wayá̱ nui̱ wekaikiní̱ ajamiayi.
42019002	Nui̱ kuítrintin áishmaṉ ni naari̱ Sakíu pujumiayi. Nu Sakíu kuítian juu úuntri̱yayi.
42019003	Aents ti kaunkamtai Sakíu ti sútarach asa Jesusan íistaj tukamá tujintkiamiayi.
42019004	Tuma asa Jesus nuke naṉkaamaktin asamtai emki̱ tsékeṉki̱ sikiumúru numi wajamunam wakamiayi íistaj tusa.
42019005	Jesus nui̱ naṉkaamak paṉkái̱ íimias chicharuk «Sakíu wárik akaikitia. Ame je̱e̱miin yamái kanartiniaitjiai» tímiayi.
42019006	Tutai Sakíusha wárik akaikí̱ shiir enentáimias Jesusan itiaamiayi.
42019007	Ashí aents nuna wáinkiar «Maaj, Jesus tunáa áishmaṉka je̱e̱n pujawai» tusa mai̱ tunaim ajarmiayi.
42019008	Nuyá̱ Sakíu wajaki̱ Jesusan chicharuk «Iistá Uuntá, wi takakjana ju̱na jímiapetek nakakán kuítrincha ainia nuna súsartatjai. Tura waitruan chikichan kasarkaitkiuncha menaintiú patatsan awaiṉkittiajai» tímiayi.
42019009	Tutai Jesus chichaak «Ju̱ áishmaṉ Aprajáma shuárintiat yamái nisha níniuja̱i̱ uwempra asa nekas Aprajáma shuari̱ ajasuíti.
42019010	Wisha Aents Ajasu asan meṉkakaru ainia nuna e̱a̱kan uwemtikrartaj tusan táwitjiai» tímiayi.
42019011	Nu aents Jesusan anturkarmia nu «Jerusaréṉnum jeawakrin Ni, Yus anaikiamu asa wárik akupin ajastatui» tu enentáimsarmiayi. Tuma asamtai wésar Jerusaréṉnum nuntumsarai̱ nuna enentáimsara̱i̱ṉ tusa Jesus ju̱na métektakun chichasmiayi.
42019012	«Áishmaṉ peṉkeri̱ amai. Nú aishmaṉsha jeachat chíkich nuṉkanam akupin náamkan tátaj tusa wemai.
42019013	Tura wétsuk ni takarniúri̱n tias armia nuna untsukarmai. Tura aṉkant aṉkant kuit kuriji̱a̱i̱ naṉkaamas péṉker armia nuna suíniak “Ju̱ kuitji̱a̱i̱ wi táatsa̱i̱ṉ takakmá ajatarum” timiai.
42019014	Tura ni nuṉke̱ni̱a̱ shuarka nakitiarmai. Túmainiak “nú aishmaṉ ii uuntri̱ ajasá̱i̱ṉ tusar nakitiaji” nu titiá tusar áishmaṉkan akatrar akuptúkarmai.
42019015	Tuma ai̱ṉ akupin ajas ni nuṉke̱n waketki̱ tamai. Taa winia kuítruja̱i̱ warí túrarum titiaj tusa ni takarniúri̱n kuítian súsarmia nuna untsukarmai.
42019016	Ni takarniúri̱ emka chikichik taa “Ame kuítrumja̱i̱ takakmasan tias patasan achikmajai” timiai.
42019017	Tutai uunt chichaak “Péṉker túrame. Ishichik susamjamna núja̱i̱ṉᵏⁱ wi tímiajna tímiatrusmek túrame. Tuma asakmin tias péprun akupin awajsattajme” timiai.
42019018	Chíkich tarí “Iistá Uuntá, ame kuítrumja̱i̱ takakmasan seṉku patasan achikjiai” timiai.
42019019	Nunasha chicharuk “Amincha seṉku péprun akupin awajsattajme” timiai.
42019020	Nuyá̱ chíkich tarí “Uuntá, ame kuítrumin paniiji̱a̱i̱ ijian ikiusmajai.
42019021	Amesha kakaram chicháu asakmin ikiuschiatam achin asakmin tura arakmachiatam juu asakmin ashamkamjame” timiai.
42019022	Tutai uunt timiai “Maaj, amesha ti yajauchitme. Ame támena nuke makurmawai. Wi kakaram chicháu ai̱sha ikiuschiatan achin ai̱sha tura araknasha arakmachiatan juu ai̱sha
42019023	nuiṉkia ¿urukamtia kuit ikiutai̱niam ikiuschamam? Nuiṉkia wi atak winiakun patasan achikia̱a̱jna” timiai.
42019024	Tura nui̱ wajarmia nuna chicharuk “Kuit takakma juruktiarum túrarum tiásan takakna nú shuar susatarum” timiai.
42019025	Tura nisha chichainiak “Túrasha Uuntá, tiásan takakja” tiarmai.
42019026	Tutai uunt chichaak “Takakna nuja̱i̱ takaakuiṉkia patatnástatui tájarme. Tura takakna nuja̱i̱ takaachkuiṉkia ishichik takakkuisha jurunkíttiawai.
42019027	Tura winia nemasur uunt ajasá̱i̱ṉ tusar nakitrurarmania nu itiatárum. Tura wisha íimiai̱ṉ mátarum” timiai» tímiayi Jesus.
42019028	Nuna tuasua amik Jesus Jerusaréṉnumaani̱ wémiayi.
42019029	Petpajái pepru tura Petania péprusha Uriwiu nainnium tíjiu̱chiyi. Nui̱ jeastatuk ajatémas ni unuiniamuri̱n jímiaran chicharuk
42019030	«Tíjiu̱ch péprunam wetarum. Túrarum nui̱ umpuruch ekemtukchamu jiṉkiamu wajá wainkiattarme. Nu atíarum itiatárum.
42019031	Tura “¿urukamtai atíarum?” turamainiakuisha “ii uuntri̱ atsumawai” titiarum» tímiayi.
42019032	Tutai unuiniamuri̱ wéar Jesus timia ímiatrusaṉ wáinkiarmiayi.
42019033	Tura umpuruchin atíakui nérentin chichainiak «¿Urukamtai umpuruchsha atíarum?»
42019034	Tutai unuiniamusha «Ii uuntri̱ atsumawai» tiármiayi.
42019035	Tura umpuruchin Jesusan itiariármiayi. Túrawar ni pushiri̱n umpuruchiniam awantkar Jesusan ekenkarmiayi.
42019036	Tura Jesus wétinniumaani̱ ni pushiri̱n ayapá̱rar jintiá áintrarmiayi.
42019037	Tura Uriwiu naint awaṉkénamunam tíjiu̱ch ajasármatai untsurí aents Jesusan nemariarmia nu warainiak kakantar untsumainiak Ame najankamuram íijata núurmincha untsurí túran wáinkiaru ásar Yusan shiir awajsarmiayi.
42019038	«Yusa náari̱i̱n winiana ju̱ ii uunt Akupniuiti. Nincha Yus shiir awajsati. Nayaimpiniam pujuinia nu shiir enentáimsar Yusa náari̱n uunt awajsarti» tiármiayi.
42019039	Tura Pariséu aents nui̱ páchitra pujuarmia nu Jesusan chicharainiak «Uuntá, nemartamainia nu “takamátsata” tiartá» tiármiayi.
42019040	Tutai Jesus chichaak «Nuiṉkia ju̱ takamátsarmataiṉkia kayasha untsumkarainti. Nuna paant tájarme» tímiayi.
42019041	Jerusaréṉnum tíjiu̱ch ajatémas péprun wainiak úutuk jú̱nis chichaak
42019042	«Jerusaréṉnumia̱ shuartiram, ju̱ tsawantinkesha shiir pujustintrum nekaarmeka maak. Túrasha yamaikia nekaatin naṉkaamasai.
42019043	Kame ti itiurchat tsawant jeartámtatrume. Atumí nemasri̱ nuṉkaja̱i̱ a̱a̱ tanishan tanishmarar téntatramkattarme. Mesetan najatramattarme tura aatusha ju̱ni̱sha mash árentmaktatrume.
42019044	Túrutma nuṉká aju̱nmártatrume. Tura atumíin pujuinia nuna máwartatui. Tura ashí emesrarmatai ishichkisha kaya irumpramusha peṉké atsuttawai. Wi Yusa anaikiamuri̱n tarijrumna nu nekaachu asakrumin túrutmattarme» tímiayi.
42019045	Nuyá̱ Jesus Yusa Uunt Je̱e̱n wayá̱ suruktasa pujuarmia nuna sumaktasa pujuarmia nunasha ji̱i̱ki̱ awemarmiayi.
42019046	Túrak chichaak «Yus Papinium yaunchu aarma awai “Winia je̱a̱rka Yus áujsatin jé̱a̱iti” tu áarmaiti. Túrasha átumka kasá matsamtaiya nútikiarme» tímiayi.
42019047	Tuke tsawantin Yusa Uunt Je̱e̱n Jesus Uwempratin Chichaman unuiniak pujái̱ Yúsnan pujurniu úuntri̱sha, Israer shuara jintinniuri̱sha tura pepru úuntri̱sha itiur mámniakit tusar ti enentáimsarmiayi.
42019048	Túrasha ashí aents émamkes anturainiakui mátniun tujintkiarmiayi.
42020001	Yusa Uunt Je̱e̱n Jesus Uwempratin Chichaman unuiniak pujái̱ Yúsnan pujurniu úuntri̱sha, Israer shuara jintinniuri̱sha tura Israer shuara úuntri̱sha táarmiayi.
42020002	Taar Jesusan chicharainiak «¿Yana chichame̱ja̱i̱ ju̱ túram? ¿Ya ju̱ túratniuncha akuptámkait?» tiármiayi.
42020003	Tutai Jesus chichaak «Wisha aniastajrum tusan wakerajrume.
42020004	¿Ya Juáṉnasha imiakrattia tusa akupkámia? ¿Yusak, aentsuk? Turuttiarum» tímiayi.
42020005	Tútaisha nisha nuamtak warintiajik mái̱ tunai ajarmiayi. «“Yus akupkaiti” tákurni̱ṉkia “¿urukamtai enentáimtuscharum?” turamtatji.
42020006	Túrasha “aents akupkaiti” tákurnisha ashí aents kayaja̱i̱ tukurmar mantamattaji. Warí Juaṉ Yúsnan etserniuiti tuíniatsuk» tiármiayi.
42020007	Nuiṉkia Jesusan áiniak «Juaṉ imiakratinniasha yátsuk akupkámia iisha nékatsji» tiármiayi.
42020008	Tutai Jesus chicharainiak «Wisha núnisnak winia akuptúkua nuna tíchattajrume» tímiayi.
42020009	Nuyá̱ Jesus ju̱ métektaku chichamja̱i̱ aentsun jintintiámiayi. «Áishmaṉ ni ajarí̱i̱n uwa aráa amuk shuaran takartusti tusa ikiukmiai. Tura niṉkia wau táchataj tusa jeachat wemai.
42020010	Tura júuktin tsawant jeamtai juukman akanák jurumkit tusa takarniúri̱n takáu shuari̱i̱n akuptúkmai. Tura takarniúri̱ncha katsumkar jú̱nik awaiṉkiarmai.
42020011	Nuyá̱ nérentin chíkich takarniúri̱n akupkámai tura nunasha núnisaṉ katsekar awatiar sútsuk akupkarmai.
42020012	Nuyá̱ ataksha chikichan akupkámai. Tura nunasha takáu shuar katsumkar akupkarmai.
42020013	Nuyá̱ ukunam ajá nérenniuri̱ “Itiurkatjak” timiai. “Winia aneamu uchirun akupkáttajai. Nin wáinkiar shiir enentáimtuschartimpiash” timiai.
42020014	Túrasha takáu shuar nuna wáinkiar nuamtak chichainiak “Ju̱ka ajá nérenniuri̱ ajastatui. Maatai. Nuikia aja iiniu átatui” tiarmai.
42020015	Nuna tuíniak ajanmaya̱ ji̱i̱ki̱ máwarmai.» Nuyá̱ Jesus aniasmiayi «Wats ¿warí enentáimsarum, ajá nérenniuri̱ itiurkattawa?
42020016	Nisha taa nu takáu shuaran máwartatui. Tura núṉkanka chikichan susattawai» tímiayi. Nuna anturkar «Yus núnaka tsaṉkatkashti» tiármiayi.
42020017	Tura Jesus nin émamkes iisar chicharainiak «¿Nuikia Yus Papinium aarma nu warintiua? Ju̱ áarmaiti “Kayan péṉkernak je̱a̱ je̱a̱min yajauchiti tusar ajapawarmia nu ashí kayaja̱i̱ naṉkaamas péṉker apujsamuiti.”
42020018	Nu kayan tukumainia nuka kupintrattawai. Tura nu kaya shuarnum iniaarka nu shuaran tsai̱ tsai̱ awajsattawai» tímiayi.
42020019	Yúsnan pujurniu uuntri̱ tura Israer shuara jintinniuri̱sha «nu métektaku chichamja̱i̱ iin túramji» tu nekaawar nuikⁱ Jesusan achikiar emetatai tusar wakeriarmiayi. Tura untsurí shuar Jesusan wakeruiniakui ashamainiak túracharmiayi.
42020020	Warí itiurkarik akupniúnam Jesus yajauchi tsanumprurtai tusar mamikmau shuaran péṉker shuara núnisaṉ Jesusai̱n akupkarmiayi. Ni chichame̱ja̱i̱ṉ uuntka akupkatniun jeá asamtai nin suruktai tusar núnaka túrawarmiayi.
42020021	Tu enentáimsar chichainiak «Uuntá, ame tuke nekas chicham chichaame, nu nékaji. Aents pátatek iyatsme antsu nekas Yusa jinti̱ jintintiame.
42020022	Wats turuttia, ¿Rúmanmaya̱ úunt akupin ii kuitri̱ akiktin péṉkerkait? ¿Akiktinkiait. Suritkiatniukait? Nu nekaatai tusar wakeraji» tiármiayi.
42020023	Tura Jesuska ni yajauch enentáimsamuri̱n nekáa chicharainiak
42020024	«Kuit itiatárum. ¿Yana yapí tura yana naari̱ ju̱i̱ áarmait?» Tutai ni tiármiayi «úunt akupniunu»
42020025	tutai Jesus chichaak «Úunt akupniunu átinia nu úunt akupin susatarum. Tura Yusna átinia nu, Yus susatarum» tímiayi.
42020026	Aents ántamunam ni chichakmari̱ji̱a̱i̱ achiktinian peṉké tujintkiarmiayi. Antsu aya iimprarmiayi tura tákamtak pujusármiayi.
42020027	Jakamunmaya̱ peṉké nantakchatniuiti Satuséu tuinia nuna Jesusan aniastai tusar tariarmiayi.
42020028	Anintrak tiármiayi «Uuntá, Muisais ju̱na áartampramiaji “Áishmaṉ ni nua̱rí̱ uchi takutsuk jakamtaiṉkia ni yachi̱ nu waje̱n nuatkati, yachi̱n yajutmatrattsa.” Tu áarmaiti tiármiayi.
42020029	Wats, siati yachi armai tiármiayi. Iwia̱i̱ri̱ nuwa̱n nuatak yajutmatsuk jakamai.
42020030	Ni yachi̱ waje̱n akintiak nuatak nisha yajutmatsuk jakamai.
42020031	Nuna yachi̱sha núnisaṉ nu waje̱n nuatkamai tura núnisaṉ ashí siati nuna patai̱ṉᵏⁱ nuatkarmai. Yajutmatsuk yajutmatsuk kaji̱nkiarmai.
42020032	Tura ukunam nuwa̱sha jakamai.
42020033	Nantaktin tsawantai̱ nantakiarmatai ¿yana nua̱ri̱ṉ ati? Ashí siati nuatkacharmaka» tiármiayi.
42020034	Tutai Jesus tímiayi «Ju̱ nuṉkanmaṉ nuatnaikiatin awai.
42020035	Tura nantakiar atak iwiaaku ámin ainia nuka nuatnaikiachartatui.
42020036	Warí, jákashtin áiniatsuk. Yusa suntarí̱ya áintsaṉ ajasártatui. Tura nantakiaru ásar Yusa uchirí̱ ajasártatui.
42020037	Tura jákaru nantakiartin ainia nuna imia Muisais jintíamiayi. Warí, numichiniam ji wajái̱ keamunan Yus niji̱a̱i̱ chichaamun Yus Papinium Muisaiska áarmiayi. Nú aarmanum Uunt Yus Aprajáma, Isaka tura Jakupu Yúsri̱nti, tímiayi. Nú aishmaṉ yaunchu jákaru ai̱ṉ “ni Yúsri̱nti” tímiayi. Nuna taku nantaktin awai tu jintíamiayi.
42020038	Kame jaka meṉkakatniunam pujuinia nuna Yúsri̱nchuiti. Tuma asamtai jakáa Yúsri̱nti tíchamniaiti. Antsu iwiaaku ainia nuna Yúsri̱nti. Ashí Níniun iwiaarkainiawai» tímiayi.
42020039	Nuna antukar Israer shuara jintinniuri̱ «péṉker tame, Uuntá» tiármiayi.
42020040	Tura nuya̱ṉka inintrústinian arantúkarmiayi.
42020041	Nuyá̱ Jesus chichaak «Yus anaikiamu Kristu tutaisha ¿itiura “Aya Tawit weaiti” tárum?
42020042	Warí, Yus Kanta papinium Tawit niṉki ju̱na tátsuk “Uunt winia Úuntrun «Akupin pujutai̱nium Winia untsuurui̱ni̱ pujusta.
42020043	Ame nemasrumin núpeteatsa̱i̱ṉ nui̱ pujusta» tímiayi.” Tú aarmaiti.
42020044	Kame Tawitkia, Krístun chicharuk “Winia Úuntur” tai̱sha, ¿itiurak Kristu tutai Tawitia pampaṉmári̱ átiṉᵏⁱ?» tímiayi Jesus.
42020045	Ashí aents Nin anturkataj tusa pujuiniai̱ ni unuiniamuri̱n Jesus chicharainiak
42020046	«Israer shuaran jintintin ainia nuyá̱ aneartarum. Nisha nuntuarun entsarar wekasataitsar wakeruiniawai. Tura jintiá ti shiir áujtusarat tusar wakeruiniawai tura iruntai̱ je̱a̱nam peṉkeri̱ pujutai̱nium pujustinian wakeruiniawai. Tura nampernumsha uunt pujutai̱nium pujustaj tusa wakeruiniawai.
42020047	Túrasha wajé̱ je̱e̱ncha atantainiawai. Túrawar aents nekaracharat tusar ti esaram chichamja̱i̱ Yusan áujainiawai. Nincha chíkichja̱i̱ naṉkaamas Yus asutiáwartatui» tímiayi.
42021001	Yusa Uunt Je̱e̱n kuítrintin kuít eṉketai̱niam kuítian eṉkeenan Jesus wainkiamiayi.
42021002	Tura waje̱ kuítri̱ncha jimiará uchich kuítian, sentapua ániun eṉkean wainkiamiayi.
42021003	Wainiak chichaak «Nekas tájarme, ju̱ waje̱ kuítrinchaitiat, ashí eṉkeena nú naṉkaamas núkap eṉkeayi.
42021004	Warí, chikicha ampiniárua nuna eṉkeenawai. Tura nisha aya núchiniak takurmakman ampirmatsuk ashí eṉkeayi» tímiayi.
42021005	Yusa Uunt Je̱e̱n kaya shíirmach armia nuna tura chíkich shíirmach susamu armia nunasha chíkich shuar áujmatuk pujuarmiayi. Nuyá̱ Jesus chichaak
42021006	«Átum yamái shiir wáintrumna nu ashí emesnartatui. Kaya ekentramusha mash yumpuntrartatui» tímiayi.
42021007	Nuyá̱ Jesusan chicharainiak «Uuntá, nusha ¿urutáik túrunatⁱ? ¿Kame ju̱ túrunatin jeatemámtaisha wariji̱a̱i̱ṉ nekaatajⁱ?» tiármiayi.
42021008	Tutai Jesus chicharuk «Aneartarum, anaṉnawairap. Nekaatarum. Winia náarun pachisar “Wi Krístuitjiai” tuinia ti untsurí jíintrartatui. “Nuṉka amuukatin jeayi” tu etserkartatui. Tuíniakui anturkarum nemarsairap.
42021009	Tura meset chicham antukrum sapijmiakairap. Nusha emka túrunatniuiti. Túrasha nú chichamaik amuukatin tsawant jeashtatui.»
42021010	Nuya̱ṉka chicharainiak tímiayi «Uunt nuṉka nuamtak uunt nuṉka mátsatkamuja̱i̱ṉ mai̱ maani̱ ajainiakui núnisaraṉ úunt akupniu akupeamuri̱sha nuamtak úunt akupniu akupeamuri̱ji̱a̱i̱ mai̱ maani̱ ajartatui.
42021011	Tí ú̱u̱rkattawai. Untsurí nuṉkanam tsukasha, suṉkursha ti átatui. Nayaimpinmasha ti ashammai náṉkamas túrunattawai. Nuja̱i̱ Yus ni kakarmari̱n iniakmastatui.
42021012	Tura ju̱ túruntsa̱i̱ṉ atumín pataaturmakar achirmákartatui. Iruntai̱ je̱a̱nmasha makurmartai tusar juramkiartatui. Sepunmasha eṉketmattarme. Tura winia naar pachia asakrumin akupniúnmasha, úuntnumsha juramkiartatui.
42021013	Nuiṉkia atumín túrutmakrumin wi túramu etserkatin arutmáttarme.
42021014	-
42021015	Tura atumí nemasri̱ nakitramainiak “wáitiaiti” títinian tujintkiarat tusan winia nekatairja̱i̱ chichastinian amastatjarme. Tuma asamtai “Jurakuisha warinia tíniak kíishtumaktaj tusan aetak enentáimsashtatjai” titiarum.
42021016	Tura imia atumí aparí̱sha surutmakartatui. Atumí yachi̱sha, atumí shuari̱sha amikrumsha núnisaraṉ surutmakartatui. Tura mámunka máwartatui.
42021017	Tura Winia ajasáru asakrumin ashí aents nakitrámprartatui.
42021018	Tura peṉké ishichkisha yajauch awajtámsachartatui.
42021019	Katsuntrarmeka iwiaaku átin wainkiattarme.
42021020	Ju̱ pepru Jerusaréṉka a̱a̱ tanishri̱i̱n suntar téntakar matsatu wáinkiurmeka emesratin jeá nekaattarme.
42021021	Nuikia ju̱i̱ Jutanam pujuinia nu nainnium pisartin áiniawai tura ju̱i̱ Jerusaréṉnum pujuinia nusha ju̱ya̱ṉka jiinkí̱ wétin áiniawai. Tura ajanam pujuinia nusha péprunam waketkishtin áiniawai.
42021022	Nu tsawantincha Yus asutiámun wáinkiartatui. Yus Papinium nu túrunatin yaunchu aarma nu uminkiattawai nu tsawantin.
42021023	Nuṉkanam tí waitsatin átatui. Tura ju̱ aents ti asutniáwartatui. Tuma asamtai nuwa̱ ajamtin ainia nusha tura uchi kuírchin takakainia nusha imiá itiurchatan wáinkiartatui.
42021024	Tura ju̱yá̱ aents mesetnum jákartatui. Tura chikichnaka ashí nuṉkanam misaawar júkiartatui tura yajaya̱ apach, Yúsnan enentáimtuiniatsna nu, ju̱i̱ Jerusaréṉnum waya̱war najakartatui. Nu túratniunka Yus tsaṉkatkana nui̱ṉ túrawartatui.
42021025	Nuiṉkia etsanmasha, nantunmasha, yáanmasha Yuska ni kakarmari̱n iniakmak nusháa túrattawai. Nuṉkanmasha ashí aents páchim enentáimprartatui. Tura nayantsanam chíchimi ti aku tantá ajakui ti ashamkartatui.
42021026	Tura túrunatin ana nuna enentáimsar mayái̱ ashinkiartatui. Warí, nayaimpiniam kakaram ainia nusha peantrartatui.
42021027	Nuyá̱ Winia, Aents Ajasu tutain, yuraṉminiam ti shiir ajasan winiái̱ wáitkiartatui.
42021028	Nu túrunatin náṉkamkui uwempratin jeatémayi tusarum kaka̱a̱rum shiir enentáimsatarum.»
42021029	Tura ju̱ chichamnasha nekapmamiayi. «Ikiu numi tura náṉkamas numisha enentáimsatarum.
42021030	Ju̱ nuṉkanam ni nuké̱ yama puṉkakmatai “esat jeatémayi” tátsurmek.
42021031	Núnisaṉ Wi tájana nu wáinkiurmeka Wi ju̱ nuṉkanam akupin ajastin jeatéma nu nekaatarum.
42021032	Tura aents pujuinia nu jáiniatsa̱i̱ṉ nusha ashí túrunattawai. Núnaka paant tájarme.
42021033	Nayaimpisha nuṉkasha amuukartatui. Tura winia chichampruka amuukachminiaiti.
42021034	-
42021035	Nu tsawant aya aneachma jeattawai. Ashí aents ju̱ nuṉkanam pujuinia nu, nuna enentáimtsuk pujuiniai̱ jeattawai. Tuma asamtai atumsha anearum wekasatarum. Yajauchiniam emetnarum, aya yurumátniuk, aya umartiniak enentáimtusrum ju̱ nuṉkanam ana nu ti wakerakrumni̱ṉkia péṉker enentáimsatin tujintkiattarme. Nu atsutí tusarum tura nu tsawant aya áwaktamka̱i̱j tusarum péṉker wekasatarum.
42021036	Anearum wekasatarum. Túrunattana nui̱ katsuntrataj tusarum Yus aujsa pujustarum. Túrarum Aents Ajasu tutai íimmianum péṉker átaj tusarum túratarum» tímiayi.
42021037	Tuke tsawant tsawai̱sha Yusa Uunt Je̱e̱n Jesus unuiniamiayi. Tura káshikia Uriwiu nainnium we wémiayi.
42021038	Tura tuke tsawant Yusa Uunt Je̱e̱n Jesus chichaamun anturkatai tusar káshik tariarmiayi.
42022001	Karin eṉketáchma paṉ yúatin námper, Paskua tutai, jeatémamiayi.
42022002	Yúsnan pujurniu úuntri̱sha Israer shuara jintinniuri̱sha aentsun ashamainia ásar itiurak máwaintiajⁱ tusar ti enentáimsarmiayi.
42022003	Nuiṉkia Jútas Iskariúti enentái̱n íwianch wai̱ntiamiayi. Nú Jútaska Jesusa unuiniamuri̱i̱n páchitkiauyayi.
42022004	Yúsnan pujurniu úuntri̱n tura Yusa Uunt Je̱e̱ úuntri̱n pujuarmia nuna werimiayi. Tura Jesusan tu surukminiaiti tusa niji̱a̱i̱ chichasarmiayi.
42022005	Nisha nuna antukar warasar kuit amastatji Jútasan tiármiayi.
42022006	Nisha «ayu» tinia aents nékachmanum suruktaj tu enentáimsamiayi.
42022007	Wats, karin eṉketáchma paṉ yúatin námper jeamiayi. Paskua tutainiam murikchin mátin ármiayi.
42022008	Tura Jesus Pítruncha, Juáṉnasha akupeak «Paskua tutai námper iwiaratarum»
42022009	tutai nisha chichainiak «¿Tui̱ iwiarat tusamea wakeram?» tiármiayi.
42022010	Tutai Jesus chicharainiak «Péprunam wetarum. Jearum áishmaṉ yumin takaku wekáa wainkiattarme. Nú aishmaṉ nemartiarum. Tura je̱á̱ waya̱kui
42022011	nú je̱a̱ nérenniuri̱ chichareakrum “Uunt chichartamuk unuiniamurja̱i̱ Paskua yurumátin ¿tui̱ aa? túramui” titiarum.
42022012	Tákurmin nu nérentin yakí̱ uunt kuártun ashí iwiaramun iniakturmastatrume. Nui̱ ii yurumátin iwiaratarum» tímiayi.
42022013	Tutai nisha wéar Jesus tímiania tímiatrusaṉ wáinkiarmiayi. Tura Paskua namperan nui̱ iwiararmiayi.
42022014	Yurumátin jeamtai ni unuiniamuri̱ji̱a̱i̱ Jesus ekentsa yurumtainiam pujusármiayi.
42022015	Pujusármatai Jesus chichaak «Wisha játsuk atumji̱a̱i̱ ju̱ Paskua najanatniun ti wakerimjiai,
42022016	atakka ju̱ nuṉkanam atumji̱a̱i̱ najanashtin asan. Tura antsu Yus akupeana nui̱ jear atak najanattaji» tímiayi.
42022017	Nuyá̱ piniṉkian achik Yusan yumiṉkias ni unuiniamuri̱n chicharainiak «Ju̱ piniṉ achikrum sunaisatarum.
42022018	Kame ju̱nasha tájarme. Ju̱ nuṉkanam Yus akupeamu jeatsa̱i̱ṉkia ju̱ araka neré̱ yumiri̱nkia atakka peṉké umarchattajai.»
42022019	Nuya̱sha yurumkan achik Yusan yumiṉkias puuk súsarmiayi. Tura chicharainiak «Ju̱ka winia aya̱shruiti. Winia aya̱shur átum péṉker pujustinnium surunkattana nuiti. Winia enentáimtursarum yuátarum» tímiayi.
42022020	Tura yuruma amikiarmatai piniṉkian achik «Ju̱ piniṉ winia numparun nakumea asa uwempratin yamaram chicham najanamun nakumeawai. Winia numpar atumnian puartamprattawai.
42022021	Túrasha winia surutkattana nu Wiji̱a̱i̱ métek ekentsa yurumtainmaṉ pujawai.
42022022	Kame Wi, Aents Ajasuitjiana ju̱, Yus iwiaramua nútiksanak jakattajai. Túrasha Winia surutkaana nu nekaati. Ti asutniáttawai» tímiayi.
42022023	Nuna antukar «Wíashitiaj, yákit» tunaim ajarmiayi.
42022024	«¿Iiji̱a̱i̱ yaki imiá naṉkamantu aint?» tunaim ajarmiayi.
42022025	Tura Jesus chichaak «Ju̱ nuṉkanam akupin ainia nu, waantu enentáimtumasar akupénawai. Tura akupénakui “péṉker túrin áiniawai” tuíniawai.
42022026	Tura atumji̱a̱i̱ṉkia nuka atsutí. Antsu naṉkamantu ana nu, uchichia núnis ajastiniaiti tura akupeana nusha takarniua núnik ajastiniaiti.
42022027	Enentáimsatarum. Ekentsa yurumtainiam pujus yurumna nu, yurumkan ajamana nuja̱i̱ ¿túa imiá nekas naṉkamantuit? ¿Yurumna nu nekas naṉkamantuchukait? Túrasha Wikia atumín yurumkan ájamua núnisnak pujajai.
42022028	Winia itiurchatrun wáinmiaj nui̱ atumsha Wiji̱a̱i̱ tuke pujumarme.
42022029	Tuma asakrumin akupin ajastinian winia Apar surusu asamtai Wisha nútiksanak akupkatniun súajrume. Wi akupkátjana nui̱ atumsha Wiji̱a̱i̱ yurumáttarme tura Wiji̱a̱i̱ umartatrume, tájarme.
42022030	Tura akupin pujutai̱nium pujusrum Israer shuar tuse írutkamu akupkáttarme tajai.» Tú timiayi.
42022031	Nuyá̱ Uunt Jesus chichaak «Nekaata, Semuṉká. Trikiu neré̱ tsatsamátniua áintsaṉ iwianchi uuntri̱ Satanás atumí enentái̱n páchim enentáimtikramprataj tusa seayi.
42022032	Tuma ai̱ṉ Yus enentáimtustinian kajinmátki̱i̱ṉ tusan Wisha Yusan seamjai. Tura Yusai̱ waketkim ame yátsum ikiaká̱rarta» tímiayi.
42022033	Tutai Semuṉ chichaak «Uuntá, sepunam eṉketmainiakuisha wisha nemarsatajme. Tura mantamainiakuisha métek jakatai» tímiayi.
42022034	Takui̱ Jesus chicharuk «Pitrú, nekas tájame, yamaik atash shiniatsa̱i̱ṉ ame menaintiú natsantrurtatme» tímiayi.
42022035	Nuyá̱ Jesus chicharuk «Wisha yurumkaja̱i̱nchu, kuítji̱a̱i̱nchu, sapatja̱i̱nchu akupkámjarmena nui̱ ¿tátramsamkarum?» Nisha «Atsá peṉké tátramsachmaji» tiármiayi.
42022036	Tutai Ni chicharuk «Antsu yamaikia yurumkan takakkuṉka takusti, kuítniasha núnisaṉ tura puya̱ncha takakchaka ni pushiri̱n suruk puya̱n sumakti.
42022037	Nekaatarum. Yus Papinium yaunchu aarma ana nu wi túrunamuja̱i̱ uminkiattawai. Ju̱i̱ti aarma, “Yajauch shuarnum pachikiarmiayi.” Warí, Yus Papinium ashí Winia aarma ana nu uminkiatniuiti.»
42022038	Tutai ni unuiniamuri̱ chicharainiak «Uuntá, ju̱i̱ jimiará puyá̱ awai» tutai Nisha «Asati» tímiayi.
42022039	Nuyá̱ Jesus jiinkimiayi. Tura tuke túrin asa Uriwiu nainnium wémiayi. Ni unuiniamuri̱sha nemariarmiayi.
42022040	Ai̱ jeá nin chicharuk «Itiurchat winiakui iniara̱i̱j tusarum Yus áujsatarum» tímiayi.
42022041	Tuasua amik arantach, kaya naṉkimiam jeana núnik Jesus wémiayi. Tura Yusan áujsataj tusa tikishmarmiayi.
42022042	Tikishmar ju̱na tímiayi «Apawá, piniṉnum yapá umartinia ántsaṉ Wi wáitsattajna nu wakerakmeka jurutkitia. Tura Wi wakerajna nucha antsu Ame wakeramna nu atí, tajai» tímiayi.
42022043	Nuyá̱ ikiaká̱rtaj tusa Yusa suntari̱ nayaimpinmaya̱ tarimiayi.
42022044	Tura Jesus imiá wáitias pujak nú kakaram Yusan áujsamiayi. Tura ni se̱a̱rmari̱sha numpá ántsaṉ nuṉká kitiawarmiayi.
42022045	Yusan áujsua amik wajaki̱ ni unuiniamuri̱n werimiayi. Tura kúntuts enentáimmiari̱ji̱a̱i̱ ti pimpiki̱ kanúu tepenan tarimiayi.
42022046	Nuiṉkia chicharainiak «¿Urukamtai kanúu teparum? Itiurchat winiakui iniara̱i̱j tusarum nantakrum Yus áujsatarum» tímiayi.
42022047	Jesus tuke chicháa pujái̱ untsurí shuar táarmiayi. Tura nuní̱ emka Jesusa unuiniamuri̱ Jútas náartin winimiayi. Tura Jesusan mukunattsa tarunmiayi.
42022048	Támatai Jesus chicharuk «Jútasá, ¿Aents Ajasu tutai mukunamek surutkattam?» tímiayi.
42022049	Jesusja̱i̱ pujuarmia nu túmamun wáinkiar «¿Uunt puya̱ja̱i̱ íjiuartatjik?» tiármiayi.
42022050	Tura chikichik Yúsnan pujurniu uuntri̱ takarniúri̱ kuishi̱n untsuuri̱n tsupirkamiayi.
42022051	Tura Jesus chicharainiak «Iniaisatarum.» Nuna tinia ni kuishi̱n antiṉ tsuármiayi.
42022052	Nuyá̱ Yúsnan pujurniu úuntri̱n, nuyá̱ Yus je̱a̱ úuntri̱ncha tura pepru úuntri̱ncha Nin achiktai tusa tariarmia nuna chicharuk «¿Wisha kasakaitiaj. Urukamtai puya̱ja̱i̱sha numiji̱a̱i̱sha tarutniuram?
42022053	Nuik Yusa Uunt Je̱e̱n tuke tsawant atumji̱a̱i̱ pujumaj nui̱ achirkachmarme. Túrasha átum kiritniumia̱ kakarmaja̱i̱ nupetkatin yamái tsawantin tsaṉkatkamuitrume» tímiayi Jesus.
42022054	Nuiṉkia Jesusan achikiar emetawar Yúsnan pujurniu uuntri̱ je̱e̱n júkiarmiayi. Tura Pítrusha íkiaṉ nemarki̱ wémiayi.
42022055	Tura a̱a̱ch jinia ikiapárarmiayi. Túrawar anamuk pujuarmiayi. Pítrusha niji̱a̱i̱ pujusmiayi.
42022056	Tura nuwa̱, Yúsnan pujurniu takarniúri̱ amia nu, Pítiur jinia anamuk pujan wainiak «Ju̱ áishmaṉsha Niji̱a̱i̱ pujumiayi» tímiayi.
42022057	Tutai Pítiur chichaak «Nuwá̱, Nin nékatsjai» tímiayi.
42022058	Tura árusaṉ chíkich nin wainiak «Amesha Niin páchitkiaitme» tímiayi. Tutai Pítiur chichaak «Atsá. Wikia aiṉkia páchitkiatsjai» tímiayi.
42022059	Chikichik ura naṉkaamasmatai chíkich apach chichaak «Nekas ju̱ aishmaṉsha Niji̱a̱i̱ pujumiayi. Warí, nisha Kariréanmaya̱ṉchakait» tímiayi.
42022060	Tutai Pítiur chichaak «Ame támena núnaka nékatsjai» tímiayi. Nú chichamaik Pítiur chicháa pujai̱ṉᵏⁱ atash shiniukmiayi.
42022061	Tura nuiṉkia Uunt Jesus Pítrun apajá̱s íismiayi. Tura «atash shiniatsa̱i̱ṉ ame menaintiú natsantrurtatme» Uunt Jesus timia nuna enentáimpramiayi.
42022062	Nuyá̱ Pítiur jiinkí̱ tí utmiayi.
42022063	Áishmaṉ Jesusan wáiniarmia nu ti wishikiainiak awattiarmiayi.
42022064	Ji̱n epetkar yapiniam awattiar chicharainiak «Nekamata, ya awatama» tiármiayi.
42022065	Tura katsekainiak ti untsurí chikichnasha náṉkamas tiármiayi.
42022066	Tsawa̱rmatai Israer shuara úuntri̱sha, Yúsnan pujurniu úuntri̱sha tura Israer shuara jintinniuri̱sha iruntrar ni iruntai̱ri̱i̱n ejeniarmiayi. Nui̱ chicharainiak
42022067	«Paant titiá. ¿Yus anaikiamu Kristu tutaiya núkaitiam?» Tutai Jesus chichaak «Wi “ee” tákuisha, “nekasaiti” tíchattarme.
42022068	Tura Wi aníamsha ái̱rkashtatrume túrasha akuptúkchattarme.
42022069	Tura wárik Wisha Aents Ajasuitjiana nu ashí naṉkamantu ajasan Yusa untsuurí̱ni̱ pujustatjai» tímiayi.
42022070	Tutai nisha tiármiayi «¿Nuiṉkia amesha Yusa Uchirí̱ṉkaitiam?» Tutai Jesus chicharainiak «Ee, Witjiai, átum Winia túrutrumna núnisketjai.»
42022071	Tutai nisha chichainiak «Warí, ¿iisha chíkich ujatkat tusar atsumajik? Imia niṉki chichaamu antukchajik» tiármiayi.
42023001	Nuyá̱ ashí Uunt iruntrarmia nu wajatkiar Rúmanmaya̱ akupin Piratuí̱ Jesusan júkiarmiayi.
42023002	Nui̱ jeawar Piratun chicharainiak «Ju̱ áishmaṉ ii shuaran awajimtikiar enentáimtikiainia nu nekaamji. Rúmanmaya̱ úunt akupin Sésaran kuit akiktinian suritramaji. Tura nu arant Niṉki akupin Kristu tutaintjiai, tawai» tiármiayi.
42023003	Tutai Piratu Jesusan chicharuk «¿Ame Israer shuara akupniúri̱ṉkiaitiam?» tímiayi. Tutai Jesus chichaak «Ee, nuitjiai, ame támena núnisnak» tímiayi.
42023004	Nuyá̱ Yúsnan pujurniu úuntri̱ncha tura aents nui̱ iruntrarmia nunasha Piratu chicharainiak «Ju̱ áishmaṉ yajauchin túran peṉké wáinkiachuitjiai» tímiayi.
42023005	Túrasha nisha nú kakantar chicharainiak «Antsu nekas ashí Jutanam aentsun ni unuiniana nuja̱i̱ akajenawai. Kariréanmaya̱ naṉkaamas ímiaja̱i̱sha tayi» tímiayi.
42023006	Piratusha nuna antuk «Nú aishmaṉ ¿Kariréanmaya̱ṉkait?» tímiayi.
42023007	«Ee» tuíniakui Irutisan akuptúkarmiayi. Irutiska Kariréanmaya̱ aentsun akupniuyayi. Túmaitiat nu tsawantin Jerusaréṉnum ishichik tsawant pujusmiayi.
42023008	Irutiska Jesusan íistaj tusa ti wakerimiayi. Jesusa túramuri̱n áujmatman ti antukmiayi. Tuma asa «Wi iimiai̱ aents tujintiamun túrashtimpiash» tusa Jesusan wainiak warasmiayi.
42023009	Jesusan tí nukap aniasmiayi túramsha peṉké áimkiachmiayi.
42023010	Nui̱sha Yúsnan pujurniu úuntri̱sha tura Israer shuara jintinniuri̱sha yajauchiti tusar charaatum awajiármiayi.
42023011	Tura Irutissha ni suntari̱ji̱a̱i̱ Jesusan yajauch enentáimtuiniak Nin wishikiainiak tí peṉker pushin akupniu entsatái̱ri̱ya ániun áentsrarmiayi. Nuya̱sha Irutis ataksha Piratuíi̱n akupkámiayi.
42023012	Túram nu tsawant Piratu Irutisja̱i̱ nawamnaikiarmiayi. Kame yáunchuka nemasnaikia ármiayi.
42023013	Nuyá̱ Yúsnan pujurniu úuntri̱n aentsu úuntri̱ji̱a̱i̱ tura peṉké aentsja̱i̱ Piratu ikiaanak tímiayi
42023014	«Ju̱ áishmaṉ aentsu awajimtikiui tusarum itiartintrume. Túrasha átum íimprumni̱ṉ anintrúsan yajauch átum tárumna nuna peṉké nekarachjai.
42023015	Irutissha núnisaṉ yajauchin nekaachai. Warí, ju̱i̱ awaiṉkichmaka. Nuikia páantchakait jú̱ aishmaṉ jakamnia tunaanka túrichuiti» tímiayi.
42023016	-
42023017	Túraitiat tuke túrutai̱ asamtai námper jeakui sepunmaya̱ chikichík áishmaṉkan Piratu aṉkant akupkatin ámiayi. Tuma asamtai ni chichaak «ju̱na asutián awematjai» tímiayi.
42023018	Tura aentssha iruntrar ti untsumainiak «Atsá, ju̱cha. Ju̱ nakitiaji. Antsu Parapás akupkata» tiármiayi.
42023019	Nu Parapássha akupniun nakitiak mesetan najana asa tura maṉkartin asa sepunam eṉkeamuyayi.
42023020	Piratuka Jesusan akupkáttsa wakerak ataksha aentsun áujsarmiayi.
42023021	Túrasha nú arant untsumainiak «Atsá. Krúsnum mantamnati» tiármiayi.
42023022	Tura ataksha Piratu chicharainiak «¿Urukamtai. Warí tunaan túrait? Jakamnia tunaan túrachiash tusan aniasan peṉké nekarachjai. Asutián akupkátjai» tímiayi.
42023023	Tura nisha kakaram untsumainiak «Jesus mantamnati» tiármiayi. Kame aentssha tura Yúsnan pujurniu úuntri̱sha tí untsumainia ásarmatai ni wakeramuri̱ tsaṉkatnakarmiayi.
42023024	Ni wakeriarmia nuna Piratu «túrattajai» tímiayi.
42023025	Tuma asa Parapásan mesetan najanin tura maṉkartin amia nuna akupkámiayi. Tura Jesusnaka ni wakeramun túrawarti tusa íktusarmiayi.
42023026	Jesusan jukitiatsa pujuiniai̱ Serininmaya̱ Semuṉ ni pépruri̱ya̱ Jerusaréṉnum yama jeamiayi. Nin achikiar Jesusa krusri̱ ayantkar «ni úkuri̱ wetá» tiármiayi.
42023027	Untsurí aents Jesusan nemariarmiayi. Tura untsurí nuwa̱sha tí kuntuts enentáimiainiak útkiar tura waa waa ajakiar wéarmiayi.
42023028	Túmainiakui Jesus nin iis «Jerusaréṉnumia̱ nuwa̱tiram Winia enentáimtursarum útirap. Antsu atumniak tura atumí uchirí̱ enentáimtusrum úttiarum.
42023029	Warí, ti itiurchat tsawant jeariártatui. Tuma asamtai “Uchirtichu ainia nu ajaprukchana nu tura amuntsachu ainia nu chíkich aentsja̱i̱ naṉkaamas péṉker pujuiniawai” tiártatui.
42023030	Nu tsawantai̱ aents chicharainiak “Naint iin nekentmak yuturmártai” tiártatui.
42023031	Warí, numi sameka áinis yajauch aya náṉkamna ai̱ṉsha ju̱ itiurchat átsuk. Tura numi kukarua áinkiamtai itiurak nú yajauch túrunachatⁱ» tímiayi Jesus.
42023032	Tura Jesusja̱i̱ krúsnum maatai tusar jímiar yajauch áishmaṉkan júkiarmiayi.
42023033	Karawír naint tutainiam jeawar Jesusan krúsnum ajintrurarmiayi. Tura Jesusa untsuurí̱ni̱ chikichík yajauch áishmaṉkan tura ni menaari̱ni̱ chíkich yajauch áishmaṉkan núnisaṉ krúsnum ajintrurarmiayi.
42023034	Tura Jesus krúsnum ajintraku pujuram chichaak «Apawá, tsaṉkurarta. Ni áitkiainia nuna nékainiatsui» tímiayi. Tura suntar pujuarmiania nu, yaki Jesusa pushiri̱ jukit tusar nakurúsarmiayi.
42023035	Péprunmaya̱ aents ii wajatiármiayi. Tura uunt armia nusha Nin wishikiainiak «Chikichnaka uwemtikniuiti. Wats, yamái nekas Yusa anaikiamuri̱ Kristu tutainkiuṉka imia Niṉki uwemprati» tiármiayi.
42023036	Suntarsha Nin wishikrarmiayi. Tariar churuinian aartai tusar awajiármiayi.
42023037	Tura chicharainiak «Amesha nekas Israer shuara úunt akupniuri̱nkiumka amek uwemprata» tiármiayi.
42023038	Tura muuknumaani̱, Kriaku chichamja̱i̱, Rúmanmaya̱ apach chichamja̱i̱sha tura Israer chichamja̱i̱sha ju̱ áarar anujkamu ámiayi JU̱I̱TI ISRAER SHUARA UUNT AKUPIN.
42023039	Chikichík yajauch áishmaṉ nui̱ ajintruamu amia nu kátsekeak chicharuk «Amesha nekas Yusa anaikiamuri̱ntkiumka amek uwemprata tura iincha uwemtikramprata» tímiayi.
42023040	Tura chíkich ni tsaníakmari̱n kakantar chicharuk «¿Amesha Niji̱a̱i̱ métek asutniátasa pujayatam Yus ashamatsmek?
42023041	Iikia yajauch asar wáitsatniuitji, ii yajauch túramuri̱ akikmakur wáitiaji. Antsu ju̱ áishmaṉka yajauchin túrichuiti» tímiayi.
42023042	Nuyá̱ Jesusan chicharuk «Amesha akupin ajasam winiasha enentáimtursata» tímiayi.
42023043	Tutai Jesus chicharuk «Nekasan tájame, jakar shiir pujutai̱nium yamái tsawant Wiji̱a̱i̱ pujustatme» tímiayi.
42023044	Tutupin ai̱ ashí nuṉkanam ti kirit ajasmiayi. Tura menaintiú ura naṉkaamasu ai̱ṉ nantu nuṉkach ajassha tuke kirit ámiayi.
42023045	Tsawái̱ nantusha mushatmarmiayi. Tura Jerusaréṉnum Yusa Uunt Je̱e̱ncha tarach ejamu aa jímiapetek ja̱a̱nakmiayi.
42023046	Nuyá̱ Jesus untsumuk «Apawá, winia wakantrun Amiin ikiuajai» tímiayi. Nuna tinia jakamiayi.
42023047	Suntara uuntri̱ nu túrunamun wainiak Yusa náari̱n shiir awajeak «Ju̱sha imiá nekas péṉker áishmaṉkauyi» tímiayi.
42023048	Tura untsurí aents pujuarmia nu, nu túrunamun wáinkiar tí kuntuts enentáimiainiak ni netsepé̱n paat awatiar waketkiarmiayi.
42023049	Tura Jesusa amikrí̱sha tura nuwa̱ Kariréanmaya̱ Nin nemariarmia nusha íkiaṉ wajasar ii wajarmiayi.
42023050	Naka enentáimin péṉker áishmaṉ ámiayi ni naari̱ Jusé. Arimatéa pepru Jutanam ana nuya̱uyayi. Israer shuara Uunt Iruntai̱ri̱n páchitkiauyayi.
42023051	Yus ju̱ nuṉkanam akupin ajasat tusa Jusé nákas pujumiayi. Tuma asa Uunt Iruntai̱niam Jesusan túrawarmia nuna nakitmiayi.
42023052	Tuma asamtai Piratuí̱ we Jesusa aya̱shi̱n seamiayi.
42023053	Piratu «ayu» takui̱ Jesusa aya̱shi̱n krúsnumia̱ jusa tarachji̱a̱i̱ penuar kaya táurmanum iwiarsamiayi. Nu táurmanum chíkich iwiarsachmauyayi.
42023054	Iwiaratin tsawantai̱ ayampratin tsawant tsawa̱statuk ajasmatai túrunamiayi.
42023055	Tura Kariréanmaya̱ nuwa̱ Jesusan nemarkiar taarmia nusha íwiarmanum pataakar aya̱shí̱n itiur ikiusara nunasha wáinkiarmiayi.
42023056	Iisar ikiuak ni je̱e̱n waketkiarmiayi. Tura Jesusa aya̱shi̱ meje̱e̱ni̱ṉ tusar kuṉkuinian iwiararmiayi. Tura ayampratin tsawantai̱ Israer shuar akupkámun umikiar ayamprarmiayi.
42024001	Tumiṉtin káshik kuṉkuinian iwiaramun júkiar nu nuwa̱ Jesus iwiarsamunam weriarmiayi. Tura chíkich nuwa̱sha atampriarmiayi.
42024002	Tura iwiarsamu kaya atutkamu urani̱ aan wáinkiarmiayi.
42024003	Tura waya̱war Uunt Jesusa aya̱shi̱n wáinkiacharmiayi.
42024004	Wáinkiachu ásar ashamkarmiayi. Tura «itiurkatjik» tiármiayi. Tumai̱ jimiará áishmaṉkan pushin wincharpátniun entsaru niin ayamach wajainian wáinkiarmiayi.
42024005	Nuna wáinkiar ti sapijmiainiak tsuntsumawarmiayi. Túmakui̱ nu áishmaṉ chicharainiak «¿Iwiaakusha urukamtai jakaanumsha e̱a̱rum?» tiármiayi.
42024006	«Ju̱i̱ pujatsui. Antsu nantakní̱. Nékatsrumek. Nisha Kariréanam tuke pujus
42024007	“Wi, Aents Ajasuitjiana nu, yajauch aentsnum surunkattajai. Túran krúsnum mantamnattajai. Tura menaintiú tsawantai̱ nantaktiatjai” turamchamkarum» tímiayi.
42024008	Nuna takui̱ Jesus timian enentáimprarmiayi.
42024009	Tura iwiarsamunmaya̱ waketki̱ taar Jesusa unuiniamuri̱n aunse armia nuna tura chikichnasha ashí nu túrunamun ujakármiayi.
42024010	Jesusa unuiniamuri̱n ujakármia nu ju̱ áiniawai Maktaranmaya̱ Marí, Juánasha, Sántiaku nukurí̱ Marisha tura chíkich nuwa̱ja̱i̱.
42024011	Tura Jesusa unuiniamuri̱sha nuwa̱ tuíniakuisha nekasaiti tu enentáimtsuk «wáuruk tuíniawai» tiármiayi.
42024012	Túrasha Pítrusha jiinkí̱ Jesus iwiarsamunam tsékeṉki̱ werimiayi. Jeá, init iis aya tárachik tepenan wainkiamiayi. Tura túrunamia nuna ti enentáimiar ni je̱e̱n waketkimiayi.
42024013	Nu tsawantai̱k Jesusa nemarniuri̱ jímiar Emausnum wéarmiayi. Emauska Jerusaréṉnumia̱ aunse kirumitru jeá pujawai.
42024014	Túrunamia nuna chichaki̱ wéarmiayi.
42024015	«Itiurkit» tu áujmatki̱ wenai̱ imia Jesus taa nui̱ páchiniak niji̱a̱i̱ wéarmiayi.
42024016	Tura wáinkiariat nekaashtin asamtai yait nekaacharmiayi.
42024017	We wénakua Jesus chicharainiak «Jintiasha ¿warí áujmatkirum wéarum? ¿Urukamtai kúntuts enentáimprum?» tímiayi.
42024018	Chikichik, Kreupas náartin chicharuk «Jerusaréṉnum túruna nuna ashí nékainiawai. ¿Ámeka amekek túrunamia nu nékachu páchitkiam?» tímiayi.
42024019	Tutai Jesus chichaak «¿Warí urukait?» Tutai chichainiak «Enta, Nasarétnumia̱ Jesusa túrunamuri̱ taji. Nisha Yúsnan etserin asa Yusa kakarmari̱ji̱a̱i̱ chichasmiayi tura nuna kakarmari̱ji̱a̱i̱ takasmiayi. Núnaka ashí aents nékainiawai.
42024020	Tura Yúsnan pujurniu uuntri̱ tura ii pépruri̱ uuntri̱ “yajauchin jakamnia túrayi” tusar “krúsnum mantamnati” tiármiayi.
42024021	Tura ii Israer shuartin uwemtikrampratin tu enentáimsamji. Tura ni mámusha menaintiú tsawant naṉkaamasai.
42024022	-
42024023	Túrasha ii nuwa̱ ni iwiarsamunam yamái káshik weriar ni aya̱shi̱n wáinkiacharmai. Tura “Yusa suntari̱ wainkiaji tura Jesus iwiaakuiti” túramji» tiarmai. «Nuna tu ujatmákakrin ti enentáimpraji.
42024024	Nuyá̱ ii shuar iwiarsamun weriar nuwa̱ tiarmia tímiatrusaṉ wáinkiarmiayi. Tura Jesusnaka wáinkiacharmai.» Tu ujakármai Jesusan.
42024025	Nuyá̱ Jesus nin chicharainiak «Enentáimchaitrume. Ashí Yúsnan etserin tiarmia nu wau enentáimtatsrume.
42024026	¿Yusa anaikiamuri̱, Kristu tutai, shiir awajnatsuk ti wáitsashtinkiait?» tímiayi.
42024027	Tura nuyá̱ Yus Papinium Muisais aarmia nuyá̱ jukin ashí Yúsnan etserin ni túrunatniuri̱n áararmia nuna jintintiatasa naṉkamamiayi.
42024028	Kame ni wéarmia nú peprunam jeawarmiayi. Tura Jesuska nui̱ naṉkaamaki̱ wétaj tau ajamiayi.
42024029	Tura nisha chicharainiak «Weep. Iiji̱a̱i̱ pujusta. Warí, nantu akaikiyi, kirit ajatémsai» tiármiayi. Tutai Jesus niji̱a̱i̱ pujustaj tusa waya̱miayi.
42024030	Tura niji̱a̱i̱ irunar ekentsa yurumtainiam pujus yurumkan achik Yusan yumiṉkias nincha puuk súsarmiayi.
42024031	Nu chichamaik ni ji̱ uranniua núnikiarmatai Jesusan nekaawarmiayi. Tura Nisha nú chichamaik meṉkakamiayi.
42024032	Tura nu shuarsha mai̱ tunai ajainiak «Jintia winis Nisha Yus Papin jintintramuk nekas ii enentái̱n shiir enentáimtikramprachmakajⁱ» tiármiayi.
42024033	Nuyá̱ Emausnumia̱ wárik jíinkiar Jerusaréṉnum waketkiarmiayi. Nui̱ Jesusa unuiniamuri̱n aunse armia nuna tura chíkich shuar Jesusan nemariarmia nunasha iruntrar pujuinian wáinkiarmiayi.
42024034	Aunse armia nusha chicharainiak «Uunt Jesus nekas nantakní̱. Semuṉ Nin wáinkiaiti.»
42024035	Tutai nisha jintiá túrunamun ujakármiayi. «Jesus yurumkan ajaamakui nui̱ nekaamji» tiármiayi.
42024036	Nuna áujmatuk pujuiniai̱ Jesus aya aneachma ajapén wajas «Shiir enentáimsatarum» tímiayi.
42024037	Nuna antukar, ti sapijmiakar, wakanchashit, enentáimsarmiayi.
42024038	Tura Jesus chicharainiak «¿Urukamtai sapijmiakrum wakanchashit, tu enentáimsarum?
42024039	Winia uwejrusha, nawersha íirtustarum. Wíkitjiai. Wats takarsa íirsatarum. Warí, wakancha aya̱shtinkiait, ukunchtinkiait» tímiayi.
42024040	Nuna tinia ni uwejé̱ncha nawe̱ncha iniaktusarmiayi.
42024041	Warainiayat sapijmiainia ásar Nímpiashit tu enentáimtusarmiayi. Tuma asamtai nin chicharainiak «¿yurumak takakrumek?» tímiayi.
42024042	Takui̱ namaknasha míshkincha súsarmiayi.
42024043	Tura Jesus nuna achik nisha iimiainiamunmaṉ yuámiayi.
42024044	Tura nin chicharainiak «Winia túrutawarma nuna Wi atumji̱a̱i̱ nuik pujusan tímiajrume. Nekas uminkiatniuyayi. Iis, wi túrunatniurun Muisais aarmia nusha, Yúsnan etserin aarmia nusha tura Yus Kantanmasha aarma ana nusha ashí uminkiatniuyayi» tímiayi.
42024045	Nuyá̱ Yus Papinium áarman paant nekaawarti tusa ni enentáimmiari̱n iwiaaku awajsamai.
42024046	Jintintiuk chichaak «Yusa anaikiamuri̱ Kristu tutai jaka menaintiú tsawantai̱ jakamunmaya̱ nantaktinia nu yáunchuk áarmauyayi. Tura Wi nú Krístuchukaitiaj.
42024047	Winia náarun pachisar Jerusaréṉnumia̱ naṉkama ashí nuṉkanam nu chicham etsernaktinia nu áarmauyayi. Shuar ni yajauch túrunamuri̱ tsaṉkurnarat tusar enentái̱n yapaji̱átniuiti. Tura tu etserkatniua nusha yaunchu áarmauyayi.
42024048	Tura wi túrunamu neka asarum etserkatniuitrume.
42024049	Tura winia Apar, winia Wakantrun súsartatjai, turammarumna nuna akuptúktatjarme. Tura nayaimpinmaya̱ táatsa̱i̱ṉ ju̱i̱ Jerusaréṉnum pujustarum. Taa ni kakarmari̱n suramsattarme» tímiayi.
42024050	Nuyá̱ Jesus Jerusaréṉnumia̱ júkiar Petanianam ejeniarmiayi. Tura nui̱ ni uwejé̱ takuí «Yus yaintmakarti» tímiayi.
42024051	Nuna tu pujus niiya̱ kanakmiayi. Tura nayaimpiniam junakmiayi.
42024052	Ni unuiniamuri̱sha Nin imiá shiir enentáimtusarmiayi. Tura nuyá̱ ti warasar Jerusaréṉnum waketkiarmiayi.
42024053	Tura Yusa Uunt Je̱e̱n pujusár Yusan shiir awajú pujuarmiayi. Áukete.
43001001	Ashí naṉkamnamia nú yaunchuksha Yusa Uchirí̱ṉkia tuke pujuyayi. Nisha Yusan tí paant awajeakui Chícham tíminiaiti. Chichamsha Yusja̱i̱ pujuyayi. Chichamsha Yúsauyayi.
43001002	Yámankamtaik Nisha Yusja̱i̱ pujuyayi.
43001003	Ashí najankamu ainia nuka Niji̱a̱i̱ najankamuiti. Niji̱a̱i̱ najankachmaka peṉké atsawai.
43001004	Iwiaakmaka Niin amai. Nu iwiaakmaka aentsu tsáapintri̱nti. Nu tsáapninkia Yusna nuna ashí shuaran paant nekamtikiamniaiti.
43001005	Nu tsáapnin kiritniun tsáapin awajeawai. Tura kiritin tsáapninian nupetkatniun tujintkiaiti.
43001006	Yus akupkámu áishmaṉ ámiayi ni naari̱ Juaṉ.
43001007	Nisha tsáapninia chichame̱n étserkui ashí aents Kristu nekas Yusa uchirí̱nti tu nekas enentáimtusar umirkarat tusa támiayi.
43001008	Kame Juaṉsha nu tsáapninchauyayi. Áyatik nu tsáapninnian paant awajsataj tusa támiayi.
43001009	Nu tsáapninkia nekas tsáapniniaiti. Ju̱ nuṉkanam taa ashí shuara enentái̱n tsáapnirtiniaiti.
43001010	Chichamsha ju̱ nuṉkanam pujumiayi. Tura nuṉkasha ni najanamu ai̱ṉ aentska Nin nekaacharmiayi.
43001011	Ní najanamunmaṉ támiayi túmaitiat níniuksha itiaacharmiayi.
43001012	Túrasha ashí aents ni enentái̱n itiawarma núnaka nekas enentáiji̱a̱i̱ Nin enentáimtuinia ásarmatai Yuska Ni uchirí̱ ajastinian tsaṉkatkarmiayi.
43001013	Nisha Yusa uchirí̱ ajasár ataksha númpentin aya̱shi̱n aya̱shímkiacharmai. Aentsnumia̱ akiiniachu áiniawai tura áishmaṉ wakeramuja̱i̱sha akiiniacharmai. Antsu Yusai̱ya̱ akiiniawaru ásar Yusa uchirí̱ áiniawai.
43001014	Túrasha nú Chichamsha aya̱shtin ajas iiji̱a̱i̱ núkap tsawant pujumiayi. Yusa waitnenkartutairiji̱a̱i̱ tura ashí nekasa nuja̱i̱ piákuyi. Núnisaṉ ni péṉkeri̱n aya Yusa Uchirí̱ chíkichkia nu takusminia nuna iniakmamiayi. Nusha iisha paant wáinkiaitji.
43001015	Juaṉsha Nin neka asa étseruk «Ju̱i̱ti wi tímiaj nu “Winia úkurui̱ni̱ winittiana nuka wíji̱a̱i̱ṉkia émkaiti. Maa, wi atsai̱sha tuke pujuyayi” tímiajai» tímiayi.
43001016	Chichamsha ti waitnenkartin asa ashí péṉker ana nuna súak nuyá̱ waitnenkartutai̱n súramji.
43001017	Yusa akupeamuri̱n Muisais yaunchu jintintraiti, antsu waitnenkartutai̱ncha tura ashí nekas ana nusha Jesukrístuja̱i̱ tarutrámniuitji.
43001018	Yúsnaka chikichkisha peṉké wáinkiachuiti. Tura ni Uchirí̱ chíkichkia nu tuke Niji̱a̱i̱ tsaníaku asa Yusan paant awajtúrmasuitji.
43001019	Jerusaréṉnumia̱ Israer shuar Yúsnan pujurniuncha Riwí shuarja̱i̱ Juaṉkai̱n yákit tusar akupkarmiayi.
43001020	Tura inintruiniakui ú̱rtsuk paant ujainiak «Wikia Krístuchuitjiai» tímiayi.
43001021	Takui̱ ataksha anintruiniak «¿Nuikia yáitiam. Yúsnan etserin yaunchu amia nú Iríaskaitiam?» tutai Juaṉsha «Atsá, núchaitjiai» tímiayi. Nuyá̱ ataksha anintruiniak «Nuikia ¿Yúsnan etserin tátinia núkaitiam?» tiármiayi. Tutai nisha «Atsá» timiayi.
43001022	Takui̱ «¿Nu arantcha yáitiam. Nui̱ṉkia iin akuptámkarjinia nusha warí títiatajⁱ. Warintia enentáimiam?» tiármiayi.
43001023	Tutai Juaṉ chichaak «Yúsnan etserin Isayas yaunchu aak “Kampuntin atsamunam shuar untsumui «Ii uuntri̱ jintí̱ naka awajsatarum» tu untsumui.” Núnaka Isayas áaruiti. Tura wikia untsumna nuitjiai» tímiayi.
43001024	Juaṉja̱i̱ chichainiaka Pariséu akupkarma ármiayi.
43001025	Nisha chicharainiak «Nuikia Krístuchuitiatmesha, Iríaschaitiatmesha, Yúsnan etserin tátinia núchaitiatmesha ¿urukamtai imiakratam?» tiármiayi.
43001026	Tutai Juaṉsha chichaak «Wikia entsaja̱i̱ṉ imiakratjai. Kame Aents átum wáinchatai atumín wajaawai.
43001027	Nisha winia úkurui̱ni̱ winiayat wíji̱a̱i̱ṉkia ti naṉkamantuiti. Ni ti péṉker asamtai wisha ni sapatri̱ jiṉkiamuri̱nkisha atitrachminiaitjiai» tímiayi.
43001028	Nuka Petapáranam túrunamiayi. Petapárasha Juaṉ imiakratmia nuka Jurtan amaini̱ya̱yi.
43001029	Nuyá̱ kashin Juaṉ Jesusan winian wainiak chichaak «Iistarum. Núiti Yusa Murikrí̱ ashí aentsu yajauchiri̱n asakána nu.
43001030	Núiti wi timiaj nu “Winia ukurui̱ winiana nu wíji̱a̱i̱ṉkia naṉkamantuiti. Tura wi atsai̱sha tuke pujuyayi” tímiajai.
43001031	Wisha Nin nekaachmajai. Tura ashí Israer shuar Nin nekaawarat tusan imiakratkin támajai» tímiayi.
43001032	Nuyá̱ Juaṉ étseruk «Yusa Wakaní̱n yámpitsa núnin nayaimpinmaya̱ táarun wainkiamjai. Tura Nin ekemsamai.
43001033	Nu túmatsa̱i̱ṉkia Niṉkia nekaachmajai. Tura Yuska winia imiakrattinian akuptak “Chikichik shuarnum Yusa Wakaní̱ tara ekemsa wainkiam nuja̱i̱ nekaattame. Yusa Péṉker Wakaní̱ji̱a̱i̱ imiakratniua núiti” turutmai. Tura núja̱i̱ṉkia Nin nekaamjai.
43001034	Yamaikia wainkia asan ti paant nékajai tí nekas Yusa Uchirí̱nti» tímiayi Juaṉ.
43001035	Kashin ataksha Juaṉ ni unuiniamuri̱ jímiarja̱i̱ wajarmiayi.
43001036	Jesussha nui̱ naṉkamakui Juaṉ wainiak chichaak «Iistarum, Yusa Murikrí̱ áuwiti» tímiayi.
43001037	Juaṉka unuiniamuri̱ nuna antukar mai̱ Jesusan nemariarmiayi.
43001038	Jesussha úkumur íimias nu jímiaran wininian wainiak chicharainiak «¿Ya e̱a̱rum?» tutai nisha «Uuntá, ¿tui̱ pujam?» tiármiayi.
43001039	Jesussha chichaak «Wats iitiarum» takui̱ nisha wéar ni pujutái̱ri̱n wáinkiarmiayi. Tura tí ki̱arai̱ asamtai kintiamainiak nui̱ṉ kanararmiayi.
43001040	Juaṉka chichame̱n antukar Jesusan nemarsaruka jímiaruya nuya̱ṉka chikichik Antresauyayi. Nuka Semuṉ Pitru yáchi̱yayi.
43001041	Antressha wárik ni yachí̱ Semuṉkan e̱a̱ktaj tusa werimiayi. Tura chichaak «Misías wainkiaji» tímiayi. Misías támaka «Krístun» tawai.
43001042	Nuyá̱ Antres ni yachí̱ Semuṉkan Jesus pujamunam jukimiayi. Jesussha wainiak chichaak «Ámeka Semuṉ, Junaasa uchirí̱ntme. Túrasha yamaikia Sépas átatme» tímiayi. Sépaska Israer shuara chichame̱ja̱i̱ṉkia kaya tawai. Tura Kriaku chichamnum nuka Pítruiti.
43001043	Kashin Jesus Kariréanam wétaj tusa pujus Jiripin wainiak «Nemartusta» tímiayi.
43001044	Jiripsha Petsaitianmaya̱uyayi. Antressha Pítrusha nú peprunmaya̱ armai.
43001045	Nuyá̱ Jirip Natanaéran e̱a̱kmiayi. Tura wainiak chicharuk «Muisais Yus akupkámu papinium “Anaikiamu tátatui” tu áarchamkia. Yaunchu Yúsnan etserniusha etserkacharukait. Nu shuar wainkiaji. Jesusaiti, Jusé uchirí̱. Nasarétnumia̱iti» tímiayi.
43001046	Natanaérsha chichaak «¿Nasarétnumia̱ péṉker shuar áminkiait?» tutai Jiripsha «Winim iitiá» timiayi.
43001047	Jesussha Natanaéran tíjiu̱ch winian wainiak chicharuk «Ju̱ shuar iistarum. Ti péṉker Israer shuaraiti. Peṉké anaṉkartichuiti.»
43001048	Takui̱ Natanaérsha «¿Itiur nékaram?» tutai Jesussha chicharuk «Jirip tuke untsurmatsa̱i̱ṉ ikiu numiri̱n ejamkam wajamin wainkiajme» tímiayi.
43001049	Natanaér nuikia chichaak «Uuntá, nekas Yusa Uchirí̱nme. Israer shuar akupniuitme» tímiayi.
43001050	Tura Jesus chichaak «¿Aya wi “Ikiu numiri̱n ejamkam wajamin wainkiajme” takui̱ Winia enentáimturamek? Antsu nuna naṉkaamas nekaachmin ana nusha wainkiattame» tímiayi.
43001051	Nuya̱sha Jesus chichaak «Wi nekas tájarme, Aents Ajasu asamtai atumsha nayaim uranmianum Yusa suntari̱ Winí̱ waka nuyá̱ tara ajainia wainkiattarme» tímiayi.
43002001	Menaintiú tsawant naṉkaamasmatai nuatnaikiatin namper Kananum ámiayi. Kaná péprusha Kariréanmayauyi. Jesusa nukurí̱sha nui̱ pujumiayi.
43002002	Jesussha ni unuiniamuri̱sha nu nuatnaiyamunam ipiaamu ármiayi.
43002003	Winiu amukámtai Jesusa nukurí̱ Jesusan chicharuk «Winiu amuukái. Peṉké takakainiatsui.»
43002004	Tutai Jesus chichaak «Nukuá, amesha tura Wisha nusha ¿warí íistiniaitiajⁱ? Winia kakarmar iniakmastin jeatsui» tímiayi.
43002005	Nuyá̱ ajamarmia nuna ni nukurí̱ chicharainiak «Ashí ni tana nu umirkatarum» tímiayi.
43002006	Nui̱ kayaja̱i̱ najanamu muits entsa yaraatai sais pujuarmiayi. Nú muitsnum Israer shuar ni uwejé̱ncha nawe̱ncha Yus shiir enentáimtursati tusar nijiamau ármiayi. Kame chíkichkia uchaintia tura sian rítrusha entsa yarakmin ármiayi.
43002007	Nuyá̱ Jesus ajamainian «Jú̱ muitsnum entsa áimpratarum» takui̱ mete áimprarmiayi.
43002008	Áimprarmatai Jesus chicharainiak «Pai, ishichik shikikrum nampera chichamprin suutarum» tutai nútiksaṉ túrawarmiayi.
43002009	Nampera chichamprincha nu entsa winiu ajasún ¿tuyá̱ itiarma? nuna nékachiat umar nekapsamai. Kame ajamauka entsá júsaru ásar nékarmai. Tura nampera chichamprincha nuatna nuna untsuk
43002010	chicharuk «Péṉker wíniun emka suíniatsuk. Tura ejemararmataiṉkia tímianchachin suíniatsuk. Túrasha ámeka péṉker winiu ikiusam yamái jí̱i̱kchamek» tímiayi.
43002011	Jesus ju̱ túramu Kaná Kariréanam túrunamiayi. Núja̱i̱ṉkia Jesus emka ni kakarmari̱n paant iniakmasmiayi. Nuna iisar ni unuiniamuri̱sha Niin enentáimtusarmiayi.
43002012	Nuna tura ikiuak Kapernáumnum wémiayi. Ni nukurí̱sha ni yachi̱sha ni unuiniamuri̱sha nemariarmiayi. Nui̱ṉkia untsurí tsawantka pujuscharmiayi.
43002013	Israer shuara namperi̱, Paskua tutai ishichik ajasmatai Jesus Jerusaréṉnum wémiayi.
43002014	Nui̱ jeá Yusa Uunt Je̱e̱n súruinian wainkiamiayi. Waakancha murikniasha yampitsnasha súriarmiayi. Chíkichkia awa̱sa súrutai̱ri̱n pujusár kuítian yapají̱niancha wainkiamiayi.
43002015	Nuna wainiak asutkiartuatniun chapikia chapikmar nuja̱i̱ ashí waakartiuk murikri̱ntiuk a̱a̱ jí̱i̱rmiayi. Kuítian yapaji̱á awa̱sa súrutai̱ri̱ncha ayanturar ni kuítri̱n nuṉká utsantkarmiayi.
43002016	Yampitsan súrinniasha chicharuk «Ju̱ya̱ṉka jíintratarum. Winia Aparu Je̱e̱n surutai je̱a̱ najanawairap» tímiayi.
43002017	Nuna iisar ni unuiniamuri̱ yaunchu Yus Papinium áarman enentáimprarmiayi. Ju̱ áarmaiti «Ame Je̱e̱m shiir atí tusan ti wakerukuitjiai.»
43002018	Nui̱ṉkia Israer shuara uuntri̱ Jesusan aniniak «Ju̱na túramniaitjiai tusam ¿warí iniakmastatam?»
43002019	Tura Jesus aya̱k «Ju̱ Je̱a̱ sá̱a̱kiakrumin menaintiú tsawant iniantaittiajai Wikia» tímiayi.
43002020	Takui̱ Israer shuar chicharainiak «Kuaraintisáis uwitin ju̱na je̱a̱mtinian pujursarmiayi. Ámeka menaintiú tsawantash je̱a̱mtám» tiármiayi.
43002021	Kame Jesus «Je̱a̱» páchiayat ni aya̱shi̱n tímiayi.
43002022	Tuma asamtai Jesus ukunam jakamunmaya̱ nantakmiatai ni unuiniamuri̱ ni timian enentáimturar ni chichame̱ncha tura yaunchu Yus Papinium áarmancha «Nekasaiti» tu enentáimtusarmiayi.
43002023	Paskua nampertin ti untsurí Jerusaréṉnum pujuarmiayi. Nui̱ Jesus aents tujintiamun túramtai nuna wáinkiar Niin nekas enentáimtusarmiayi.
43002024	Tuma ai̱ṉ Jesus ashí shuara enentái̱n nekarainia asa niṉkia nekas enentáimturainiawai tichamiayi.
43002025	Niṉki ashí shuara enentái̱n neka asa chíkich ujatkat tusa atsumchamiayi.
43003001	Áishmaṉ Nikiutému náartin ámiayi. Nisha Pariséu asa ni tuinia áintsaṉ Yúsnan takauyayi. Niṉkia Israer shuara úuntri̱yayi.
43003002	Nisha kashi Jesusan werí chicharuk «Uuntá, shuaran unuiniarat tusa Yus akuptámkaiti. Nu paant nékaji. Yusai̱ya̱nchuitkiumka aentsti tujintiamu túramna nu tujintkiaintme» tímiayi.
43003003	Tutai Jesus chichaak «Tí nekas tájame. Atak yamaram akiiniachuka Yusa akupeamuri̱n pachinkiashtatui.»
43003004	Takui̱ Nikiutému anintrak «¿Itiurak shuar uunta nu ataksha akiiniat. Ataksha ni nukurí̱n eṉkemá atak akiiniamniakait?»
43003005	Ataksha Jesus aya̱k «Ti nekas tájame. Shuar entsaya̱sha tura Wakanniúmia̱sha akiiniachuka Yus akupeamunam peṉké pachinkiashtatui.
43003006	Aya̱shniumia̱ akiinia nuka aya̱shchakait. Núnisaṉ Wakanniúmia̱ akiinia nuka wakanchakait.
43003007	Wi “atak yamaram akiiniatniuiti” takui̱ itiurak túrunataj tu enentáimsaip.
43003008	Enentáimprata nase náṉkamsaṉ umpuawai. Amesha ántame tura tuya̱ṉ winiá túrasha tui̱ṉ wea nékatsme. Ashí Wakanniúmia̱ akiinia nu núnisaiti» tímiayi.
43003009	Tuma asamtai Nikiutémusha atak aya̱k «¿Ju̱sha itiurak áminiait?» tímiayi.
43003010	Tura Jesussha aya̱k «Ame Israer shuara jintinniuri̱ntiatmesha ¿ju̱sha itiura nékatsum?
43003011	Ti nekasan tájame. Nekas nékakur chichaaji. Íismajnia nusha ujaaji. Tuma ai̱ṉ ii chichame̱ ántatsrume.
43003012	Aya ju̱ nuṉkanmaya̱ túramu ujaam ántachkurmeka ¿itiurak nayaimpinmaya̱ túramusha antuktarum?
43003013	Shuar chikichkisha nayaimpiniam waka atsawai. Aya Wiki nayaimpinmaya̱ taran Aents Ajasuitjiai. Tura Wikia nayaimpinmaya̱itjiai.
43003014	Iis, yaunchu Israer shuar atsamunam napi esaim tí jainiakui tsuámararat tusa Muisais napin nakumak yakí̱ numiniam awajaimiayi. Núnisnak Wisha awajnaitniuitjiai.
43003015	Núja̱i̱ṉkia ashí Winia enentáimturainia nuka jinium wétsuk Yusai̱ tuke iwiaaku pujustatui.
43003016	Yuska ashí shuaran ti anea asa, ni Uchirí̱n chikichik ana nuna shuaran uwemtikrarat tusa tsaṉkatkamiayi. Tuma asa ashí shuar Niin enentáimtana nu, jinium wécharat tusa antsu Yusai̱ tuke iwiaaku pujusárat tusa ni Uchirí̱n akuptúrmakmiaji.
43003017	Yus aentsun kajerak jinium surukat tusa ni Uchirí̱n akupkachmiayi. Antsu uwemtikrarat tusa akupkámiayi.
43003018	Yusa Uchirí̱n enentáimtana nuka jinium peṉké surunkashtiniaiti. Tura Niin enentáimtatsna nuka Yusa Uchirí̱n chikichik ana nuna enentáimtachu asa páchitsuk jinium surukmaiti.
43003019	Yusa Uchirí̱ tsáapninia áintsaṉ ii yajauch túramuri̱n paant awajtúrmaji. Nu tsáapnisha ju̱ nuṉkanam táraiti. Shuar tunáa ti tura ásar tsáapninian nakitrar kiritniun wakeriarmai. Nuna tura ásar jinium surunkaruiti.
43003020	Ashí yajauchin túruinia nuka tsáapninian muí̱jiainiawai. Túrawar ni tunáa túramu paant ajasa̱i̱ tusa yupitiainiawai.
43003021	Antsu ashí nekas túratniun umiiniana nuka tsáapninian weantuiniawai. Yus ni enentái̱n pujuram tsáapninium takainiawai. Nuka ti páantaiti» tímiayi Jesus.
43003022	Nuyá̱ Jesus ni unuiniamuri̱ji̱a̱i̱ Jutanam wéar nui̱ pujusár imiakratiarmiayi.
43003023	Juaṉsha Enunnum Sarimkia tíjiu̱ch ámanum entsa nui̱ núkap aa asamtai imiakratuk pujumiayi. Tura aents táarmatai imiainiarmiayi.
43003024	Nuka Juáṉkan sepunam eṉkenatsa̱i̱ṉ túrunamiayi.
43003025	Tura Juaṉka unuiniamuri̱ Israer shuarja̱i̱ jianaitian naṉkamawarmiayi. «¿Ya imiakratma imiá péṉkerait?» tusar áujmatiarmiayi.
43003026	Nui̱ṉkia Juaṉkai̱ weriar chicharainiak «Uuntá, Jurtan entsa amain pujusam ame chichaakum “Ju̱i̱ti Yusa Murikrí̱” tímiamna nu yamaikia imiakratui tura ashí shuar Nin nemarainiawai» tiármiayi.
43003027	Tutai Juaṉ chichaak «Ashí kakarmaka aya Yusai̱ya̱ṉchakait.
43003028	Wi tama atumek paant antukmarme. “Wikia Krístuchuitjiai” antsu “ni jinti̱n iwiarturtaj tusan eem akupkámuitjiai” tímiajrume.
43003029	Kame shuar nuwa̱n nuatna nuna áishri̱nti. Nuatnaiyak áishmaṉ nuwa̱ja̱i̱ áujnaiyakui ni amikrí̱sha nuna antukar ti warainiatsuk. Wisha núnisnak aents Jesusai̱ wénakui ti waraajai.
43003030	Nisha tuke naṉkamantu uunt ajastiniaiti antsu wikia tuke tímiancha ajastiniaitjiai.
43003031	Nayaimpinmaya̱ tara nuka ashí naṉkamantuiti. Nuṉkaya̱ nuka, nuṉkaya̱ asa jú̱ nuṉkanmaya̱nak áujmatui. Nayaimpinmaya̱ tara nuka ashí naṉkamantuiti.
43003032	Tuma asa nayaimpiniam antukman tura wainkiamun áujmatui. Tuma ai̱ṉ ni chichame̱ncha peṉké anturainiatsui.
43003033	Antsu ni chichame̱n ántana nuka “Yusa Chichame̱ imiá nekasaiti” tawai.
43003034	Yus akupkámuka Yusa Chichame̱n étserui. Warí, Yuska ni Wakaní̱nkia nekapmas amaatsji.
43003035	Yus Apa ni Uchirí̱n anea asa ashí ana nuna iistí tusa íktusuiti.
43003036	Shuar Yusa Uchirí̱n nekas enentáimta nuka Yusai̱ tuke iwiaaku pujustatui. Antsu Yusa Uchirí̱n enentáimtatsna nuka nu iwiaakman wáinkiashtatui. Antsu Yus nin tuke kajerkaiti» Juaṉ tímiayi.
43004001	Kame Jesuska imiakrateak Juáṉja̱i̱sha naṉkaamas ni nemarniuri̱ awajénawai táman Pariséu shuar antukarman Jesussha nekaamiayi.
43004002	Túrasha Jesuska imiakratchamiayi nekaska ni unuiniamuri̱ imiakratiarmiayi.
43004003	Nuna nekáa Jutanmaya̱ṉka jiinkí̱ Kariréanam waketkimiayi.
43004004	Wáketuk Samarianmaani̱ naṉkaamaktiniuyayi.
43004005	Tuma asa Jakup ni uchirí̱n Jusen nuṉkan yaunchu susamia nui̱ tíjiu̱ch Samarianam Sekar péprunam jeamiayi.
43004006	Nui̱ Jakupa taurma yumirmatri̱ ámiayi. Tutupin ai̱ Jesussha pimpiki̱ winiá asa yumirmat ayamach pujusmiayi.
43004007	Nui̱ pujái̱ Samarianmaya̱ nuwa̱ yumí áimkiattsa támiayi. Tura Jesus chicharuk «Entsa ajamprusta» tímiayi.
43004008	Kame Jesusa unuiniamuri̱ṉkia yurumkan sumaktaj tusar péprunam wéaru ásarmatai nui̱ṉkia Jesusak pujumiayi.
43004009	Samarianmaya̱ nuwa̱ Jesusan chicharuk «¿Urukamtai Israer shuaraitiatmesha Samarianmaya̱ nuwa̱ ai̱sha entsasha seatam?» Warí Israer shuarka Samarianmaya̱ aentsja̱i̱ṉkia peṉké nawamnaichu ásar nuna tímiayi.
43004010	Tutai Jesus chichaak «Yus súamu nékakmeka tura entsan seatmana nusha nékakmeka nekaska ame seawaintme tura Niṉkia iwiaaku entsan amasainti.»
43004011	Tutai nuwa̱sha chicharuk «Uuntá, entsasha ¿wariji̱a̱i̱ṉ shikiktam warí entsasha tí initchakait? ¿Tuyá̱ iwiaaku entsasha takakam?
43004012	Nuikia ¿amek nekaska ii uuntri̱ Jakupja̱i̱ṉkia naṉkaamas úuntaitiam? Warí ¿níṉkichuk ju̱ taurma yumirmatnasha ikiurtámkimiajⁱ? Nuyá̱ nisha tura ni uchirí̱sha núnisaṉ waakarí̱sha ju̱ya̱ṉkechuk umararmia» tímiayi.
43004013	Tutai Jesus chichaak «Ashí shuar ju̱ entsan úmuiniakka ataksha kitiarartatui.
43004014	Antsu Wi súajna nú entsan umarka atakka peṉké kitiamchattawai. Antsu nu entsaka ni enentái̱n púkuni̱ya̱ ántsaṉ tuke pajamtitiawai tura nuja̱i̱ tuke iwiaaku pujustatui.»
43004015	Tutai nuwa̱ chichaak «Uuntá, winiasha nu entsa surusta. Wisha atakka kitiamcha átaj. Tura ju̱ entsan shikiakun waketrú puju̱i̱j» tímiayi.
43004016	Nuya̱sha Jesus chichaak «Áishrum untsukam utitiá túram ju̱i̱ tatá» timiayi.
43004017	Takui̱ nuwa̱sha «Winia áishruka atsawai» tutai Jesus chichaak «Maa, nekasa tame. Áishrum atsawai.
43004018	Túrasha áishrum seṉku takusuítme. Yamái takakmena nusha ame áishrumchaiti. Nekas tame» tímiayi.
43004019	Nuna antuk nuwa̱sha chichaak «Uuntá, Ámeka Yúsnan etserniuitme.
43004020	Kame ii úuntri̱ṉkia jú̱ nainnium Yusan tuke tikishmátrarmiayi. Túrasha átumka aya Jerusaréṉnum Yus tikishmátratniuiti tárume» tímiayi.
43004021	Jesus chicharuk «Nawantru nekaata. Tsawant jeatémai Yus Apa tikishmátratin aya jú̱ nainniumkechu núnisaṉ aya Jerusaréṉnumkesha áchattawai.
43004022	Átumka tikishmátrumna nusha nékatsrume. Iikia neka asar tikishmáteaji. Warí, uwempratniuka Israer shuarnumaani̱ winiawai.
43004023	Tsawant winittiana nu yamái jeayi. Ashí shuar Yus Apan nekas tikishmátainiakka wakaní̱ji̱a̱i̱ nekas enentáimtusar awajitsuk tikishmátrartatui. Tímiatrusar tikishmátrurat tusa Yus Ápaka wakerawai.
43004024	Yuska Wakaniti tuma asamtai ashí Nin tikishmátainia nuka nekas tikishmátainiakka wakaní̱ji̱a̱i̱ nekas enentáimtusar awajitsuk tikishmátrartiniaiti» tímiayi.
43004025	Tura nuwa̱sha chichaak «Misías “Kristu” tutai tátiniaiti. Nisha taa ashí jintintrámattaji.»
43004026	Takui̱ Jesus nuwa̱n chicharuk «Nuka Witjiai, Ámiji̱a̱i̱ chichaana nu» tímiayi.
43004027	Tu áujmatu pujuiniai̱ ni unuiniamuri̱ táarmiayi. Tura nuwa̱ja̱i̱ chicháa pujan wáinkiar ti enentáimprarmiayi. Túrasha chikichkisha chichareak «¿Warí wakerakmea nuwa̱ja̱i̱sha chichaam?» tichamiayi.
43004028	Nuya̱ṉka núwa̱ka ni yumiri̱nkia ikiukí̱ péprunam waketki̱ ashí aentsun chicharainiak
43004029	«Shuar wi túramun ashí túruta nu winiirum iitiarum. ¿Ju̱sha Krístuittíya?»
43004030	Takui̱ péprunmaya̱ka jíinkiar Jesus pujamunam wéarmiayi.
43004031	Túmainiai̱ ni unuiniamuri̱ chicharainiak «Uuntá, yurumáta» tiármiayi.
43004032	Tutai Jesus chicharainiak «Wi yúatniunka átum nékachman takakjai» tímiayi.
43004033	Takui̱ ni unuiniamuri̱ chichainiak «¿Yaaksha yurumak itiarím tátsuash?» mái̱ tunai ajarmiayi.
43004034	Tuíniakui Jesus áimiuk «Winia akuptúkua nuna wakeramuri̱n túrakun tura Ni takatrí̱ amuktinia nuiti Winia yurumkarka.
43004035	Warí átumka “árak júuktinkia kuatru nantu tuke taasai” tátsurmek. Túrasha Wi tájarme, shuar wininia nu iistarum. Yus Chicham ni enentái̱n araamuiti. Tura júuktin tsawant jeayi.
43004036	Arakan juwaka akikmaiti. Tura tuke iwiaaku pujustin neren juwiniawai. Nuja̱i̱ arakan araana nusha tura juwana nusha mái̱ metek warasartatui.
43004037	Kame “Chíkich araawai tura chíkich juwawai tutaiya nuka nekasaiti.”
43004038	Iis, chíkich arakmamu júuktinian akupkaitjiarme. Átum arakchiatrumek chíkich takasmanum atumsha pachinkiaitrume» Jesus tímiayi.
43004039	Tura «Wi túramun ashí ujatkayi» nuwa̱ takui̱ Samarianmaya̱ shuar nu péprunam matsatainiasha untsurí Jesusan nekas enentáimtusarmiayi.
43004040	Nuya̱ṉka Samarianmaya̱ shuar Jesusan tariar iiji̱a̱i̱ pujusta tusa seawarmiayi. Tutai Jesus jimiará tsawant nui̱ pujusmiayi.
43004041	Kame nuyá̱ shuar ni chichame̱n anturkar nuna untsurí Jesusan nekas enentáimtusarmiayi.
43004042	Nuyá̱ nuwa̱n chicharainiak «Yamaikia aya ame chichammiji̱a̱i̱ṉ Jesus enentáimtatsji antsu imia iik ni chichame̱sha anturkarji. Tura iisha yamaikia nékaji nekas ashí shuaran Uwemtikniuiti» tiármiayi.
43004043	Jimiará tsawant naṉkaamasmatai Jesus Samarianmaya̱ jiinkí̱ Kariréanam wémiayi.
43004044	Kariréasha Jesusa nuṉke̱ asamtai «Yúsnan etserniun ashí shuar péṉker anturainiawai antsu imia ni nuṉke̱ya̱ṉka nin anturainiatsui» tíchamkia Jesus.
43004045	Tuíniayat Kariréanam jeamtai nuyá̱ shuarsha Jerusaréṉnum Paskua nampernum wéaru ásar tura ashí ni túramun nui̱ wainkia ásar ti shiir awajsarmiayi.
43004046	Nuyá̱ Jesus Kariréanam Kaná péprunam Jesus entsan winiu awajsámia nui̱ atak támiayi. Jesus nui̱ pujái̱ Kapernáumnumia̱ akupniu takarniúri̱ uchirí̱ jaa tepemiayi.
43004047	Nisha Jesus Jutanmaya̱ Kariréanam táman antuk Jesusai̱ wémiayi. Tura ni uchirí̱ jákatin tepakui werí ni uchirí̱n tsuarturat tusa Jesusan seamiayi.
43004048	Jesussha chichaak «Aya aents túrachminian túrakui íisrum aya núja̱i̱ṉ Winia enentáimturume.»
43004049	Tura takarin chichaak «Uuntá, winia uchir jáatsa̱i̱ṉ wari winitiá.»
43004050	Tutai Jesus chichaak «Je̱e̱miin waketkitia. Yamaikia ame uchiram péṉker ajasái.» Tutai nú aishmaṉ Jesus táman umirak wémiayi.
43004051	Tura jintiá wéawai̱ ni takarniúri̱ iṉkiuṉ chicharainiak «Yamaikia uchirmeka péṉker ajasái»
43004052	tutai apasha inintrak «Nantu uruka ai̱ya̱ péṉker ajasma» takui̱ chichaak «Ya̱u̱, nantu pukunta ai̱ tsué̱mun michatramai» tiármiayi.
43004053	Nantu pukunta ai̱ Jesus «Ame uchiram péṉker ajasái» timia nuya̱i̱k michatraiti aparí̱sha tu enentáimsamai. Tuma asamtai nisha ashí ni shuari̱sha Jesusan nekas enentáimtusarmiayi.
43004054	Jesus nu túramuja̱i̱ ni kakarmari̱n jimiará iniakmasmiayi. Nunasha Jutanmaya̱ jiinkí̱ Kariréanam jeá túramiayi.
43005001	Nu naṉkaamasmatai Israer shuar namperan najanainiakui Jesus ataksha Jerusaréṉnum waketkimiayi.
43005002	Jerusaréṉ yama waya̱munam Murik Wáitiniam ayamach entsa pajamtai ámiayi. Nu pajamtain Pitista tiniu ármiayi. Nuna wáitiri̱ṉkia seṉku ármiayi.
43005003	Nui̱ untsurí jainia kusurúsha shutuapsha emearusha entsa miartukat tusa nákak tepearmiayi.
43005004	Kame Yusa suntarí̱sha entsá miarmamtikiataj tusa ni tátaj taku táuyayi. Nuya̱ṉka emka jaa entsá wayá̱ ni jáamuri̱ya̱ tsuámamiayi.
43005005	Áishmaṉ traintiúchu uwí jaa nui̱ tepemiayi.
43005006	Jesussha nu áishmaṉ jaa tepan wainkiamiayi. Tura untsurí uwí jaan nekáa chicharuk «¿Péṉker ajastin wakeramek?»
43005007	Tutai jaasha chichaak «Uuntá, entsa miartukmatai ¿winia yaki eṉketat? Kame wi eṉkemátaj tai̱ chíkich emka eṉkemáiniawai» tímiayi.
43005008	Nuyá̱ Jesus chicharuk «Nantakim ame peakrum jukim wetá» timiayi.
43005009	Tutai nu chichamtaik áishmaṉ shiir ajasmiayi. Tura ni peakri̱n jukí̱ wémiayi. Nusha ayampratin tsawantai̱ túrunamiayi.
43005010	Tuma asamtai Israer shuar shiir ajasún chicharainiak «Yamái ayampratin tsawantaiti. Peakrum júkishtiniaitme» tiármiayi.
43005011	Áishmaṉsha chichaak «Winia tsuara nu peakrum jukim wetá turutní̱» tímiayi.
43005012	Takui̱ «¿Ya peakrum jukim wetá túramam?» tiármiayi.
43005013	Tura áishmaṉsha Nin tsuárun nékachmiayi. Untsurí shuar írunu asamtai tura Jesus wéu asamtai nin nekaachmiayi.
43005014	Atak Jesus Yusa Uunt Je̱e̱n áishmaṉkan wainiak chicharuk «Antukta. Yamaikia shiir ajasume. Atak awaiṉkim yajauch túrawaip nu arant ajasá̱i̱m» tímiayi.
43005015	Nuiṉkia áishmaṉsha tsuarama nuka Jesusaiti tusa Israer shuaran werí ujakmiayi.
43005016	Núnaka ayampratin tsawantin tura asamtai Israer shuar Jesusan maatai tusar patatiarmiayi.
43005017	Tura Jesus chichaak «Wina Aparka yamaisha tuke takaawai. Núnisnak wisha takaajai»
43005018	takui̱ Israer shuar nuna naṉkaamas maatai tusa wakeriarmiayi. Ayampratin tsawantai̱ takaakui kajerkarmiayi. Tura nu arantcha «Yus Winia Aparuiti» takui̱ Yusja̱i̱ métek enentáimtumawai tusar nu arant kajerkarmiayi.
43005019	Nuyá̱ Jesus chichaak «Tí nekas tájarme, Yusa Uchirí̱ṉkia ni enentái̱ji̱a̱i̱ṉ takaatsui. Antsu aya Winia Apar takaana nuna iisan métek takaajai. Ashí Winia Apar túramun Wisha ni Uchirí̱ asan métek takaajai.
43005020	Ni Uchirí̱ asamtai Winia Apar anentui. Ashí túraj nuna iniakturui túrasha Wi túratniunka nuna naṉkaamas tujintkiachminian iniaktursattawai. Atumsha Wi nuna túrakui nekas ashamkattarme.
43005021	Winia Apar jakamunmaya̱n iwiaaku ajasat tusa Ni wakerana nuna inianteatsuk. Núnisnak ni Uchirí̱ asan Wi wakeraj nuna iwiaaku awajsámniaitjiai.
43005022	Winia Aparka sumamtiktsui antsu shuar sumamtikiatniunka ni Uchirí̱n súsaiti.
43005023	Tuma asamtai ashí shuar Yus Apan shiir awajainia áintsaṉ ni Uchirí̱ncha métek shiir awajsatin áiniawai. Yus Apa ni Uchirí̱n akupka asamtai Uchirí̱n shiir awajeatsna nuka Yus Apancha shiir awajeatsui» tímiayi.
43005024	«Tí nekasan tájarme. Winia chichamprun ántana nú shuarka Winia Akuptúkun enentáimtak ni iwiaakmari̱ peṉké amuukashtinian tákakui. Nu shuarsha aya̱shí̱ iwiaakuitiat jákauyi antsu yamaikia nekas iwiaakui. Tuma asa sumamashtatui.
43005025	Tí nekasan tájarme. Tsawant átatna nu jeayi. Nu tsawant jaka ainia nu Yusa Uchirí̱ untsumman antukar iwiaaku ajasártatui.
43005026	Iis, Winia Apar iwiaaku awajsatniun ímia Niṉki takakui. Tura Winiasha ni Uchirí̱ asamtai iwiaaku awajsatniun surusuiti.
43005027	Nu arantcha Wi Aents Ajasu asamtai shuaran súmamtikiatniun surusuiti.
43005028	“Ju̱ chicham itiurchataiti” enentáimprairap. Tsawant jeattana nui̱ṉkia ashí jákaru ainia nuka Wi untsumman antukartatui.
43005029	Tura ashí iwiarsamunmaya̱ jíintrartatui. Tura péṉkeran túrawaruka nantakiar tuke iwiaaku pujusártatui. Antsu yajauchin túrawaruka nantakiar jinium surunkartatui» tímiayi.
43005030	«Wikia, Wi wakeramun e̱a̱tsjai antsu Winia akuptúkua nu wakeramun túrajai. Tuma asan Wíkikia warinkisha túratsjai. Wi itiur ántaj tímiatrusnak súmamtikiajai. Witjiai súmamtikiunka nekasa nuja̱i̱ métek súmamtikiajai.
43005031	Wiki “Wínian etsertumaknaka” aya Winia chichampruk ainti.
43005032	Chikicha Wínian etserturna nu awai. Ni chichame̱sha imiá nekasaiti.
43005033	Atumsha Juaṉkai̱ chícham akupkámarme. Nisha nekasa nuna ujatmákmarme.
43005034	Túrasha wi yáitiaj núnaka aentsun ujaktinian atsumatsjai. Antsu Wi tájana nuka átum uwemprakᵘ tusan tájarme.
43005035	Kame Wínian etserturna nuka Juáṉnaka naṉkakaiti. Winia Apar takastinian surusua nuna takaakun Winia Apar akupkámuitiaj núnaka Wi túrajna nuke Wínianka étserui.
43005036	Tura Winia “Yusai̱ya̱iti” túrutna nuka, Juaṉja̱i̱ naṉkaamas péṉkeran Wikia takakjai. Wi takasmajna nuiti. Winia Apar takastinian surusma nuna takaakun nuja̱i̱ páantaiti Yus Apa akupkámuitjiai.
43005037	Winia Aparsha akuptúku asa ayamprutui. Túrasha átumka ni chichame̱sha antukchaitrume tura waintiasha wáinkiachuitrume.
43005038	Yus Apa akuptúkuiti. Tuma asamtai Winia enentáimturchakrum winia Aparu chichame̱sha atumí enentái̱n waya̱chuiti.
43005039	Átumka Yus Chicham yaunchu aarma nui̱ iwiaaku átinian wáinkiataj tusarum tí unuimiaruitrume. Nu chichamsha Wínian áujmatui.
43005040	Tuma ai̱ṉ nekas iwiaaku átaj tusarum Winí̱ tátin nakitiarme.
43005041	Shuar Winia shíiraiti turutainiakuisha núnaka páchiatsjai.
43005042	Maa, Wi nékajrume. Átumka Yus aneatsrume.
43005043	Winia Apar akuptúkmatai táwitjiai túrasha nakitrarme. Antsu chíkichkia ní enentái̱ji̱a̱i̱ṉ jeartámkuiṉkia nuka átum wakerarme.
43005044	Aya nuamtak “Shiir enentáimtursarti” tu enentáimtunaiyakrum tura nekas Yusa nu enentáimturmana nuka enentáimtutsuk ¿itiurak nuikia Yus tana nu nekaatniusha jeatarum?
43005045	“Ii yajauch túrutairi̱n Yusai̱ etserturmaktatji” turutiirap. “Muisais akupkámun umirkan uwemprattajai” tátsurmek. Antsu Muisais aarma nuja̱i̱ atumí tunaarí̱ etsernaktatui.
43005046	Iis, Muisais Winia áatrurmiayi. Atumsha ni timia enentáimtakrumka Winiasha enentáimturaintrume.
43005047	Tura ni aarma enentáimtachkurmeka ¿itiurak wi tájarmena nusha enentáimtustarum?» tímiayi Jesus.
43006001	Nu naṉkaamasmatai Jesus Kariréa antumiaṉnum amain katiṉmiayi. Nu antumiaṉsha Tipirias antumiaṉ tuíniawai. Jimiará náartiniaiti.
43006002	Untsurí shuar Jesus ti jáinian timiá wárik tsuan wáinkiaru ásar Nin nemariarmiayi.
43006003	-
43006004	Israer shuara Paskua namperi̱ ishichik ajasmatai Jesussha ni unuiniamuri̱ji̱a̱i̱ nainnium waka nui̱ pujusmiayi.
43006005	Jesussha untsurí aents wininian wainiak Jiripin chichaak «Timiá untsurí shuar ayuratniusha ¿tuya̱ṉ yurumak sumaktajⁱ?» tímiayi.
43006006	Kame Jesuska Ni túrattana nuna neka asa Jirip warittiṉ tusa tímiayi.
43006007	Jiripsha nuyá̱ chichaak «Timiá nukap kuitji̱a̱i̱ paṉ sumakmesha ashí ishichik susamsha jeachaintjia» tímiayi.
43006008	Nuyá̱ chíkich unuiniamuri̱ Antres, Pitru yachi̱, chichaak
43006009	«Uchi ju̱i̱ seṉku páṉkan jimiará namakja̱i̱ takakui. Ausha timiá untsurínmasha jeatpiash» tímiayi.
43006010	Nuya̱ṉka «Ashí pujustarum titiarum» tímiayi Jesus. Áishmaṉsha nuwa̱sha uchisha irunmiayi. Tura chírichri núkap aa asamtai nui̱sha seṉku mir áishmaṉ pujusármiayi.
43006011	Jesussha nu páṉkan achik Yusan yumiṉkias ni unuiniamuri̱n susamiayi. Nisha ashí nui̱ pujuinian súsarmiayi. Namaknasha núnisaṉ ashí ni wakeriarmiania nuna súsarmiayi.
43006012	Jémararmataisha Jesus ni unuiniamuri̱n chicharainiak «Ampirma júukrum chaṉkinnium chumpíatarum. Wasurnáka̱i̱ṉ» tímiayi.
43006013	Nisha seṉku paṉnumia̱ ampirman júukar tuse chaṉkinnium áimkiarmiayi.
43006014	Nu shuarsha Jesus túramun iisar «Ju̱ nekas Yúsnan etserin tátinia núchakait» tiármiayi.
43006015	Shuar Jesusan úunt akupin awajsataj tutai Jesus nekáa Niṉki nainnium wémiayi.
43006016	Kí̱akui̱ Jesusa unuiniamuri̱ antumiaṉnum wéarmiayi.
43006017	Káshisha Jesus tuke táchamtai uunt kanunam eṉkemáwar Kapernáumnum wénak jíinkiarmiayi.
43006018	Tura nase ti umpuakui chíchimi ti wajaimiayi.
43006019	Ajapén ajasár Jesus entsá pátatek nanamas tíjiu̱ch winian wáinkiar ashamkarmiayi.
43006020	Tura Jesus «Witjiai. Ashamprukairap» tímiayi.
43006021	Núja̱i̱ṉkia ti shiir warasar kanunam itiaawarmiayi. Tura nu chichamtaik ni wéamunam jeawarmiayi.
43006022	Kashincha chíkich shuar amain ayuramunam kanararu nekaawarmai. Jesusa unuiniamuri̱ Jesusja̱i̱nchu chikichik kanu amia nuja̱i̱ wéarun nekaawarmai.
43006023	Nui̱ matsatai̱ Tipiriasnumia̱ chíkich kanu táarmiayi. Ya̱u̱ Jesus Yusan yumiṉkias páṉkan ayuramunam tíjiu̱ch táarmatai
43006024	nu shuar Jesussha ni unuiniamuri̱sha nui̱ atsuiniakui nu kanunam eṉkemáwar Kapernáumnum Jesusan e̱a̱ktajtsa wéarmiayi.
43006025	Entsa amain Jesusan wáinkiar chicharainiak «Uuntá, ¿urutía ju̱i̱sha támam?» tuíniakui
43006026	Jesus chichaak «Ti nekas tájarme. Aents tujintiamu wainkia asarum e̱a̱ttsurme. Aya paṉ yuárum jémaru asarum e̱a̱ttrume.
43006027	Ju̱yá̱ yurumak amuukatin asamtai ti enentáimtuschatnuitrume̱. Antsu amuukashtin yurumak tuke iwiaaku pujustinian amaana nu takarsatniuiti. Nú yurumkanka Wi Aents Ajasu asan susattajrume. Tú tusa Yus Apa nuna túratniun surusuiti» tímiayi.
43006028	Takui̱ «¿Warí túratniuitiajⁱ Yus wakerana nu umiktin?» tiármiayi.
43006029	Nuikia Jesussha chichaak «Yus akupta asa Winia enentáimtursarat tusa wakerawai» tímiayi.
43006030	Takui̱ «¿Aentsti tujintiamuka ii iisar Ámin nekas enentáimtustin warí túrattam?
43006031	Yaunchu ii uuntri̱ aents atsamunam maná yurumkan nayaimpinmaya̱ susamun yurumáwarmiayi. Yus Chichamnum nuní̱ áarmaiti “Nayaimpinmaya̱ yurumkan Yus susamiayi”» tiármiayi.
43006032	Tuíniakui Jesus «Wi tájana nu ti nekasaiti. Muisais atumín nayaimpinmaya̱ yurumkan súsachmiayi antsu Winia Aparka nekas apatkun nayaimpinmaya̱n súramprume.
43006033	Iis, Yusai̱ya̱ apatkuka nayaimpinmaya̱ tara núiti. Tuma asa ashí shuaran nekas iwiaakman suawai» tímiayi.
43006034	Takui̱ «Uuntá, nu apatuk tuke amasta» tiármiayi.
43006035	Tura Jesus chichaak «Witjiai nu apatuk nekas iwiaakman súana nu. Winí̱ winiana nú shuar peṉké tsukamáshtatui tura Winia enentáimturna nusha tuke kitiarchattawai.
43006036	Túrasha wáinkiurmesha Winia chichamur anturtatsrume.
43006037	Ashí shuaran Winia Apar tsaṉkatrukarmiania nu, Wí shuar ajasártatui. Wini̱n winiana núnaka peṉké nakitrashtatjai.
43006038	Wi wakeraj nuna túratniun táchaitjiai antsu Winia akuptúkmia nuna umirkatniun táwitjiai.
43006039	Winia Apar akuptúkuiti tura ju̱na wakerawai. Ashí winia tsaṉkatrukman emeṉkátsuk amuukatin tsawantai̱ iniantkiarat tusa wakerawai.
43006040	Yus Apa wakerana nu ju̱i̱ti. Ashí shuar Winia “Yusa Uchirí̱nti” tu enentáimturkui yamaram iwiaakman tuke takusat tusa wakerawai. Nú shuarnaka amuukatin tsawantai̱ iniantkíttiajai» tímiayi Jesus.
43006041	Tura Jesus «Witjiai, nayaimpinmaya̱ apatuk akupkámu» takui̱ Israer shuar Jesusan áujmatiarmiayi.
43006042	Chicharainiak «Ju̱ Jesuschakait, Jusé uchirí̱ya nu. Iikia ni aparí̱sha nukurí̱sha nékatsjik. ¿Itiurak “Nayaimpinmaya̱ táraitjiai” taa?» tiármiayi.
43006043	Jesussha chichaak «Tu áujmatrusairap.
43006044	Winia Apar shuaran akuptúrkachuitkiuiṉkia peṉké weantúrkachainti. Tura Winia akupturna nuna amuukatin tsawantai̱ iniantkíttiajai.
43006045	Yúsnan etserniu áarmari̱n tawai “Ashí Yus jintintiámu ártatui.” Núnisaṉ ashí Yusa Chichame̱n antukar unuimiátainiakka Winí̱ táiniawai.
43006046	Aya Yusai̱ya̱ tauwa nuke Yúsnaka wáinniuiti. Chíkichkia peṉké wáinkiachuiti.
43006047	Ti nekasan tájarme. Winia enentáimturna nú shuarka yamaram iwiaakman amuukashtinian takakui.
43006048	Wikia iwiaakman súana nú apatkuitjiai.
43006049	Iis, atumí uuntri̱ aents atsamunam maná yurumkan yuáwariatcha ashí jákarmiayi.
43006050	Antsu nayaimpinmaya̱ tara nú apatkun shuar yúakka jákachartatui.
43006051	Wikia nayaimpinmaya̱ tara iwiaaku apatkuitjiai. Nu apatkun shuar yúakka tuke iwiaaku átiniaiti. Nu apatkun Wi susattaj nusha winia aya̱shruiti. Ashí shuar Yusai̱ iwiaaku pujusárti tusan winia aya̱shrun susattajai» tímiayi Jesus.
43006052	Nuyá̱ nuamtak tunaikiar chichainiak «¿Ju̱sha itiurak ni aya̱shi̱ncha ayurtamatjik?» tiármiayi.
43006053	Tuíniakui Jesus chicharainiak «Ti nekas tájarme, Wi Aents Ajasu asamtai winia aya̱shur yúatniuitrume. Winia aya̱shur yúachmeka tura winia numpar umarchamka nekas iwiaaku pujatsrume.
43006054	Winia aya̱shrun yúana nuka tura winia numparun úmakka iwiaakman amuukashtinian takakui. Tura nu shuaran amuukatin tsawantai̱ iniantkíttiajai.
43006055	Winia aya̱shruka nekas yurumkaiti tura winia numparsha nekas umutainti.
43006056	Winia aya̱shrun yúakka tura winia numparnasha úmakka Wi niin pujurjai tura ni Winí̱ pujurtawai.
43006057	Iwiaaku Yus Apa Winia akuptúkua nuna iwiaakmari̱ji̱a̱i̱ iwiaaku pujajna núnisaṉ Winia yurakka winia iwiaakmarui̱ iwiaaku pujustatui.
43006058	Ju̱i̱ti apatuk nayaimpinmaya̱ tau. Ju̱ apatkuka atumí uuntri̱ yuáwariat ashí kajinkiarua núnischaiti antsu ju̱na yúana nu tuke iniaitsuk iwiaaku pujustatui» tímiayi.
43006059	Núnaka Kapernáumnum Israer shuar iruntai̱niam Jesus tu unuiniarmiayi.
43006060	Jesusa unuiniamuri̱ nu chichaman antukar untsurí chicharainiak «Ni tana nu ti itiurchat asamtai ¿yaki anturka̱i̱ṉ?» tiármiayi.
43006061	Jesussha nuamtak tunainian nekáa tímiayi «Atumniaka ju̱ chicham ¿yajauchik awajtámprum?
43006062	Wátsek Wi nayaimpiniam pujuyaj nui̱ wáketkuisha ¿urukawaintrumek?
43006063	Warí aya wakanik iwiaakman súwiti. Nekas iwiaaku awajsatniun aya̱shkia peṉké antraiti. Wi tájana nuja̱i̱ imiá nekas wakankia iwiaaku awajsámniaiti.
43006064	-
43006065	Túrasha atumíincha winia chichamprun enentáimtachu tuke awai. Kame shuaran winia Apar akuptúrkachuitkiuiṉkia peṉké weantúrkachainti» tímiayi. Jesus Niin nekas enentáiji̱a̱i̱ enentáimtachun tura Nin suruktatna nunasha yaunchu neka asa núnaka tímiayi.
43006066	Nuya̱sha ni nemarniuri̱ untsurí armia nu Jesusan ikiukiar atakka Niji̱a̱i̱ wekasacharmiayi.
43006067	Nuyá̱ Jesus ni tuse unuiniamuri̱n chicharainiak «¿Atumsha waketkitin enentáimprarmeash?» tímiayi.
43006068	Semuṉ Pítrusha ái̱kmiayi «Uuntá, ¿yáini̱ṉ wétajⁱ? Ame chichammiji̱a̱i̱ṉ tuke iwiaaku áminiaiti.
43006069	Ame Kristu asam nekas iwiaaku Yusna Tunaarinchaitme. Nuka enentáimtusar ti paant nékaji» tímiayi.
43006070	Jesussha áimiuk «Ashí tuse árumna nuna nekas Wí shuar ajastinian Wikia júurmaitiatrum atumíin chikichik íwianchchakait» tímiayi.
43006071	Nuna taku Semuṉka uchirí̱ Jútas Iskariútin enentáimtus tímiayi. Jútassha ni unuiniamuri̱ntiat Jesusan ukunam surukmiayi.
43007001	Nu naṉkaamasmatai Jesus Kariréanam wekaimiayi. Jutanam wéchamiayi Israer shuara uuntri̱ nui̱ mátaj tutai.
43007002	Tura Israer shuar aak áakmatai namper jeatémamtai
43007003	Jesusa yachi̱ wishikiainiak «¿Urukamtai ju̱i̱sha pujam? Ame unuiniamuram túram nuna íisarat Jutanam wetá.
43007004	Ashí shuar nekaawarat tákumka ú̱kam túrawaip. Ti tujintiamu túriniaitkiumka ashí shuar íimmianum túrata» tiármiayi.
43007005	Ni yachi̱sha ishichkisha Nin enentáimtachu ásar tiármiayi.
43007006	Tura Jesus chicharainiak «Winia tsawantur nampernum wétin jeatsui. Atumji̱a̱i̱ṉkia náṉkamas tsawant wétin péṉkeraiti.
43007007	Ju̱ nuṉkanmaya̱ aents atumniaka kajertamatsrume. Antsu ni tunaari̱n etsertamu ásar Wíniaka kajertuiniawai.
43007008	Átumka nampernum wetarum. Wikia tsawantur jeachkui wéatsjai» tímiayi.
43007009	Ju̱na tinia Jesuska Kariréanam juákmiayi.
43007010	Ni yachi̱ wéarmatai Jesussha nampernum wémiayi. Tura nekarawara̱i̱ṉ tusa ú̱mak wémiayi.
43007011	Israer shuara úuntri̱sha námper irunturmanum e̱a̱kar «Nu áishmaṉsha ¿tui̱ṉ pujá?» tiármiayi.
43007012	Ashí shuarsha Nin áujmatiarmiayi. Chíkich «péṉkeraiti» tiármiayi. Tura chikitcha «Péṉkerchaiti. Aya anaṉkartawai» tiármiayi.
43007013	Tura Israer shuara úuntri̱n ashamainiak u̱u̱k áujmatiarmiayi.
43007014	Nampersha ajapén ajasmatai Jesus Yusa Uunt Je̱e̱n wayá̱ shuaran unuiniamiayi.
43007015	Israer shuara úuntri̱sha nuna iisar ti enentáimsar chichaak «Ju̱sha unuimiátrachiatcha ¿itiurak imiá neka?» tiármiayi.
43007016	Jesussha chichaak «Wi unuiniajna nu winia chichampruchuiti antsu Winia akuptúkua Núnan unuiniajai.
43007017	Yus wakerana nuna shuar nekas umiktinian wakerakka winia chichamprun nekaattawai. Nekas Yúsnaitkiuiṉkia nuna nekaattawai. Aya wi enentáimmiaja̱i̱ṉ chichaakuisha nuna nekaattawai.
43007018	Ni enentáimmiaja̱i̱ chichaana nuka ashí shiir enentáimtursarti tusa chichaawai. Antsu nin akupka nuna shiir awajsarti tusa wakerak nekas wáitratsuk tawai.
43007019	Muisais Yusa akupkámuri̱n atumí úuntri̱n amaschamka. Tuma ai̱ṉ nu umitsuk mantuatin wakerutarme» tímiayi Jesus.
43007020	Nu shuarsha chichainiak «Wáurtsumek. ¿Ya mantamataj tusa wakera?» tiármiayi.
43007021	Jesussha chichaak «Ayampratin tsawantai̱ chikichkí túramtai ti enentáimtsurmek.
43007022	Muisais ashí tsupirnaktinian akupkachmiayi. Antsu ni úuntri̱ṉkia nuna akupka áiniawai. Tuma ai̱ṉ átumka Muisais akupkámu umiktai tusarum ayampratin tsawantai̱sha uchi áishmaṉ tsupirniuitrume.
43007023	Wátsek Muisais akupkámu uminkiati tusarum ayampratin tsawantai̱sha uchi áishmaṉ tsúpiriatrumsha ¿urukamtai Wi ayampratin tsawantai̱ áishmaṉka aya̱shí̱ takamtsuk tsuármatai kajertarum?
43007024	Shuar túrana nu iisam wárik sumamtikiawaip. Antsu inintrúsam paant nekaam nekasa nu enentáimtusta» tímiayi Jesus.
43007025	Nuyá̱ Jerusaréṉnumia̱ shuar chicharainiak «Maatai tuinia núchakait.
43007026	Tura nui̱ ashí ántamunam étserui tura suntar páchiniatsui. ¿Ii úuntri̱sha “Nekas Krístuiti” tu enentáimtuiniawash?
43007027	Antsu nekas Kristu taa tuya̱ṉ winiá nekanashtatui tura ju̱ pujamuka ashí nékaji» tiármiayi.
43007028	Jesus nuna antuk Yusa Uunt Je̱e̱n wajá kakaram chichaak «Winia nekararum tuyá̱ winiaj nu nékarme. Kame núnisrum enentáimprume. Tura winia enentái̱rja̱i̱ táchaitjiai antsu winia Apar akuptúkuiti. Nisha ti nekas akupniúsha átumka nékatsrume.
43007029	Antsu Winia akuptúkuitkiui ai̱ya̱ tau asan Wikia nékajai» tímiayi.
43007030	Nuyá̱ sepunam eṉkeataj táyat achikcharmiayi ni tsawantri̱ jeachu asamtai.
43007031	Tura untsurí shuar Niin enentáimtusar «Kristu taa ¿nuna naṉkaamas aentsti tujintiamun túratpiash?» tiármiayi.
43007032	Pariséusha tura Yúsnan pujurniu peṉkeri̱sha Jesusnan timian antukar suntaran akupkarmiayi Jesusan achikiar sepunam eṉkeawarat tusar.
43007033	Nuyá̱ Jesussha chicharainiak «Aya ishichik tsawant atumji̱a̱i̱ pujustatjai. Nuyá̱ ataksha Winia akuptúku pujana nui̱ waketkittiajai.
43007034	Átumka e̱a̱tkáttarme tura Wi wéajna nui̱ wéchamniaitkiuram wáitkiashtatrume» tímiayi.
43007035	Israer shuarsha nuamtak aniniaisarmiayi «¿Ju̱sha tui̱ wéakuiṉ iisha wáinkiashtatajⁱ? ¿Israer shuar Krésianam pujuinia nui̱ we nú aentsun unuiniartatuak?
43007036	Ni timia nu itiurkit. “Átumka e̱a̱tkáttarme tura Wi wéajna nui̱ wéchamniaitkiuram wáitkiashtatrume” tana nu ¿itiurkit?» tiármiayi.
43007037	Námper amúamunam ti shiir najanawarmia nu tsawantai̱ Jesus wajaki̱ kakaram chichaak «Shuar ni enentái̱n kitiamakka Wini̱n taa umar kitiakén imikrati.
43007038	Winia enentáimturna nuka ni enentái̱ya̱ entsa waa áintsaṉ yamaram iwiaakman súana nú entsa jiinkittiawai» tímiayi.
43007039	Nuna taku Jesus «Ashí Yusan enentáimtusarun Yusa Shiir Wakaní̱ súsatniuiti» tímiayi. Tura núnisaṉ Yus Papiniumsha áarmaiti. Antsu Jesus tuke nayaimpiniam wéatsa̱i̱ṉ Yusa Wakaní̱ shuar súsachmauyayi.
43007040	Chíkich shuarsha nuna antukar «Ju̱ nekas Yúsnan etserin tátinia nuiti» tiármiayi.
43007041	Chíkichkia «Ju̱ka nekas Krístuiti» tiármiayi. Tura chíkichkia Jesus Kariréanmaya̱iti tu enentáimiainiak tiármiayi «Warí ¿Kariréanam Kristu áminkiait?
43007042	Yus Papinium paant tawai “Krístuka yaunchu úunt akupin Tawit weanmaya̱ akiiniatniuiti, tawai. Tura Tawitia pépruri̱ya̱ Piriṉnumia̱ átiniaiti” tawai» tiármiayi.
43007043	Tuma asamtai shuar niisháa niisháa enentáimprar kanakiármiayi.
43007044	Chíkich ainia nuka «sepunam eṉkeatai» tiármiayi túrasha túracharmiayi.
43007045	Nuyá̱ suntarsha waketkiarmiayi. Tura Pariséusha tura Yúsnan pujurniu peṉkeri̱sha «¿Urukamtai itiachuram?» tutai
43007046	suntarsha chichaak «Chikichkisha ju̱ áishmaṉ chicháa ánis chichaschaiti» tiármiayi.
43007047	Nuyá̱ Pariséu chicharainiak «Atumsha anaṉnarume.
43007048	Pariséutisha uuntcha nuna enentáimtuiniawash.
43007049	Peṉké shuarka yaunchu akupkámun nékachua nuka yajauchiniam yumiṉkramu áiniawai» tiármiayi.
43007050	Nikiutémusha kashi Jesusan tarimia nu Pariséuitiat chichaak
43007051	«Íi shuartikia shuar ni túramun etserkamu ántutsuk sumamtikiachminiaiti» tímiayi.
43007052	Nuiṉkia nisha chicharainiak «Wats amesha Kariréanmaya̱chuashitiam. Yus Chicham áujsam nekaattame. Kariréanmaya̱ Yúsnan etserin peṉké táiniatsui» tiármiayi.
43007053	Nuyá̱ ashí ni je̱e̱n waketkiarmiayi.
43008001	Tura Jesuska Uriwiunam wémiayi.
43008002	Tura kashin tsawa̱r Yusa Uunt Je̱e̱n ataksha támatai ashí shuar Niin káutkarmiayi. Túrawarmatai Jesus pujus unuiniarmiayi.
43008003	Nuyá̱ Israer shuara jintinniuri̱sha Pariséusha nuwa̱n wainmakman Jesusan itiariármiayi. Tura ashí iruntramunam ajapén awajsarmiayi.
43008004	Tura Jesusan chicharainiak «Uuntá, ju̱ nuwa̱ tsanirma pujá achintkiáyi.
43008005	Muisais akupkámunmasha nuna túraka “kayaja̱i̱ tukurar mátniuiti” tawai. ¿Amesha warintmea?» tiármiayi.
43008006	Aya mamikmar nekapsatai tusar tiármiayi. Nin sumamtikiatniun wakeriarmiayi. Nuyá̱ Jesus tsuntsumá ni uwejé̱ja̱i̱ nuṉká áarmiayi.
43008007	Tura tuke iníam wajaki̱ chichaak «Ayu, atumíiya̱ yajauchin túrichu ákuṉka kayan achik nin emka tukuti» tímiayi.
43008008	Tura nuna ti ataksha tsuntsumá nuṉká áimiayi.
43008009	Tura ni chichame̱n antukar ni enentái̱n sumamawar úuntnumia̱ juarki̱ chikichik chikichik jiinkí̱ wéarmiayi. Ashí wéarmatai Jesus Niṉki nuwa̱ja̱i̱ juákmiayi.
43008010	Jesussha wajaki̱ aya nuwa̱nak wainiak chichaak «¿Ámin súmamtikramainia nusha tui̱ṉ pujuinia. Chikichkisha áwak?»
43008011	tutai nisha «Atsá, Uuntá. Chikichkisha atsawai» tímiayi. Nuyá̱ Jesus chichaak «Ayu, Wisha súmamtiktsujme. Yamaikia weme atakka tunáa túrawaip» tímiayi.
43008012	Ataksha Jesus Yusa Uunt Je̱e̱n iruntrarun chicharainiak «Ju̱ nuṉkanam Wi tsáapninia áintsaṉ shuara enentái̱n paant awajtajai. Ashí Wiji̱a̱i̱ tsaniṉ wekaana nú shuar kiritniunam wekasashtatui antsu shuar iwiaaku pujuwa nu tsáapninium wekasattawai» tímiayi.
43008013	Pariséu nuikia chichainiak «Ame péṉkerum tau asam támena nu ántraiti» tuíniakui
43008014	Jesus «Tuyá̱ winiaj tura tui̱ wéaj nu nékatsrume tura Wikia nékajai. Tuma asan winia péṉkerun táyatnak tájana nu péṉkeraiti.
43008015	Ju̱ nuṉkanmaya̱ aents enentáimmiaja̱i̱ enentáimtakrum tí sumamtikrume. Tura Wikia chikichkinkesha súmamtiktsujai.
43008016	Tura súmamtikiunka awajitsuk túrajai. Iis, Wiki shuar túramun péṉkerashit tusan enentáimtsujai antsu winia Apar Winia akuptúkua nusha Wiji̱a̱i̱ métek shuar túramun nékawai.
43008017	Atumí akupkámuri̱i̱n áarmaiti “Jimiará shuar mai̱ nú chichamnak tákuiṉkia nu chicham nekasaiti.”
43008018	Wátsek Wisha winia Aparsha mái̱ metek taji. Winia Aparsha akuptúkuiti» tímiayi.
43008019	Takui̱ «¿Ame apasha tui̱ pujá?» tiármiayi. Tutai «Átumka Winiasha winia Aparsha nékatsrume. Winia nékarkurmeka winia Aparsha nekaawaintrume» tímiayi Jesus.
43008020	Núnaka Yusa Uunt Je̱e̱n Yusa kuítri̱n suinia nui̱ wajá tímiayi. Tuma ai̱ṉ ni tsawantri̱ jeachu asamtai sepunam eṉkeatniun achikcharmiayi.
43008021	Jesus ataksha chichaak «Wikia wéajai. Atumsha e̱a̱tkáttarme tura wi wéamunam wéchamniaitkiuram atumí tunaari̱ji̱a̱i̱ṉ jakattarme» tiármiayi.
43008022	Israer shuarsha chicharainiak «Wi wéamunam wéchamniaitrume tutai nuiṉkia mámatpiash» tiármiayi.
43008023	Nuiṉkia Jesus chichaak «Átumka nuṉkaya̱itrume antsu Wikia nayaimpinmaya̱itjiai. Ju̱ nuṉkaya̱itrume tura Wikia ju̱ya̱nchuitjiai.
43008024	Tuma asamtai tájarme atumí yajauch túramuri̱ji̱a̱i̱ jakattarme. Nekas Wi tájana nuitjiai. Tura nu enentáimtachkurmeka atumí tunaari̱ji̱a̱i̱ jakattarme» tímiayi.
43008025	Nisha aniasarmiayi «¿Amesha yáitiam?» tutai Jesussha «Yaunchu tájarme.
43008026	Nu arantcha atumín súmamtikiatjarum tusan ti tíminiaitjiai. Winia Apar akuptúkua nuka tuke nekasa nuna tawai. Tura aya ni táman antukan ashí shuaran nunak tajai» tímiayi.
43008027	Tuma ai̱ṉ ni Aparí̱n áujmatman peṉké nekaacharmiayi.
43008028	Tuma asamtai chicharainiak «Aents Ajasuitjiana ju̱, numiniam ajintruarum yakí̱ takuriakrumin núja̱i̱ṉkia nekarattarme. Wi tájana nuitjiai tura winia enentái̱rja̱i̱ṉ takatsuk aya winia Apar unuitiurmanak tajai.
43008029	Winia akuptúkua nuka tuke Wíji̱a̱i̱ṉ pujawai. Winia Apar wakeramun tuke shiir túrakui ikiurkichuiti» tímiayi.
43008030	Tutai untsurí shuar Nin nekas enentáimtusarmiayi.
43008031	Israer shuaran Nin shiir enentáimtusarmia nuna Jesus chicharainiak «Wi tájarmena nu yawe̱tsuk túrakrumka nekas winia unuiniamur átatrume.
43008032	Núja̱i̱sha timiá nekas ana nu nekaattarme tura nekas aṉkant ajastatrume» tímiayi.
43008033	Nisha chichainiak «Iisha Aprajáma shuari̱ntji. Chikicha takarniúri̱ átai tusar peṉké emetachmaitji. ¿Urukamtai “Aṉkant ajastatrume” tame?» tiármiayi.
43008034	Jesus chichaak «Timiá nekasaiti, ashí shuar tunaan túruinia nuka nu tunaaja̱i̱ emetamuiti. Tuma asa takarniua núnisaṉ ajasuíti.
43008035	Takarniusha ajapnamnia asa ajapnamniaiti. Tura Uchirí̱ṉkia ni Aparí̱ji̱a̱i̱ tuke pujawai.
43008036	Tuma asamtai Uchirí̱ aṉkant awajtámsamtaiṉkia imiá nekas aṉkant pujustatrume.
43008037	Átum Aprajám weaitrume nékajai. Túmaitiatrum winia chichamur ántachu asarum mantuataj tárume.
43008038	Winia Apar iniaktursamun áujmatjai. Átumka atumí uuntri̱ timia túrarme.»
43008039	Tutai nisha chicharainiak «Iikia Israer shuar asakrin ii úuntri̱ṉkia Aprajámaiti» tiármiayi. Tura Jesus chichaak «Nekas enentáimin Aprajám weaitkiurmeka niya núnis túrawaintrume.
43008040	Nekas ana nuna Yus iniaktursamtai nuna ujakjarme tuma ai̱ṉ mantuataj tárume. Aprajámka nuní̱ túrachmiayi.
43008041	Antsu atumí uuntri̱ túrana áintsarum túrarme» tutai nisha chicharainiak «Warí tsanirnumia̱ akiiniachuitji. Ii uuntri̱ Yúskete. Nisha ii Aparí̱nti» tiármiayi.
43008042	Tura Jesus chichaak «Yus nekas atumí Aparí̱ntkiuiṉkia Winiasha anentíntrume Yusai̱ya̱ tau asamtai. Wisha winia enentáimmiarja̱i̱ ju̱i̱ táchaitjiai antsu Yus akuptúkuiti.
43008043	¿Urukamtai Wi tájana nu imiá nékatsrum? Wi tájana nu nakitia asarum winia chichamur ántatsrume.
43008044	Atumí aparí̱ṉkia iwianchi úuntri̱nti. Tura niniu asarum ni wakera nu túrarme. Yámankamtaiksha iwianchi úuntri̱ṉkia tuke maṉkartiniaiti. Nekas ana nunasha nakitiawai tuke wáitrin asa. Wáitraksha níniunak chichaawai. Iis, waitia uuntri̱ asa tuke wáitriniaiti.
43008045	Tura Wikia nekas takui̱ átum enentáimturtsurme.
43008046	¿Yaki chikichkí tunaaja̱i̱ súmamtikruamniait? Nuikia Wi nekasa nuna tau ai̱sha ¿urukamtai enentáimturtsuram?
43008047	Yus shuarka Yus timian ántawai tura átum Yúsnachu asarum Wi tájana nu nakitiarme» tímiayi.
43008048	Nuikia Israer shuar chicharainiak «Maa, ti nekas tátsujik “Ame Samarianmaya̱ áentsuitme. Tuke yajauch áiniawai nusha. Nu arantcha iwianchrukuitme amesha” nekas taji» tiármiayi.
43008049	Jesussha chichaak «Iwianchrukchaitjiai. Áyatik winia Aparun shiir enentáimtikiajai. Tura átumka yajauch chichartarme.
43008050	Wikia “shiir enentáimturarti” tátsujai túrasha Yuska ashí shuar Winia shiir enentáimturat tusa wakerawai. Nisha Yus asa ashí shuar túramun péṉkerashit tusa nekaattawai.
43008051	Ti nekasaiti. Wi tájana nuna enentáimta nú shuarka peṉké jákashtiniaiti» tímiayi.
43008052	Nuiṉkia Israer shuar chicharainiak «Pai, yamaikia ti paant íwianch takakme. Aprajámsha ashí Yúsnan etserniusha jákaruiti tura Ame “Wi tájana nuna enentáimtaka peṉké jákashtiniaiti” tátsumek.
43008053	¿Nuiṉkia ii uuntri̱ Aprajám naṉkaamaskaitiam. Nisha tura Yúsnan etserniusha jákacharuk ainia. Itiurak imiá naṉkamantu enentáimtumam?» tiármiayi.
43008054	Tutai Jesus «Wiki shiir enentáimtumaknaka peṉké antraiti. Antsu Winia shiir enentáimturna nu winia Aparuiti. Nusha átumka “winia Yúsruiti” tárumna nuiti.
43008055	Nusha táyatrum Nin nékatsrume. Wikia Nin nékajai. “Nin nékatsjai” tákunka atumji̱a̱i̱ métek wáitrin aintjiai. Tura Nin neka asan Ni tana nuna tuke túriniaitjiai.
43008056	Aprajámka, atumí uuntri̱, imiá yaunchu jákaitiat Wi ju̱ nuṉkanam tátinian wararas nákasmiayi. Tura waitiak ti shiir warartusmiayi» tímiayi.
43008057	Takui̱ Israer shuar Jesusan chicharainiak «Warí seṉkuintia uwiksha takaktsume túmaitiatmekek ¿Aprajám wáinkiaitiam?» tiármiayi.
43008058	Tutai Jesussha chichaak «Ti nekasan tájarme, Aprajámka pujatsa̱i̱ṉ Wikia Wíkitjiai» tímiayi Jesus.
43008059	Nuna takui̱ Jesusan tukutai tusar kayan achikiármiayi. Tura Jesus ú̱mak ni matsatmanum ajapéni̱ṉ wéak Yusa Uunt Je̱e̱ya̱ jiinkí̱ wémiayi.
43009001	Jesus ni unuiniamuri̱ji̱a̱i̱ wesa áishmaṉ kusuru akiinian wainkiamiayi.
43009002	Ni unuiniamuri̱sha aniasarmiayi «Uuntá, ju̱sha ¿urukamtai kusuru akiiniawit. Yana tunaari̱ji̱a̱i̱ṉ kusuru akiiniait. Níniuja̱i̱mpiash, aparí̱niuja̱i̱mpiash túrunawit?» tiármiayi.
43009003	Jesus chicharainiak «Ni tunaari̱ji̱a̱i̱nchusha ni aparí̱niuja̱i̱nchusha túrunaiti. Antsu Yus ni aya̱shí̱n túratniua nu paant atí tusa túrunaiti.
43009004	Tsawai̱kia takastiniaiti. Yamaikia Winia akuptúkua nuna takatrí̱n túratniuitjiai. Kashi ajasmatai takastin atsuttawai.
43009005	Jú̱ nuṉkanam pujakun shuara enentái̱n tsáapnimtikratniuitjiai» tímiayi.
43009006	Nuna chichas nuṉká usukmi nuṉkaja̱i̱ pachimiar kusuru ji̱n yakarmiayi.
43009007	Nuyá̱ chichaak «Seruí pajamtai entsanam nijiamauta» tímiayi. Seruisha nu chichamnum «akupkámu» tawai. Kusurúsha we nijiamar péṉker íimiar támiayi.
43009008	Nuyá̱ ni írutkamuri̱sha tura tuke wáinin armia nusha chicharainiak «Ju̱ka pujus kuítian tuke seamniuya núchakait» tuíniakui
43009009	Chíkich «Ee, núkete» tiármiayi. Chikicha «Atsá, núchaiti kame nuash túmainti» tiármiayi. Tura niṉki «Ee, witjiai» tímiayi.
43009010	Takui̱ anintruiniak «¿Nuikia itiura yamaisha íimiam?» tiármiayi.
43009011	Tutai «Áishmaṉ Jesusa nu tsakusan jí̱run yakartur “Entsa pajamtai Seruiniam nijiamauta” turutmiai. Takui̱ wena nijiamaran paant iimjiai» tímiayi.
43009012	Tutai «Nu áishmaṉsha ¿tui̱ṉ pujá?» tiármiayi. Nisha «Cha, nékatsjai» tímiayi.
43009013	Nuyá̱ kusuru tsuarman Pariséunam júkiarmiayi.
43009014	Kame Jesus kusurun tsuarmia nui̱ ayampratin tsawantauyayi.
43009015	Tuma asamtai Pariséusha itiurak íimnium tusar aniasarmiayi. Nisha chichaak «Ji̱ruí̱ tsakusan yakarámtai nijiamaran paant iimjiai» tímiayi.
43009016	Nuyá̱ chíkich Pariséu shuarnumia̱ nuamtak tunainiak «Ju̱na tsuáruka Yusai̱ya̱nchuiti. Kame ayampratin tsawantai̱ túraiti» tiármiayi. Tura chikicha «Yajauch túrin shuaraitkiuiṉkia jú̱nisaṉ túratniun tujintkia̱a̱yi» tiármiayi. Nuja̱i̱ akannáikiarmiayi.
43009017	Tsuármancha ataksha aniasarmiayi «Ámin tsuármarua nu ¿warí enentáimtam?» tiármiayi. Tutai «Wikia “Yúsnan etserniuiti” tajai» tímiayi.
43009018	Tura Israer shuar nekas kusurúitiat yamái iimiui tu enentáimtuscharmiayi Pariséu. Tuma ásar ni aparí̱ncha untsukar
43009019	inintrúsarmiayi «¿Ame uchiram kusuru akiinia tárumna núkait. Itiurak yamaikia imia?» tiármiayi.
43009020	Ni aparí̱sha chicharainiak «Ii uchirí̱ṉkia kusuru akiiniama nu nékaji.
43009021	Tura iisha nékatsji itiurak yamaikia imia. ¿Yátsuk péṉker awajsait? Nisha úuntchakait ni aniastarum. Niṉki ujatmákarti» tiármiayi.
43009022	Warí Israer shuara úuntri̱ṉkia «Jesus Yus akupkámu asa nekas Misíasaiti» tuinia núnaka Israer shuara iruntai̱ je̱a̱nmaya̱ ji̱i̱ki̱ akupnákti tú akupkámu najanamu asamtai kusuru aparí̱ sapijmiainiak nuna tiármiayi.
43009023	Nu asamtai ni aparí̱ «Nisha úuntchakait ni aniastarum» tiármiayi.
43009024	Nuiṉkia Israer shuara uuntri̱ kusuru tsuarman ataksha untsuk chicharainiak «Yus íimmianum nekasa nu titiá, ju̱ áishmaṉka tunaarinniuiti nékaji» tiármiayi.
43009025	Tutai «Kame tunaarinchashit. Nékatsjai antsu ju̱nak nékajai. Yaunchu kusurúitiatan yamaikia iimjiai.»
43009026	Ataksha anintruiniak «¿Itiurtámkama, itiur íimtikrammia?» tiármiayi.
43009027	Nisha chichaak «Yaunchu tájarme tura anturtatsrume. ¿Urukamtai ataksha ujakat tusarmesha wakerarum? ¿Nuiṉkia Niniu ajastin enentáimprumek?» tímiayi.
43009028	Nuiṉkia katsekainiak chicharainiak «Ámeka ní shuari̱nme. Tura iikia Muisaisa shuari̱ntji.
43009029	Yus Muisaisan akupkaiti iikia nékaji antsu nu áishmaṉ nékatsji. ¿Tuya̱ntskait?» tiármiayi.
43009030	Áishmaṉ tsuarma chichaak «¿Ausha itiurtsuk áminiait? Winia íimtikrurma nu átumka nékatsrume tuya̱ṉkit.
43009031	Paant nékaji tunaarinniun Yus anturtsui. Tikishmatar ni wakeramun túruinia nunak anturui.
43009032	Yáunchusha kusuru akiinian tsuáruka peṉké atsuwiti.
43009033	Ju̱ áishmaṉ Yusai̱ya̱nchuitkiuṉka peṉké túracha̱a̱yi» tímiayi.
43009034	Nui̱ṉkia chicharainiak «Ámeka tunaarintin akiiniaitiatmesha ¿iin jintintin átaj tamek?» Nuna tiar ji̱i̱ki̱ awemarmiayi.
43009035	Kusurú tsuarman ji̱i̱ki̱ awemarma nuna Jesus nekaamiayi. Tura wainiak «Yusa Uchirí̱a nu enentáimtamek» tímiayi.
43009036	Tsuarma chichaak «Uuntá, turuttia wisha nekaan enentáimtustaj» tímiayi.
43009037	Jesussha chichaak «Wainme. Witjiai ámiji̱a̱i̱ chichaajna nu»
43009038	tutai tikishmátar «Uuntá, enentáimtajme» Jesusan tímiayi.
43009039	Nuyá̱ Jesus chichaak «Shuara enentái̱n nekaan akantratajtsan táwitjiai. Ni enentái̱n kusuru ai̱ṉ íimtiktinian tura anaṉmamuk “Yúsnan nekaan paant iimjiai” tana nuna ukusturtinian táwitjiai» tímiayi.
43009040	Tutai Pariséu shuar nui̱ pujuarmia nu nuna antukar «¿Nuiṉkia iikia kusurúkaitiajⁱ?» tiármiayi.
43009041	Jesussha chichaak «Átum kusurúitkiurmeka atumí tunaarí̱ wáinchakrum sumamachu áintrume. Tura “paant iimjiai” tau asarum sumamaitrume» tímiayi.
43010001	Jesus chichaak «Wi tájana nu ti nekasaiti. Shuar murikiun takakna nu ni murikrí̱n wenuimiunam kashi ikiuawai. Tura murik wenuimiunam pujuiniakui yajauch shuar murikiun kasamkatniun wakerakka wáitiniam waya̱chmin asa tanishnum waruk yajá waya̱wainti.
43010002	Antsu murikiu wáinniuka wáitiniam waya̱a̱wai.
43010003	Waiti wáinniuka nekas murikiun wáinniun wáitin uratui. Muriksha ni wainniuri̱ chichame̱n nékainiawai. Nisha ashí ni murikrí̱n chikichik chikichik náari̱n anaitius untsúawai. Tura tsawai̱kia ni murikrí̱n ji̱i̱ki̱ ayurtainiam yarumui.
43010004	Tura ashí ni murikrí̱n ji̱i̱r émtuki̱ wéawai. Muriksha ni chichame̱n ántuiniak untsúam nemarainiawai.
43010005	Chíkich shuarnaka nékachu ásar nemarainiatsui. Antsu ni chichame̱n nékainiachu ásar pisainiawai» tímiayi.
43010006	Nu métektaku chichamnaka Jesus áujmatsamiayi tura shuar antukar nekaacharmiayi.
43010007	Nuyá̱ Jesus chichaak «Ti nekasan tájarme. Murik wainia nu wáitinkia Witjiai.
43010008	Wi táatsa̱i̱ṉ ashí eem táaruka kasa áiniak winia shuarun kasartuktaj tusa wakeriarmiayi. Tura winia murikiur anturkacharmiayi.
43010009	Wikia wáitiya núnisketjai. Ashí Wini̱n waya̱a̱ka uwemprattawai. Tura murikiua áintsaṉ wenuimiunmaya̱ jiinkí̱ péṉker yurumáttawai tura atak wayá̱ ayamprattawai.
43010010	Kásaka aya kasamkatniuncha mátniuncha emesratniuncha wakeruiniawai. Antsu Wikia yamaram iwiaakman tuke atsumtsuk takusarti tusan táwitjiai.
43010011	Wikia péṉker wáinniuitjiai. Péṉker wáinniuka ni murikrí̱n uwemtikrartaj tusa jakattawai.
43010012	Antsu aya kuitji̱a̱i̱ takauka ni murikri̱chu áiniakui tura nekas wáinniuchu asa péṉker waintsui. Kame úunt ya̱wa̱ winiakui murikiun ikiukí̱ pisaawai. Úunt ya̱wa̱sha murikiun achik tsakiṉmawai.
43010013	Nu shuarsha akikiam takáa asa murikiun enentáimtatsui. Nu asamtai aya pisaawai.
43010014	-
43010015	Wikia péṉker wáinniuitjiai. Winia Aparsha nékarui. Wisha Aparun nékajai. Núnisnak murikrun nékajai tura winia murikrusha nékarui. Wisha murikiun uwemtikrataj tusan jakattajai.
43010016	Chíkich muriknasha takakjai. Nusha ju̱ wenuimiunmaya̱nchu áiniawai. Nunasha itiattajai. Nu muriksha Winia umirtukar ashí métek matsamsar chikichík wenuimiunmaya̱ ajasártatui tura chikichik wáinin átatui.
43010017	Winia murikrun uwemtikrataj tusan jakattajai túran atak nantaktiatjai. Nu asamtai winia Apar anentui.
43010018	Wi wakerakun jakattajai. Wi wakerachkuiṉkia chíkichkia mantuachminiaiti. Jákatniuncha tura nantaktinniasha winia Apar surusuiti» tímiayi Jesus.
43010019	Israer shuarsha nuna antukar niisháa enentáimprar kanakiármiayi.
43010020	Untsurí chicharainiak «¿Urukamtai ántarum wáuruk tausha. Yajauch wakaní̱n takaktsuk?»
43010021	Tura chikitcha chichainiak «¿Yajauch wakantri̱nniusha núnisaṉ chichasminkiait. Yajauch wakantri̱nniusha kusurun íimtikramniashit?» tiármiayi.
43010022	Micha nantutin Israer shuar Jerusaréṉnum namperan najanainiawai. Nu nampernumsha Yusa Uunt Je̱e̱ atak je̱a̱mman enentáimtuiniawai.
43010023	Jesussha Yusa Uunt Je̱e̱ Saramúṉka á̱a̱ri̱ya nui̱ wekasamiayi.
43010024	Israer shuarsha Nin téntakar chicharainiak «¿Ame nekas Krístukaitiam? Ju̱ chichamaik etserkata. ¿Urukamtia nekas paant tátsum?» tiármiayi.
43010025	Tutai Jesus chichaak «Yaunchu tiniu ai̱ṉ enentáimturachmarme. Winia Apar akupkámun takaajna nu ti paant awajtawai.
43010026	Tura átumka winia murikruchu asarum enentáimturtsurme.
43010027	Wisha winia murikrun untsúam anturtuiniak nemartuiniawai. Wisha wínianak mash nékajai.
43010028	Tura yamaram iwiaakman tuke jákashtinian súajai. Nu asamtai jákachartatui tura Wi wáinmancha ¿yaki jurutkit?
43010029	Winia Aparka murikiun surusuiti. Nisha ashí naṉkaamas kakaram asamtai ¿yaki Ni uwejé̱ya̱n atankit?
43010030	Wikia winia Aparja̱i̱ aya chikichkitji» tímiayi Jesus.
43010031	Tutai Israer shuarsha atak kayan achikiar tukutaj tiármiayi.
43010032	Jesussha chichaak «Winia Aparu kakarmari̱ji̱a̱i̱ ti untsurí péṉkera nuna takasuitjiai. ¿Túja̱i̱mpia mantuattarum?»
43010033	Israer shuarsha Nin chicharainiak «Péṉker tura asakmin mátaj tátsuji antsu Yus yajauch chicharkumin túrattaji. Ámeka shuáraitiatam Yusa nuke enentáimtumame» tiármiayi.
43010034	Nuyá̱ Jesussha chichaak «Atumí akupeamuri̱i̱n Yus timia nu áarmaiti “Átum yúsaitrume” tawai.
43010035	Kame Yus Papinium aarma nu tuke nekaschakait. Tuma asamtai ni chichame̱n antukarun Yuska “yúsaitrume” takui̱ nuikia ti nekaschakait.
43010036	Nisha yúsaitkiuiṉkia nuikia Yus Apa anaikia ju̱ nuṉkanam akupkámu asan ti nekas Yúschakaitiaj. Núja̱i̱ṉkia wi “Yusa Uchirí̱ntjiai” takui̱ ¿itiurak “Yusan yajauch chicharui” túrutrum?
43010037	Winia Apar túramu túrachkuiṉkia enentáimtursairap.
43010038	Tura nekas túrakuiṉkia enentáimtursatarum. Tura Winia nakitrakrumsha nuikia wi túramu enentáimtustarum. Núja̱i̱ṉkia winia Apar Wini̱n pujamu ashí nekaattarme. Núnisnak Wisha Niin pujajai. Iisha chikichkitji.»
43010039	Tutai ataksha sepunam eṉkeatai tiármiayi. Túrasha Jesus uwempramiayi.
43010040	Nuyá̱ Jesus Jurtannum amain we yaunchu Juaṉ imiakrattainium pujusmiayi.
43010041	Ti untsurí shuar iyuwar chichainiak «Nekas Juaṉka aentsti tujintiamun túrachiat ashí Jesusnan timia nu nekasaiti» tu tiármiayi.
43010042	Nui̱sha untsurí Jesusan enentáimtusarmiayi.
43011001	Petanianam áishmaṉ ni naari̱ Rásaru jaa pujumiayi. Nu péprunam Marí ni kai̱ji̱a̱i̱ Marta pujuarmiayi.
43011002	Nisha Rásaru umái̱ ármiayi. Nu Marisha ukunmaṉka kuṉkuinian sumak Jesusan kuer ni intiashí̱ji̱a̱i̱ japirmiayi.
43011003	Tura Rásaru jaakui ni umái̱ Jesusan chichaman akuptuiniak «Uuntá, ame amikrum jaawai» tiármiayi.
43011004	Jesussha nuna antuk chichaak «Tuke jakataj tusa jaatsui. Antsu Yusa kakarmari̱sha tura ni Uchirí̱ kakarmari̱sha jú̱ suṉkur tsuármanum paant atí tusa jaawai» tímiayi.
43011005	Jesus Mártancha ni kaincha tura ni umái̱ Rásaruncha nekas aneemiayi.
43011006	Túmaitiat Rásaru jaawai táman antukiat ni pujamunam jimiará tsawant pujusmiayi.
43011007	Nuyá̱ ni unuiniamuri̱n «Ataksha Jutanam wetái» tímiayi.
43011008	Tura ni unuiniamuri̱sha chicharainiak «Uuntá, nuiksha Israer shuar kayaja̱i̱ tukurmar mantamatai tícharmaka. ¿Nui̱ ataksha wétai tamek?» tiármiayi.
43011009	Jesussha ju̱ métektaku chichaman chichaak «Tsawai̱kia páantchakait. Tsawái̱ wekaana nu paant asamtai tukumkashtatui.
43011010	Tura kashi wekaana nusha kirit asamtai tukumkáttawai. Núnisaṉ Wi tuke pujakun winia takatrun takastiniaitjiai. Túraknasha itiurchatan wáinkiashtatjai.»
43011011	Nuya̱sha Jesus ataksha chichaak «Ii amikri̱ Rásaru kanarai. Wi ishintiartatjai.»
43011012	Tutai ni unuiniamuri̱ chicharainiak «Uuntá, aya kanarka nui̱ṉkia péṉker ajastatui» tiármiayi.
43011013	Jesuska Rásaru jakamu nékayat «kanarai» tímiayi. Tura ni unuiniamuri̱ Rásaru kajinmakua áintsaṉ kanarai enentáimprarmiayi.
43011014	Jesus nuikia ti paant chichaak «Rásaru yamaikia jakayi.
43011015	Tura nui̱ pujuscha asan kúntuts pujatsjai. Jean túrattajna nu íisrum ti nekas enentáimtursattarme. Nuna nekaan shiir enentáimjiai. Wátsek, iyutai» tímiayi.
43011016	Nuyá̱ Jímiampramu Tumas chíkich unuiniamuri̱ nui̱ armia nuna «Iisha weri Niji̱a̱i̱ métek jakatai» tímiayi.
43011017	Nui̱ taa Rásarun kuatru tsawant ikiusman wainkiamiayi.
43011018	Petania pépruka Jerusaréṉnumia̱ menaintiú kirumitru áinis tíjiu̱chiti.
43011019	Tuma asamtai untsurí Israer shuar Mártasha Marisha ni umái̱ jakamtai utkui atsaṉkrataj tusa weriarmiayi.
43011020	Mártasha Jesus tíjiu̱ch ajasún nekáa iṉkiuṉtajtsa wémiayi. Antsu Marikia je̱á̱ pujumiayi.
43011021	Tura Marta Jesusan iṉkiuṉ chicharuk «Uuntá, Ame pujakminkia winia umar jákacha̱a̱yi.
43011022	Tura tuke nékajai ashí Yus seamna nuna súramui» tímiayi.
43011023	Jesussha chichaak «Ame umai̱misha nantaktiatui»
43011024	takui̱ Mártasha chichaak «Nekas ashí amúamunam jákaru nantaktin tsawantai̱ nantakiartatui. Nuna nékajai.»
43011025	Tutai Jesus chichaak «Iwiaaku átinia nérentin asan Wikia iniantkiartiniaitjiai. Winia enentáimturna nuka jakasha nantaktiatui.
43011026	Tura ashí iwiaaku pujana nusha Winia enentáimturuka túkeka jákashtatui. ¿Nu nekasaiti tu enentáimtamek?» tímiayi.
43011027	Takui̱ Marta «Ee, Uuntá, Ámeka Yusa Uchirí̱ Kristu jú̱ nuṉkanam tátinia núitme» tímiayi.
43011028	Mártasha nuna ti, ni kai̱ Marin untsuk ú̱kaṉ chicharuk «Uunt ju̱i̱ taa untsurmawai.»
43011029	Tutai Marisha nuna antuk wárik wajaki̱ Jesusa iyuttsa wémiayi.
43011030	Jesussha péprunam jeatsuk Marta iṉkiuṉmanum pujumiayi.
43011031	Marí wari wajaki̱ wématai Israer shuar nu je̱a̱nam atsaṉkrattsa pujuiniasha nuna iisar iwiarsamunam úttiasa wéatsuash tusa weriarmiayi.
43011032	Marisha Jesus pujamunam jeá tikishmátar chichaak «Uuntá, Ame pujakminkia winia umar jákacha̱a̱yi.»
43011033	Jesussha Marincha tura niji̱a̱i̱ útuncha wainiak wáitnentaimta asa tí kuntuts pujusmiayi.
43011034	Tura «Tui̱ iwiarsamarum» tutai nisha «Uuntá, iitiá» tiármiayi.
43011035	Jesussha útmiayi.
43011036	Israer shuarsha «Ti aneatsuk» tiármiayi.
43011037	Tura chíkich «Kusurú tsuáruchukait. Ni pujakuisha Rásaru jáka̱a̱yash» tiármiayi.
43011038	Jesussha tí kuntuts enentáimiar iwiarsamunam weantkamiayi. Nainnium asa paka taurma áuyayi. Tura kaya atutkamuyayi.
43011039	Tura Jesus «Kaya jurustarum» takui̱ Rásaru umái̱ Marta chichaak «Uuntá, kuatru tsawant jákaiti. Meje̱a̱tsuk» tímiayi.
43011040	Tura Jesus chichaak «Yus enentáimtakmeka Yusa kakarmari̱ wainkiattame tíchamkajam» tímiayi.
43011041	Nuikia kayarí̱n uratiarmatai Jesus nayaimpinmaani̱ íimias chichaak «Aparu, Winia anturtakmin yumiṉsajme.
43011042	Winiasha tuke anturtame tura ju̱ shuaran péṉker enentáimtikrataj tusan tajai. Ame akuptúkuitmena nuna nekarmawarti.»
43011043	Nuna tinia kakaram untsúak «Rásaru jiinkitia» tímiayi.
43011044	Núja̱i̱ṉkia penuarmartiuk jiinkimiayi. Yapinmasha jaanchji̱a̱i̱ ijiamuyayi. Tura Jesus «Atirtárum. Wekasati» tímiayi.
43011045	Untsurí Israer shuar Marin nemariaru Jesus túramun iisar enentáimtusarmiayi.
43011046	Tura chíkichkia Pariséunam wéar Jesus túramun ujakármiayi.
43011047	Nuna antukar Pariséusha Yúsnan pujurniu úuntri̱sha ashí naamka uunt armia nuja̱i̱ iruntrar chicharainiak «¿Warí itiurkamniait? Ju̱ áishmaṉka aentsti tujintiamun ti túratsuk.
43011048	Aya jú̱nik iniaiyakrinkia ashí shuar Nin enentáimtuschartatuak. Nuyá̱ Rúmanmaya̱ apach taar mesetan najanawartatui tura iin amutmakar Yusa Uunt Je̱e̱ncha emesrartatui» tiármiayi.
43011049	Nú uwitin Kaipias Yúsnan pujurniu úuntri̱yayi. Nisha chichaak «Átumka nékatsrume.
43011050	¿Ashí Israer shuar jákartin péṉkerkait. Antsu aya chikichik áishmaṉ jákatin péṉkerchakait?» tímiayi.
43011051	Kaipiaska aya ní enentáimmiaja̱i̱ṉ tíchamiayi. Antsu nu uwitin Yúsnan pujurniu uuntri̱ asamtai Yus nuna enentáimtikramiayi. Núja̱i̱ṉkia Israer shuar Jesus jaruktinian ujakmiayi.
43011052	Tura aya Israer shuarnakcha antsu níji̱a̱i̱sha ashí nuṉkanam Yus shuar ajasárun irurtajtsa jákatniuyi.
43011053	Tuma asamtai nu tsawantini̱ṉ Israer shuara uuntri̱ Jesus maatai tusar áujmatsarmiayi.
43011054	Nu asamtai Jesus paant wantiniak Israer shuarnum wekaichmiayi. Antsu Jutanmaya̱ jiinkí̱ Eprainnium atsá nuṉka tíjiu̱ch wémiayi. Tura nui̱ ni unuiniamuri̱ji̱a̱i̱ pujusmiayi.
43011055	Israer shuara namperi̱ Paskua ishichik jatemsamtai untsurí shuar yajaya̱ péprunmaya̱ Jerusaréṉnum káunkarmiayi. Kame Paskua jeatsa̱i̱ṉ Muisais timia núnisaṉ ni aya̱shí̱sha enentái̱sha iwiarnarat tusa wakeriarmiayi.
43011056	Jesusnasha e̱a̱k yujarmiayi. Tura Yusa Uunt Je̱e̱n pujusár nuamtak aniniaisar «¿Warí enentáimiam. Nampernum tatimpiash?» tiármiayi.
43011057	Pariséusha tura Yúsnan pujurniu peṉkeri̱sha akupáiniak «Jesus pujá nekaamka ujatkata» tiármiayi. Jesusan sepunam eṉkeatai tusar tiármiayi.
43012001	Paskua námper jeatin sais tsawant ajasmatai Jesus Petanianam wémiayi. Jesus jakamunmaya̱ iniantkímia nú Rásaru nui̱ pujumiayi.
43012002	Jesus jeamtai ayurawarmiayi. Rásarusha niji̱a̱i̱ yurumámiayi. Mártasha yurumkan ayurkamiayi.
43012003	Tura Marikia kuṉkuinian ti kuitji̱a̱i̱ ritru ajapén sumak itiamiayi. Tura Jesusa nawe̱n kuer ni intiashí̱ji̱a̱i̱ japirmiayi. Je̱a̱sha nu kuṉkuin ti shiir kuṉkuṉmiayi.
43012004	Jútas Iskariúti nui̱ pujumiayi. Nisha Jesusa unuiniamuri̱ntiat ukunam Jesusan surukmiayi máwarat tusa. Nisha chichaak
43012005	«¿Urukamtai nu kuṉkuinian ti kuitji̱a̱i̱ surukchama kuítrinchan súsatniun?» tímiayi.
43012006	Kame kuítrinchan enentáimtak tíchamiayi. Antsu unuiniamu kuítri̱n wainiu asa yúpichuch kasamkamniuyayi. Tuma asa nuna tímiayi.
43012007	Tura Jesus chichaak «Iniaisata. Wi iwiarnakui ukatruktinian sumak ikiurtusuiti.
43012008	Kuítrincha tuke atumji̱a̱i̱ íruntsuk. Antsu Wikia atumji̱a̱i̱ tuke pujuschattajai» tímiayi.
43012009	Israer shuarsha Jesus Petanianam pujan antukar Jesus íistaitsar weriarmiayi. Rásaruncha Jesus jakamunmaya̱ iniantkímiua nusha iyutai tusar wéarmiayi.
43012010	Túramtai Rásaru maatai tusar Yúsnan pujurniu peṉkeri̱ṉkia chichaman jurusármiayi.
43012011	Untsurí Israer shuar Rásaru iniantkímiun nekaawar Yúsnan pujurniu peṉkeri̱n ikiukiar Jesusan enentáimtusarmiayi. Túrawarmatai Rásaruncha mátniun wakerukarmiayi.
43012012	Paskua namperan pachintiuktajtsa ti untsurí shuar Jerusaréṉnum wéarmiayi. Kashin tsawa̱r Jesus nú peprunam tátinian nekaawarmiayi.
43012013	Nisha tintiuki nuke̱a ániun nukan júurar Jesusan iṉkiuṉtai tusar jíinkiarmiayi. Túrawar untsumainiak «Shiir tatí. Yusa kakarmari̱ji̱a̱i̱ winiana nu tí peṉkeraiti. Israer shuara uuntri̱ asa shiir atí» tu untsumiarmiayi.
43012014	Jesussha umpurun wainiak entsamkamai. Núnisaṉ áarmaiti Yus Chichamnum
43012015	«Seun péprunmaya̱ shuara, ashamkairap. Atumí Akupniuri̱ umpurunam eketka winiawai.»
43012016	Nu chichamaik Jesusa unuiniamuri̱ nu túrunamun nekaacharmiayi. Tura ukunam Jesus nayaimpiniam shiir waketkimtai enentáimprarmiayi. Ashí Jesusna aarma núnisaṉ túrunamiayi.
43012017	Jesus Rásarun iwiarsamunmaya̱ iniantkímiun wáinkiarua nú shuar nuna áujmatiarmiayi.
43012018	Tuma asamtai shuar tujintiamun túramtai nekaawar Jesusan iṉkiuṉktaj tusar jíinkiarmiayi.
43012019	Tura Pariséusha nuamtak chichainiak «Iis, peṉké tujintkiaji. Maa Iistá, ashí shuar Nin nemarainiatsuk» tiármiayi.
43012020	Paskua nampernum Yus shiir awajsatniun Jerusaréṉnum weriaruka untsurí nuṉkanmaya̱ shuar ármiayi. Kriaku aents ármiayi.
43012021	Nisha Jiripin weantúkarmiayi. Kame nu Jirip Petsaitianmaya̱uyayi. Petsaitiasha Kariréanmaiti. Nincha Kriaku aents seainiak «Uuntá, Jesusja̱i̱ chichastaitsar wakeraji» tiármiayi.
43012022	Jiripsha Antresan werí ujakmiayi. Nuyá̱ niji̱a̱i̱ métek tsaniṉkiar Jesusan weriar ujakármiayi.
43012023	Jesussha chichaak «Wi Aents Ajasuitjiana ju̱ tsawantur jeayi. Túramtai shiir awajnástatjai.
43012024	Wi tájana nu ti nekasaiti. Araachmaka niṉki pujatsuk. Antsu araamka tsapain jiṉkiaichiri̱ miniar amuukaitiat nerek ti untsurí ajatsuk.
43012025	Núnisaṉ shuarsha jiṉkiaiya nuke aya ju̱ nuṉkanam péṉker pujustinian enentáimkiuṉka ni iwiaakmari̱n emeṉkáktatui. Antsu ju̱ nuṉkanam niní̱ wakeramun muí̱jiak tuke iwiaaku pujustinian wainkiattawai.
43012026	Shuar Winia takartustinian wakerakka nemartusti. Túrakka Wi pujajna nui̱ Winia takartinia nu Wiji̱a̱i̱ tuke átatui. Núnisaṉ Winia takartinian Winia Aparsha shiir enentáimtustatui» tímiayi.
43012027	«Yamaikia enentái̱rui̱ ti itiurchat pujajai. ¿Warittiajak. “Aparu, ju̱ túrunatniunmaya̱ uwemtikrurta” titiajash? Antsu jú̱ túrunatniun táwitjiai.
43012028	Aparu, wi túramuja̱i̱ ashí shuar ame náarmin shiir enentáimturarti» tímiayi Jesus. Tutai nayaimpinmaya̱ chichaman antukarmiayi «Winia náarun shiir awajsaitjiai tura ataksha shiir awajsattajai» tímiayi.
43012029	Shuarsha nui̱ pujuinia «ipiamtachuashit» tiármiayi. Tura chikitcha «Nayaimpinmaya̱ suntar Nin chichasai» tiármiayi.
43012030	Jesussha chichaak «Wi antuktinian chichaschayi antsu átum nekaatarum tusa chichasai.
43012031	Yamaikia nuṉkanam makumatin jeayi. Tura iwianchi uuntri̱ ju̱ nuṉkanam akupniua nu nupetnak ajapnattawai.
43012032	Tura numiniam awajnaimtai ashí nuṉkanmaya̱ṉka shuar enentáimturartatui» tímiayi.
43012033	Ju̱na taku krúsnum jákatniun ujakmiayi.
43012034	Shuarsha awajirar chichainiak «Yaunchu Yus akupkámu papiniumia̱ áujsar nékaji. Kristu tutai tuke jáatsuk iwiaaku pujustiniaiti. ¿Itiurak nuikia “Aents Ajasu numiniam awajnaitniuiti” tame? Aents Ajasuka Krístuchukait, Yus anaikiamu. ¿Núchaitkiuiṉkia Aents Ajasuka yait?» tiármiayi.
43012035	Nuiṉkia Jesus chichaak «Wi tsáapninia áintsaṉketjai. Tsáapnisha atumíin aya ishichik tsawantin tsáapniartatui. Tsáapin ana ju̱i̱k wekasatarum kirit ajatsa̱i̱ṉ. Kame kiritniunam wekaana nusha nékatsui itiuranimpia wea.
43012036	Tsáapnin wáinkiuram niin enentáimtustarum. Túrakrum winia tsáapnintrui̱ wekasattarme.» Jesussha nuna ti wémiayi ú̱mak pujustaj tusa.
43012037	Jesus aentsti tujintiamun ti untsurí túramtaisha Niin enentáimtuscharmiayi.
43012038	Yúsnan etserin Isayas yaunchu aarma uminkiatniuyi. «Uuntá, ¿ya ii ujam antukuit. Yusa kakarmari̱sha yana iniaktusuit?» tu áarmaiti.
43012039	Nuna uminiak Jesusan enentáimtuscharmiayi. Tura nu arantcha Isayas áarmiayi.
43012040	«Yus nin kusuru awajsaiti tura ni enentái̱ncha kátsuram awajsaiti. Ni ji̱ji̱a̱i̱ íimsa̱i̱ṉ tusa tura ni enentái̱ji̱a̱i̱ nekaawa̱i̱ṉ tusa túraiti. Kame ni tunaarí̱ iisar enentáimtuiniakui Yus nin tsuárainti.»
43012041	Isayas yaunchu Jesusan nayaimpiniam ti shiir pujan wainiak nuna tímiayi.
43012042	Tuma ai̱ṉ untsurí Israer shuarsha tura ni úuntri̱nmaya̱sha Jesusan nekas enentáimtusarmiayi. Tura nisha Pariséun ashamainiak paant tícharmiayi. Israer shuara iruntai̱ri̱ya̱ ji̱i̱ki̱ awetama̱i̱j tusa ashamiarmiayi.
43012043	Yus shiir enentáimtursati tútsuk antsu shuar shiir enentáimtursati tusar túrawarmiayi.
43012044	Jesus kakantar untsumuk «Winia enentáimturuk aya Winiak enentáimturtsui antsu winia Aparun Winia akuptúkua nunasha enentáimtawai.
43012045	Winia wáitkiusha Winia Aparnasha wainiui.
43012046	Wikia tsáapnin asan Winia enentáimturainia nuka kiritniunam wekasa̱i̱ṉ tusan ju̱ nuṉkanam táwitjiai.
43012047	Shuaran sumamtikiatniun táchaitjiai antsu uwemtikratniun táwitjiai. Tuma asamtai shuar winia chichamprun antuk umíachkuṉka sumamaiti. Tura Wikia sumamtikiachuitjiai.
43012048	Winia nakitrur chichampruncha enentáimtachuka sumamtikiamuiti. Wi tímiaj nuka amuukatin tsawantai̱ nin sumamtikiattawai.
43012049	Wi enentáimmiaja̱i̱ṉ chichaatsjai. Winia Apar akattúr akuptúkuiti. Tura chichastinia nuna surusuiti.
43012050	Wisha nékajai, ashí winia Apar akupeamuka yamaram iwiaakman tuke amuukashtinian suawai. Tuma asamtai winia Apar turutmia núnisnak tajai» tímiayi Jesus.
43013001	Paskua namper jeatin chikichík tsawant ajasmatai Jesusa tsawantri̱ jeatémayi. Túramtai ju̱ nuṉkan ikiukí̱ ni Aparí̱i̱n wétiniuyi. Jesussha nuna nekaamiayi. Ashí Níniun ju̱ nuṉkanam pujuinian tuke anea asa amúamunmasha yapají̱tsuk tuke aneemiayi.
43013002	Nu tsawantai̱sha murikiun yúatin ármiayi. Tura yurumátin jeatsa̱i̱ṉ iwianchi uuntri̱ Semuṉka uchirí̱ Jútas Iskariúti enentái̱n Jesusan surukat tu enentáimtikramiayi.
43013003	Tura Jesus Yusai̱ya̱ tau asa waketkitniuyi. Tura Yus Apa ashí mash susamiayi akupin atí tusa. Jesussha nuna nekáa
43013004	chíkich yurumuk pujuiniai̱ wajakmiayi. Tura pushiri̱n áimiak awaṉkéman emenmamamiayi.
43013005	Nuyá̱ nijiaamatainium entsan yará ni unuiniamuri̱ nawe̱n nijiatramiayi. Tura awaṉkémja̱i̱ japirmiayi.
43013006	Semuṉ Pítiur jearin Pítiur chichaak «Uuntá, ¿winia nawer nijiartaj tamek?»
43013007	Takui̱ Jesussha chichaak «Wi túrajna nu yamái nékatsme tura ukunam nekaattame.»
43013008	Tutai Pítiur chichaak «Peṉké winia nawerka nijiarchattame» takui̱ Jesussha chichaak «Wi nijiaachkuiṉkia Wiji̱a̱i̱ tsaniṉkia pujuschamniaitme.»
43013009	Tutai Semuṉ Pítiur chicharuk «Nuiṉkia Uuntá, aya nawerkechu antsu uwejrusha tura muukarsha nijiatrurta» tímiayi.
43013010	Tura Jesus chichaak «Yamái mainkia aya̱shí̱ shiir asamtai aya nawe̱ni̱ṉ nijiamártiniaiti. Atumí enentái̱n ashí péṉkeraitrume. Túrasha ashí shuarcha» tímiayi.
43013011	Kame Jútas Nin suruktinian nekáa «ashí shuarchan» tímiayi.
43013012	Jesussha nijiar umik ni pushiri̱n entsarmiayi. Tura atak pujus chichaak «¿Atumsha Wi túrajna nu nekaarmek?
43013013	Wi atumí Uuntri̱ asamtai nekas “Uuntá” túrutrume. Nusha péṉkeraiti.
43013014	Tura Jintinniuitiatan tura Úuntaitiatan atumí nawe̱n nijiarchajak. Atumsha núnisrumek nuamtak náwem nijiatnairatarum.
43013015	Atumín nekapruatsan túramjai. Atumsha núnisrumek túratarum.
43013016	Ti nekasan tajai. Takarniuka ni uuntri̱ naṉkaamaschaiti. Akupkámusha akupea nuna naṉkaamaschaiti.
43013017	Nu nekaarum túrakrumka shiir átatrume.
43013018	Tura tájana nuna ashí tátsujrume. Anaikiaitiaj núnaka Wi nékajai. Tura Yus Chicham uminkiatniuiti, nékajai. Ju̱ áarmaiti “Wiji̱a̱i̱ yurumna nu winia nemasur ajasái.”
43013019	Nuka túmatsa̱i̱ṉ ujajrume. Nuyá̱ túrunamtai Yusa Uchirí̱ntiaj nusha paant nekaattarme.
43013020	Wi tájana nu nekasaiti. Shuar Wi akupeaj nuna shiir itiaakka Winiasha shiir itiaarui. Tura Winia shiir itiaarna nusha Winia Akuptúkuncha itiaawai» tímiayi.
43013021	Nuna ti Jesus ni enentái̱n ti itiurchat enentáimpramiayi. Tura chichaak «Ti nekas tajai chikichik ju̱i̱ atumji̱a̱i̱ pujana nu Winia surutkattawai» tímiayi.
43013022	Tutai ni unuiniamuri̱ nuamtak íiniaisar «¿Yanak taa?» tiármiayi.
43013023	Chikichík unuiniamuri̱ Jesus ti aneamu Niji̱a̱i̱ tsaniṉ yurumuk pujumiayi.
43013024	Tuma asamtai Semuṉ Pítiur ni uwejé̱ja̱i̱ iniakmas «Aniasta, ¿yanak áujmata?»
43013025	Tutai Jesusan áyanmatsan aniasmiayi. «¿Yait Uuntá?» tímiayi.
43013026	Jesussha aya̱k «Páṉkan túumnium aju̱ṉkan susattaj nuiti» tímiayi. Tura nuya̱i̱k páṉkan túumnium aju̱ṉ Semuṉka uchirí̱n Jútas Iskariútin susamiayi.
43013027	Tura wárik Jútas páṉkan achikmatai iwianchi uuntri̱ Satanás ni enentái̱n waya̱miayi. Nuyá̱ Jesus chicharuk «Túrattamna nu wárik túrata» tímiayi.
43013028	Tura ashí nui̱ yurumáiniak pujuarmia nusha wariniak taa tusa nekaacharmiayi.
43013029	«Kuítrincha kuit súsarta» tátsuash tu enentáimprarmiayi. Tura chikitcha «nampernum yurumátin atsumajnia nu sumakta» tátsuash tu enentáimprarmiayi. Jútas kuítian wáinin asamtai tu enentáimprarmiayi.
43013030	Jútas páṉkan yua kashi ajasmanum jiinkimiayi.
43013031	Jútas jiinkimtai Jesus chichaak «Wi Aents Ajasu asamtai winia kakarmar yamaikia paant átatui. Tura wi túramuja̱i̱ Yusa kakarmari̱sha ti paant átatui.
43013032	Wi Yusa kakarmari̱n paant awajeakui Wisha ni Uchirí̱ asamtai winia kakarmarnasha Yuska wárik paant awajsattawai.
43013033	Uchichiru, atumji̱a̱i̱ tí untsurí tsawant pujuschattajai yamaikia. Wi Israer shuaran tímiaj nútiksanak atumín tájarme. Atumsha Winia e̱a̱tkáttarme tura wi wéamunam winishtatrume.
43013034	Ju̱ yamaram akupeamun amaajai nuamtak mái̱ anenai ajatarum tusan. Wi atumín aneajrumna núnisrumek atumsha nuamtak mái̱ anenai ajatniuitrume.
43013035	Anenaiyakrumni̱ṉkia nuja̱i̱ ashí shuar “Kristu unuiniamuri̱ áiniawai” turamartatui.»
43013036	Semuṉ Pítiur Jesusan aníak «Uuntá, ¿túa wéam?» tutai Jesussha «Wi wéajna nui̱ yamaikia winichminiaitrume. Tura ukunam winittiarme» tímiayi.
43013037	Nuyá̱ Pítiur chichaak «Uuntá, ¿urukamtai yamaikia winichminiaitiaj? Ámin yáiṉtajtsan jakataj tajai» takui̱
43013038	Jesussha chichaak «¿Nekasmek tame? Ti nekas tájame, atash shiniatsa̱i̱ṉ Winia menaintiú natsantrurtatme» tímiayi.
43014001	«Kúntuts pujusairap. Yus enentáimtustarum, Winiasha enentáimtursatarum.
43014002	Winia Aparuí̱ átum matsamsatin tí aṉkant írunui. Nekaschaitkiuiṉkia nunasha ujakcha̱a̱jrume. Tuma asamtai nuna iwiarataj tusan Aparuí̱ wéajai.
43014003	Tura iwiaaran amukan ataksha tátatjai. Tura tana yaruaktatjarme, wi pujamunam atumsha pujusúk tusan.
43014004	Wi wéaj nu nékarme tura jintiasha nékarme» tímiayi Jesus.
43014005	Tumas chichaak «Uuntá, Ame wéam nu nékatsji. ¿Jintiasha itiurak nekaatajⁱ?»
43014006	Takui̱ Jesus aya̱k «Wi nekas jíntiaitjiai. Núnisnak Nekasa nuitjiai. Tura Iwiaakmaitjiai. Yaaksha Winí̱ winiachkuṉka Aparuí̱ peṉké jeashtatui.
43014007	Winia nékarkurmeka winia Aparsha nekaawaintrume. Yamaisha Ni wainkia asarum nékarme» tímiayi.
43014008	Nuiṉkia Jiripsha chichaak «Uuntá, Apasha wainkiarkia maak» takui̱.
43014009	Jesus chichaak «Jiripí, atumji̱a̱i̱ ti pujusu ai̱sha ¿tuke nékartsumek? Winia waitkia nuka Winia Aparnasha wáinkiaiti. ¿Itiurak nuikia “Apasha wainkiarkia maak” tame?
43014010	Winia Aparja̱i̱ tsaniṉkian pujakun tura winia Aparsha Wiji̱a̱i̱ pujakui tuke chikichkitji. ¿Nu nékatsrumek? Wi tájarmena nu Winia chichampruchuiti. Yus Apa Winí̱ pujak ni wakeramun takaawai.
43014011	Nekaatarum. Wisha winia Aparja̱i̱ tsaniṉkia pujakur nekas chikichkitji. “Nu chicham itiurchataiti” enentáimkiurmeka wi túramu nuikia enentáimpratarum. Wi túramuja̱i̱ chikichik ájinia nu páantchakait.
43014012	Wi tájarmena nu ti nekasaiti. Winia enentáimturna nu Wi túrajna nuna túrattawai. Tura winia Aparuí̱ wéakui nuna naṉkaamas tujintiamun túrattawai.
43014013	Ashí Winia enentáimtursarum seatrumna nuna amastatjai. Núja̱i̱ṉkia winia Apar shiir awajnástatui.
43014014	Winia enentáimtursarum seakrumni̱ṉkia ashí túrattajai» tímiayi.
43014015	«Atumsha anentkurmeka winia chichamur umiktarum.
43014016	Tura wéakun winia Aparun chikichan akuptúrmakti tusan seattajai. Nisha atumji̱a̱i̱ tuke pujak atsaṉtamprartatui.
43014017	Nusha Nekasa nú Wakaniti. Yus shuarcha Nin nekaachmin áiniawai. Tuma asamtai ni enentái̱n waya̱chminiaiti. Antsu átumka atumí enentái̱n pujakui Ni nékarme. Nisha atumí enentái̱n tuke pujustatui.
43014018	Mitiaikia áitkiasnak ikiukchattajrume. Atumíin atak tátatjai.
43014019	Ishichik tsawant naṉkaamasmatai chíkich shuar írunna nu wáitkiachartatui. Tura Wi iwiaaku asamtai átumka nu iwiaakmaja̱i̱ pujustatrume. Tuma asarum waitkiattarme.
43014020	Tura nu tsawantai̱ ju̱ nekaattarme. Wisha winia Aparja̱i̱ tsaniṉkia pujakur chikichkitji. Núnisnak Wisha atumji̱a̱i̱ tsaniṉkian pujajai. Tura atumsha Wiji̱a̱i̱ tsaniṉkia pujarme.
43014021	Shuar Winia anentuka wi akupkámun nekáa umíawai. Nú shuarnaka winia Aparsha aneawai. Wisha nin aneajai tura nekarati tusan iniaktustatjai.» Jesus nuna tímiayi.
43014022	Chíkich Jútas, Iskariútichu, chichaak «Uuntá, ¿urukamtai ashí shuarnum iniaktutskesha aya iin iniaktustatam?»
43014023	Jesus chichaak «Winia anentuka tájana nuna enentáimtawai. Winia Aparsha nu shuaran aneattawai. Tura Wisha winia Aparuí̱ nu shuarja̱i̱ tsaniṉkia pujustatji.
43014024	Antsu Winia anentchaka tájana nuna enentáimtatsui. Átum ántarmena nú chichamka wíniachuiti antsu Yus Apa Winia akuptúkua Núnaiti.
43014025	Atumji̱a̱i̱ tuke pujakun nuna tájarme.
43014026	Yus Apa ni Shiir Wakaní̱n atumín yáintmak atsaṉtamprarat tusa akuptúrmaktatrume. Wi seam túrattawai. Nu Wakancha ashí Wi ujakjarmena nuna atak enentáimtikramprar ashí unuitiamprartatui.
43014027	Aṉkant shiir pujustarum. Aṉkant shiir pujajna núnisrumek pujustarum tusan amaajai. Jú̱ nuṉkanmaṉka warastin wáinkiashtatrume. Antsu itiurchatnum pujayatrumkesha Wiji̱a̱i̱ aṉkant shiir pujustatrume. Ashamtsuk pujustarum. Itiurchat enentáimprairap.
43014028	Nuik timiaj nu antukmarme. Aparuí̱ wena atak atumíin tátatjai. Winia Aparka Wiji̱a̱i̱ naṉkaamas úuntaiti. Tuma asamtai ti nekas anentkurmeka “Aparuí̱ wéajai” takui̱ ashí warasa̱a̱rme.
43014029	Nuka túmatsa̱i̱ṉ ujajrume. Túrunamtai nuyá̱ Winia enentáimtursattarme.
43014030	Jú̱ nuṉkanmaya̱n akupin winiakui atumji̱a̱i̱ núkap chichaschattajai yamaikia. Wíniaka nupettukchamniaiti.
43014031	Tura Wikia winia Aparun aneajai tura Ni akuptúrkama nuna tuke túrajai. Ashí shuar nuna nekaawarti tusa ashí túrunatniuiti. Wajaktiarum. Ju̱yá̱ wetái» tímiayi.
43015001	«Witjiai nekas araknaka tura Winia Aparka arakan wáinniuiti.
43015002	Ashí kanawe Winí̱ áyat nereatsna núnaka tsupirak jurustatui. Antsu nereana núnaka nú nukap nerekat tusa puruartatui.
43015003	Wi ujakjarmena nuja̱i̱ puruarmaitrume.
43015004	Átumka Winí̱i̱ pujustarum núnisnak Wisha atumíin pujustatjai. Warí kanawe̱ kampui̱i̱n áchitkiachkuṉka níṉkikia peṉké nerekchamniaiti. Núnisrumek atumsha Winí̱i̱ áchitkiachkurmeka nerekchattarme.
43015005	Wikia kampuintji̱a̱i̱ tura átumka kanawe̱ntrume. Ni Winí̱i̱ pujakuiṉkia núnisnak Wisha niní̱ pujaknaka núkap nerektatui. Antsu Wini̱i̱ya̱ kanakiṉkia péṉkeran túratniunka peṉké tujintkiattawai.
43015006	Winí̱ tuke áchitkiachuka ajapam kukartatui. Kanawe̱sha kukarmatai irumnar jinium epeam esaawartatui.
43015007	Tuke Winí̱ áchitkiaitkiurmeka tura Winia Chichamprusha kajinmáttsuk emetarmeka átum wakerarmena nu seakrumin amastatjai.
43015008	Átum núkap nereakrumni̱ṉkia ashí shuar “Nekas Jesusa unuiniamuri̱nti” turamartatui tura Winia Aparnasha shiir awajsártatui.
43015009	Winia Apar anenna nútiksanak Wisha atumín aneajrume. Winia aneamur tuke atarum.
43015010	Winia Aparu akupkámuri̱n umíakun tuke ni aneamuri̱ntjiai. Núnisrumek winia akupkámur umíakrumka tuke winia aneamur átatrume.
43015011	Wi warajna áintsarmek warastarum tusan nuna tájarme. Tura ti shiir warastatrume.
43015012	Wi akupkámu ju̱i̱ti, Wi aneajrumna nútiksarmek ashí anenaitiarum.
43015013	Shuar ni amikri̱n nekas yáiṉtaj tusa aneak jarana nuna naṉkaamas aneen áminkiait.
43015014	Wi akupeamu takaakrumka atumsha winia amikruitrume.
43015015	Takarniuka ni uuntri̱ takaana nuna nékatsui. Tuma asamtai “winia takarniúruitrume” tátsujrume. Antsu ashí winia Apar táman ujaku asan “winia amikruitrume” tájarme.
43015016	Aya atumí enentáimsamuri̱ji̱a̱i̱ṉ Wí shuar ajaschamarme. Antsu akatrámur ajastarum tusan atumniaka achikmajrume Wi. Winia takatur takastiniaitrume. Túrarum péṉker túratniuitrume nerektinia áintsarmek. Tura nu nere amuutsuk tuke átiniaiti. Tuma asamtai winia Apar searmena nuna amastatui.
43015017	Jú̱naka akupeajrume nuamtak mái̱ anenai ajatarum.
43015018	Ju̱ nuṉkanmaya̱ shuar Winia emka nakitrurar atumniasha nakitramarme.
43015019	Atumsha ju̱ nuṉkanmaya̱ shuaraitkiurminkia níniua nútiksaṉ anenmaintrume. Antsu Wí shuar ajastarum tusan ju̱ nuṉkanmaya̱ achikmajrume. Túramtai nekas ju̱ nuṉkanmaya̱nchuitrume yamaikia. Nu asamtai nu shuar nakitramainiawai.
43015020	“Takarniuka ni uuntri̱ naṉkaamaschaiti” tíchamkajrum. Shuar Winia yajauch awajtúsaru ásar atumniasha yajauch awajtámsartatui. Chikicha umirtukaru ásar atumniasha umirtamkartatui.
43015021	Winia Akuptúkun nékachu ásar Winia enentáimturkurmin yajauch awajtámsartatui.
43015022	Wi tana Yus Chichaman nin ujakchamtaiṉkia tunaanum sumamachara̱a̱yi. Antsu ujakma ásar “Nékachkun túraitjiai” tíchamnia áiniawai.
43015023	Winia nakitruinia nuka winia Aparnasha nakitiáiniawai.
43015024	Aents peṉké túrachman túrachuitkiuiṉkia yajauch túramunam sumamacharainti. Antsu wi túramun wáinkiaru áiniayat Winiasha tura winia Aparnasha nakitiáiniawai.
43015025	Yaunchu Yus akupkámunam áarmaiti “Peṉké ántar nakitrurarmai.” Nu chicham uminkiati tusa túrunaiti.
43015026	Tura atsaṉtamprattsa yáintmana nuna winia Aparuí̱ya̱ akuptúktatjarme. Nisha tuke nekas tiniu Wakaniti. Nisha Yusai̱ya̱ taa atumín nekamtikramattarme.
43015027	Atumsha yaunchu Wiji̱a̱i̱ pujusu asarum chikitcha nékamtikiattarme» tímiayi.
43016001	«Átum kanartuka̱i̱rum tusan jú̱naka tájarme.
43016002	Israer shuar iruntai̱nmaya̱ ji̱i̱ki̱ akuptámkattarme. Nu arantcha mantamainiaksha “Yusan shiir awajsattsan túrajai” tiártatui.
43016003	Nu shuar Winiasha tura winia Aparnasha nékachu ásar túrutmawartatui.
43016004	Núnaka yamái tájame. Tura túrunamtai “núnisaṉ átiniaiti” tímiaj nu nekaarum itiurchat enentáimprairap. Atumji̱a̱i̱ tuke pujá asan núnaka yaunchu ujakchamjarme.
43016005	Antsu yamaikia wáketjai winia Akuptúkmia nuja̱i̱ pujustaj tusan. Tuma ai̱ṉ wéajna nu inintratsrume.
43016006	Antsu nuna takui̱ tí kuntuts enentáimprarme.
43016007	Tura Wi wématai atumji̱a̱i̱ṉkia nuna naṉkaamas péṉker átatui. Iis, Wi wéaknaka atumín yaintmaktinia nuna akupkáttajai tura wéachkuiṉkia táchattawai. Nuka ti nekasaiti.
43016008	Yusa Wakaní̱ taa ashí jú̱ nuṉkanmaya̱ aentsun ju̱ menaintiun nekamtikiattawai. Ni yajauch túrutairi̱n aan nekamtikiattawai. Péṉker wekasamniana nunasha nekamtikiattawai. Tura Yus súmamtikiamniana nunasha nekamtikiattawai.
43016009	Winia enentáimturainiachu yajauchi túrin áiniawai.
43016010	Winia Aparuí̱ wáketkui wáitkiashtatrume. Tuma asamtai ashí shuar wi péṉker yajauchiji̱a̱i̱nchu wekaamun nekaawartatui.
43016011	Tura ju̱ nuṉkanam akupniúnka Yus súmamtikia asa shuarnasha súmamtikiamniaiti. Nuna paant nekaawartatui.
43016012	Nu arantcha núkap tíintjiarme túrasha átumka nekaachaintrume.
43016013	Yusa Wakaní̱ ashí nekas tiniu asa ashí nekasa nuna unuitiamprattarme. Ni enentáimmiaja̱i̱ tíchattawai antsu winia Aparuí̱ antukma nuna ujatmáktatui. Ukunam átatna nunasha ujatmáktatui.
43016014	Ashí Wínian ujatmak Winia shiir awajtústatui.
43016015	Ashí winia Apar takakna nusha Wíniaiti. Nu asamtai “ashí Wínian ujatmáktatui” tajai.
43016016	Ishichik pujusrum Winia wáitkiashtatrume. Nuyá̱ ataksha ishichik pujusrum ataksha waitkiattarme. Wisha winia Aparuí̱ wéajai.»
43016017	Nuyá̱ ni unuiniamuri̱ nuamtak áujmatainiak «¿Jú̱ chichamsha warimpiait? “Ishichik pujusrum wáitkiashtatrume tura ataksha ishichik pujusrum waitkiattarme tura Aparuí̱ wéajai” tátsuk.
43016018	“Ishichik pujusrum” tana nusha ¿warimpiait? Ni tana nu ántatsji» tiármiayi.
43016019	Jesussha nin aniastai táman nekáa chichaak «“Ishichik pujusrum wáitkiashtatrume nuyá̱ ataksha ishichik pujusrum waitkiattarme” tímiajai. ¿Núchakait átum inintrústin wakerarmena nua?
43016020	Ti nekas tájarme. Átumka kúntuts pujusrum úttiatrume tura Yus shuarcha warasartatui. Tuma ai̱ṉᵏⁱ átum kúntuts pujayatrumek ukunam warastatrume.
43016021	Iis, nuwa̱sha takustin tsawant jeamtai najaimiak wáitiatsuk. Tura uchin takus ti warak wáitsamunka enentáimtsui.
43016022	Atumsha núnisrumek yamaik kúntuts pujarme. Tura atak íitjiarum tusan winiakui ti shiir atumí enentái̱n warastatrume. Nu warastinian jurutrámkichmin áiniawai.
43016023	Nu tsawantinkia peṉké ininsashtatrume. Ti nekas tájarme Winia enentáimtursarum winia Apar searum nuna ashí amastatui.
43016024	Yamaisha Winia enentáimtursarum winia Apar seachurme. Túrasha seakrumni̱ṉkia ti shiir warasuk tusa amastatui.
43016025	Métektaku chichamja̱i̱ nakumkan nuna tímiajai. Tura ukunmaṉka nuja̱i̱ chichatsuk winia Aparnan paant ujaktatjarme.
43016026	-
43016027	Nu tsawantai̱ átumka Winia enentáimtursarum winia Apar seattarme. Winia Aparsha atumín anea asamtai Wi Nin áujsatin atsumashtatrume. Winia anentu asarum tura winia Aparuí̱ya̱ táman enentáimtakrumin Nisha anenmawai.
43016028	Winia Aparuí̱ya̱ jíinkin jú̱ nuṉkanam táwitjiai. Yamaikia jú̱ nuṉkanmaya̱ jíinkin ataksha Aparuí̱ wáketjai» tímiayi.
43016029	Nuyá̱ ni unuiniamuri̱ chicharainiak «Yamaikia métektaku chichamja̱i̱nchu chichaame.
43016030	Mash nékaitme. Shuar Ámin ininmatsa̱i̱ṉ péṉker áimkiatin nékame. Nu nekaar Ame nekas Yusai̱ya̱itme tu enentáimtaji» tiármiayi.
43016031	Tura Jesus chichaak «¿Nekasash enentáimtarum?
43016032	Tí warik átumka ashamkarum tsakiṉmakattarme tura Winiak ikiurkittiarme. Antsu winia Apar pujakui Wiki pujatsjai.
43016033	Winia enentáimturkuram aṉkant shiir pujusuk tusan tájarme. Jú̱ nuṉkanam ti wáitsattarme. Tura Wi jú̱ nuṉkanmaya̱n nupetka asamtai warastarum» tímiayi Jesus.
43017001	Nuna ti Jesus nayaimpinmaani̱ íimias áujeak «Aparu, yamái jeayi ame Uchiram shiir awajsatin. Túrawakmin ame Uchirmesha péṉker awajtámsamniaiti.
43017002	Ashí aentsun akupkatin tsaṉkatkaitme. Núja̱i̱ṉkia Nin susamna nú shuaran yamaram iwiaakman tuke amuukashtinian súsaiti.
43017003	Kame ju̱i̱ti tuke amukashtin iwiaakma. Amek nekas Yúsaitmena nuna tura Jesukrístu Ame akupkámuiti nú nekaatniua nuiti.
43017004	Ashí túratniun akuptúkmamna nuna amukuitjiai. Túran ju̱ nuṉkanam shiir awajsaitjiame.
43017005	Nuna túramtai Aparu, ti yaunchu jú̱ nuṉka atsai̱sha Ámiji̱a̱i̱ pujakui shiir awajtúsmamna núnismek yamaisha shiir awajtusta.
43017006	Ashí jú̱ nuṉkanmaya̱ surusármamna nú shuaran Ámin nekamtikiamjai. Áminiu áiniakui surusármame. Nisha ame chichammin umirtámkaruiti.
43017007	Ashí Wi takaajna nu Amek surusuitme. Nisha nuna nekaawaru áiniawai.
43017008	Ame chichamem surusmam nuna ujakam nisha umirtámkaruiti. Ame akuptúkakmin Amiiní̱ya̱ táwitjiai. Nu nekasaiti tu enentáimtuiniawai.
43017009	Ni yaiṉkiarta tusan seajme. Jú̱ nuṉkanmaya̱ shuaran Ámin enentáimturmainiatsna nuna seattsujai. Antsu Ame surusármamna nuna Áminiu ajasármatai yaiṉkiarta tusan seajme.
43017010	Ashí Winia ana nuka Áminiuiti. Tura ashí Áminiu ana nuka Wíniaiti. Winia péṉkerusha ni túramuja̱i̱ shiir awajsaiti.
43017011	Yamaikia Wikia jú̱ nuṉkanam pujuschattajai tura nu shuarka ju̱i̱ pujuartatui. Tuma asamtai Ámiji̱a̱i̱ pujustajtsan winiakui ashí surusármam nuka, Tunaarincha Aparu, ame kakaram náarmiji̱a̱i̱ wáinkiarta. Wisha Ámiji̱a̱i̱ chikichik ájinia núnisaṉ nisha ashí iruntrar chikichik ajasárti.
43017012	Ju̱i̱ niji̱a̱i̱ pujakun ame kakaram náarmiji̱a̱i̱ ti péṉker wáinkiarmajai. Antsu Yus Chichamnum aarma uminkiati tusa aya chikichik meṉkakaiti. Nisha tuke emesnartinia núiti.
43017013	Yamaikia Amiini̱ winiajai. Tura ju̱i̱ tuke pujakun Wi warajna núnisar nisha ti shiir warasarat tusan ju̱na tájame.
43017014	Wikia jú̱ nuṉkanmaya̱nchuitjiai. Nisha núnisaṉ jú̱ nuṉkanmaya̱nchu áiniawai. Tuma asamtai Ame chichammin Wi súsarmatai jú̱ nuṉkanmaya̱ shuarka nin muí̱jkiarmai.
43017015	Jú̱ nuṉkanmaya̱ ji̱i̱ra̱i̱ tusan seatsjame. Antsu emesmau nin nupetkar yajauch awajsara̱i̱ṉ tusan seajme.
43017016	Wi ju̱ya̱nchuitiaj áintsaṉ nisha ju̱ya̱nchu áiniawai.
43017017	Ti nekasa nuja̱i̱ péṉker shiir awajsarta. Ame chichamem imiá nekasaiti.
43017018	Ju̱ nuṉkanam akuptúkmam áintsanak Wisha nin ju̱ nuṉkanam akupkaruitjiai.
43017019	Nisha nekasa nuja̱i̱ mátrachu ti shiir ajasárti tusan Wisha mátrachu shiir awajmámsaitjiai.
43017020	Aya níniunkeka seatainiatsjame antsu ashí ni chichame̱ncha antukar Winia nekas enentáimtursartatna nusha ame yaiṉkiarta tusan seajme.
43017021	Núja̱i̱ṉkia ashí nisha chikichik ajasárti. Wisha Amesha, Aparu, chikichik ájinia núnisaṉ nisha Iiji̱a̱i̱ chikichik ajasártai tusan seajme. Nuja̱i̱ ju̱ nuṉkanmaya̱ shuar akuptúkuitmena nuna nekaawartatui.
43017022	Ame páantniuram surusuitmena núnisnak Wisha winia páantniurun súsaruitjiai. Iikia chikichik ájinia núnisaṉ nisha chikichik ajasárti tusan túraitjiai.
43017023	Amesha Winí̱ init pujakmin tura Wi ni enentái̱n pujakui nisha peṉké chikichik ajasárti. Túramtai Ame akuptúkuitmena tura Winia anenmena áintsam nu shuarsha aneamna nuna ashí shuar nekaawartatui.
43017024	Aparu, shuar surusmam nu Wi pujustatjana nui̱ pujusárti tusan seajme. Kame ju̱ nuṉká nájanchamunmaṉ tuke anentin asam ti shiir awajtúsuitme. Tura ti shiir awajtúsmamna nuna íisarti tusan nuna seajme.
43017025	Tí peṉker Aparu ju̱ nuṉkanmaya̱ shuar Ámin nekarmainiatsui. Antsu Wikia nékajme. Núnisaṉ Wí shuarsha ame akuptúkman nékainiawai.
43017026	Nú shuaran Ame Náarmin nekaawarti tusan jintintiáitjiai tura nu arantcha jintintiáttajai. Núja̱i̱ṉkia Winia anenniuitmena nuka niin atí tura Wisha niin atajai» tú aujsamiayi Jesus.
43018001	Jesussha nuna tinia amuk ni unuiniamuri̱ji̱a̱i̱ Kitrun entsá katiṉkí̱ numi arakmanum wémiayi.
43018002	Jútassha Nin suruktajtsa pujumia nuka nu ajan nekaamiayi. Untsurí tsawant Jesus ni unuiniamuri̱ji̱a̱i̱ nui̱ iruntramtai Jútas Jesusan nui̱ wáinkiatniun enentáimpramiayi.
43018003	Tura untsurí suntarja̱i̱sha Jesusan tariarmiayi. Pariséusha tura Yúsnan pujurniu peṉkeri̱sha suntarnasha nuyá̱ Yusa Je̱e̱n wáinniuncha Jesusan achikiárat tusa akupkarmiayi. Nisha machitniasha naṉkincha rámparancha jiniasha júkiar weriarmiayi.
43018004	Jesussha ashí átinia nuna neka asa jiintiuki̱ «¿Ya e̱a̱a̱rum?» tímiayi.
43018005	Nisha «Nasarétnumia̱ Jesus» tiármiayi. Jesussha «Witjiai» tímiayi. Jútassha Jesusan surukua nu niji̱a̱i̱ pujuarmiayi.
43018006	Tura Jesus «Witjiai» takui̱ ti ashamkar úkumur waketainiak iniaararmiayi.
43018007	Ataksha Jesus «¿Ya e̱a̱a̱rum?» tímiayi. Nisha «Nasarétnumia̱ Jesus» tiármiayi.
43018008	Nuiṉkia Jesus chichaak «Witjiai, tájarme. Winia e̱a̱tkurmeka Wí shuar ainia ju̱ka waketkiarti» tímiayi.
43018009	Jesus nuik áujuk «Winia Apar surusma nu meṉkakacharai» timia nu uminkiati tusa Jesus «waketkiarti» tímiayi.
43018010	Nuyá̱ Semuṉ Pítiur machitian jusa Marku kuíshi̱n untsuurnumaani̱ tsupirkamiayi. Márkusha Yúsnan pujurniu uuntri̱ takarniúri̱yayi.
43018011	Túramtai Jesus Pítrun chicharuk «Machitrumka awaiṉkim ikiusta. ¿Winia Apar piniṉnum wáitsatniun surakuiṉkia umarchattajak?» tímiayi.
43018012	Nuiṉkia apach suntarsha tura ni úuntri̱sha Yusa Je̱e̱n wainniusha Jesusan achikiar jiṉkiawarmiayi.
43018013	Nuyá̱ Anasa je̱e̱n júkiarmiayi. Anassha Kaipiasa we̱a̱rí̱yayi Tura Kaipias nu uwitin Yúsnan pujurniu úuntri̱yayi.
43018014	Kaipiaska nuik «¿Ashí Israer shuar mesertin péṉkerkait. Antsu aya chikichik shuar jákatin péṉkerchakait?» timia nuiti.
43018015	Semuṉ Pítiur chíkich unuiniamuja̱i̱ Jesusa uku weriarmiayi. Yúsnan pujurniu uuntri̱ nú unuiniamunka nékauyayi. Tuma asamtai ni je̱e̱n jeawar, suntar Jesusja̱i̱ a̱a̱ tanishnum wáiniakui nisha waya̱miayi.
43018016	Tura Pítiur a̱a̱ wáitiniam wajaamiayi. Túramtai chíkich unuiniamu jiinkí̱ wáitin wainia nú nuwa̱ja̱i̱ chichas Pítrun awayá̱miayi. Nui̱ nékanu asa yúpichuch awayá̱miayi.
43018017	Waiti wainniusha Pítrun anias «¿Amesha nuna unuiniamuri̱nchukaitiam?» tímiayi. Takui̱ Pítrusha «Atsá, núchaitjiai» tímiayi.
43018018	Tsetsek asamtai suntarsha tura nui̱ takarniusha jinia ikiapárar ni nawe̱n anaak pujuarmiayi. Pítrusha nui̱ pachiniak anamuk pujumiayi.
43018019	Yúsnan pujurniu uuntri̱ Jesusan ni unuiniamia nuna tura ni jintíamuri̱ncha aniasmiayi.
43018020	Jesussha aya̱k «Ashí aents iimiainiai̱ṉ tuke etserniuitjiai. Israer shuar iruntai̱nmasha tura Yusa Uunt Je̱e̱ncha nuyá̱ Israer shuar irunainia nui̱sha arantsuk tuke etserkaitjiai.
43018021	¿Urukamtai Winia inintiam? Winia chichamprun antukarua nu aniastarum. Wi timian ni ujatmákarti. Wi timiancha nisha nékainiatsuk.»
43018022	Jesus nuna takui̱ Yusa Je̱e̱n wáinniua nu nui̱ pujá Jesusan yapiniam awati chicharuk «¿Uunt tu ái̱ktinkiait?»
43018023	Jesussha tutai «¿Warinmampa yajauchirsha aa? Turuttia. Tura tájana nu péṉkeraitkiuiṉkia ¿urukamtai awattam?» tímiayi.
43018024	Nuyá̱ Anas Jesusan jiṉkiá Yúsnan pujurniu uuntri̱ Kaipiasai̱ akupkámiayi.
43018025	Tuke Anasa je̱e̱n chichainiai̱ Pítiur jinia anamuk pujan shuar iniiniak «¿Amesha Jesusa unuiniamuri̱nchukaitiam?» tiármiayi. Tutai Pítrusha «Atsá, wíchaitjiai» tímiayi.
43018026	Chíkich takarin Marku shuari̱ nui̱ pujumiayi. Pítiur Marku kuíshi̱n tsupirkamia nuna shuari̱ asa chichaak «¿Ajanam Jesusja̱i̱ wekaamin wáinkiachmakjam?»
43018027	Tutai Pítiur ataksha «atsá» ta̱i̱ṉ atash shiniukmiayi.
43018028	Nuyá̱ Kaipiasai̱ya̱ Jesusan júkiar tsawant tsawa̱a̱munam apachi úuntri̱n Piratu takatai̱ je̱a̱nam ejeniarmiayi. Israer shuarsha ni uuntri̱ akupkámia núnisar wapik ajasá̱i̱j tusar nu je̱a̱nam waya̱charmiayi. Waya̱warka Paskua nampernum yurumáchmin ármiayi.
43018029	Nu asamtai Piratu niji̱a̱i̱ chichastaj tusa jiinkí̱ chichaak «¿Jú̱ aishmaṉsha warí tunáa túrait?»
43018030	Takui̱ nisha «Tunaarinchaitkiuiṉkia amiini̱ itiacha̱a̱ji» tiármiayi.
43018031	Tutai Piratu chicharainiak «Atumek jukirum atumí akuptámmari̱ji̱a̱i̱ ni tunaarí̱ nekaatarum» tutai Israer shuarsha chichainiak «Antsu iikia Israer shuartikia tunáa shuarsha máchminiaitji» tiármiayi.
43018032	Yaunchu Jesus ni jákatniuri̱n enentáimtus «Wi awajnaitniuitjiai» tímiayi. Nisha krúsnum awajnain asamtai itiur mantuawartata Ni timia nu uminkiamiayi.
43018033	Piratusha atak je̱á̱ wayá̱ Jesusan untsuk «¿Ámeka Israera Úunt Akupniuri̱ṉkiaitiam?»
43018034	Tutai Jesussha chichaak «¿Amekek nu inintram. Kame chíkich turamainiatsuash?» takui̱
43018035	Piratu aya̱k «¿Wi Israer shuarkaitiaj? Amé shuarak Yúsnan pujurniu peṉkeri̱ji̱a̱i̱ wini̱n itiarmarai. ¿Warí tunáa túraitiam?»
43018036	Nuiṉkia Jesus chichaak «Wi jú̱ nuṉkanam akupniuchuitjiai. Ju̱ya̱itkiuiṉkia Winia nemartuiniana nu mánaikiara̱a̱yi. Túrawarmatai Israer shuarnum surutkachara̱a̱yi. Antsu ju̱yá̱ akupniuchuitjiai.»
43018037	Piratusha «¿Nuikia ame nekas úunt akupniukaitiam?» tutai Jesussha «Ee, ame támena nu nekasaiti. Jú̱ nuṉkanam akiinian ashí shuaran nekasa nuna ujaktinian táwitjiai. Ashí shuar nekasa nuna umirniuka Wi táman ántawai» tímiayi.
43018038	Tura Piratu «¿Nekasa nusha warimpiait?» tímiayi. Piratusha nuna ti atak Israer shuarja̱i̱ chichastajtsa jiinkí̱ chichaak «Jú̱ aishmaṉka tunaari̱n peṉké wáittsujai» tímiayi.
43018039	«Tura ashí uwitin Paskua nampernum sepunmaya̱ shuar aṉkant akupkatniuiti. Núnisrum tuke searme. Tuma asamtai ¿yamaikia Israera Úunt Akupniuri̱n aṉkant akupkáttajak?» tímiayi.
43018040	Nuiṉkia ashí kakantar untsumainiak «Ju̱ akupkaip; antsu Parapás akupkata» tiármiayi. Nu Parapássha kásauyayi.
43019001	Nuyá̱ Piratu Jesusan asutiáwarat tusa suntaran akupkámiayi.
43019002	Suntarsha Jesusan wishikiainiak tawasap jaṉki najanamun etseṉkrumtikiarmiayi. Yamákái pushincha úunt akupniua áintsaṉ áentsrarmiayi.
43019003	Nuyá̱ «Israera Uuntri̱a, kakaram ajasta» tiar yapiniam awatiármiayi.
43019004	Nuyá̱ Piratu atak jiinkí̱ chichaak «Átum wainkiarum nekaatarum tusan Jesusan jí̱i̱ktiatjai. Wikia yajauch túrutairi̱ncha peṉké wáittsujai.»
43019005	Tímiatai Jesussha jaṉkin etseṉkraku tura pushin yamakáirman entsaru jiinkimiayi. Tura Piratu nui̱ káunkarun chicharainiak «Pai ju̱i̱ti, iistarum» tiármiayi.
43019006	Yúsnan pujurniu peṉkeri̱sha tura suntarsha Jesusan iisar kakantar untsumainiak «Krúsnum jakati. Krúsnum jakati» ajarmiayi. Piratusha «Átum jukirum mátarum. Ni yajauch túrutairi̱n peṉké wáittsujai» tímiayi.
43019007	Tura Israer shuar chicharainak «Nu shuar “Yusa Uchirí̱ntjiai” takui̱ jákatniuiti. Iiniu akupeamu aarma nui̱ núniskete» tiármiayi.
43019008	Nuna antuk Piratusha nu naṉkaamas ashamkamiayi.
43019009	Ataksha init wayá̱ Jesusan aniasmiayi «¿Tuya̱mpaitiam?» Tura Jesussha peṉké ái̱kchamiayi.
43019010	Nuyá̱ Piratu chichaak «¿Urukamtia winia ái̱rtsum. Wi jeajna nu nékatsmek? Wakeraknaka krúsnum mátniuncha tura aṉkant akupkatniuncha jeajai.»
43019011	Tutai Jesussha chichaak «Yus nuna amaschaitkiuiṉkia peṉké tujintkiaintme. Nu asamtai amiin surutka nu ámin naṉkaamas yajauch túriniaiti» tímiayi.
43019012	Piratusha nú chichamtaik Jesusan aṉkant akupkáttsa wakerimiayi. Antsu Israer shuar kakantar untsumshim chichainiak «Ju̱ aṉkant iniaiyakmeka ame úunt akupniu amikrí̱nchuitme. Ju̱ka “úunt akupniuitjiai” taku atumí úunt akupniuri̱ nemasri̱nti» tu untsumkarmiayi.
43019013	Piratusha táman antuk akupin pujutai̱nium pujus Jesusan untsukmiayi. Nui̱ kaya ukatkámu asamtai Israer shuar chichamja̱i̱ṉkia Kapata anaikiarmiayi.
43019014	Paskua namper jeatsa̱i̱ṉ nantu tutupin ajatsa̱i̱ṉ Piratu Israer shuaran chicharainiak «Úunt akupniuram iistarum» tímiayi.
43019015	Tura ashí «Jakati, jakati, krúsnum maatá» tu untsumkarmiayi. Tura Piratu «¿Atumí úunt akupniuri̱n krúsnum máattajak?» tímiayi. Tura Yúsnan pujurniu peṉkeri̱ chichainiak «Sésarja̱i̱ṉkia naṉkaamas chíkich úunt akupniuka atsawai.»
43019016	Tutai Piratu Jesusan krúsnum mantamnati tusa tsaṉkatkarmiayi. Túramtai nisha Jesusan júkiar wéarmiayi.
43019017	Jesussha ni krusri̱ yanakí̱ Kúrkuta nainnium wémiayi. Kúrkuta támaka Israer shuara chichame̱ja̱i̱ṉkia «muuka ukunch» tawai.
43019018	Nui̱ krúsnum ajintrurar awajainiarmiayi. Tura mái̱ pae̱ jimiará shuaran chikichik chikichik awajainiarmiayi. Tura Jesus ajapén ámiayi.
43019019	Piratusha Jesusa krúsri̱n uunt áarman anujkamiayi. NASARÉTNUMIA̱ JESUS, ISRAERA ÚUNT AKUPNIURI̱ tu áarmauyayi.
43019020	Israer chichamja̱i̱sha Kriaku chichamja̱i̱sha Rúmanmaya̱ chichamja̱i̱sha áarmauyayi. Menaintiú chichamnum aarma asamtai tura Jerusaréṉ pepru tíjiu̱ch asamtai Israer shuar ti untsurí áujiarmiayi.
43019021	Nu asamtai Yúsnan pujurniu uuntri̱ Piratun jeariar «“Israera Úunt Akupniuri̱” aaraip. Antsu “Israera Úunt Akupniuri̱ntjiai tawai” tu aartá» tiármiayi.
43019022	Tura Piratu áiniak «Wi áaraj nuke átatui» tímiayi.
43019023	Suntarsha Jesusan krúsnum awajainiar ni entsarmari̱n kuatru akankar aṉkant aṉkant júkiarmiayi. Tura ni pushiri̱n apatsuk najanamu asamtai já̱a̱ktinian nakitrarmiayi. Kame yaki̱ya̱ nuṉkaani̱ apa̱yá̱chma takamtsukeyayi.
43019024	Tuma asamtai suntar chichainiak «Ju̱ka já̱a̱kchatai. Antsu nakurakrin yának ati nu jukiti» tiármiayi. Núja̱i̱ṉkia yaunchu Yus Chichamnum aarma nu uminkiamiayi. «Winia entsarmarun akantrarmiayi tura nakurúsar awakmakua nuna winia pushirun súsarmiayi.»
43019025	Krúsnumsha Jesusa nukurí̱sha Kriúpasa nua̱rí̱ Marisha tura Máktaranmaya̱ Marisha wajaarmiayi.
43019026	Jesus ni nukurí̱ncha tura ni ti aneamu unuiniamuri̱ncha nui̱ wajan wainiak ni nukurí̱n chicharuk «Nukuru, ju̱ ame uchirmea áintsaṉ atí» timiayi.
43019027	Nuyá̱ ni unuiniamuri̱ncha chicharuk «Ju̱ ame nukua áintsaṉ atí.» Nu tsawantai̱k nu unuiniamuri̱ ni je̱e̱n jukí̱ awayá̱miayi.
43019028	Nuyá̱ ashí uminkiamtai Jesus nuna nekáa yaunchu Yus Papinium aarma uminkiati tusa «kitiamajai» tímiayi.
43019029	Nui̱sha piniṉnum churuin ámiayi. Tura shuar nuna uruchji̱a̱i̱ ejampar sapapja̱i̱ ijiú mukunati tusa susamiayi.
43019030	Jesussha churuinian naje̱kaa «Ashí túrunatniua nu mash uminkiai» tímiayi. Nuna ti, muuke̱n nená jakamiayi.
43019031	Nu tsawantai̱ kashinkia Paskua nampera uunt tsawantri̱ asamtai tura ayampratin tsawant aa asamtai Israer shuar jaka aya̱shí̱ nui̱ paant ai̱ṉ tusa nakitrarmiayi. Nu asamtai Piratun seainiak «Krúsnum ajintrurma ainia nuna kaṉkajin suntar kupirkarti. Nuyá̱ wari jákarmatai krúsnumia̱ júkiarti» tiármiayi.
43019032	Nuyá̱ suntarsha weriar emka krúsnum amia nuna kaṉkaji̱n kupirkarmiayi. Nuyá̱ chikichnasha Jesusja̱i̱ atsantkiar ajintrurma nuna kaṉkaji̱ncha kupirkarmiayi.
43019033	Tura Jesusan weantuk yaunchu jákaiti tusa kaṉkaji̱n kupirtsuk
43019034	suntar aya páenam ijiumiayi. Ijiumtaisha nu chichamtaik numpa yumiji̱a̱i̱ puármiayi.
43019035	Wi Juaṉ nuna wainkia asan nekas tajai. Atumsha Yus enentáimtustarum tusan tí nekas tajai. Wi áarajna nu nekasaiti nékajai.
43019036	Yaunchu Yus Chichamnum aarma uminkiati tusa túrunaiti. «Ni ukunchi̱n kupirkachartatui» tu áarmaiti.
43019037	Tura chikicha «Ijiuarmiania nuna wáinkiartatui» tu áarmaiti.
43019038	Nuyá̱ Arimatéanmaya̱ Jusé Jesusa aya̱shí̱n jukitiaj tusa Piratun seamiayi. Nu Jusé Jesusan enentáimtaitiat Israer shuara úuntri̱n ashamak paant nemarsachmiayi. Nisha seamtai Piratu «Jukitia» tímiayi. Tutai Jusé Jesusa aya̱shí̱n jukimiayi.
43019039	Nikiutémusha Jesusja̱i̱ chichastaj tusa kashi tarimia nu jimiará kuṉkuin pachimpramun tí nukap sumak itiamiayi. Mira kuṉkuinniasha aruí kuṉkuinniasha sumakmiayi.
43019040	Nuyá̱ Jusé Nikiutémuja̱i̱ Jesusa aya̱shí̱n júkiar kuṉkuinian kuérar tarach esarmaja̱i̱ penuararmiayi. Kame Israer shuarka tuke núnis ikiunain ármiayi.
43019041	Jesus krúsnum maamua nui̱ aja tíjiu̱ch ámiayi. Nu ajanmasha wa̱a̱ nainnium taurma ámiayi. Nusha yama taurma asamtai jaka nui̱ ikiuschamuyayi.
43019042	Nu wa̱a̱sha tíjiu̱ch asamtai tura Israer shuara ayampratin tsawantri̱ jeatémamtai Jesusa aya̱shí̱n nui̱ iwiarsarmiayi.
43020001	Tumiṉtincha káshik kirit ai̱ṉ Máktaranmaya̱ Marí Jesus iwiarsamunam íistajtsa wémiayi. Jesusan iwiarsar kaya uuntja̱i̱ wa̱a̱n atutkarmiayi. Tura Marí nui̱ jeá nu kaya uraimiun wainkiamiayi.
43020002	Nuna wainiak Semuṉ Pítiur pujamunam tsékeṉki̱ wémiayi. Chíkich unuiniamuri̱ Jesus ti anemia nusha pujumiayi. Tura Marí chichaak «Iwiarsamunmaya̱ ii Úuntri̱n júkiarai. Tura ¿tuíntsuk ikiusara?» tímiayi.
43020003	Pítrusha chíkich unuiniamuri̱ji̱a̱i̱ jíinkiar iwiarsamunam iyuwarmiayi.
43020004	Mái̱ metek tsékeṉkiar Pítiur jeatsa̱i̱ṉ chíkich unuiniamuri̱ iwiarsamunam emka jeamiayi.
43020005	Nisha waya̱tsuk tsuntsumá iis penuarmari̱ṉkia nui̱ tepan wainkiamiayi.
43020006	Nuyá̱ Semuṉ Pítiur ukunam jeá iwiarsamunam wayá̱ penuarmari̱ nui̱ tepan wainkiamiayi.
43020007	Chíkich tarach Jesusa muuke̱n penuarma nusha nanerma niisháa tepan wainkiamiayi.
43020008	Nuyá̱ chíkich unuiniamuri̱ emka tamia nusha iwiarsamunam waya̱miayi. Nisha túruna wainiak «Jesus nekas nantakní̱» tu enentáimpramiayi.
43020009	Nuna wáintsuk Yus Chichamnum «Jesus jakamunmaya̱ nantaktiniaiti» áarman áujsariat nekaacharmiayi.
43020010	Nuyá̱ mai̱ ni je̱e̱n waketkiarmiayi.
43020011	Tura Marikia iwiarsamunam juak uutu pujumiayi. Nisha útiataṉ tsuntsumá iwiarsamunam iimsamiayi.
43020012	Tura Jesusa aya̱shí̱ nuik aepsamunam nayaimpinmaya̱ suntar jímiar puju entsaru muuknumaani̱ tura chíkichka nawe̱nmaani̱ wajainian wáinkiarmiayi.
43020013	Nayaimpinmaya̱ suntarsha «¿Urukamtai útam?» tiármiayi. Marisha «Winia Úuntrun jurutkiarai tura ¿tuíntsuk ikiusara?»
43020014	Tinia ayantáraj tukamá Jesusan wainiak Nin nekaachmiayi.
43020015	Jesus aníak «¿Urukamtai útam. Ya e̱a̱m?» tutai Marisha ajan wáinniua nuiti tusa «Uuntá, ame ni aya̱shi̱ jukimkia, tui̱ ikiusmam ujatkata jurumkitiaj» tímiayi.
43020016	Nuyá̱ Jesus «Mariyá» tutai nisha ayanmar «Rapuni» tímiayi. Nusha Israer chichamja̱i̱ṉkia «Uuntá» tawai.
43020017	Jesussha tutai «Achirkaip. Winia Aparuí̱ tuke waatsjai. Antsu weme Wí shuar ujakárta. Winia Aparuí̱ wéajai. Nisha atumí Aparí̱nti. Winia Yúsruiti tura atumí Yúsri̱nti tawai titiá» timiayi.
43020018	Nuyá̱ Máktaranmaya̱ Marisha Jesusa unuiniamuri̱n wainiak «Wi Úuntan wainkiajai. Nisha ju̱na mash túrutui» tu ujakármiayi.
43020019	Nu tsawantai̱ tumiṉtin ni unuiniamuri̱ Israer shuara úuntri̱n ashamainiak kashi iruntrar waiti epeni pujuarmiayi. Túrasha Jesus aya waya̱miayi. Tura ajapén wajas «Aṉkant shiir pujustarum» tímiayi.
43020020	Nuna ti nuyá̱ ni uwejé̱n ajintruamuncha páenum ijiumuncha iniakmasmiayi. Ni unuiniamuri̱sha Úuntri̱n wáinkiar shiir warasarmiayi.
43020021	Ataksha Jesus «Aṉkant shiir pujustarum. Winia Apar akatar akuptúkma núnisnak Wisha akatran akupeajrume» tímiayi.
43020022	Nuyá̱ ni matsatmanumaani̱ umpuí chichaak «Yusa Shiir Wakaní̱ atumí enentái̱n waya̱ti.
43020023	Shuara tunaari̱ṉkia átum “Tsaṉkurnarti” tákurminkia tsaṉkurnartatui. Tura nu shuar “sumamati” tákurminkia sumamati» tímiayi Jesus.
43020024	Tura chikichik unuiniamu, Jímiampramu Tumas, Jesus tamia nui̱ pujuchmiayi.
43020025	Tura ukunam chíkich unuiniamuri̱ ujainiak «Ii Uuntri̱ wainkiaji» tiármiayi. Tura Tumas chichaak «Ajintruamuri̱ wainkian uwejrun awa̱intiuatniuitjiai. Tura paenumsha awa̱intiuatniuitjiai. Peṉké jaka asamtai aya nuja̱i̱ iniantkímiun enentáimtustatjai» tímiayi.
43020026	Chíkich tumiṉtin ataksha Jesusa unuiniamuri̱ iruntrarmiayi. Nuiṉkia Tumassha niji̱a̱i̱ pujuarmiayi. Tura waiti epenmianumaṉ Jesus wayá̱ ajapén wajas «Shiir pujustarum» tímiayi.
43020027	Nuyá̱ Tumasan chicharuk «Winia uwejur iisam ame uwejém awa̱intiuata. Núnismek winia paerui̱ uwejém awa̱intiuam iistá. Tura arantutsuk nekas enentáimtursata» tímiayi.
43020028	Nuyá̱ Tumas «Winia Uuntruá, nekas winia Yúsruitme» tímiayi.
43020029	Jesussha chichaak «Winia wáitkiam nuiṉ enentáimtursame. Antsu Winia wáittsuk enentáimturaru nekas shiir áiniawai» tímiayi.
43020030	Aentsti tujintiamuncha Jesus túramu ti untsurí ju̱ papinium áarchamu áiniawai. Tura ni unuiniamuri̱ mash wáinkiarmai.
43020031	Antsu Jesuska Kristu asa Yusa Uchirí̱nti tu enentáimtustarum tusan jú̱naka áarmajai. Tura enentáimtakmin Jesus ni iwiaakmari̱n yamarma nuna amastatui.
43021001	Tipirias antumiaṉka kaanmatkari̱i̱n Jesus ni unuiniamuri̱n wantintiukmiayi. Jú̱nisaṉ ámiayi.
43021002	Semuṉ Pítrusha Jímiampramu Tumassha Kariréanmaya̱ Natanaérsha Sepetéu uchirí̱sha tura chíkich jímiar unuiniamuri̱sha métek iruntrar pujuarmiayi.
43021003	Semuṉ Pítrusha «Namakan nekaja̱i̱ naṉkíattsan wéajai» tímiayi. Chíkich mash «Iisha winittiaji» tiármiayi. Wéar uunt kanunam eṉkemprar nu kashi achitsuk tsawa̱rarmiayi.
43021004	Káshik ai̱ṉ Jesus entsá kaanmatkari̱i̱n wantinkiamiayi tura ni unuiniamuri̱sha Jesusan nekaacharmiayi.
43021005	Jesussha chichaak «Uchiru, ¿namak achikiurmek?» Tutai nisha «Atsá» tiármiayi.
43021006	Takui̱ Jesus chichaak «Neka untsuurnumaani̱ aju̱ntkatarum. Nui̱ achiktatrume» tiármiayi. Ni timia núnisaṉ túrawar namakan ti achikiar neka júsatniun tujintkiarmiayi.
43021007	Núja̱i̱ṉkia Jesusa unuiniamuri̱ Jesus ti aneemia nu Pítrun chicharuk «Ii Úuntri̱nti.» Takui̱ Pítrusha áimiaku asa ni pushiri̱n entsar entsá iniaṉmiayi yukuak jeataj tusa.
43021008	Chíkich unuiniamuri̱sha jeachat pujuiniachuk nekan japiki̱ kanuja̱i̱ kaanmatkanam jeawarmiayi.
43021009	Kaanmatkanam jeawar ji kaí̱r ámanum namakan jiámun wáinkiarmiayi. Páṉnasha wáinkiarmiayi.
43021010	Jesussha «Átum achikiurmena nuyá̱ jiátin itiatárum» tímiayi.
43021011	Tutai Semuṉ Pítiur kanunam waka namakan nekartiuk kaanmatak japiki̱ itiamiayi. Itiar namaknasha siantu seṉkuintitráis nekapmararmiayi. Ti untsurí áyat nekasha jáankachmiayi.
43021012	Nuyá̱ Jesussha «Yurumáitiarum» tímiayi. Ni unuiniamuri̱sha «aya ii Uuntri̱ áminiaiti» tusar inintrústinian natsantiarmiayi.
43021013	Nuyá̱ Jesus wajaki̱ páṉkan achik susar tura namaknasha súsarmiayi.
43021014	Jesus jakamunmaya̱ nantaki̱ ju̱ja̱i̱ menaintiú ni unuiniamuri̱n wantintiukarmiayi.
43021015	Nuyá̱ yurumáwar Jesus Semuṉ Pítrun aníak «Junaasa uchirí̱ Semuṉká ¿ju̱ja̱i̱ naṉkaamas anentamek?» tútaisha Pítiur «Ee, Uuntá, wi wakerajme nu Ame nékame.» Jesussha «Nuiṉkia winia murikiur yamatskamchia nu ayurata» tímiayi.
43021016	Ataksha aníak «Junaasa uchirí̱ Semuṉká ¿Winia anentamek?» tutai Pítrusha «Ee, Uuntá, wi wakerajme nu Ame nékame» tímiayi. Jesussha «Winia murikiur wáinkiata» tímiayi.
43021017	Nuyá̱ ataksha aníak «Junaasa uchirí̱ Semuṉká ¿Winia wakerutamek?» Pítrusha menaintiú iníam kúntuts enentáimiar «Uuntá, ashí nékame. Wi wakerajme nu Ame nékame.» Jesussha «Winia murikiur ayurata.
43021018	Maa, nekas tájame. Natsa asamka iwiarmampram ame wakeramunam wéuyame. Tura úuntach ajasmeka ame kunturam ayapá̱rakmin chíkich áentstamprattawai tura ame wétin nakitiam nui̱ juramkiartatui» tímiayi.
43021019	Jesus núja̱i̱ṉkia Pítiur itiur jákatniuit nuna ujakmiayi. Tura núnisaṉ jakamtai Yusan shiir awajsattana nuna ujakmiayi. Nuyá̱ Pítrun «Nemartusta» tímiayi.
43021020	Pítrusha ayanmar chíkich unuiniamuri̱n Jesus ti anea nuna némarun wainkiamiayi. Kame nu unuiniamuka nuik Jesus jáatsa̱i̱ṉ yurumáiniakui «Uuntá, ¿ya surutmaktata?» timia núiti.
43021021	Nincha Pítiur wainiak Jesusan aniasmiayi «Uuntá, ¿ju̱sha warí urukatniuit?»
43021022	Jesussha aya̱k «Wi wakeraknaka iwiaaku pujai̱ṉ tátatjai tákuisha ¿warí itiurtama? Ámeka nemartusta» tímiayi.
43021023	Núja̱i̱ṉkia nu unuiniamuri̱ jákashtatui tusa Yus shuarnum áujmatiarmiayi. Túrasha Jesus jákashtatui tíchamiayi antsu áyatik «Wi wakeraknaka iwiaaku pujai̱ṉ tátatjai tákuisha ¿warí itiurtama?» tímiayi.
43021024	Wikia nú unuiniamuri̱ntjiai. Ju̱ papincha aaru asan mash nekasaiti tajai. Ashí shuarsha núnisaraṉ tuíniawai.
43021025	Nu arantcha ju̱i̱ áarchamusha ti awai. Kame ashí aamka ti untsurí papí asa ashí nuṉkanam ikiuschamnia ainti. Nuke atí.
44001001	Amikiur Tiúpiru, nuik akupkámiaj nú papinium ashí Jesus túramia nuna áatramiajme. Tura unuitiampramiaj nunasha áatramiajme. Yámankamtaikniumia̱
44001002	nayaimpiniam wétsuk ashí Ni túramia nuna tímiajme. Jesuska nayaimpiniam wakettsuk Yusa Wakaní̱ kakarmari̱ji̱a̱i̱ túratniua nuna ni akatrámuri̱n jintintiáwarmiayi.
44001003	Tura Jesus jaka nantaki̱ ni akatrámuri̱n tímiaja̱i̱k wantintiukmiayi. Tura kuaraintia tsawant nin wantintiukarmiayi. Nuna tura nekas iwiaakjai tusa nekaawarat tusa iniakmasmiayi. Tura Yusa akupeamuri̱ urukuit nuna mash ujakmiayi.
44001004	Jesuska ni akatrámuri̱ji̱a̱i̱ pujus nin chicharuk «Jerusaréṉnumia̱ wérap. Winia Apar “amastatjai” timia nuna, paant ujakchamkajrum. Nu túrunat tusarum Jerusaréṉnum nákastarum.
44001005	Tuke enentáimsatarum. Juaṉ entsaja̱i̱ atumí aya̱shi̱n imiatmimiarme. Túrasha wárik Yusa Wakaní̱sha atumniasha tarutmar atumí enentái̱n eṉkemprutmattarme. Nusha enentái̱ imiantinia áintsaṉkete» tímiayi.
44001006	Tura Jesusja̱i̱ irunar matsamás anintriarmiayi «Uuntá, Israer shuar ájinia nu, aṉkant ajasákrin íiniuk Akupin atak náamkatin yamái jeayash» tiármiayi.
44001007	Jesus áimiuk «Winia Apar túrattana nu warí tsawantini̱ṉ túrunat nu nekaatniusha atumniachuiti. Apar Niṉki neka asa ni kakarmari̱ji̱a̱i̱ṉ túrattawai.
44001008	Tura atumsha Yusa Wakaní̱ kakarmari̱ sunastatrume. Ni taa eṉkemprutmamtai kakaram ajasrum Wí túramu etserkattarme. Emka ju̱i̱ Jerusaréṉnum etserkattarme. Nuyá̱ ashí Jutanam tura arant Samarianmasha tura nú arant ashí nuṉkanam werum Wí túramu etserkattarme» tímiayi Jesus.
44001009	Nuyá̱ chichas amir ni akatrámuri̱ ii wajainiai̱ Jesus nayaimpinmaani̱ junakmiayi. Wéa wéakui yuraṉkim mash Nin amuamiayi. Tuma asamtai ni akatrámuri̱ Nin wáinkiacharmiayi.
44001010	Tura Jesus wakkui ni akatrámuri̱sha yakí̱ ii wajainiai̱, jimiará aishmaṉ puju entsaru wantintiukarmiayi. Tura ayamach wajattsarmiayi.
44001011	Nu áishmaṉsha Jesusa akatrámuri̱n chicharainiak «Kariréanmaya̱ áishmaṉtirmesha ¿urukamtai nayaimpinmaani̱ imiá íimprum? Ju̱ Jesusak atumíya̱ nayaimpiniam wea wáinkiarumna núnisaṉ ataksha winittiawai» tiármiayi.
44001012	Tuasua amikmatai Jesusa akatrámuri̱ Uriwiu náinniumia̱ akaikiar Jerusaréṉnum waketkiarmiayi. Uriwiu naintcha Jerusaréṉnumsha tíjiu̱chiti, chikichík kirumitrua núniskete.
44001013	Tura Jerusaréṉnum jeawarmiayi. Nui̱ jeawar je̱á̱ waya̱war yakí̱ wákarmiayi. Nui̱ Pítrusha, Jakupusha, Juaṉsha, Antressha, Jiripsha, Tumassha, Parturumísha, Mateusha, tura Arpeu uchirí̱ Jakupusha, nuyá̱ Ásump Semuṉsha, Jakupu yachi̱ Jútassha, tímian waya̱warmiayi.
44001014	Ju̱sha mash tuke iruniarmiayi Jesusa yachi̱ji̱a̱i̱. Tura Jesusa nukurí̱ Mariji̱a̱i̱, nuyá̱ chíkich nuwa̱ja̱i̱sha Yus áujsatai tusar tuke iruniarmiayi.
44001015	Nui̱ siantu painti aents iruntrarmia nui̱ Pítiur chichastaj tusa wajakmiayi.
44001016	Pítiur ju̱na chichaak «Yatsurtirmesha umarutirmesha antuktarum. Yuska yaunchu ni Papiri̱i̱n Jútasnan áamtikramiayi. Jútaska akiintsa̱i̱ṉ Tawitkia, Yusa Wakaní̱ jintintiam Jútasnan áarmiayi. Jesusan ju̱i̱ti tusa nekapruamia núiti. Kame Tawitia áarmari̱ Yus Chicham asa tímiatrusaṉ uminkiatniuyi.
44001017	Nú Jutaska ii írutramuitiat ii takaamuri̱n páchitkiaitiat,
44001018	yajauchin tura nuja̱i̱ kuítian achik nuṉkan sumakmiayi. Tura piniakum iniaaṉ tantane̱ pátimiayi.
44001019	Tuma asamtai ashí Jerusaréṉnum pujuarmia nu, nuna nekaawar nú nuṉkan “Numpa Nuṉka” anaikiarmiayi.
44001020	Kame Yus Kanta papinium Tawitkia ju̱na áarchamkia. “Ni je̱e̱sha itiarak atí. Nu je̱a̱nmaṉka peṉké pujuscharti.” Tura “Ni takatri̱ chíkich atankiti.”
44001021	Tuma asamtai yamaikia chíkich anaikiatniuitji. Tura náṉkamas achikchatniuitji. Antsu ii nemartamka atí. Uunt Jesus iiji̱a̱i̱ pujumia nui̱ tuke Nin nemarsamia nu atí.
44001022	Juaṉ Jesusan imiaimia nú tsawantnumia̱ jukí̱ Jesus nayaimpiniam wemia nú tsawantan tímianu ejé tuke Niji̱a̱i̱ wekaimia nu atí. Nu shuar enentáimtusar chikichik achiktai. Iisha iruntrar Jesusa nantakmiari̱ etserkamí tusar túrami» tímiayi Pítiur.
44001023	Tura nuyá̱ jimiará shuaran anaikiarmiayi. Matíasan anaikiarmiayi. Tura chikichnasha Jusen ni chíkich naari̱ Parsapas, tura apach náari̱ṉkia Justu anaikiarmiayi.
44001024	-
44001025	Tura nuyá̱ Yus shuar Yusan áujainiak ju̱na chichainiak «Ii Uuntri̱, Amesha ashí shuara enentái̱ nékame. Ju̱i̱ awai jimiará áishmaṉ. Jútas yajauchin tura jákatniunam wéak akatrámu takatan ikiukmiayi. Yamaikia Jútasa takatri̱ achikiat tusam ¿túa achikium, Uuntá? Paant iniakmasta.» Tu áujsarmiayi.
44001026	Tura Israer shuara nekapas nakurús wats yaki nupetmakat tusar túrawarmiayi. Tura Matías nupetmakmiayi. Túrunamtai Matíasnak pachikiarmiayi.
44002001	Pintikiustís náartin tsawant jeamtai chikichík je̱a̱nmaṉ nuiṉ Yus shuar tu̱á̱karmiayi.
44002002	Tumai̱ aya aneachma nayaimpinmaya̱ násea áintsaṉ téter ajakí̱ winian antukarmiayi. Ashí mash je̱á̱ pujuarmia nuka antukarmiayi.
44002003	Tura nui̱ pujuiniai̱ ji wajái̱ keá ániun wáinkiarmiayi. Túruna aṉkant aṉkant puunak tarurarmiayi.
44002004	Tuma asamtai Yusa Wakaní̱ ashí ni enentái̱n pimiutkarmiayi. Túram chichasarat tusa Yusa Wakaní̱ ni nekatairi̱ súsarmiayi. Tuma asamtai nuja̱i̱ nisha chíkich chichaman chichasarmiayi.
44002005	Nui̱ Jerusaréṉnum Yus táman umirin Israer shuar ármiayi. Ashí nuṉkanmaya̱ Jerusaréṉnum taar matsamármiayi.
44002006	Tura túrunamia nuna antukar káunkarmiayi. Tura ashí shuar ni chichame̱ja̱i̱ṉ chichaamun antukarmiayi. Tuma ásar warinkit tu enentáimsarmiayi.
44002007	Nekaachar ashamkarmiayi. «Wariṉkit tunaim ajarmiayi. Ju̱ aents chíkich chíkich chichaman chichainia nu ashí Kariréanmaya̱nchakait.
44002008	Tura iisha aṉkant aṉkant ii chichame̱ṉka ántatsjik. Ausha urukainiakua nunak chichainiawa.
44002009	Ju̱i̱ ashí nuṉkanmaya̱ aents pujuiniatsjik. Partianmaya̱, Mítianmaya̱sha, Eramnumia̱sha, Misiuputámianmaya̱sha, Jutanmaya̱sha, Kapatúseanmaya̱sha, Púntunmaya̱sha tura Asia nuṉkanmaya̱sha,
44002010	Príjianmaya̱sha, Pampirianmaya̱sha, Ejiptunmaya̱ tura Aprikianmaya̱ Serinia nú naṉkaamasnumia̱sha pujuiniatsjik, tiármiayi. Nuya̱sha ii shuarsha Rúmanmaya̱ yaunchu taar ju̱i̱ matsatainiawai. Chikitcha tuke Israer shuar áiniawai. Tura chikitcha Israer shuar ajastaj tusa Israer túrutairi̱n mash túruiniawai.
44002011	Krítianmaya̱sha Arapianmaya̱ pujuiniaji. Tura ashí mash ii chichame̱ja̱i̱sha Yusa péṉker túramuri̱ ántaji» tiármiayi.
44002012	Ashí aents nuna nékachu ásar ashamkarmiayi. Tura nuamtak aniniaisarmiayi «¿Ju̱ warinminiait?»
44002013	Tura chikitcha wishikiarmiayi. «Nampeku áiniatsuash» tiármiayi.
44002014	Nuiṉkia Pítiur chíkich aunse Jesusa akatrámuri̱ji̱a̱i̱ wajaki̱ kakantar chichasmiayi. Chichaak «Jutanmaya̱ shuartiram Jerusaréṉnumia̱tirmesha antuktarum. Wi títiatjana nu antukrum péṉker enentáimpratarum.
44002015	Ju̱ áishmaṉ nampekarai tárumna nu, nampekcharai. Warí, nantu imiá ishichik takuni̱. ¿Ai̱sha itiurak?
44002016	Antsu Yúsnan etserin ni naari̱ Juir yaunchu aarmia nu yamái túrunayi tímiayi.
44002017	“Yus tawai «Jú̱ nuṉka amuukatin jeatémamtai winia Wakantrun yumi yaranua áintsaṉ ashí aentsnum akupkáttajai. Atumí uchirí̱ atumí nawantri̱sha Yusa Chichame̱n áujmatiartatui. Tura nátsaka íimiarartatui. Tura uuntka mesekramiartatui.
44002018	Tura áishmaṉsha nuwa̱sha winia takartin ainia núnaka winia Wakantrun akuptúkartatjai. Túram nisha Wí túramun áujmatiartatui.
44002019	Yakí̱ nayaimpiniam aents túrachminian iniakmastatjai. Tura nuṉkanmasha winia kakarmarun iniakmastaj tusan numpancha, jiniasha, mukuintiuncha yuraṉmia áintsaṉ akupkáttajai.
44002020	Tura etsa̱sha kajinkiattawai. Tura nantusha mushatmar numpa núniktatui. Uunt tsawantan achikmiajna nu jeatsa̱i̱ṉ túrunattawai. Nú tsawantcha imiá nekas uunt átatui.
44002021	Nuiṉkia ashí shuar nekas winia kakarmarun seana nuka uwemprartatui» tímiayi Yus.” Núnis Juir áarmiayi» tímiayi Pítiur.
44002022	Tura Pítiur tuke chichaak «Israernumia̱ shuartiram, wi títiatjana nu antuktarum. Nasarétnumia̱ Jesusnan tajai. Nú Jesusan Yus shiir enentáimtawai. Yuska átum ti enentáimprarum ni kakarmari̱n paant nekaatarum tusa nú Jesusan ti ikiaká̱rmiayi. Tura Jesusja̱i̱ aentsti túrachminian átum íimmianum Yus túramiayi. Nuka ti paant nékarme.
44002023	Tura Jesus surunkamia nuna Yus yaunchu túmatsa̱i̱ṉ paant nekaamiayi. Túrasha Yus enentáimmia nuja̱i̱ métek túrawarmiayi. Tura atumek emetarum Jesus jukimiarme. Nú arant krúsnum mátarum tunáa shuar tímiarme.
44002024	Kame jatai̱ nupetkam tuke jákachmin asamtai jatai̱ najaimiatai̱nkia nupetak Niṉkia Yus iniantkímiayi.
44002025	Iimiata, ii uuntri̱ Tawit Jesusnan kantamprua ju̱na áarmiayi “Uunt tuke pujurtan wáinmiajai. Winia pujurtakui awakkamu áchattajai.
44002026	Tuma asamtai winia enentái̱rja̱i̱sha Niin shiir enentáimtusmiajai. Tura wenurja̱i̱sha shiir chichaman chichamiajai. Jáaknasha shiir enentáimsan jakattajai, aneantiniapitjia tusan.
44002027	Warí, winia wakantrusha jaka matsamtai̱niam tuke ikiurtuschattame. Tura Áminiu naka wekáa Tunaarincha aya̱shi̱nkia káurtin tsaṉkatkashtatme.
44002028	Tura iwiaaku átin jintia jintintrutamame. Tura tuke pujurtakum waramtikrustatme.”
44002029	Yatsurtirmesha páantchakait. Ii uuntri̱ Tawit yaunchu jákaiti. Tura iwiarsamuiti. Ni iwiarsamuri̱ iiní̱ pujatsuk.
44002030	Túrasha Tawitkia Yúsnan etserniuyayi. Tuma asa Yus timia nuna nekaamiayi. Yus Tawitian chicharuk “Ame akupniuitme. Nekas tájame ukunam ame iniaṉnamurminian Kristu akiiniattawai. Nisha Akupin anainiaktatui, amea áintsaṉ.” Nuna Yus táman Tawit nekaamiayi.
44002031	Neka asa túruntsa̱i̱ṉ Tawit wainkia nútiksaṉ Kristu nantaktintri̱n áarmiayi. Kristu túrunatniuri̱n chicharuk “Ni wakaní̱ncha jákatniunam ikiukchatniuyi. Aya̱shí̱ncha káurtinian tsaṉkatkashtiniuyi.”
44002032	Au Krístun timia nu Jesusaiti. Nu Jesusnak Yus iniantkímiayi. Nuka iisha neka asar étsereaji.
44002033	Yuska Jesus naṉkamantuiti tusa ni untsuurí̱ni̱ apujsaiti. Tura ni Wakaní̱n Jesusan súsaiti Ni yaunchu timia nútiksaṉ. Tuma asamtai ju̱sha átum antukurmena nuna tura íisurmena nunasha Yus suramsaiti.
44002034	Tawitkia aya̱shtiuk nayaimpiniam wákachmiayi. Tura nú Tawitiak ju̱na áarmiayi “Uunt Yus winia Úuntrun tímiayi «Akupin pujutai̱nium, winia untsuurui̱ni̱ pujusta.
44002035	Ame nemasrumin nupetkattajai. Nu túruntsa̱i̱ṉ ju̱i̱ pujusta» tímiayi.”
44002036	Tura ii Israer shuarti Jesus krúsnum maitji. Jú̱ Jesus mámjinia nuna Yuska Úunt Akupin anaikiamiayi. Túrasha Jesussha iin uwemtikkiartin Krístuiti. Ashí aentstiram nu péṉker nekaatarum» tímiayi Pítiur.
44002037	Nuna antukar wake mesekarmiayi. Tura Pítruncha chíkich akatrámuncha aniasarmiayi «Yatsuru, ¿nuiṉkia itiurkatjik?» tiármiayi.
44002038	Tutai Pítrusha chichaak «Atumí tunaarí̱ ené enentáimia ajasjai tusarum Yus nekas enentáimtustarum. Tura ashí shuartiram Jesukrístu naari̱ pachisrum imiantiarum. Nuiṉkia atumí tunaari̱n Yus tsaṉkurtámprattarme. Túrunawakrumin Yuska ni Wakaní̱n suramsattarme.
44002039	Yus timia nuka atumín túramprume. Atumí uchirí̱ncha tura ashí arant matsatainia nunasha tawai. Kame ii Yusri̱ aentsun untsuktaj tusa wakerana nuna tawai» tímiayi.
44002040	Nú chichamja̱i̱ tura nuya̱sha Pítiur tuke jintintiuk chichaak «Yajauch shuara asutiátniuri̱ átatna nuyá̱ uwempratarum» tímiayi.
44002041	Tuma asamtai nuna antukarmia nuka imianiarmiayi. Nú tsawantai̱ menaintiú mir aents Yus shuar ajasármiayi.
44002042	Ashí nu shuar Jesusa akatrámuri̱ jintintiármia nuna tímiatrusaṉ antukarmiayi. Tura irunar shiir enentáimtunaisar yurumin ármiayi. Túrawar Kristu enentáimtustin namperi̱n najanin ármiayi. Túrawar Yusan áujiarmiayi.
44002043	Tura Yuska aentsti túrachminian Jesusa akatrámuri̱ji̱a̱i̱ túramiayi ni kakarmari̱n iniakmastaj tusa. Tuma asamtai ashí aents nuna wáinkiar ashamkarmiayi.
44002044	Krístun nekasaiti tu enentáimtuiniaka Niniu ajasár ashí métekrak pujuarmiayi. Tura ashí niniu armia nuna sunaisarmiayi.
44002045	Ni nuṉke̱n surukar ni takakmari̱ncha surukar atsumainia nuna suármiayi.
44002046	Tuke tsawant Yusa Uunt Je̱e̱n kauniarmiayi. Tura ni je̱e̱ncha iruntrar warainiak Kristu enentáimtustin námper najanin ármiayi. Tura naṉkamantu enentáimtumatsuk yurumkan ajamnainiarmiayi.
44002047	Túrawar Yuska tí uuntaiti tu wéarmiayi. Tura ashí aents Nin shiir enentáimtiarmiayi. Tura Uunt Yus tuke tsawant shuaran uwemtikiar Yus shuar írunmanum ikiauṉki̱ wémiayi.
44003001	Chíkich tsawantai̱ nantu nuṉkach ajasmatai Pítiur Juaṉja̱i̱, Yusa Uunt Je̱e̱n Yus áujsatai tusar wéarmiayi, Israer shuar tuke túrin armia nútiksaraṉ.
44003002	Tura áishmaṉ ni akiiniamuri̱nia̱ wekaicha amia nu nui̱ a̱a̱ wáitiniam tuke tsawant pujumiayi. Nu áishmaṉnasha ni shuari̱ entsakí̱ júkiar nú wáitiniam apujin ármiayi, nui̱ shuar waya̱n kuítian seat tusar. Nú wáitisha Shiir Waiti tutaiyayi.
44003003	Tura nú shutuapsha Pítrun Juaṉja̱i̱ waya̱n wainkiamiayi. Wainiak kuítian seamiayi.
44003004	Tura Pítiur Juaṉja̱i̱ apajá̱s íisarmiayi. Tura nú aishmaṉnasha chicharuk «Íirsata» tímiayi.
44003005	Áishmaṉsha surustatuapi tu enentáimias iimsamiayi.
44003006	Nuyá̱ Pítiur chichaak «Kuítrusha kurisha atsawai. Antsu kuitji̱a̱i̱ naṉkaamas takakjana nuna amastájai. Wats, Nasarétnumia̱ Jesukrístu kakarmari̱ji̱a̱i̱ wajakím wekasata» tímiayi.
44003007	Tinia iniais Pítiur ni untsuurí̱ni̱ achik awajkimiayi. Túram ni nawe̱sha wanuse̱sha kakaram ajasmiayi.
44003008	Tura nisha wajaki̱ nanten ajakmiayi. Nuya̱sha wekasamiayi. Tura Pítruja̱i̱sha Juáṉja̱i̱sha Yusa Uunt Je̱e̱n waya̱warmiayi. Nuik shutuapka wayá̱ nanten nanten ajak Yusa náari̱n shiir pachimiayi.
44003009	Ashí aents pujuarmia nu, nin wekaan wáinkiarmiayi. Tura ni chichame̱n anturkarmiayi.
44003010	Tura chichainiak «Nuik Yusa Uunt Je̱e̱n wáitiri̱n, Shiir Waiti tutainiam, nú aishmaṉ tuke pujuuya núchakait» tiármiayi. Tura ni túrunamuri̱n nekaawar ti ashamkar nusháa enentáimsarmiayi.
44003011	Shutuapka péṉker ajasu asa Pítruja̱i̱ Juáṉja̱i̱sha peṉké tsurachmiayi. Tura aents nui̱ pujuarmia nu warinkit tusar je̱a̱shkiri̱ tsékeṉki̱ wéarmiayi. Nuka Saramúṉna tiniu ármiayi.
44003012	Aents káunkarun Pítiur wainiak chicharuk «Israer shuartiram, ¿urukamtai winiasha imiá íirum? ¿Iisha péṉker asarikⁱ tsuarmajⁱ? ¿Ii kakarmari̱ji̱a̱i̱ṉkik ewekámsamajⁱ?
44003013	Atsá. Antsu Yuska ni Uchirí̱n Jesusan ashí naṉkamantu awajsaiti. Ii uuntri̱ Aprajámsha, Isaksha tura Jakupsha enentáimtin armia nú Yusan tajai. Átumka Jesus nakitrarum Piratuí̱ surukmarme. Tura Piratu akupkataj tau atumsha suritkiamarme.
44003014	Jesus péṉker nákak enentáimniuyana nu “akupnakchati” tímiarme. Antsu shuaran main akupnakat tusarum wakerimiarme.
44003015	Túrarum iwiaaku átinian Amaana nu mámarme. Tuma ai̱ṉ Yuska Nin jakamunmaya̱ iniantkímiayi. Nuka iisha neka asar étsereaji.
44003016	Tura ju̱ áishmaṉ wajana nu Yusa Uchirí̱ náari̱n enentáimta asa kakaram ajasuíti. Nisha Jesusa náari̱n enentáimtusu asa átum wáintrumna nuja̱i̱ péṉker ajasuíti.
44003017	Wats, yatsurtiram wi nékajai. Atumsha atumí úuntri̱ji̱a̱i̱ Jesus túramarmena nu nékatsuk túramarme.
44003018	Tura nu túramurmiji̱a̱i̱ Yus yaunchu timia nu tímianak umikiurme. Ni Krísturi̱ wáitsatniuya nuna Yuska ashí ni etserniuri̱n áamtikrarmiayi.
44003019	-
44003020	Wats, yamaikia atumí yajauchiri̱ya̱ ené enentáimia ajasrum kanaktiarum. Túrarum tunaarun asakárat tusarum Yusai̱ni̱ apajá̱rtarum. Túrunawakrumni̱ṉkia atumín uwemtikramprarat tusa Yus yaunchu anaikiamia nuna akuptúrmaktatrume. Tura nuka Jesukrístuiti. Tura Nisha enentáim ayamtikrai tusa amastatrume.
44003021	Tura yamaikia Jesukrístu nayaimpiniam pujustiniaiti ashí iwiarnatsa̱i̱ṉ. Yuska ukunam ataksha nuṉkan shiir awajsattawai. Nuna ni etserniuri̱n tsáapin enentái takaku armia nuna yaunchu áamtikramiayi.
44003022	Tuma asa Muisais ii aparí̱n tímiayi “Atumí Uunt Yusri̱ ukunam etserniun akuptúrmaktatrume, winia akuptúkmia núnisaṉ. Nuamtaktirminia̱ achik akuptúrmaktatrume. Tura ni títiatna nu umirkatarum” tímiayi.
44003023	Náṉkamas aents nu etserniun chichame̱n umíachkuṉka emesnartatui. Tura Israer shuarnum páchitkia áchattawai» tímiayi.
44003024	Pítiur tuke chichaak «Iimiata, Yúsnan etserin Samuir ju̱ tsawantin túratniuri̱ etserkamiayi. Nuyá̱ ashí Yúsnan etserniusha tuke nuna etseriarmiayi.
44003025	Etseriarmia nuka atumín túramprume. Tuma asa átum péṉker pujustinian Yuska ii uuntri̱ Aprajáman ju̱ chichaman susamiayi. “Nekas tájame, ame shuarum akiiniattana nuja̱i̱ ashí aentsnasha shiir awajsattajai.” Tura ii úuntri̱n timia núnaka iincha túramji, tímiayi.
44003026	Iimiata, Yus ni Uchirí̱n iniantkímia nui̱ atumín emka akuptúrmakmiarme. Atumsha atumí tunaarí̱ya̱ kanaktiarum tusa tura atumín shiir awajtámsatniun wakerak túramiayi.» Nunak tímiayi Pítiur.
44004001	-
44004002	Pítrusha Juaṉja̱i̱ Yusa Chichame̱n aentsun jintintiáiniak pujuarmiayi. Jesus nantakin asamtai aentssha nantaktin áiniawai, tiármiayi. Tura chichaak pujuiniai̱ Yúsnan pujurniu uuntri̱ táarmiayi. Tura Yusa Uunt Je̱e̱n wainniu úuntri̱sha Satuséu aentssha táarmiayi. Taar Pítruncha Juáṉnasha kajerkarmiayi, nisha Jesus nantakmia chichaman jintintinia asamtai.
44004003	Yamaikia kí̱awai kashin iismí tusar achik sepunam eṉkea iniaisarmiayi.
44004004	Tura Pítrun nuik anturkarmia nú aents untsurí Kristu nekasaiti tu enentáimtusar Yus shuar ajasármiayi. Ashí Yus shuar iruram ti untsurí ajasármiayi. Aya áishmaṉkak seṉku mir aents ármiayi.
44004005	Kashin tsawa̱rmatai Israer shuara akupniúri̱, ni úuntri̱sha tura ni jintinniuri̱sha Jerusaréṉnum iruntrarmiayi.
44004006	Nui̱sha Anassha, Yúsnan pujurniu uuntri̱ anaikiamu amia nu tura Kaipiassha, Juaṉsha, Arejántrusha tura ashí Yúsnan pujurniu uuntri̱ shuari̱sha iruntrarmiayi.
44004007	Iruntrar Pítruncha Juáṉnasha utitiarum tusar akupkarmiayi. Tura itiarmatai ajapén awajsarmiayi. Tura aniasarmiayi «Kame ¿yana kakarmari̱ji̱a̱i̱, yana chichame̱ja̱i̱ túrarum?» tiármiayi.
44004008	Tutai Pítiur ni enentái̱n Yusa Wakaní̱ pimiutkamu asa chicharainiak «Akupniútiram, tura úuntirmesha antuktarum.
44004009	Jú̱ aishmaṉ nuik shutuap amia nu péṉker ajasmari̱ anintrarme. Kame itiurak péṉker ajasuit tátsurmek.
44004010	Urukamtia ú̱ktataj. Anintrakrumin Israernumia̱ shuar ashí nekaawarat tusar iisha paant títiatji. Jú̱ aishmaṉ Jesukrístu kakarmari̱ji̱a̱i̱ péṉker ajasuíti. Nasarétnumia̱ Jesukrístun, átum mámurmena nuna, tura Yus jakamunmaya̱ iniantkímiania nuna tajai.
44004011	Nú Jesuska kaya áintsaṉkete. Atumsha je̱a̱mniutiram, nú kaya yajauchiti Jesus, tímiarme. Túrasha túramaitiataṉ Nisha je̱a̱ emka apujtuamua núnisaṉ ajasuíti, tímiayi.
44004012	Tura chíkichja̱i̱ uwempratin peṉké atsawai. Ju̱ nuṉkanam ii chikicha naari̱ pachisar uwempratin atsaji. Jesuskete ii uwemtikrampratniun Yus suramsamiaj nu» tímiayi Pítiur.
44004013	Pítrusha Juaṉsha náṉkamas shuara áintsaṉ ármiayi. Núkap unuimiárcharu ármiayi. Tura unuimiárchaitiat arantutsuk etseriarmiayi. Aentsu uuntri̱ núnaka nekaawar «Nékachuitiat, itiura sapijmiatskesha chichainia» tiármiayi. Tura ju̱sha Jesusa nemari̱n armia núiti tiar nekaawarmiayi.
44004014	Nuya̱sha áishmaṉ péṉker ajasmia nu niji̱a̱i̱ nui̱ wajamiayi. Tuma asamtai nisha ai̱ wajakui̱ Israer shuara úuntri̱ṉkia péṉker ajaschaiti titiái tukamá tujintkiarmiayi.
44004015	Tuma ásar iik nuamtak áujmatsatai tusar Pítrusha Juaṉsha shutuapsha a̱a̱ awemartai
44004016	áujmatainiak «Ju̱ Pítrusha ju̱ Juaṉsha itiurkatjik. Ju̱ uunt túrunamun Jerusaréṉnum matsatainia nu ashí nékainiatsuk. Wáitiaiti títin tujintiaji.
44004017	Tura ashí aents nekaawara̱i̱ṉ tusar yamaik jiaktai. “Ju̱ Jesusa naari̱ pachisrum peṉké jintintiawairap” titiái» tiármiayi.
44004018	Tura árusaṉ Pítruncha Juáṉnasha shutuapnasha ataksha untsukarmiayi. Tura chicharainiak «Jesusa naari̱ peṉké áujmatsairap. Tura Jesusa túramuri̱ peṉké jintintiáwarairap» tiármiayi.
44004019	Tutai Pítiur Juaṉja̱i̱ áimkiarmiayi «Enentáimpratarum. ¿Yus warinia wakera? ¿Iikia Yus umirtsuk atumí chichame̱ṉ umirkatniukaitiajⁱ?
44004020	Nekaatarum. Iisha íisjinia nu tura antukjinia nusha ii etsertsuk pujustin tujintiaji.» Tu áimkiarmiayi.
44004021	-
44004022	Shutuap péṉker ajasmia nu kuaraintia uwí naṉkaamas takakuyayi. Ni péṉker ajasmari̱n aents nekaawar «ju̱ka aentsti túrachminiaitji» tusar Yusa náari̱n uunt awajsarmiayi. Tuma asamtai aentsu uuntri̱ Pítruncha Juaṉnasha asutiátai tukamá aentsun ashamainiak áyatik chicharkar iniaisarmiayi.
44004023	Pítiur Juaṉja̱i̱ aṉkant ajasár ni írutramuri̱i̱n waketkiarmiayi. Tura jeawar Yúsnan pujurniu uuntri̱ tura aentsu úuntri̱sha nin tiarmia nuna mash etserkarmiayi.
44004024	Nu ujakam antukar métekrak Yusan áujuk tiármiayi «Winia Uunt Yusru, Amesha nayaimpisha nuṉkasha najanaitme. Nayantsasha tura ju̱i̱ írunna nusha najanamiame, tiármiayi.
44004025	Tura Tawit ámin umirtamin amia nu ju̱ áamtikramiame “¿Urukamtaitsuk uunt nuṉka mátsatkamunmaya̱sha charaatum ajainia? ¿Tura urukamtai ashí nuṉkanmaya̱ aents antra nuna enentáimiainia?
44004026	Warí ashí nuṉkanmaya̱ úunt akupniusha iruntrar tura peṉkeri̱sha métekrak iruntrar Uunt Yusan kajerkarmiayi. Ni anaikiamuri̱n Krístun nútiksaṉ kajerkarmiayi.”
44004027	Tu áarmaiti Uuntá tura nekasaiti. Irutis Punsiu Piratuja̱i̱ jú̱ péprunam iruntrarmiayi. Nisha yajaya̱ shuarja̱i̱ tura Israernumia̱ shuaraim nui̱m iruntrarmiayi. Ame Uchirmin tunaarincha Jesusan Ame anaikiamiamna nuna kajerkarmiayi.
44004028	Tura Ame enentáimji̱a̱i̱ iwiaramamna nuna tímiannak umikiarmiayi.
44004029	Uuntá, kajertamainiaj iisiá. Iis, Áminiu asakrin áujmatramtsujik. Túmaitkiuisha ame chichamem ii ashamtsuk etserkatin ame kakarmaram amasta.
44004030	Tura ame kakarmarmiji̱a̱i̱ jaasha tsuártin amasta. Ame Uchiram Jesus tunaarincha nuja̱i̱ ii aentsti túrachmin túratniusha amasta. Aents Yusa kakarmari̱n nekaawarat tusam túrata» tiármiayi.
44004031	Tura Yusan tú aujas umikmatai nui̱ṉ irunar pujuiniai̱ṉ ú̱u̱rkamiayi. Túrunamtai ashí shuara enentái̱n Yusa Wakaní̱ pimiutkarmiayi. Túmaitkiui ashamtsuk Yusa Chichame̱n etserkarmiayi.
44004032	Yus shuar ajasármia nu tí untsuritiat ashí chikichík enentáiniak enentáimainiak ni takaku armia nuna aya wíniakete tútsuk ju̱sha ashí iiniu áiniawai tiármiayi.
44004033	Tura Jesusa akatrámuri̱sha Yus ti yaya̱mu ásar Yusa kakarmari̱ji̱a̱i̱ Uunt Jesusa nantakmiari̱n tuke etseras pujuarmiayi.
44004034	Tura ashí Yus shuarka nuṉkan takakusha je̱a̱n takaku armia nusha núnaka surukar kuítian itiariármiayi.
44004035	Tura itiaar Jesusa akatrámuri̱n suármiayi. Akatrámusha susam nisha atsumainia nuna suármiayi. Tuma asamtai shuar atsumaka peṉké atsuarmiayi.
44004036	Chikichík shuar ni naari̱ Jusé nuṉkan takakuyayi. Jesusa akatrámuri̱sha Jusen chíkich náari̱n apujtusarmiayi, Pirnapín. Nu náari̱sha shiir enentáimtikiartin tawai. Tura Pirnapísha Riwí aentsuyayi. Tura ni akiiniamuri̱ nuṉke̱nka Chípriyayi.
44004037	Nisha ni nuṉke̱n surukmiayi. Tura nu kuítian itiá Jesusa akatrámuri̱n súsarmiayi.
44005001	Tura chíkich áishmaṉ ni naari̱ Ananías ni nuwé̱ Sapiraja̱i̱ ni nuṉke̱n surukarmiayi.
44005002	Nisha nuṉkan suruk kuítian akanák jukí̱ Jesusa akatrámuri̱n werí takamtsukea nútikias susamiayi. Ni nuwe̱sha Sapira nuna túran nekaamiayi.
44005003	Túramtai Pítiur chichaak «Ananíasa ¿urukamtai iwianchi uuntri̱ enentáimin eṉkemturmamtai Yusa Wakaní̱n anaṉkataj tusam nuṉka surukam kuit achikiumna nu akankám ikiurmásum?
44005004	Enta, nuiṉkia nuṉka áminiuchukait. Surukumna nu kuitcha áminiuchukait. Nusha, ¿urukataj tusamea tu enentáimpram? Amesha aya aentsnum waitruachume. Antsu Yusai̱ya̱sha waitruame» tímiayi Pítiur.
44005005	Tutai Ananías nuna antuk nú chichamaik jakamiayi. Tura ashí shuar nuna antuk nekaawar ti ashamkarmiayi.
44005006	Nú turunamtai áishmaṉ tariar Ananías jakaan penuararmiayi. Túrawar iwiarsatai tusar júkiarmiayi.
44005007	Tura Ananíasa nuwe̱ arur menaintiú ura naṉkaamasai̱ támiayi. Túrasha ni aishri̱ jakaanka nekaachmiayi.
44005008	Támatai Pítiur nuwa̱n chichaak «Turuttia. Átum nuṉka surukurmena nui̱ ¿kuit itiarumna núnikik surukuram?» Tutai nuwa̱ «Ee, núnik surukji.»
44005009	Tutai Pítiur chichaak «¿Urukamtai atumsha Uunt Yusa Wakaní̱ nekapkamsatai tusarum imiá enentáimprarum? Pai, iisiá. Ame áishrumin iwiarsatai tusar júkiarainia nu wininiawai. Tura yamaikia amincha juramkiartatui» tímiayi.
44005010	Tutai nu chichamaik nisha imia Pítiur wajamunam jaka iniaantmiayi. Áishmaṉ waya̱j tukamá jaka tepan wáinkiarmiayi. Túramtai júkiar ni áishri̱ni̱ṉ ayamach iwiarsarmiayi.
44005011	Tura ashí Yus shuar tura aentssha nuna antukarmia nu ti ashamkarmiayi.
44005012	-
44005014	Tura ashí Yus shuar Yusa Uunt Je̱e̱ á̱a̱ri̱n irunin ármiayi. Nu á̱a̱ri̱sha Saramúṉna tu anaikiamuiti. Tura chíkichmamtinkia nui̱m iruntratniun ashamiarmiayi. Túmainiayataṉ tí peṉker áiniawai tu wéarmiayi. Tura Yus shuar Yusa kakarmari̱n iniakmasarmiayi. Tura asamtai imiá untsurí aents Nin enentáimtusar Yus shuar ajasármiayi.
44005015	Tura chíkich aents ni shuari̱ jainia nuna jintiá amamtikiarmiayi. Peakja̱i̱ júkiar tampunmasha eṉkeawar júkiar jintiá ayamach áepsarmiayi. Pítiur naṉkaamak ni mikintrari̱ṉsha naṉkaatamkinti tusar nu shuar túrawarmiayi.
44005016	Núnisaṉ arantia̱ shuarsha ti untsurí ni shuari̱ jáinian tura iwianchrukuncha nui̱ Jerusaréṉnum itiarmiayi. Tura ashí nui̱ táaruka tsuámararmiayi.
44005017	Yúsnan pujurniu uuntri̱ tura Satuséu aentssha niji̱a̱i̱ pujuarmia nu suir íiniak
44005018	Jesusa akatrámuri̱n achikiar eṉkeawarmiayi.
44005019	Túrasha kashi Uunt Yusa suntari̱ nayaimpinmaya̱ tara sepú wáitiri̱n uraimiayi. Tura Jesusa akatrámuri̱n a̱a̱ jí̱i̱kiarmiayi.
44005020	Tura chichaak «Wetarum. Tura Yusa Uunt Je̱e̱n wajasrum Yusja̱i̱ tuke iwiaaku átinia nu etserkatarum» tímiayi.
44005021	Nuna antukar kashin tsawa̱r káshik Yusa Uunt Je̱e̱n waya̱war jintintiáwarmiayi. Nu túmainiai̱ Yúsnan pujurniu uuntri̱ tura niji̱a̱i̱ pujuarmia nusha iruntrarmiayi. Tura Israer shuara uuntri̱ naamka armia nuna iruntrami tusa untsukarmiayi. Ashí iruntrar akatar Jesusa akatrámuri̱ sepunmaya̱ itiatárum tusar akupkarmiayi.
44005022	Tura suntarsha sepunam jeariar Jesusa akatrámuri̱n wáinkiacharmiayi. Atsawai tukam táarmiayi.
44005023	Taar chichainiak «Sepú waiti asakamua tímianisaṉ aa wainkiaji. Tura sepú wáinniuka wáiti̱nkia ii wajainia wainkiaji. Tura waiti urair waya̱jⁱ tukamar atsá wainkiaji» tiármiayi.
44005024	Yúsnan pujurniu uuntri̱ tura Yusa Uunt Je̱e̱n wainniu úuntri̱sha nu chichaman antukar «Tsej ausha ¿urutáik nunasha iniaisarat?» tiármiayi.
44005025	Nu chichamaik áishmaṉ taa chichaak «Áishmaṉ átum sepunam eṉkeamarmena nu Yusa Uunt Je̱e̱n wajasar aentsun jintintiuk pujuiniawai» tímiayi.
44005026	Túrunamtai Yusa Uunt Je̱e̱n wainniu uuntri̱ ni suntari̱ji̱a̱i̱ wéar achik itiarmiayi. Túrasha peṉké aents kayaja̱i̱ tukurmara̱i̱j tusar yajauch awajtsuk itiarmiayi.
44005027	Tura achik itiaar Israer shuar naamka pujamunam naka awajsarmiayi.
44005028	Tura Yúsnan pujurniu uuntri̱ chichaak «Iisha atumín chicháa chicharu awajsar Jesusa naari̱ pachisrum etserkairap tusar akupkachmakjarum. Túrasha ¿antukurmek? Atsá. Mash Jerusaréṉnum átum etserkamu pampaṉkai. Iis, átum Jesusan máwarai iin tátsurmek. Nusha iin makuutai tusarum tárume» tiármiayi.
44005029	Tutai Pítiur Jesusa chíkich akatrámuri̱ji̱a̱i̱ chichainiak «Iikia áentsja̱i̱ṉkia iniaṉkasar Yus emka umirkatniuitji.
44005030	Jesus atumek krúsnum mámurmena nuna ii iwiaaku Yusri̱ Nin iniantkímiayi.
44005031	Yus ni kakarmari̱ji̱a̱i̱ Nin naṉkamantu awajsámiayi. Tura nekas Akupniuiti tusa ni untsuurí̱ni̱ apujsamiayi. Tura aentsun Uwemtikniuiti. Israer shuar enentái yapaji̱áwar tunaarí̱nia̱ uwemprarat tusa Yus túraiti.
44005032	Nu tuma asamtai iisha nu nekaar étsereaji. Tura Yusa Wakaní̱sha nuna étsereawai. Túrasha aya Yusa umirkarua nunak ni Wakaní̱n súsaruiti» tiármiayi.
44005033	Tutai nuna antukar ti kajerkarmiayi. Túrawar maatai tusar wakeriarmiayi.
44005034	Tura nui̱ Israer shuara uuntri̱ pujumiayi ni naari̱ Kamarír. Nisha Pariséunam páchitkiauyayi. Tura akupeamun jintinniuri̱yayi. Túmakui̱ ashí aents nin shiir enentáimtin ármiayi. Tura nisha wajaki̱ chichaak «Ju̱ áishmaṉ a̱a̱ ishichik wajasarti» tímiayi.
44005035	Nuya̱sha irunar matsamármia nuna chicharuk «Israer shuartiram, ju̱ áishmaṉ tú túratai tu enentáimsarumna nu aneartarum.
44005036	Enentáimsatarum. Nuik áishmaṉ Tiútas wantinkiachmakia. Nisha úuntaitjiai takui̱ kuatru siantu shuar nemarkarmiayi. Tura ukunam nin máwarmatai ni némarkamuri̱sha pisarármiayi. Túrunawar nuní̱ amukámiayi.
44005037	Ukunmasha iruntrar nekapmartin tsawantincha Kariréanmaya̱ Jútas wantinkiachmaka. Tura nincha nútiksaṉ ti untsurí nemarkarmiayi. Túman máwarmiayi. Nu túrunamtai nútiksaṉ ni némarkamuri̱sha pisararmiayi.
44005038	Iis, tuma asamtai nu áishmaṉ a̱a̱ wajainia nu iniaisatarum. Auka pachisairap. Au túmainia nu aya aentsnaketkuiṉkia amuukattawai.
44005039	Tura antsu Yúsnaitkiuiṉkia atumsha amuktai tukamarum tujintkiattarme. Aneartarum. Iniaiyachkurmeka nu tumá pujusrum Yusja̱i̱ mánikchatarmeash» tímiayi Kamarír.
44005040	Tú tutai tímianak umikiarmiayi. Túrasha Jesusa akatrámuri̱n untsukar asutiáwarmiayi. Tura chicharuk «Jesusa naari̱ pachisrum peṉké ishichkisha etserkairap» tiármiayi. Tú tiar akupkarmiayi.
44005041	Jesusa akatrámuri̱sha Israer shuara uuntri̱ pujamunmaya̱ jíinkiarmiayi. Tura wáitsamniaitrume tusa Yuska Jesusa naari̱ pachia asakrin ii natsantin wáitsatniun tsaṉkatramkaitji tusar ti shiir enentáimsar wéarmiayi.
44005042	Tura Jesukrístunun áujmatsatniun peṉké iniaisacharmiayi. Antsu tuke tsawant Yusa Uunt Je̱e̱ncha tura chíkich je̱a̱nmasha páchitsuk etseriarmiayi.
44006001	Nú tsawantin Yusan umirkaru ti kaweṉkar ármiayi. Tura tuke tsawant yurumak súsatin ámiayi. Túmakui̱ Yus shuar Kriaku chichaman chicharmia nu Israer shuaran kajeriarmiayi. «Tuke tsawantin yurumak súarmena nui̱ atumí waje̱ tí nukap suarme. Tura íiniuka ishichik suarme» tiármiayi.
44006002	Túruinian Jesusa tuse akatrámuri̱ ashí Yus shuaran irurar tiármiayi «Iisha Yus Chicham etserkatin iniaisar yurumak súsachminiaitji.
44006003	Tuma asamtai yatsurtiram atumíiya̱ siati áishmaṉ e̱a̱ktárum yurumkan súsarat tusarum. Péṉker wekainia nu tura neka shuar Yusa Wakaní̱ pimiutkamu ainia nu achiktarum.
44006004	Iikia antsu Yus áujkir unuiniakratkir Yusa Chichame̱ etserkir wétatji» tiármiayi.
44006005	Akatrámu tiarmia nuna ashí aents enentáimsar pujuarmiayi. Túmainiak Estepaṉkan anaikiarmiayi. Estepaṉsha Yusan tuke enentáimtiniuyayi. Tura Yusa Wakaní̱sha pimiutkamuyayi. Chíkich áishmaṉkan anaikiarmiayi, nisha Jirip nuyá̱ Purukuru tura Nikianúrsha nuyá̱ Temun, Parmenassha, Nikiurássha. Nikiurássha Antiukía nuṉkanmaya̱itiat Israernancha ashí umirniuyayi.
44006006	Tura nu siati áishmaṉkan Jesusa akatrámuri̱n itiariármiayi. Táarmatai akatrámusha Yus áujtusar anaikiaji tusar muuknumsha ni uwejé̱n awantsarmiayi.
44006007	Túrasha Yusa Chichame̱nka tuke pampaṉki̱ wémiayi. Nui̱ Jerusaréṉnumsha Yus shuar ti kaweṉkarmiayi. Tura imia Yúsnan pujurniu úuntri̱sha untsurí Yus Chichaman umiriarmiayi.
44006008	Estepaṉsha Yusa waitnenkartutairi̱ pimiutkamuyayi. Tura Yusa kakarmari̱sha pimiutkamuyayi. Tuma asa aentsti túrachminian shuar írunmanum túramiayi. Nu shuar Yusa kakarmari̱n nekaawarat tusa túramiayi.
44006009	Israer shuar iruntai̱ je̱a̱ naari̱ Aṉkantin ámiayi. Nuyá̱ áishmaṉsha tura Serini nuṉkanmaya̱ áishmaṉsha tura chíkich nuṉka Arejántrinmaya̱sha, Sirisianmaya̱sha, Ásianmaya̱sha tímian Estepaṉja̱i̱ áujmatsatai tusar káutkarmiayi.
44006010	Kame Estepaṉka ni nekatairi̱ji̱a̱i̱ tura Yusa Wakaní̱ nekatairi̱ji̱a̱i̱ tímianak chicháa asamtai nu áishmaṉ Estepaṉja̱i̱ iṉkiunaikiar nupetkataj tukamá tujintkiarmiayi.
44006011	Tuma asamtai suir enentáimtuiniak chíkich aentsun Estepaṉkan tsanumprurarat tusar e̱a̱karmiayi. Estepaṉ Muisaisnasha Yúsnasha yajauch áujmatui titiarum tusar akikiármiayi.
44006012	Peṉké aentsun tura uunt ainia nunasha jintintin armia núja̱i̱sha chichaman júsar yajauch enentáimtikrarmiayi. Tura Estepaṉkan jintiá akirtuawar achikiármiayi. Túrawar Israer shuar naamka matsamármia nui̱ júkiarmiayi.
44006013	Tura wait chichamtinian itiarmiayi. Nisha taar chicharainiak «Yusa Uunt Je̱e̱n ti péṉker ana nu tura Yusa akupkámuri̱ncha ju̱ Estepaṉ tuke yajauch chicharui.
44006014	Nú arantcha ju̱ Estepaṉ timia nu antukji. Estepaṉ chichaak “Nasarétnumia̱ Jesuska Yusa Uunt Je̱e̱n sá̱a̱ktiatui tura nuyá̱ Muisais iin ikiurtámkimiaj nunasha yapaji̱áttawai” tímiayi. Nusha Estepaṉ timia nu antukji» tiármiayi. Tura nunasha peṉké ántar tsanumprurarmiayi.
44006015	Nuya̱sha ashí Israer shuar naamka iruntramunam pujuarmia nu Estepaṉkan iyaj tukamá ni yapi̱n nayaimpinmaya̱ suntara yapi̱ya nuní̱ íiran wáinkiarmiayi.
44007001	Tuma wainiak Yúsnan pujurniu uuntri̱ Estepaṉkan aniasmiayi «¿Ju̱ tuinia nu nekaskait?» tímiayi.
44007002	Tutai nisha aimkiamiayi «Winia úuntrutirmesha, yatsurtirmesha anturtuktarum. Ii Yusri̱ winchari̱ timiá shiira nuna ii úuntri̱n Aprajáman wantintiukmiayi. Aprajámka Misiuputámia nuṉkanam pujái̱ Aran nuṉkanam wéatsa̱i̱ṉ nui̱ wantintiukmiayi.
44007003	Tura wantintiuk chichaak “Ame nuṉkemsha áminiurmesha ikiukim nuṉka Wi iniaktustatjamena nui̱ wetá” tímiayi Yus.
44007004	Tutai Aprajám Misiuputámianam ikiukí̱ Aran nuṉkanam pujustaj tusa wémiayi. Nuyá̱ ni aparí̱ jakamtai “Arant wetá” tímiayi Yus. Nuna taku ju̱ nuṉkan ii pujajnia ju̱i̱ apujsamiayi.
44007005	Túrayat nuṉkan ishichkisha súsachmiayi ju̱ nuṉkanam. Antsu “Ukunam amastatjai. Ame jakakmin ame uchirmin susattajai” tímiayi. Tura Aprajáma uchirí̱ peṉké atsan nuní̱ tímiayi Yus.
44007006	Nuya̱sha Yus chichaak “Ame uchirmesha írara núnisaraṉ chíkich nuṉkanam pujusártatui. Nui̱sha emetamu itit awajtai̱ pujuartatui. Kuatru siantu uwí tímianu uwí wáitsartatui.
44007007	Túrasha Wi asutiáttajai ame shuarumin waitkia núnaka tímiayi. Túram nuyá̱ nú nuṉkanmaya̱ shiákartatui. Tura Winia enentáimtursartatui jú̱ nuṉkanam” Yus tímiayi.
44007008	Tura Yus Aprajámja̱i̱ chichaman najanamia nu nekas uminkatniuiti tusa tsupirnaktinian susamiayi. Tuma asamtai ni uchirí̱ Isak akiiniamtai uchu tsawant naṉkaamasmatai Aprajám nin tsupirkamiayi. Tura Isaksha Jakupan nuyá̱ Jakupsha ukunam ni tuse uchirí̱n ii uuntri̱ armia nunasha nútiksaṉ túrawarmiayi.
44007009	Tura nisha ni yachi̱n Jusen suir iyarmiayi. Túmainiak Ejiptunam júkiarat tusar surukarmiayi. Túrasha Yus némarkauyayi.
44007010	Tuma asa ashí ni itiurchatri̱i̱nia̱ uwemtikramiayi. Tura waitnenkartutairi̱ncha nekatairi̱ncha susamiayi. Tuma asamtai Ejiptunam úunt akupin Parauṉ Ejiptu nuṉkáa akupniúri̱ ajasat tura ni je̱e̱n wainniuri̱ ajasat tusa anaikiamiayi.
44007011	Tímiatam tsuka tura itiurchatcha Ejiptunam ámiayi. Tura ju̱i̱ Kanaannumsha núnisaṉ ámiayi. Tuma asamtai ii uuntri̱ yurumkan peṉké wáincharmiayi.
44007012	Tura Jakup Ejiptunam yurumak ikiusma awai táman antuk ni uchirí̱n akupkarmiayi. Túrasha wekaicha wéarmiayi. Wats, ii úuntri̱niun ujajrume.
44007013	Tura ii uuntri̱ atak Ejiptunam wénak Jusesha witjiai takui̱ ni yachi̱ Jusen nekaawarmiayi. Tura Jusé “Yatsur áiniawai” takui̱ Parauṉ antuk “au shuarapitia” tímiayi.
44007014	Nuya̱ṉka Jusé ni yachi̱n chicharuk “Apar itiatárum uchirtiuk” tímiayi. Nu shuarsha untsurí sataintia seṉku matsamármiayi.
44007015	Nuní̱ tutai Jakupsha ni shuari̱ji̱a̱i̱ Ejiptunam pujustai tusar wéarmiayi. Tura ukunam nú nuṉkanmaṉ jakamiayi. Tura ní uchirí̱sha ii uuntri̱ ainia nu núnisaraṉ nú nuṉkanmaṉ jákarmiayi.
44007016	Tura atak ukunam ni shuari̱ Sekimnum ni ukunchi̱n júkiar iwiarsarmiayi. Kame Sekimnum Aprajámka yaunchu játsuk Jamura uchirí̱ nuṉke̱n sumakmiayi. Túramtai nui̱ iwiarsarmiayi.
44007017	Yus Aprajáman chicharuk “Nekas wi susattajme” tímiania nú tsawant jeatémamtai Ejiptunam Israer shuar pampaṉki̱ ti kaweṉkarmiayi.
44007018	Nu tsawantincha Ejiptunam chíkich akupin naamka ámiayi tura ni Jusen nekaachmiayi.
44007019	Nu akupin ii yaunchu úuntri̱n anaṉkawar yajauch awajiármiayi. “Atumí uchirí̱ kuírchich ana nu ajapa ikiuktiarum” tu wémiayi. Pampaṉkara̱i̱ṉ tusa tímiayi.
44007020	Tiri iniaisámunam Muisais akiiniamiayi. Muisaisnaka Yus shiir enentáimtimiai. Tura ni nukurí̱ menaintiú nantu takusmiayi.
44007021	Tura nuyá̱ ajapa ikiuktin jeamtai entsá apujsamiayi. Uunt Parauṉka nawantri̱ Muisaisan wainiak jukimiayi. Achik ni uchirí̱ya tímiatrusaṉ jukí̱ tsakatmarmiayi.
44007022	Tuma asa Muisais unuimiátrauyayi ashí Ejiptu aents nékarmia nuna. Túramuri̱sha chichame̱sha kakarmauyayi.»
44007023	Estepaṉ tuke étseruk ju̱na tímiayi «Nuyá̱ Muisais kuaraintia uwí takaku asa Israer shuaran iyutaj tusa wakerimiayi ni shuari̱ asamtai.
44007024	Nuyá̱ we Ejiptunmaya̱ áishmaṉ ni shuari̱n mátajtsa pujurun wainkiamiayi. Tura Muisais ni shuari̱n ayamprak Ejiptunmaya̱ áishmaṉkan mámiayi.
44007025	Wí turamuja̱i̱ Yuska Israer shuaran uwemtikrattawai Yus timia asamtai tu nekaamiayi Muisais. Tura Israer aentssha áintsaraṉ nékainiawai tu enentáimsamiayi. Túrasha niṉkia nekaacharmiayi.
44007026	Kashin tsawa̱r Muisais ni shuari̱ jímiar maani̱ pujuinian wainkiamiayi. Tura nawamnaikiarat tusa “¿Urukamtai nuamtak yatsumja̱i̱sha yajauch awajniárum?” tímiayi.
44007027	Tutai emka naṉkama nu Muisaisan kárut shitiá “¿Ya amincha ii akuptámin tura ii chichartamin anaitiamkamam?
44007028	¿Winiasha mantuataj tusam wakeramek ya̱u̱ Ejiptunmaya̱ áishmaṉ mámamna nútiksamea?” tímiayi.
44007029	Nuna antuk Muisaiska Matiannum pisar nú nuṉkanam kuaraintia uwí yajaya̱ aentsua áintsaṉ pujumiayi. Nú nuṉkanam pujus nuatak jimiará uchin yajutmarmiayi.
44007030	Kuaraintia uwí naṉkaamas nu atsamu nuṉkanam Senái nainnium tíjiu̱ch Yusa suntari̱ nayaimpinmaya̱ taa Muisaisan wantintiukmiayi. Numi uchich ukat ukatin keamunam wantinkiamiayi.
44007031	Muisais nuna kean wainiak ashamkamiayi. Tura weantuk íistaj tukamá Uunt Yusa Chichame̱n antukmiayi.
44007032	Yus chichaak “Witjiai Yus. Ame úuntrumi Aprajáma tura Isaka nuyá̱ Jakupa Yúsri̱ntjiai” tímiayi. Tutai antuk Muisaiska sapijin ti kuraṉmiayi. Tura íistinian tujinmiayi.
44007033	Nuyá̱ Uunt Yus chichaak “Úuntrun shiir awajsataj tusam Winia aranturakum ame sapatrum ukuinkiam ikiuktia. Wajamna nú nuṉkaka Winia akantúkmaiti.
44007034	Nuyá̱ nekaata. Wí shuar Ejiptunam wáitias pujuinia nuna wainkiajai. Tura útainia nunasha antukjai. Tuma asamtai uwemtikrataj tusan tarajai. Wats, ámin akupkátjame. Ejiptunam waketkitia” Yus Muisaisan tímiayi.»
44007035	Estepaṉ tuke étseruk «Ju̱ Muisaisan ni shuari̱ “¿Ya amincha ii akuptámin tura ii chichartamin átinniasha anaitiamkamam?” tiarmia nuna Yuska akupniun anaik uwemtikrarat tusa awaiṉki̱ akupkámiayi. Numiniam ni suntari̱ wantintiukmia nuna chichame̱ja̱i̱ Yuska Muisaisan akupkámiayi.
44007036	Muisaisaiti Israer shuaran Ejiptunmaya̱n uwemtikramia nu. Yusa kakarmari̱n nekaawarat tusa aentsti túrachminian Ejiptu nuṉkanam untsurín túramiayi. Nuyá̱ Kapantin Nayantsanmasha tura nuyá̱ kuaraintia uwitin atsamunam pujuiniai̱sha ti kakarman iniaktusmiayi.
44007037	Jú̱ Muisaisak Israer shuaran chicharuk “Atumíinia̱nak etserniun Yus ukunam anaikiattawai, winia anaitiukma áintsaṉ. Tuma asamtai nu shuarsha umirkamniuram.”
44007038	Jú̱ Muisais Israer shuarja̱i̱ atsamunam pujumiayi. Senái nainnium Yusa suntari̱ níji̱a̱i̱sha pujumiayi. Tura Muisaiska ii úuntri̱ji̱a̱i̱ pujumiayi. Níyaiti iwiaaku pujustin chichaman sunasmia nu. Iin ujatmáktinian sunasmiayi.
44007039	Túrasha ii yaunchu uuntri̱ Muisaisan umirkatniun nakitiarmiayi. Ániuk imiá umirtaint tusar Ejiptunam waketkitniun wakeriarmiayi.
44007040	Túmainiak Muisais Yusja̱i̱ chichastajtsa murá wématai nu shuar Muisaisa yachi̱n Araunan chicharainiak “Ii yusri̱ najanata, ii nemarsatin. Ániusha Muisaissha Ejiptunmaya̱ iin juramkiyatcha tútsuk werumá” tiármiayi.
44007041	Nuyá̱ waakachia ániun najanawarmiayi. Túrawar ju̱i̱ti ii yusri̱ susatai tusar kuntinian mantuawarmiayi. Tura ni uwejé̱ja̱i̱ najanamun iisar ti wararsarmiayi.
44007042	Nuna túruinian Yus wainiak iniaisarjai tusa niiya̱ kanakmiayi. Ni wakerak yaan tikishmátrarti, tímiayi. Tuma asamtai yaunchu Yusa etserniuri̱ ju̱ní̱ áarmiayi. “Israer shuar kuaraintia uwitin atsamunam wekaimiarmena nui̱ ¿Winiak kúntin manturtuamarum? Winia surustai tusarum peṉké túrachurme.
44007043	Antsu Muruk náartin najanamu yusa pujutairi̱ jukimiarme. Tura chíkich ántar yussha ni naari̱ Rempan yaa ánin najanarum nusha tikishmatrattsarum jukimiarme. Nú tura asakrumin atumí nuṉke̱ya̱ jukin Papirúnia nuṉkan naṉkaiki̱ akupkáttajrume” tímiayi Yus.
44007044	Yus Muisaisan chichaak “Wi akupeamu chicham ikiunsatin je̱á̱ ániun Wi iniaktusjamna tímiatrusmek atsamunam najanata” tímiayi. Tutai Muisais Yus tímianak umikmiayi. Nu je̱a̱n ii uuntri̱ yaunchu takaku ármiayi.
44007045	Nu je̱a̱n ni uchirí̱ akintkiar akintkiar wéarmiayi. Ukunam jú̱ nuṉka achiktin jeamtai Yuska Jusuiji̱a̱i̱ jú̱ nuṉkanmaya̱ aentsun ji̱i̱ki̱ akupkarmiayi. Tura ii uuntri̱ Jusuiji̱a̱i̱ winiarmia nu, nu je̱a̱ncha jú̱ nuṉkanam itiarmiayi. Tura Tawit úunt akupin náamtsa̱i̱ṉ ii úuntri̱sha nu je̱a̱n takaku ármiayi.
44007046	Kame Yus Tawitian yájau enentáimtichmiayi. Tuma asamtai Tawit Yus shiir pujustinian je̱a̱n je̱a̱mtinian seamiayi.
44007047	Túrasha Tawitia uchirí̱ Saramúṉ Yusa je̱e̱n je̱a̱mmiayi.
44007048	Túrasha aents je̱a̱mmanumaṉ naṉkamantu Yus pujuschamniaiti. Iis, yaunchu Yusa etserniuri̱ Yus timia nuna áarchamkia.
44007049	Ju̱na áarmiayi “Nayaimpikia winia akuptai̱ pujutái̱ruiti. Nuṉkanmaṉka nawer tarimiui. ¿Warí je̱a̱ya je̱a̱rtitiai tusarmea táarum?” tímiayi Uunt Yus. “Tura Wi ayampratniusha, ¿tui̱ aa?
44007050	Wiki winia uwejruja̱i̱ṉ ashí najanachmakiaj” tímiayi.
44007051	Tura átumka Israer shuartirmeka atumí enentái̱ji̱a̱i̱ tuke umichuitrume. Atumí kuishi̱sha weaktsui tura Yus nékachua núniniaitrume. Yusa Wakaní̱ji̱a̱i̱sha tuke nemasnaikiaitrume. Tura atumí yaunchu úuntri̱ji̱a̱i̱ métek túrarme.
44007052	Iisiá, atumí úuntri̱sha Yusa etserniuri̱n tuke kajerin ármiayi. Tura nú arant atumí úuntri̱sha Tunaarincha tátatui tu etseru wekaan, mácharmakia. Nútiksarmek yamaisha Tunaarincha támania nusha atumek anaṉkarum máchmakuram.
44007053	Tura Yusa suntari̱ nayaimpinmaya̱ Yusa Chichame̱n susamuitiatrum atumsha peṉké umikchamarme» tímiayi Estepaṉ.
44007054	Israer shuarsha Estepaṉ tu chichaamu antukar tí kajerkar nai̱n kátetete awajiármiayi.
44007055	Tura Estepaṉsha imiá Yusa Wakaní̱ pimiutkamuyayi. Tuma asa nayaimpinmaani̱ íimias Yusa winchari̱n tura Yusa untsuurí̱ni̱ni̱ Jesusan wajan wainkiamiayi.
44007056	Tumá wainiak Israer shuaran chicharuk «Nuá iiskua, nayaimp uranniun wainjiai. Tura Jesusan, Aents Ajasu tutaiya nuna Yusa untsuurí̱ni̱ni̱ wajan wainjiai» tímiayi.
44007057	Támaitiat nisha kuishi̱n akiriarmiayi tura achiktai tusar charáa tiar ashí wajatkiarmiayi.
44007058	Túrawar péprunmaya̱ arant júkiarmiayi. Tura antuk etserkarmia nu pushiri̱n áikiar natsa Sauru wajamunam au iistí tusar aeprusarmiayi. Tura máwartai tusar Estepaṉkan kayaja̱i̱ tukurarmiayi.
44007059	Tura Estepaṉka tukamaitiat Yusan áujsamiayi. Tura áujuk «Uuntru Jesusá, winia wakantrusha jurutkitia» tímiayi.
44007060	Tura tikishmar áujuk «Uuntá, winia jú̱tikruinia ju̱sha makuaraip» tímiayi. Tura nuna ti iniais jakamiayi.
44008001	Kame Estepaṉkan máwarmatai Sáuruka péṉkeraiti tímiayi. Nuyá̱ nú tsawantai̱ Yus shuaran Jerusaréṉnum pujuarmia nu tí apapéktin naṉkamnamiayi. Túmakui̱ Yus shuar Jerusaréṉnumia̱ pisarar Jutanam tura Samarianmasha jeawarmiayi. Jesusa akatrámuri̱ṉkia antsu Jerusaréṉnumaṉ juákarmiayi.
44008002	Tura áishmaṉ Yusan péṉker enentáimta armia nu Estepaṉka aya̱shi̱n iwiarsarmiayi tura aneenak tí utiarmiayi.
44008003	Antsu Sáuruka Yus shuaran kajerak tí pataatu wémiayi. Túmak nui̱ je̱á̱ wayá̱, nui̱ wayá̱ áishmaṉnasha nuwa̱ncha wainkiaṉka japiki̱ jukí̱ sepunam eṉkeataj tusa túrimiayi.
44008004	Túrasha Jerusaréṉnumia̱ aents pisararmia nu, arant wénaksha tuke Yusa Chichame̱n etserkiní̱ yujarmiayi.
44008005	Tura Jirip Jerusaréṉnumia̱ we tura chíkich péprunam Samaria nuṉka amia nui̱ jeá chichaak «Yus anaikiamu ana nu Jesusaiti» tu etsermiayi.
44008006	Túrakui aents iruntrar chikichík enentáiji̱a̱i̱ Jirip étsereamun titiú pujusár antukarmiayi. Yusa kakarmari̱n nekaawarat tusa aentsti túrachminian túrimia nunasha wainiarmiayi.
44008007	Ti untsurí aents iwianchruku armia nuna Jirip nu iwianchin ji̱i̱rki̱ akuptiarmiayi. Tura íwianch jiiniainiak kakantar charáa tiar jiiniarmiayi. Tura ti untsurí emearusha shutuapsha péṉker ajasármiayi.
44008008	Tuma asamtai nú peprunmaya̱ṉka ashí shuar ti warasar pujuarmiayi.
44008009	Tura nú nuṉkanam uwishin Semuṉ pujumiayi. Nuikkia wi ímianaitjiai tusa Samarianmaya̱ aentsun anaṉniuyayi.
44008010	Tuma asamtai ashí aents úmamkesar uchichisha, uuntcha, nin anturiarmiayi. Tura chicharainiak «Ju̱ Semuṉsha Yusa kakarmari̱ji̱a̱i̱ áitkiawai» tiármiayi.
44008011	Tura ti untsurí uwí wawekratmari̱ji̱a̱i̱ anaṉkarta asamtai nu aents umirkarmiayi.
44008012	Túrasha Jirip Yusa akupeamuri̱n tura Jesukrístununcha shiir chichaman etserkamiayi. Tura nuna antukar nuwa̱sha áishmaṉsha umikiar imian wéarmiayi.
44008013	Semuṉsha imia uwishniuitiat Yus Chichaman enentáimtus imiantmiayi. Tura Jiripiji̱a̱i̱ tsaniṉ wekaimiayi. Yusa kakarmari̱n shuar nekaawarat tusa Jiripikia aentsti túrachminian túrimiayi. Nuna wainiak Semuṉ ti enentáimsamiayi.
44008014	Tura Jesusa akatrámuri̱sha Jerusaréṉnum pujuarmia nui̱ Samarianmaya̱ aents Yusa Chichame̱n umirainiawai táman nekaawarmiayi. Tuma asamtai Pítruncha Juáṉnasha nekáa ikiuutarum tusa akupkarmiayi.
44008015	-
44008016	Tura Samarianmaya̱ Yus shuarsha aya Uunt Jesusa náari̱i̱n imianiarmiayi. Yusa Wakaní̱ṉkia tárachmiayi. Tuma asamtai Pítrusha Juaṉja̱i̱ nui̱ jeawar Samarianmaya̱ Yus shuara enentái̱n Yusa Wakaní̱ pimiutkarat tusa Yusan áujtusarmiayi.
44008017	Tura áujsua umikiar Pítiur Juaṉja̱i̱ ni uwejé̱n nú Yus shuaran awantsarmiayi. Nuiṉkia Yusa Wakaní̱ taramiayi.
44008018	Jesusa akatrámuri̱ uweje̱ awa̱smanum Yusa Wakaní̱ taramtai, Semuṉsha nuna wainiak, kuitji̱a̱i̱ nu kakarman sumaktaj, tímiayi.
44008019	Tura Jesusa akatrámuri̱n chicharuk tímiayi «Winiasha kuitji̱a̱i̱ surustarum nu kakaram. Wisha nútiksanak náṉkamas aentsnum winia uwejur awantsam Yusa Wakaní̱ tarurat tusan tajai» tímiayi.
44008020	Tutai Pítiur Semuṉkan chicharuk «Ámeka kuítrumja̱i̱ métek meṉkakatniuitme. Warí, Yus amaana nu ¿kuitji̱a̱i̱ sumaktinkiait?
44008021	Yus esetram enentáimtachu asam nu túramu pachistincha peṉké tujintiame.
44008022	Enentáimprata. Túram Yus seatá. Enentáimtamna nuna Yus tsaṉkurtámprashtimpiash.
44008023	Nékajme, tsaaṉkea áintsaṉ yapá enentáimin pimiutramkaiti. Tura tunaarumiin jiṉkiamua núniniaitme» tímiayi.
44008024	Tutai Semuṉ chichaak «Uunt Yus áujtursatarum. Túrutrumna nuna túrunawa̱i̱j tusan tajai» tímiayi.
44008025	Nuya̱sha Jesusa akatrámuri̱ Jesusa túramuri̱n nú aentsun ujakármiayi. Tura wésar Samarianam pepru ámanumka Yus Chichaman nui̱ etserkiar nui̱ etserkiar Jerusaréṉnum waketkiarmiayi.
44008026	Tura Yus ni suntari̱n nayaimpinmaya̱n Jiripincha akuptúkmiayi. Nisha chicharuk «Wátskea. Ju̱yá̱ jiinkim Jerusaréṉnumia̱ jintia Kaasa péprunam wea nuní̱ weme anaraani̱ wetá. Nú jintiaka atsamu nuṉkanam naṉkamawai» tímiayi.
44008027	Tutai Jiripsha wémiayi. Jintiá wesa Itiupíanmaya̱ áishmaṉkan wainkiamiayi. Nú aishmaṉsha Itiupía nuṉka akupniúri̱n, ni naari̱ Kantasen takarniuyayi. Kantaseka núwa̱uyayi. Tura nú aishmaṉ ti neka asa nuna kuítri̱n íirniuyayi. Nú aishmaṉsha Yusan áujsataj tusa Jerusaréṉnum wéu wáketmiayi.
44008028	Karetanam eṉkemár wesa Yúsnan etserin Isayas aarmia nuna aujki̱ wémiayi.
44008029	Wats, Jirip nú jintianam wéakui Yusa Wakaní̱ nin chichaak «Nú kareta amayá̱ṉta» tímiayi.
44008030	Tura Jiripsha amayá̱ṉ Yusna etserin Isayasa áarmari̱n áujun antuk chicharuk «¿Áujeamna nu nékamek?» tímiayi.
44008031	Tutai nú aishmaṉ chicharuk «¿Itiurak nekaataj? ¿Yaki jintintruat?» tímiayi. Tura antsu iiji̱a̱i̱ wetái tusa, Jiripincha karetanam eṉker jukimiayi.
44008032	Nu papí áarman aujmia nu jú̱yayi. «Murikiua áitkiasaṉ jákatniunam júkiarmiayi. Tura uchich murik, ure̱ tsúpiram chichaatsna núnisaṉ nisha chichakchamiayi.
44008033	Nincha iniatsá̱rarmiayi. Túrasha peṉké chichamnaka tútsuk tsaṉkamakmiayi. Nisha nuṉkanam iwiaaku pujá maamu asamtai, ¿yaki nuna áujmatkatⁱ?»
44008034	Kantase takarniúri̱ Jiripin aníak «Waitneasam turuttia, tu aarma ana nusha ¿yana taa Yúsnan etserin níṉkik túmama? ¿Chikichnash taa?» tímiayi.
44008035	Nuyá̱ Jirip nu áarman áujtus «Ju̱ka Jesusnan tawai» tímiayi. Tura nú arantcha Yus Chichaman ujakmiayi.
44008036	Nuyá̱ entsa ámanum naṉkaamak áishmaṉ Jiripin chicharuk «Iisiá, entsá jeaji. Wikia ju̱i̱ imianchamniakaitiaj» tímiayi.
44008037	Tutai Jiripsha chicharuk «Tuke enentáimji̱a̱i̱ Jesus nekas enentáimtakminkia túramniaitjiame» tutai áishmaṉ chichaak «Ee nekasaiti, Jesukrístuka Yusa Uchirí̱nti tajai» tímiayi.
44008038	Tura karetan awajás mai̱ jíinkiar entsá wéarmiayi. Nui̱ Jiripikia Kantase takarniúri̱n imiaimiayi.
44008039	Tura kukar jíinkiarmatai Uunt Yusa Wakaní̱ Jiripinkia jukimiayi. Tuma asamtai Kantase takarniúri̱sha Jiripin wáinkiachmiayi. Túrasha niṉkia waras wémiayi.
44008040	Jiripsha jeachat Asutu péprunam wantinkiamiayi. Tura nuyá̱ jiinkí̱ péprunam nuí̱ wayá̱, nuí̱ wayá̱ Yus Chichaman etserki̱ we Sesarianam jeamiayi.
44009001	Nuna tumai̱ Jerusaréṉnum Uunt Jesusan umirkarun maatai tusa áujmattanka Sáuruka peṉké iniaichamiayi. Tuma asa Yúsnan pujurniu úuntri̱n iyutaj tusa werimiayi.
44009002	Tura jearí chichaak «Papí ame náarmiji̱a̱i̱ áaram surusta. Wi nu papí jukin timiai Tamasku péprunam jean Israer shuar iruntai̱niam waya̱ttajai. Túran nú papiji̱a̱i̱ Jesusan umirkaru ainia nuna náṉkamsan achikiártatjai. Túran áishmaṉnasha nuwa̱ncha achikian jiṉkian, ju̱i̱ Jerusaréṉnum eṉkeataj tusan ikiaankattajai» tímiayi.
44009003	Tura papí susam Sauru jintiá weai̱ Tamaskunam nuntumsai̱ nui̱ aya aneachma nayaimpinmaya̱ tsáapin jíitsumir nin téntakmiayi.
44009004	Túrunamtai Sauru nuṉká iniaarmiayi. Tura nayaimpinmaya̱ chichaamun antukmiayi. «Sauru, Sauru, ¿urukamtai yajauch awajtústaj tusam imiá pataaturam?» tímiayi.
44009005	Táman antuk «¿Amesha, yáitiam, Uuntá?» tímiayi Sauru. Tutai ataksha chichaak «Wikia Jesusaitjiai. Ame pataaturmena núitjiai. Wí aents pataatamna nui̱ amek enentáimin yajauch awajmámsame, waaka saṉkanmiak numin ijiuma núnikiume» tímiayi.
44009006	Nuya̱ṉka Sauru sapijin kurakmaikia chichaak «Nuiṉkia Uuntá, ¿wi warinia itiurkat tusamea wakeram?» Tutai Uunt chichaak «Wajakím weme péprunam waya̱ta. Nui̱ jeawakmin ame túrattamna nuna turamiartatui» tímiayi.
44009007	Tura Sáuruja̱i̱ irunar wéarmia nu, chichaamun antukarmiayi. Tura aentsnaka peṉké wáinkiacharmiayi. Tuma ásar ti ashamkarmiayi.
44009008	Nuyá̱ Sauru nuṉká tepá nantakmiayi. Tura wainmaktaj tukamá wainmakchamiayi. Tuma asamtai chíkich shuar uwejnum eṉkekiar Tamaskunam júkiarmiayi.
44009009	Nui̱ jeá íimtsuk tura yurumtsuk núnisaṉ umutnasha úmutsuk menaintiú tsawant pujumiayi.
44009010	Nui̱ Tamaskunam Yus shuar Ananías ámiayi. Nin mesekranam Uunt Jesus chicharuk «Ananíasá» tutai «¿Warí wakeram, Uuntá?» tímiayi.
44009011	Nuyá̱ Uunt Jesus chichaak «Nantakim jintia, Naka tutaiya nui̱ wetá. Nui̱sha Jútasa je̱e̱n jeam Társunmaya̱ Sáurun e̱a̱ktaj tusan winijiai, titiá, tímiayi. Nisha Yusan áujuk pujawai.
44009012	Tura ju̱na mesekranam Sáurun ipiatkámjai. Áishmaṉ wayá̱ ni uwejé̱ja̱i̱ ántiawai ataksha íimit tusa. Nú aishmaṉka ámetme, Ananíasá» tímiayi Jesus.
44009013	Táman antuk Ananías chichaak «Túrasha Uuntá, jú̱ aishmaṉ ame áentsrumin Jerusaréṉnum ti yajauch awajchakait. Ni yajauch túramuri̱n ti untsurí aents ujatainiawai.
44009014	Tura yamaisha Yúsnan pujurniu peṉkeri̱ ainia nuna papirí̱n takakui. Tura nuja̱i̱ ame náarmin páchiaj nuna achik jukitiaj tusa tímiaja̱i̱sha tarutramji» Ananías tímiayi.
44009015	Tutai Uunt Jesus chichaak «Ántkisha wetá. Jú̱ aishmaṉkan winia etserniur atí tusan Wi achikjiai. Nisha Israer shuarchancha tura úunt akupniuncha tura Israer shuarnasha wínian etserin átatui.
44009016	Tura Sauru winia náarun pachia asa tí waitsattana núnaka nin iniaktustatjai» tímiayi Jesus.
44009017	Tura Jesus táman umirak Ananías Sauru pujamunam wémiayi. Tura je̱a̱ wayá̱ uwejé̱n awantas chichaak «Yatsur Sauru, Uunt Jesus jintiá wantintiurmakmamna nusha ame ataksha ame íimit tura Yusa Wakaní̱sha enentáimin pimiutramkat tusa winia akuptúkai» tímiayi.
44009018	Nu chichamaik ni ji̱ya̱ namaka saepe̱ya ánin iniaarmiayi. Túrunamtai ataksha íimmiayi. Túruna wajaki̱ we imiantmiayi.
44009019	Nuya̱sha yurumámiayi. Tura yurumásha kakaram ajasmiayi. Tura Yus shuarja̱i̱ Tamaskunam wárumchik tsawant pujusmiayi.
44009020	Nuya̱ṉka Sauru Israer shuara iruntai̱ri̱n wayá̱ Jesusa túramuri̱n etserkamiayi. Etseruk chichaak «Nekasaiti, ju̱ Jesus Yusa Uchirí̱nti» tímiayi.
44009021	Nuna ashí anturú pujuiniaka «¿Ausha urukakua ania? tiármiayi. Enta jú̱ aishmaṉsha Jerusaréṉnum Jesusan enentáimtuinian ti pataatimia núchakait. Tura tímiaja̱i̱sha nuna achik Yúsnan pujurniu peṉkeri̱n jukitiaj tusa tamia núchakait» tiármiayi.
44009022	Tura Sáurusha sapijmiatsuk etsermiayi. «Ju̱ Jesus nekas aentsun Uwemtikniuiti» tu etsermiayi. Tura ti paant étserkui Tamaskunmaya̱ Israer shuar nekaschaiti titiaj tukamá tujintkiarmiayi.
44009023	Tura ukunam Israer shuar Sáurun maatai tusar chichaman jurusármiayi.
44009024	Tura Sáurusha nu chicham jurusman nekamamiayi. Israer shuar pepru jíinmanum tuke tsawai̱sha káshisha achikiar maatai tusar jintian akirtiarmiayi.
44009025	Nuna antukar Yus shuar Sáurun chaṉkinnium kashi eṉkeawar itiararmiayi. Pepru wenukri̱n itiarar awemarmiayi.
44009026	Tura Sauru Jerusaréṉnum jeá Yus shuarja̱i̱ iruntrattsa wakerimiayi túrasha niṉkia ashamiarmiayi. Sáurusha nekas Yus shuar ajaschaiti tusar ashamiarmiayi.
44009027	Túmainiai̱ṉ Pirnapí Jesusa akatrámuri̱ matsatmanum Sáurun jukimiayi. Tura nui̱ ejé chichaak «Ju̱ Sauru jintiá wesa Uunt Jesusan wáinkiaiti. Tura Yus chicharkaiti. Tuma asa Sauru Tamaskunam sapijmiatsuk Jesusa náari̱n etserkaiti» tímiayi.
44009028	Tura Sauru Jerusaréṉnum juákmiayi. Tura Yus shuarja̱i̱ irunar pujumiayi.
44009029	Nuya̱sha Yus, etserkata tutai, sapijmiatsuk Jesusa túramuri̱n etsermiayi. Tura Israer shuar Kriaku chichaman chicháu armia nu nui̱ pujuarmiayi. Sáurusha nu shuarja̱i̱ áujmatsarmiayi. Túrasha nu shuar Sáurun itiur mátjik tusar chichaman juriarmiayi.
44009030	Tura Yusai̱ yachi armia nu, chícham jurusman nekaawarmiayi. Neka ásar Sáurun Sesaria peprunam júkiarmiayi. Tura nuya̱sha Tarsu péprunam akupkarmiayi.
44009031	Tura Jutanmaya̱, Kariréanmaya̱sha, Samarianmaya̱sha Yus shuar shiir aṉkant ajasár kakaram ajasármiayi. Yusan ashamainia ásar tura Yusa Wakaní̱ yaya̱mu ásar kaweṉki̱ kaweṉki̱ wéarmiayi.
44009032	Tura Pítruka Yusai̱ yachi̱ armia nui̱ iráa wekaimiayi. Wekaak Yus shuar Rítianam matsamármia nui̱sha iraumiayi.
44009033	Nui̱sha Rítianam jeá áishmaṉkan Eneas náartinian wainkiamiayi. Nisha emearu asa wekaicha uchu uwí aya tépenuyayi.
44009034	Tura Pítiur chicharuk «Eneasa, Jesukrístu tsuármawai. Nantaktia. Tura esekmatai̱ram iwiarata» tímiayi. Tutai Eneas nu chichamaik nantakmiayi.
44009035	Nuna túman wáinkiar Rítianmaya̱ aents tura Sarunmaya̱ aentssha enentáimprar Uunt Yusan nemarsarmiayi.
44009036	Túrasha Jupi péprunam nuwa̱ Yus shuar pujuyayi, ni naari̱ Tapitia. Tura nusha Kriaku chichamja̱i̱ṉkia Túrkas tuíniawai. Nu nuwa̱sha nui̱ pujus tuke péṉker túriniuyayi. Tura nisha nútiksaṉ ya̱i̱ wémiayi.
44009037	Nu tsawantinik Túrkas suṉkuran jateemak jakamiayi. Túrunamtai aya̱shi̱n nijiarar yakí̱ tesamunam áepsarmiayi.
44009038	Jupi péprusha Rítianmaya̱ tíjiu̱ch ámiayi. Júpinmaya̱ Yus shuar Rítianam Pítiur pujan nekaawar jimiará áishmaṉkan akatrar akupkarmiayi, Júpiniam wari winití tusar.
44009039	Nui̱ tutai Pítiur niji̱a̱i̱ wémiayi. Tura támatai jaka tepemia nui̱ awayá̱warmiayi. Nui̱ waya̱mtai waje̱ pujuarmia nu útkiar Pítrun téntakarmiayi. Túrawar pushiri̱n Túrkas iwiaaku pujus najankamia nuna iniaktusarmiayi.
44009040	Nuya̱ṉka Pítiur a̱a̱ ashí akupkarmiayi. Tura nisha niṉki tikishmar Yusan áujsamiayi. Nuya̱sha nuwa̱n jaka tepan iis chichaak «Tapitia nantaktia.» Tutai nisha iimi Pítiur wajaan wainiak nantaki̱ pujusmiayi.
44009041	Tura Pítrusha nuwa̱n uwejnum achik awajkimiayi. Tura iniais Yus shuar armia nuna tura waje̱ncha untsukar Túrkas iwiaaku ajasún iniaktusarmiayi.
44009042	Nu túrunamun ashí aents Jupi péprunmaya̱ nekaawarmiayi. Túrawar untsurí aents Uunt Jesusan nekas winia úuntruiti tiar enentáimtusarmiayi.
44009043	Tura Pítruka Jupi péprunam untsurí tsawant nuapen iwiarin Semuṉka je̱e̱n pujusmiayi.
44010001	Sesarianam Kurniriu náartin suntara uuntri̱ pujumiayi. Ni suntari̱ Itiaria nuṉkanmaya̱ ármiayi.
44010002	Nu uunt Kurniriu ni shuari̱ji̱a̱i̱, Yuska naṉkamantuiti, tu enentáimtiarmiayi. Tuma ásar Yusan enentáimtin ármiayi. Tura nútiksaṉ kuítniasha takakchan yáiṉtaj tusa Israer shuaran súuyayi. Tura tuke tsawant Yusan áujtiniuyayi.
44010003	Chíkich tsawant nantu aaṉku ajasái Kurniriu íimiarmiayi. Yusa suntari̱ Yus nayaimpinmaya̱ akupkámu, ni pujamunam utuá «Kurniriuá» tímiayi.
44010004	Kurniriuá tutai Yusa suntari̱n ashamak iimia pujumiayi. Tura «¿Warimpiait, Uuntá?» Tutai Yusa suntari̱ tímiayi «Ame seamun Yus anturtamkai. Tura atsumainia nu yaya̱kmin Yus shiir enentáimturmawai.»
44010005	Tura Yusa suntari̱ Kurniriun tuke chicharuk «Wats, áminiuram Júpiniam akupkata. Semuṉ chíkich naari̱ Pítiur, tatí tusam akuptukta.
44010006	Nu Semuṉsha chíkich Semuṉja̱i̱ pujawai. Nuka nuapen iwiarin Semuṉkaiti. Tura ni je̱e̱sha nayantsanam ayamach pujawai. Nui̱ jeawakmin ame túrattamna nuna Semuṉ Pítiur turamtatui» tinia ikiukmiayi.
44010007	Tura Yusa suntari̱ waketkimtai Kurniriuka ni takarniúri̱n jímiaran itiamiayi. Tura suntaran chikichkiniak nemarsat tusa itiamiayi. Nu suntar ni írutramuri̱yayi. Tura Yusan enentáimtiniuyayi.
44010008	Kurniriusha ni túrunamuri̱n ashí ujáa ujá awajás Jupi péprunam akupkarmiayi.
44010009	Kashin tsawantai̱ Kurniriu suntari̱ Júpiniam nuntumsarai̱ tutupin ai̱ Pítiur je̱a̱ yakiri̱ wákmanum Yusan áujsatajtsa wakamiayi.
44010010	Pítrusha ti tsukamak yurumátaj tusa wakerimiayi. Túrasha yurumkan iniarainiai̱ Pítiur íkiajtiusmak
44010011	nayaimp uranmianum waṉkaram tarachia ánin tura nuna tsakari̱n jiṉkiakman táarun wainkiamiayi.
44010012	Nu tarachnium yajasma irunmiayi. Wekainiusha, nanamtincha, tura napisha eṉkemiarmiayi.
44010013	Tumai̱ Pítrun Yus chicharuk «Pitru, nantakím maam yuátá»
44010014	tutai Pítiur chichaak «Atsá Uuntá. Ii Israer shuartikia yajauch yajasma ainia nu tura yúatin surimkiamu ana nuka peṉké yúchaitji. Tuma asamtai jú̱naka wikia yúashtatjai» tímiayi.
44010015	Túrasha Pítrun ataksha Yus chicharuk «Wi péṉkeraiti tájana nu yajauchiti tiip» tímiayi.
44010016	Nuka menaintiú túrunamiayi. Tura nuya̱sha tarach ataksha nayaimpiniam wakamiayi.
44010017	Nuna túrunan wainiak Pítiur wariniak ániuncha wáinkiaj tusa enentáimia pujái̱ uunt Kurniriu aya̱kma armia nu Semuṉka je̱e̱n tui̱ pujá anintruiniak jeawariayi.
44010018	Tura jeawar kakantar untsumainiak «¿Semuṉ Pítiur, ju̱i̱ṉ pujá?» tiármiayi.
44010019	Tura Pítruka íimiarmari̱n tuke enentáimia pujái̱ Yusa Wakaní̱ chichaak «Menaintiú áishmaṉ untsurmainiawai.
44010020	Wi akupkámu asamtai nantakím akaikitia túram arantutsuk nemariarta» tímiayi.
44010021	Nuna antuk Pítiur taramiayi. Tura áishmaṉkan Kurniriu akupkámia nuna wajainian wainiak «Witjiai. Átum e̱a̱trumna núitjiai. ¿Warí tarintrum?»
44010022	Tutai nisha chichainiak «Iisha uunt Kurniriu akupkámu taji. Kurniriuka péṉker áishmaṉkaiti tura Yusan enentáimtiniaiti. Tura Israer shuaran nin shiir enentáimtuiniawai. Kame nuik Yusa suntari̱, tunaarincha nu, ii úuntri̱n chicharuk “Pítrun untsukat akupkata. Ni tatí. Tura ni títiatna nu péṉker anturkata” tímiayi. Nuna ii úuntri̱n takui̱ iisha winiji» tiármiayi.
44010023	Tutai Pítiur je̱á̱ awayá̱miayi. Tura nu kashi nui̱ kanararmiayi. Kashin tsawa̱rar Pítiur niji̱a̱i̱ wéarmiayi. Túrasha Júpinmaya̱ Yus shuarsha nin nemariarmiayi.
44010024	Nuyá̱ tsawa̱rar Sesarianam Kurniriu nákamun jeariármiayi. Kurniriuka ni shuari̱n tura ni nekas amikri̱n nekaatarum tusa untsuk ikiaankamiayi.
44010025	Tura Pítrusha jeamtai Kurniriu a̱a̱ jiintiuki̱ Pítrun tikishmátramiayi.
44010026	Túrasha Pítiur awajki̱ chichaak «Wajaktia. Wisha áentsketjai. Amea núnisketjai» tímiayi.
44010027	Tura chichasar je̱á̱ waya̱warmiayi. Tura wayá̱ untsurí aents matsatun wainkiamiayi.
44010028	Nuyá̱ Pítiur chichaak «Amikrua, atumsha nékarme. Iin Israer shuartinkia chíkich aentsja̱i̱ pachiniarchatniuitrume. Tura ni je̱e̱ncha waya̱shtiniaitrume iin jintintramin turamainiaji. Túrasha Yuska ni enentáimsamuri̱n wíniaka paant iniaktursayi. Túmaitkiui wikia náṉkamas aentsun yajauchiti tura auka wapikiaiti tíchamniaitjiai.
44010029	Tuma asamtai untsurkurmin páchitsuk winimjiai. Túmaitkiui nekaataj tusan wakerajai. ¿Urukamtai untsurkamarum?» tímiayi.
44010030	Tutai Kurniriu chichaak «Kuatru tsawant naṉkaamasai̱ tura nantusha ju̱ni̱ ai̱, wikia yurumtsuk Yusan áujsamjai, kí̱arai̱ áujsatin ana nuna. Túran wí chicha̱i̱ṉ áishmaṉ ni entsatái̱ri̱ wincharpátniun naka wajatran wainkiamjai.
44010031	Nisha chichartak “Kurniriu, Yus ame áujman anturtamkayi. Tura shuar atsumainia yáiṉmamna nunasha nekarmayi.
44010032	Tuma asamtai Júpiniam akatrámuram akupkata. Semuṉ Pítrun itiati. Nu Semuṉ Pítrusha chíkich Semuṉja̱i̱ pujawai. Nuapen iwiarin Semuṉkaiti nuka. Tura ni je̱e̱sha nayantsanam ayamach pujawai. Nisha taa ámin chichartamkattawai” turutmiai.
44010033	Túrutkui wi umikian ámin utitiá tusan aentsun wárikmasan akuptúkjame. Tura nékaseṉ taume. Tuma asamtai iisha ju̱i̱ Yus íimmianum pujuiniaji. Tuma asamtai ashí Uunt Yus ámin au ujakárta túramna nu, iisha antuktai tusar pujaji» tímiayi Kurniriu.
44010034	Nuyá̱ Pítiur chichaak «Ayu. Yus íimmianum ashí aents métekrak áiniawai nekas nékajai.
44010035	Antsu ashí nuṉkanam náṉkamas aents Yusan umirak péṉker tura nuna Yus nú aentsun shiir enentáimtawai.
44010036	Yuska shiir chichaman Israer shuarun akuptúkmiayi. Nui̱ chichaak “Shuar Jesukrístu náari̱n páchiakka Yusja̱i̱ nawamnaikiatin átiniaiti. Nú Jesukrístu ashí shuara Úuntri̱nti” tímiayi Yus.
44010037	Túrasha Kariréanam naṉkaamak ashí Israernum túrunamia nu paant nékarme. Imiakratin Juaṉ imiaak etserak amukmia nú tsawantin naṉkamamiayi.
44010038	Tura ju̱sha nékatsrumek. Nasarétnumia̱ Jesus, Yus Anaikiamu asa, Yusa Wakaní̱ kakarmari̱ji̱a̱i̱ péṉker túriniuyayi. Iwianchruku wáitias pujuarmia nuna péṉker awajsámiayi. Yus Niin pujurma asa ashí nuna túriniuyayi.
44010039	Tura Israer shuar matsatkamunam tura imia Jerusaréṉnumsha Jesus túramia nu iisu asar iisha étsereaji. Tura Nin achikiar krúsnum mácharmakia.
44010040	Tura menaintiú tsawant jeamtai Yus Nin iniantkímiayi. Tura ataksha iwiaintiurtamkachmakajⁱ.
44010041	Ashí aentsnumka wantinkiachmiayi. Antsu íiniak nuik etserin atarum tusa Yus achirmákmiaj nú aentstiniak wantintiurmakmiaji. Au nekas jakamunmaya̱ nantakmiatai iisha Niji̱a̱i̱ tsaniṉkiar yurumámji.
44010042	Tura Jesussha iin akuptámkaitji. Jesuska “Witjiai Yus Anaikiamun. Ashí aentsun ju̱ka makuumawai túrasha ju̱ka makuumatsui, Wiki títiniaitjiai. Kame ashí aentsun jaka ainia nuna tura iwiaaku ainia nunasha, Wíkitjiai nuna títinian” tímiayi Jesus. Nusha átum werum ujatruktarum, Jesus turammaji.
44010043	Ya shuarak Jesusan enentáimtak ni náari̱n pachia nú shuarnaka tunaari̱n tsaṉkurattawai, nuna ashí Yúsnan etserniusha yaunchu etseriarmiayi» tímiayi.
44010044	Tura Pítiur tuke chichaak pujái̱ tura chikicha antúu pujuiniai̱ Yusa Wakaní̱ tarurarmiayi.
44010045	-
44010046	Tuma ásar aṉkant aṉkant chíkich chichamja̱i̱ chichasarmiayi. Túmainiak Yus tí peṉkeraiti tiármiayi. Tura Israer shuar Yus shuar armia nuka Pítruja̱i̱ taarmia nu nuna antukar ti enentáimsarmiayi. Maa, Yusa Wakaní̱sha Israer shuarcha ainia nunasha tarurcharaik, tu enentáimsarmiayi
44010047	Túmakui̱ Pítiur chichaak «Ju̱ aents imiantinian ¿yaki surimkiat? Warí nincha iiya áintsaṉ Yusa Wakaní̱ tarurcharaik» tímiayi.
44010048	Nuyá̱ Pítiur Jesukrístu náari̱i̱n imiantiarum tusa akupkarmiayi. Tura nuya̱sha Pítrunka niji̱a̱i̱ ishichik tsawant pujustinian seawarmiayi.
44011001	Israer shuarchasha Yusa Chichame̱n umirkarai táman Jesusa akatrámuri̱sha tura Jutanmaya̱ Yus shuarsha antukarmiayi.
44011002	Túmainiak Pítiur Jerusaréṉnum jeamtai Israer shuar Yus shuar armia nu chichainiak
44011003	«¿Urukamtia Israer shuar áiniachusha iyumam? ¿Tura auja̱i̱ tsaniṉkiam urukamtai yurumámum?» tiármiayi.
44011004	Tutai Pítiur ashí yámankamtaikniumia̱ túrunamun ujakmiayi.
44011005	Chichaak «Wikia Júpiniam pujumjai. Tura nui̱ Yusan auju pujusan íimiarmajai. Tura waṉkaram tarachia ánin kuatru tsakari̱n jiṉkiakma nayaimpinmaya̱ táarun wainkiamjai. Tura wi pujamunam jeartimiai.
44011006	Tura nui̱ iyaj tukamán init yajasman, napincha, nanamtinniasha eṉketáinian wainkiamjai.
44011007	Tura “Pitrú nantakím maam yuátá” túrutun chichaman antukmajai.
44011008	Túrutkui “Atsá Uuntá, ánin wapiknaka Israer shuar yúatin surimkiamua núnaka tuke yúchaitjiai” tímiajai.
44011009	Atak nuyá̱ túrutuk “Wi, péṉkeraiti tájana nu, ámeka yajauchiti tiip” turutmiai.
44011010	Nunasha menaintiú túrunan wainkiamjai. Túruna nayaimpiniam mash waketkimiai.
44011011	Nui̱ túruna pujái̱ menaintiú áishmaṉ Sesarianmaya̱ akupkámu winia e̱a̱tainiak wi pujamunam tarutiarmai.
44011012	Tura nui̱ Yusa Wakaní̱ chichartak “Arantutsuk auja̱i̱ wetá” túrutkui wémajai. Tura ju̱ sais Yus shuarja̱i̱ wi wémajai. Túrunar ashiṉkiar Kurniriu je̱e̱n waya̱mji.
44011013	Nisha chichaak “Je̱a̱rui̱ Yusa suntari̱ wajan wainkiamjai. Tura nisha chichartak «Júpiniam Semuṉ Pítiur tatí tusam áishmaṉ akatrám akupkata.
44011014	Pítrusha taa itiura amesha tura áminiurmesha tunaaruminia̱ uwemprattam nuna turamtatui.» Yusa suntari̱ nuní̱ turutmiayi.”
44011015	Wi chichastasan juarai̱ yámankamtaik iin tarutrámpramiaj nútiksaṉ Yusa Wakaní̱ tarurarmiayi.
44011016	Nuiṉkia Uunt Jesus timian enentáimpramjai. Nisha tíchamka “Juaṉ entsaja̱i̱ṉ imiakratmiayi. Tura antsu Yusa Wakaní̱nkia imiantinia áintsaṉ atumí enentái̱n eṉkemprutmattarme.” Nu timian enentáimpramjai.
44011017	Atumsha enentáimpratarum. Uunt Jesukrístun enentáimtusmiaj nui̱ iincha Yuska ni Wakaní̱n suramsamiaji. Tura iin suramsamiaj núnisaṉ Yus nincha ni Wakaní̱n súsarmiayi. Nuna tura asamtai wikia túrashtiniaiti Yusan títinkiaitiaj» tímiayi Pítiur.
44011018	Tura Pítiur táman antukar mitia wáinkiar «Nekasaiti Israer shuarchancha ni enentái̱n yapaji̱áwarmatai tuke iwiaaku átinian Yuska nin súsaruiti» tiármiayi. Tusar Yusa náari̱n ti shiir awajsarmiayi.
44011019	Estepaṉkan máwarmia nui̱ chíkich Yus shuarnasha maatai tusar pataatiarmiayi. Túram chíkichkia pisarar Pinisia nuṉkanam Chipri nuṉkanmasha tura Antiukía péprunmasha wéarmiayi. Tura nui̱ jeawar Yus Chichaman chikichnaka ujatsuk aya Israer shuarnak ujakármiayi.
44011020	Tura niji̱a̱i̱ Chíprinmaya̱ pisararmia nu Serininmaya̱sha Yus shuar ármiayi. Nuka Antiukíanam jeawar Israer shuarchan Uunt Jesusa túramuri̱n ujakármiayi.
44011021	Tura Uunt Jesus ikiaká̱rma ásar nú nuṉkanmaya̱ aents ti untsurí yaunchu túrutairi̱n iniaisar Jesusan enentáimtuiniak Yus shuar ajasármiayi.
44011022	Tura nu chichaman antukar Jerusaréṉnumia̱ Yus shuar ame iyuta tusar Pirnapín Antiukíanam akupkarmiayi.
44011023	-
44011024	Pirnapísha jeá Yus nú shuaran uwemtikrarma nuna wainiak warasmiayi. Pirnapísha péṉker áishmaṉkauyayi. Yusa Wakaní̱sha pimiutkamuyayi. Tura Yusan nekas umirkauyayi. Tuma asamtai nu shuaran mash jintintiáiniak chicharuk «Tuke enentáimji̱a̱i̱ umirkarum Yus nemarsatarum.» Tu chicharak ikiukmiayi. Tura nui̱sha nú arant untsurí aents Yusai̱ kaweṉkarmiayi.
44011025	Nuna turasua amik Pirnapí Sáurun wáinkiataj tusa Társunam wémiayi. Tura wainiak Antiukíanam jukimiayi.
44011026	Tura nui̱ jeawar nú péprunmaya̱ Yus shuarja̱i̱ iruntrar chikichík uwí pujusármiayi. Yus Chichaman untsurí shuaran ujaak pujuarmiayi. Tura nui̱ Antiukíanmaṉka Yus shuaran émkaka Kristu shuari̱ tiármiayi.
44011027	Nuyá̱ Yúsnan etserin Jerusaréṉnumia̱ Antiukíanam táarmiayi.
44011028	Kame káunkarmia nuyá̱ chikichík etserin ni naari̱ Akapu wajaki̱ Yusa Wakaní̱ nekatairi̱ji̱a̱i̱ chichaak «Ti tsuka ashí nuṉkanam átatui» tímiayi. (Nuka akupin Krautiu pujái̱ túrunamiayi.)
44011029	Tuma ásar Antiukíanmaya̱ Yus shuarka Jutanmaya̱ Yus shuaran yaiṉtai tusar ni takaku armia nuja̱i̱ métek aṉkant aṉkant súsarmiayi.
44011030	Nuyá̱ Pirnapíncha tura Sáuruncha nú kuitniasha susar Jutanmaya̱ Yus shuara úuntri̱n akuptúkarmiayi.
44012001	Nu tsawantai̱ úunt akupin Irutis Yus shuar maatai tusar chichaman jurus aentsri̱n ishiakmiayi.
44012002	Tura Juaṉka yachi̱n Jakupun sue̱n tsupirkar máwarmiayi.
44012003	Nuna tura máwarmatai Israer shuar wáinkiar «ju̱ka péṉkeraiti» tiármiayi. Irutissha nuna antuk Pítrusha achikrum itiatárum tusa akupkarmiayi. Núnaka karin eṉketáchma paṉ yúatin nampertin túrawarmiayi.
44012004	Pítruncha achik itiarmatai Irutis sepunam eṉkeata tusa akupkámiayi. Tura sepunam suntarsha aṉkant aṉkant kuatru kuatru ashikia tiasisáis irunar Pítrun téntakarmiayi. Tura ju̱ namper naṉkaamasmatai mantamnati tusan jí̱i̱ktiatjai aents iruntramunam tu enentáimsamiayi Irutis.
44012005	Túramu asa Pítruka sepunam pujumiayi. Tura suntarsha miji̱atrutsuk iyarmiayi. Túramunak Yus shuarka Pítrun yaiṉkiat tusar iniaitsuk Yusan ti áujiarmiayi.
44012006	Wats, Irutis kashin jí̱i̱ktiajai takui̱ nú kashi Pítruka jimiará suntar wajamunam etema tepes kanarmiayi. Tura jimiará jiruja̱i̱ jiṉkiamuyayi. Tura chíkich suntarka jíinmanum ii wajarmiayi.
44012007	Tumai̱ aya aneachma Uunt Yusa suntari̱ taa ajapén wajasmiayi. Túrunamtai je̱a̱nmaṉka tsáapin ajasmiayi. Tura Yusa suntarí̱sha Pítrun páenam antiṉ ishintiarmiayi. Tura jirusha Pitru uwejé̱ya̱ saya̱t atiniámiayi.
44012008	Tura Yusa suntari̱ chichaak «Kaki emenmamata. Túram sapatrumsha aweekata» tutai Pítiur túramiayi. Nuyá̱ chichaak «Pushiram entsarta. Túram nemartusta» tímiayi.
44012009	Tutai Pítiur nemarsamiayi. Túrasha Pítruka mesekranmapi jú̱niaja tu enentáimsamiayi.
44012010	Túrasha emka suntar imia wajan naṉkaikiarmiayi. Tura nuya̱sha chíkich suntar imia wajan nunasha naṉkaikiarmiayi. Tura nuya̱sha jíintiainium jiru waiti ámanum jeawarmatai nú wáitisha imia niṉki kua̱t uranmiayi. Túrunamtai jíinkiarmiayi. Tura jintiá ishichik wésaṉ Yusa suntari̱ Pítrun níniak ikiukmiayi.
44012011	Túram Pítiur enentáimiar chichaak «Yamaikia nékajai. Mesekranmachuiti. Antsu Uunt Yus ni suntari̱n nekas akuptúrkayi. Irutis mantuataj tusa pujurtana nuyá̱ Yusa suntari̱ winia uwemtikrurai. Tura Israer shuar túrutatajtsa wakeriarmia nuya̱sha uwemtikrurai» tímiayi.
44012012	Nuna tu enentáimias nekáa Marí je̱e̱n wémiayi. Nú Marisha Juaṉ Márkusan nukurí̱yayi. Nú je̱a̱nam untsurí aents irunar Yusan auju matsatainiai̱ Pítiur jeamiayi.
44012013	Tura jeá a̱a̱ wáitin waya̱taj tusa tuntuimiayi. Túmakui̱ nuwa̱ uchich ni naari̱ Ruti, yákit tusa iyumiayi.
44012014	Tura jearí Pitru chichame̱n anturak ti shiir enentáimsamiayi. Túmak wáitin urattsuk ikiukí̱ init matsatainian werí «Pítiur taa wáitiniam wajaawai»
44012015	takui̱ «Wáurtsumek» tiármiayi. Tútaisha núwa̱ka «Atsá nekasaiti» tímiayi. Tútaisha nú arant «Níchuiti. Antsu ni wakaní̱ túratsuash» tiármiayi.
44012016	Tu chichainiai̱ṉ Pítruka tuke tuntuí wajamiayi. Tura wáitin uraj tukamá Pítrun wáinkiar ashamkarmiayi.
44012017	Ashamak chichainiakui Pítiur uweje̱ takuí itiatmamtikiarmiayi. Tura nuyá̱ Uunt Yus sepunmaya̱n uwemtikramun ujakmiayi. Tura «Ju̱ chicham Sántiak tura chíkich Yus shuarsha ujaktarum» tímiayi. Nuna ti iniais jiinkí̱ arant wémiayi.
44012018	Kashin tsawa̱r suntarsha Pítrun atsá wáinkiar «Chuwa urukakua meṉkaka. Áyawa urukattajia» tiármiayi. Pítiur túrunamun nékachu ásar nuna tiármiayi.
44012019	-
44012020	Túrunamtai Irutis Pítiur e̱a̱ktarum tusa akupkarmiayi túrasha wáinkiacharmiayi. Túrunamtai Irutis suntaran untsukar Pítrun wáiniarmia nuna aniasarmiayi «¿Pítiur itiura meṉkakama?» tímiayi. Nisha amainiachkui nu suntaran mantamnati tusa akupkámiayi. Irutissha Tírunmaya̱ tura Setunmaya̱ aentsja̱i̱sha nemasnaikiarmiayi. Túmayataṉ Jutá nuṉkan ikiukí̱ Sesaria péprunam pujustaj tusa Irutis wémiayi. Sesaria péprusha Tiru péprunam tíjiu̱chiti. Setunmaya̱ aents Tírunmaya̱ aentsja̱i̱ Irutisa nuṉke̱ya̱n yurumkan súmainia ásar Irutisja̱i̱ nawamnaikiatniun wakeriarmiayi. Tuma asamtai métekrak enentáimsar Irutisa takarniúri̱ peṉkeri̱, ni naari̱ Parastu, niji̱a̱i̱ emka amikmáwar nuyá̱ Irutisan weriar shiir matsamsatniun seawarmiayi.
44012021	Tuma asamtai tsawant jeamtai Irutissha akupin entsatái̱ pushin entsarmiayi. Tura akupin pujutai̱nium pujus aentsun ikiaanak áujmatmiayi.
44012022	Nui̱ pujus chichaakui aents untsumainiak «Ju̱ chicháa pujana ju̱ka áentschaiti. Antsu nekaska yúsaiti» tiármiayi.
44012023	Tumai̱ Uunt Yusa suntari̱ aya aneachma tarí Irutisan jaa awajsámiayi. Tuma asamtai nusha aka yuá amukam jakamiayi. Irutissha Yusan waantu awajtsuk niṉki waantu enentáimtuma asa túruna jakamiayi.
44012024	Túrunamtaisha Yusa Chichame̱nka nú arant pampaṉki̱ wémiayi. Túmaki̱ ashí nuṉkanam anturamiayi.
44012025	Tura Pirnapísha Sáurusha ni takatrí̱n amukar Jerusaréṉnumia̱ Antiukíanam waketainiak Juaṉ Márkusan júkiarmiayi.
44013001	Antiukíanmaya̱ Yus shuarnum Yúsnan etserin páchitra ármiayi. Nútiksaṉ Yus Chichaman jintinniuri̱sha ármiayi. Pirnapísha tura Mukusa Semiuṉsha, nuyá̱ chíkich Serinianmaya̱ Rúsiusha tura akupin Irutisa tsakatke̱sha, ni naari̱ Manaen, Sáurusha tímianu ármiayi.
44013002	Tura chíkich tsawantai̱ nisha yurumtsuk Yusan áujeak pujuiniai̱ Yusa Wakaní̱ chichaak «Pirnapísha, Sáurusha akantúrkitiarum. Wi takatan súsaitjiana nuna takasarat tusarum túratarum» tímiayi.
44013003	Tutai ijiarma Yusan áujsua amikiar shiir wetarum tusar ni uwejé̱n Sáurun Pirnapíncha awantkarmiayi. Túrawar Antiukíanmaya̱ akupkarmiayi.
44013004	Tura nuya̱ṉka Yusa Wakaní̱ akupkam Pirnapísha Sáurusha jíinkiar Serusia péprunam jeawarmiayi. Nuyá̱ uunt kanunam eṉkemprar Chípriniam jeawarmiayi.
44013005	Juaṉsha yáiṉtaj tusa némarkauyayi. Nui̱ Saraminia péprunam jeawar Israer shuar iruntai̱ je̱a̱nam waya̱war Yus Chichaman etseriarmiayi.
44013006	Tura Chípriniam pepru ainia nui̱ wá̱i̱rkutak Pápusnum jeawarmiayi. Nui̱ jeawar Israer shuar uwishin ni naari̱ Parjesúsan wáinkiarmiayi. Ni chíkich náari̱ṉkia Erimiasauyayi. Nisha uwishniuitiat Yúsnan étsereajai, tíniuyayi.
44013007	Akupin Serjiu Páuruja̱i̱ pujuyayi. Nu akupniúsha tí peṉker enentáimniuyayi. Tura Pirnapín Sáuruncha táarat tusa chichaman akuptúkmiayi. Kame Yus Chichaman antuktaj tusa wakerak untsukmiayi.
44013008	Tura uwishin Erimias nuna nakitiak «Auka péṉkerchaiti» tímiayi. Akupniúsha Yusan umirka̱i̱ṉ tusa nuna tímiayi.
44013009	Nuya̱ṉka Sauru, chíkich naari̱ Papru, Yusa Wakaní̱ pimiutkamu asa nu uwishniun émamkemas iis chicharuk
44013010	«Ámeka wáitiaitme. Anaṉkartiniaitme. Yajauchitme. Maaj, iwianchitme. Tura ashí péṉker ana nuka nakitniuitme. Tsej, ¿urukamtai Yusa jinti̱ naka ana nu emeskim wéam?
44013011	Pai, yamaikia Uunt Yus asutiámattawai. Yamaikia amesha ji̱mi kusurmatai untsurí tsawant tsáapnin wáintsuk pujustatme» tímiayi. Tura nú chichamaik ji̱ kusurmatai kirit íimiuk eṉkeki̱ jurukit tusa chikichan e̱a̱miayi.
44013012	Nu túrunamtai akupin nuna wainiak ti enentáimpramiayi. Túruna Uunt Yusa Chichame̱n enentáimtur umikmiayi.
44013013	Nuyá̱ Juaṉ waketki̱ Jerusaréṉnum wémiayi. Tura antsu Pápruka ni tsaníakmari̱ji̱a̱i̱ kanunam eṉkemprar Pápusnumka ikiukiar Pirji péprunam jeawarmiayi. Nusha amaini̱ Pampirianam pujawai.
44013014	Nuyá̱ Pirjinium naṉkaikiar Antiukíanam jeawarmiayi. Nú Antiukíasha Pisitia nuṉkanam pujawai. Nui̱ jeawar Israer shuar ayampratin tsawantin, nuka sáwartin, Israer shuar iruntai̱ je̱a̱nam waya̱war pujusármiayi.
44013015	Tura nui̱ Yus Papinium yaunchu áarman áujas aminkiamtai Israer shuar iruntai̱ je̱a̱nam íirniuri̱ Páprun tiármiayi «Yatsuru, jintíatin chicham takakkurmeka yamaik titiarum. Antukarmi» tiármiayi.
44013016	Tutai Papru wajaki̱ uweje̱ takuimiayi. Tura chichaak «Israer shuartiram tura Yusan umirkataj tusa wakerarmena nu antuktarum.
44013017	Ii Yusri̱ ii yaunchu úuntri̱n Israer shuartin achikmiayi. Tura nisha írara núnik Ejiptunam matsatainiai̱ Yuska nin páchiniak uunt awajsarmiayi. Yus ni kakarmari̱ji̱a̱i̱ nú nuṉkanmaya̱ ii yaunchu úuntri̱n uwemtikrarmiayi.
44013018	Túrasha atsamunam ii úuntri̱n kuaraintia uwí Yuska katsuntramiayi.
44013019	Nuya̱ṉka Kanaannum uunt nuṉka mátsatkamun siati amuk ni nuṉké̱ armia nuna nérentin ajastarum tusa súsarmiayi.
44013020	Nuna tura Yúsnan etserin Samuirai̱ jeamam kuatrusiántu seṉkuintia uwí chichamprinian anaitiukarmiayi.
44013021	Túrasha úunt akupniun seawarmiayi. Túmainiakui Piṉjiamín shuar Kisha uchirí̱ Saur anaitiukaram kuaraintia uwí akupkarmiayi.
44013022	Tura Sáuran anaikiayat ataksha Yus awaṉtukmiayi. Tura nuyá̱ íksaṉ nú nuṉkanam úunt akupin atí tusa Tawitian anaikiamiayi. Tura Yuska Tawitnian chichaak “Isái uchirí̱n Tawitian winia enentái̱r jeamtai achirmákjai. Tura Winia umirtin átatui” tímiayi.
44013023	Wats, Tawit weanmaya̱ Jesusaiti. Tura Yuska Israer shuaran Uwemtikrartinian Jesusan anaitiukmiayi, yaunchu timia uminkiat tusa.
44013024	Jesuska táatsa̱i̱ṉ Juaṉ ashí Israer shuaran tunaarí̱nia̱ enentáimtumar imiantinian ujakmiayi.
44013025	Tura Juaṉsha ni jákatniuri̱ jeatémamtai chichaak “Átum enentáimtarmena núchaitjiai. Wikia Yusa anaikiamuri̱, Kristu tutai nákarmena núchaitjiai. Antsu Niṉkia winia ukunmarui̱ winittiawai. Tura Nisha wíji̱a̱i̱ṉkia tí naṉkamantu asamtai wikia sapatri̱ncha atitrataj tíchamniaitjiai” tímiayi.
44013026	Pai, yatsurtiram, Aprajám weatiram tura ashí Yus ashamkarum umirkaitrumna nu, antuktarum. Ju̱ uwempratin chichamka íiniuiti.
44013027	Iis, Jesusa túrunatniuri̱n Yuska yaunchu ni etserniuri̱n áamtikrachmakia. Tura ukunam Jerusaréṉnumia̱ shuar ni akupniúri̱ji̱a̱i̱ tuke ayampratin tsawantai̱ nuna áujenayatkesha peṉké nekaacharmiayi. Tuma ásar Jesuska Yusa Uchirí̱nti tícharmiayi. Tura jakati tiarmia nui̱ Jesusa túrunatniuri̱n, Yus yaunchu chichakmia nuna tímiatrusaraṉ umikiarmiayi.
44013028	Jesuska peṉké tunaamkachunak yamaikia mantamnati tusar Piratun seawarmiayi.
44013029	Tura Yusa Papirí̱i̱n ashí Jesusnan timia nuna tímiannak umikiarmiayi. Tura nuyá̱ krúsnumia̱ itiarar iwiarsarmiayi.
44013030	Túramunak Yus jakamunmaya̱n iniantkímiayi.
44013031	Jesuska jakamunmaya̱ nantaki̱ yaunchu Kariréanmaya̱ Jerusaréṉnum Niji̱a̱i̱ írutka wéarmia nuna núkap tsawantin pujus wantintiukmiayi. Nú shuaraiti yamaikia Jesusa túrunamuri̱n etserainia nu.
44013032	Iisha núnisrik shiir chichaman Yus yaunchu ii apachrí̱n tiarmia nu étsereaji.
44013033	Iisha Israer wea asakrin Yuska Jesusan iniantkímia nuja̱i̱ ii apachrí̱n anajmatramia nuna yamái uminkiaiti. Kame Yus Kanta papinium jímiar ju̱ áarmaiti, “Ámeka winia Uchiruitme. Túmaitkiui yamaikia winia iwiaakmar susamuitme.”
44013034	Tura Yuska Jesusa nantakmiari̱n jintintiak tura ni aya̱shi̱ káurchatniun jintintiak chíkich Yus Kanta papinium ju̱na áamtikramiayi, “Nekas péṉkeran Tawitian anajmatramaj nuna atumín amastatjai.”
44013035	Tura nú arant, nú paant atí tusa chíkich Yus Kanta papinium ju̱ aarma awai, “Yusa, ame Uchiram aneamna nuna aya̱shi̱ káurtincha tsaṉkatkashtatme.”
44013036	Yatsurtiram nekaatarum, Yuska Tawitia aya̱shí̱n tíchamiayi nuna. Tawitkia Yus timian amuk jakamiayi. Túrasha ni aya̱shí̱ṉkia káurmiayi.
44013037	Tura antsu Yus iniantkímia nuna aya̱shí̱ṉkia peṉké káurchamiayi.
44013038	Tuma asamtai yatsurtiram nekaatarum. Jesusja̱i̱ṉkete tunáa asakártin.
44013039	Tura Muisais yaunchu akupkámia nuja̱i̱ tunáa tsaṉkurnarchamnia nu, yamaikia Jesusja̱i̱ tsaṉkurnartiniaiti.
44013040	-
44013041	Yúsnan etserin ju̱na áarmiayi “Enentáimpratarum wishikiartintiram. Ashamkatarum. Túrarum meṉkatumpratarum. Wi Yus asan átum pujarmena nui̱ aents túrachminian túrattajna nusha peṉkesh nekaashtatrume, chíkich ujatmainiakuisha.” Tuma asamtai yatsurtiram, aneartarum atumín nuna túrutmawa̱i̱rum, Yúsnan etserin aarma tana nútiksaṉ.» Nuna chichaak amukmiayi Papru.
44013042	Tura nuyá̱ Papru Pirnapíji̱a̱i̱ jiinkí̱ wénakui aents chichainiak «Chíkich ayampratin tsawantai̱sha jú̱tiksarmek etserkatarum» tiármiayi.
44013043	Tura nuyá̱ iruntsua tseṉkeenak Israer shuar ii uuntri̱ yaunchu tiarmia nuna yawe̱tsuk umiktiniasha tura chíkichkia Israer ajasárusha Yusan umirkatajtsa wakeriarmia nuka Páprun Pirnapíncha nemarsarmiayi. Nisha nu aentsun chicharuk «Yusa aneṉkrattairi̱ enentáimtusrum kaka̱rtarum» tiármiayi.
44013044	Tura chíkich ayampratin tsawantinkia Yus Chicham antuktai tusar nu péprunmaya̱ aentska ti untsurí tu̱á̱karmiayi.
44013045	Tura Israer shuarka ti untsurí aentsun tu̱á̱karun wáinkiar suir íiniak ti kajerkarmiayi. Tuma asamtai Páprun katsekkar «Ju̱ chichaana ju̱ka ántar tawai» tiármiayi.
44013046	Támaitiat Pápruka Pirnapíji̱a̱i̱ arantutsuk chichainiak «Israer shuartirmin, atumín emka Yus Chicham ujaktiniuji. Túrasha átum támaitiatrum nakitramarme. Tura atumsha nakitia asarum Yusai̱ tuke iwiaaku pujuschamnia ajasurme. Tuma asamtai iikia yamaikia Israer shuarcha ujaktai tusar weraji.
44013047	Nu túratarum tusa Uunt Yus akuptamtsujik. Iis, ni Papiri̱i̱n ju̱na tawai “Israer shuarcha Winia nekarawarat tusan anaitiukjame. Tura ashí nuṉkanmaya̱ aents uwemprarat tusan akupeajme”» tímiayi.
44013048	Nú chichaman antukar Israer shuarcha ti wararsar «Uunt Yus tana nuka imiá péṉkeraiti» tiármiayi. Tura ashí tuke iwiaaku pujusmin achikma armia nu Krístun enentáimtusar Yus shuar ajasármiayi.
44013049	Tú túmaki̱ Yus Chicham nú nuṉkanam ashí jamarmiayi.
44013050	Túrasha nuwa̱n Yusan péṉker enentáimtuinian tura péṉker wekainian Israer shuarka yajauch enentáimtikrarmiayi. Áishmaṉ peṉkeri̱ armia nunasha yajauch enentáimtikrarmiayi. Túram Páprun Pirnapíncha katsekkar chichaman irunturar najatawarmiayi. Tú turukiar ni nuṉke̱ya̱ ji̱i̱ki̱ awemarmiayi.
44013051	Túram Papru Pirnapíji̱a̱i̱ ju̱ aentska yajauchiti tusar wénak nawe̱ya̱n nuṉkan akakekiar ikiukiarmiayi. Túrawar Ikiuniu péprunam wéarmiayi.
44013052	Yusa Wakaní̱sha pimiutkamu ásar Yus shuarka ti warasarmiayi.
44014001	Ikiuniu péprunam Papru Pirnapíji̱a̱i̱ jeawar Israer shuar iruntai̱ je̱a̱nam waya̱warmiayi. Túrunawar Yus Chichaman ti paant etserkarmatai ti untsurí Israer shuarsha tura Kriaku shuarsha Yusan nekas enentáimtusarmiayi.
44014002	Tura chíkich Israer shuar, Yusan umirkacharu armia nu, Yus shuaran kajerkarat tusar Israer shuarchan yajauch enentáimtikrarmiayi.
44014003	Tuma asamtai Papru Pirnapíji̱a̱i̱ nú nuṉkanam tí nukap tsawant pujusármiayi. Tura Uunt Yusan enentáimtuinia ásar arantutsuk Yusa waitneṉkratairi̱n etserkarmiayi. Tura etserinia nu winia kakarmarja̱i̱nti tusa Yuska aents túrachminian najanmamtikiawarmiayi.
44014004	Tura Ikiuniunmaya̱ aentska jímiar kanakarmiayi. Chíkichkia Israer shuar tuinia nu nekasaiti tura chíkichkia Jesusa akatrámuri̱ tuinia nu nekasaiti, tiármiayi.
44014005	Tura nuyá̱ Israer shuarchaja̱i̱ Israer shuarka chichasar pepru úuntri̱ji̱a̱i̱ chichasarmiayi. Tura Papru Pirnapíji̱a̱i̱ katsekkar tura kayaja̱i̱ tukurar yajauch awajsatniun naṉkamawarmiayi.
44014006	Túrasha Papru Pirnapíji̱a̱i̱ nuna anturmamkar Rístranam wéarmiayi. Nuya̱ṉka Tírpiniam wéarmiayi. Nu pépruka mai̱ Rikiaunia nuṉkanmaiti.
44014007	Tura Yus Chichaman etserkarmiayi.
44014008	Rístranam áishmaṉ tunamáru pujumiayi. Akiiniamuri̱ya̱ṉ wekaichauyayi.
44014009	Nú aishmaṉ Papru chichaamun antúu pujumiayi. Túman Papru émamkemas íismiayi. Nisha Yusa kakarmari̱ji̱a̱i̱ tsuamartatjai tu enentáimiun Papru nekaamiayi.
44014010	Tura Pápruka kakantar chicharuk «Wajakím wewe ajasam wajasta» tímiayi. Tutai áishmaṉ wiut kutsua̱r wajaki̱ wekaimiayi.
44014011	Papru túramia nuna aents wáinkiar Rikiaunia chichamja̱i̱ untsumainiak «Yuska áishmaṉka ánin ajasáru iin tarutramarji» tiármiayi.
44014012	Pirnapínkia, Júpitir yúsaiti. Tura Páprunka, Mirkuriu yúsaiti, tiármiayi. Pápruka tí chicháu asamtai tu anaikiarmiayi.
44014013	Nú pepru jeamunam Júpitir náartin yusa je̱e̱n pujumiayi. Tura Júpitir najankamu yusa pujurniu kuku̱jín iwiarkamun, waakaja̱i̱ itiamiayi. Tura nisha ni aentsri̱ji̱a̱i̱ waakan maatai tusar pujuarmiayi. Tura tikishmátrar ajamsatai, tiármiayi.
44014014	Tura Jesusa akatrámuri̱ Pirnapísha Páprusha nuna nekaawar auka nakitiaji tusar, ni pushiri̱n ja̱a̱rarmiayi. Túrawar aents írunmanum pachiniawarmiayi.
44014015	Tura chicharainiak «Shuara, ¿urukamtai áitkiarum? Iisha yúschaitji. Átumea ánkitji. Peṉké ántrarum túrarmena nu ikiukrum nekas Yus nemarsatarum tusar iisha taji. Nekas Yuska nayaimpincha, nuṉkancha, nayantsancha tura ashí nui̱ írunna nunasha najanaiti.
44014016	Iis, aents ni enentáimmiari̱ji̱a̱i̱ṉ wekasarat tusa Yuska yaunchu tsaṉkatkamiayi.
44014017	Tuma ai̱ṉ shuaran péṉker awajsámuja̱i̱ Witjiai Nekas Yus tusa paant awajmámsamiayi. Kame yumi yutuktinian nayaimpinmaya̱ akuptúrmaji. Tura ejemarar warasarmi tusa yurumak nerektinniasha súramji» tímiayi.
44014018	Túrasha Pápruka tímianu támaitiat nuna anturtsuk waakan máwar nin tikishmátrar ajamsataitsa wakeriarma nuna suritkiachminniak suritkiarmiayi nu aentsun.
44014019	Tura nuyá̱ Antiukíanmaya̱ Ikiuniunmaya̱sha Israer shuar táarmiayi. Taar nuyá̱ aentsun Páprun yajauch awajsatniun enentáimtikrarmiayi. Tú tutai Páprun kayaja̱i̱ tukurarmiayi. Tura jakayi tiar péprunmaya̱ japiki̱ júkiar arant áepsarmiayi.
44014020	Túrasha Yus shuar Páprun tariar téntakarmiayi. Túram nuiṉkia Papru wajaki̱ we ataksha péprunam waya̱miayi. Tura kashin tsawa̱rar Papru Pirnapíji̱a̱i̱ Tírpinium wéarmiayi.
44014021	Tírpinium pujusár uwempratin chichaman etserkarmatai untsurí shuar Yusan umirkarmiayi. Nú shuaran Yus Chichaman jintintiá amukar Rístranam, Ikiuniunam, Antiukíanmasha waketkiarmiayi.
44014022	Waketainiak «ashí Yus tana nu tímiatrusrumek tuke umirkatarum» tuíniak Yus shuaran ikiaká̱rarmiayi. Tura nin tiármiayi «Yusa akupeamuri̱i̱n pachinkiataj tákurkia ti wáitsatniuitji.»
44014023	Tura Yus shuar írunmanum Yus shuaran wáinniun anaikiarmiayi. Yurumtsuk Yusan áujenak «Kristu enentáimtusurmena nútirmin Yus iirmasarti» tiar ikiukiarmiayi.
44014024	Nuyá̱ Pisitianam naṉkamakiar Pampirianam jeawarmiayi.
44014025	Nui̱ jeawar Pirjinium Yus Chichaman etserkar nuyá̱ Ataria péprunam wéarmiayi.
44014026	Nui̱ kanunam eṉkemprar yaunchu jíinkiarmia nú Antiukíanam waketkiarmiayi. Páprusha Pirnapísha tuke jíintsa̱i̱ṉ nú Antiukíanmaya̱ Yus shuar chichainiak «Yusa takatri̱ túrattarmena nuna Yus waitnentramak yainmakarti» tiar akupkarmiayi nuikⁱ.
44014027	Nú Antiukíanam jeawar Yus shuaran irurar ashí Yus nin yaiṉkiarmia nuna ujakármiayi. Tura nútiksaṉ Israer shuarchan Uunt Yus uwemtikrataj tusa untsukmia nunasha ujakármiayi.
44014028	Tura nuyá̱ Yus shuarja̱i̱ Papru Pirnapíji̱a̱i̱ núkap tsawant pujusármiayi.
44015001	Nu tsawantin áishmaṉ Israernum wéar Antiukíanam jeawar Yus shuaran jintintiáiniak «Muisais timia nútiksarmek tsupirnaktin ana nu túrachkurmeka uwemprashtatrume» tiármiayi.
44015002	Tuma asamtai Papru Pirnapíji̱a̱i̱, núchaiti tusar nú aishmaṉja̱i̱ ti kakaram chicharnaikiarmiayi. Túrasha nú enentáiniak enentáimsatniun tujintkiarmiayi. Tuma asamtai Antiukíanmaya̱ Yus shuar Páprun Pirnapíncha, atumsha chíkich aentsja̱i̱ Jerusaréṉnum wetarum tusar akupkarmiayi. «Tura nui̱ Jesusa akatrámuri̱sha Yus shuaran wainniusha iniasrum itiurmainkit tusarum péṉker nekaatarum» tiármiayi.
44015003	Papru Pirnapísha akupkámu ásar wénak Pinisianam tura Samarianmasha naṉkaamainiak Israer shuarcha Yus shuar ajasman Yus shuaran ujakármiayi. Tura Yus shuarsha nuna antukar ti warasarmiayi.
44015004	Tura Páprusha Pirnapísha Jerusaréṉnum jeawarmatai Jesusa akatrámuri̱sha Yus shuara wainniuri̱sha tura peṉké Yus shuarsha itiawarmiayi. Tura nisha túrunamia nuna mash etserkarmiayi.
44015005	Túrasha Pariséu shuarsha Kristu shuar ajasármia nu, wajakiar chichainiak «Muisais tsupirnaktinian akupkámia nuna tura nú arant ashí Muisais timia nunasha Israer shuarchasha umirkatin áiniawai» tiármiayi.
44015006	Nuya̱sha Jesusa akatrámuri̱sha Yus shuaran wainniusha nu chichaman nekaatai tusar iruntrarmiayi.
44015007	Tí chichasua umikiarmatai Pítiur wajaki̱ chicharainiak «Yatsurtiram, Yus nuik winiak chichartak “Israer shuarchasha winia uwemtai̱ chichamprun étserkumin antukar Krístun enentáimtusarat tusam ujakárta” tu anaitiukmia nu nékarme.
44015008	Tura Yus Niṉki ashí aentsu enentái̱n neka asa Wí shuar ajasmin áiniawai tusa ni Wakaní̱n Israer shuarchancha susamiayi, iin suramsamiaj nútiksaṉ.
44015009	Yus iincha aushatka awajtámsachmaji. Antsu métekraketji. Tuma asamtai nisha Yusan enentáimtuiniakui Yuska enentái̱ya̱n ni tunaari̱n japirarmai.
44015010	-
44015011	Tura iikia nékaji niya ántsarik Jesukrístu waitnenkartutariji̱a̱i̱ uwempraitji. Nuiṉkia ¿urukamtia Yus uwempraru áiniawai tai̱sha átum Muisais yaunchu akupkámia nu umikiarat tusarum wakerarum? Nu túrakrumka Yus túrana nu jeatsui tárume. Tura nuka kijin júkitniua áintsaṉchakait. Warí, ii úuntri̱sha tura iisha ashí Muisais timia nu umiktin tujintkiamji. Tuma asamtai ¿urukamtai kijin júkitinia núnis Israer shuarchasha áentskatin wakerarum?» tímiayi Pítiur.
44015012	Pítiur nuna tutai Pirnapísha Páprusha chichainiak «Israer shuarchasha ni kakarmari̱n nekaawarat tusa aentsti túrachminian túratniun Yuska tí yaintmakmaji» tú ujam mitia wáinkiar antúu pujuarmiayi.
44015013	Nuna ujasua amikmatai Sántiaksha chicharainiak «Yatsuru, antuktarum.
44015014	Nuik túrachman Yus túramia nuna ii yachi̱ Semuṉ Pítiur ujatmákji. Ju̱i̱ti, Yuska Israer shuarcha waitnentak Winia ajasarat tusa chikishtarchiniak achikiuiti, tímiayi.
44015015	Ju̱sha Yúsnan etserin yaunchu aarmia nu tímiatrusaṉ túrunayi. Ju̱i̱ti aarma.
44015016	“Israer shuar meserar je̱a̱ saanakniua áintsaṉ áiniawai. Tura ukunam ataksha tana Tawitia je̱e̱n saanaki̱ ana nuna ataksha najanattajai. Juakai nuna achikian ataksha awajrattajai.
44015017	Ashí nuṉkanmaya̱ aents, Israer shuarcha ainia nu winia náarun páchinia nu Winian e̱a̱tkarat tusan túrattajai.
44015018	Uunt Yus nuna túrin asa nuna túrattajai yaunchu ujakmiayi.”
44015019	Tuma asamtai yatsurtiram, wi tájarme Israer shuarcha Yus shuar ajasáru áiniana nu, imiatík awajsachmi.
44015020	-
44015021	Íimiatarum, ashí péprunam Israer shuar iruntai̱niam yáunchuya̱n tuke sáwartin Muisaisa áarmari̱n jintintiáiniatsuk. Tuma asamtai áyatik áatratai ju̱ “Najankamu yus susamu ana nu iniaisatarum. Tura tsanirmawairap. Tura kajemtikramua nu yuáwairap. Tura numpasha umarairap”» tímiayi Jakupu.
44015022	Nuyá̱ Jesusa akatrámuri̱sha Yus shuaran wainniusha nuyá̱ ashí Yus shuaraim enentáimsarmiayi. «Papru Pirnapíji̱a̱i̱ wéakui shuar niji̱a̱i̱ nenakar Antiukíanam akupkatai» tiármiayi. Tuma ásar Jútas Parsapasan, Sérasnasha anaikiarmiayi. Nisha mái̱ uunt Yus shuar ármiayi.
44015023	Tura niji̱a̱i̱ ju̱ papin áarman akupkarmiayi. «Iisha Jesusa akatrámuri̱ tura Yus shuara uuntri̱ tura ashí Yus shuaraitjinia nu atumín Israer shuarcha árumna nu, Antiukíanam, Sírianam tura Sirisianmasha ju̱ papí akupeaji.
44015024	Ju̱yá̱ aents ii chichame̱ja̱i̱nchu atumíin jeartámarai. Túrawar tsupirnaktin ana nu tura ashí Muisais akupkámia nu túratarum, turammiarme. Nunasha ni chichame̱ja̱i̱ṉ turamarmayi. Nu chicham atumsha antukrum nusháa enentáimprarum “enta nuya̱ṉka itiurkatjik” tárume.
44015025	Tuma asamtai nu nekaar iisha métekrak enentáimsar jimiará áishmaṉ akupkatin anaikiamji. Jú̱ aishmaṉ ii aneamu yachi̱ Pápruja̱i̱ Pirnapíji̱a̱i̱sha atumín íirmasarat tusar akupeaji.
44015026	Papru tura Pirnapísha ii Uuntri̱ Jesukrístunam surumakarmiayi, ni takatrí̱sha tsuumai̱ ai̱ṉ túrami tusar.
44015027	Niji̱a̱i̱ Jútassha tura Sérassha akupeaji. Ii chichaajnia nuna nisha ni wene̱ja̱i̱ atumín ujatmákartatui.
44015028	-
44015029	Kame túratin asamtai iisha Yusa Wakaní̱ji̱a̱i̱ ju̱ áartin enentáimsaji. Namaṉ najankamu yus susamu ana nu yuáwairap. Tura numpasha umarairap. Kajemtikramu ana nusha yuáwairap. Tura peṉké tsanirmawairap. Nuya̱sha chíkichkia nú naṉkaamas tíchattaji. Tura antsu nu iniaisarmeka péṉker átatrume. Ayu, Yus waitmakarti.» Tu áarman akupkarmiayi.
44015030	Tura Antiukíanam akupkam wéarmiayi. Nui̱ jeawar Yus shuaran irurar papin súsarmiayi.
44015031	Tura Antiukíanmaya̱ Yus shuarsha nu papin áujsar péṉker jintíamu chichaman áarman wáinkiar ti shiir enentáimsarmiayi.
44015032	Tura Jútassha, Sérassha, ímia nisha Yus Chichaman etserin ásar Yus Chichaman núkap jintintiawar Yus shuaran ikiaká̱rarmiayi.
44015033	Tura nui̱ ishichik tsawant pujusármatai Yus shuarka péṉker waketkitiarum tiar akupkarmiayi.
44015034	Tura Séras juáktinian wakerukmiayi.
44015035	Páprusha Pirnapíji̱a̱i̱ Antiukíanam juákarmiayi. Nisha chíkich aentsja̱i̱ Yus Chichaman étseruk pujuarmiayi.
44015036	Nuyá̱ ukunam Papru Pirnapín chicharuk «Ashí péprunam iisha Yus Chicham etserkamaj nui̱ Yusai̱ ii yachi̱ ainia nusha urukak pujuinia iyutai» tímiayi.
44015037	Pirnapíkia Juaṉ Márkusan iiji̱a̱i̱ winit tusa wakerimiayi.
44015038	Tura Pampiria nuṉkanam Juaṉ Márkussha niisháa wéu asamtai tura Yusa takatrí̱n iniaisa asamtai Pápruka aya̱tniun nakitrámiayi.
44015039	Papru Pirnapíji̱a̱i̱ ti kakannairar kanakarmiayi. Tura Pirnapíkia Márkusan aya̱ki̱ Chípriniam wémiayi.
44015040	Pápruka Sérasan aya̱ki̱ wéakui Yus shuar Yus yainmakarti tinia akupkarmiayi.
44015041	Tura Siria nuṉkanmaani̱ Yus shuaran ikiaká̱rkutak Sirisianam jeamiayi.
44016001	Papru Sérasja̱i̱ Tírpin íirkutak Rístranam jeawarmiayi. Tura nui̱ Rístranam Yus shuaran Timiutéun wáinkiarmiayi. Ni nukurí̱ṉkia Israer shuar Yus shuarauyayi. Tura ni aparí̱ṉkia Kriaku aentsuyayi.
44016002	Tura Yus shuar Rístranmaya̱ tura Ikiuniu péprunmaya̱sha Timiutéuka péṉker wekaawai tiármiayi.
44016003	Kame Pápruka Timiutéun uyu̱ntusat tusa wakera asa Timiutéu aparí̱ Kriaku aentsu nekaawaru ásarmatai Israer shuar nui̱ pujuarmia nu yajauch enentáimprara̱i̱ṉ tusa tsupirmamtikiamiayi.
44016004	Tura ashí péprunam wá̱i̱rkutak wénak Jesusa akatrámuri̱ tura Yus shuara uuntri̱ Jerusaréṉnum pujusár jintíawarmia nuna súsaru ásar umikiarat tusar jintintraktak wéarmiayi.
44016005	Tu ujamu ásar Yus shuar nú arant Yusan enentáimturar kaka̱rarmiayi. Tura ashí tsawant kaweṉki̱ wéarmiayi.
44016006	Tura Yusa Wakaní̱kia Páprun Yus Chichaman Asia nuṉkanam ujaktinian tsaṉkatkachmiayi. Tuma asamtai Príjianam tura Karaseanam wá̱i̱rkutak
44016007	Mísianam jeatniunam jeawarmiayi. Túrunawar «Pitinianam wetái» tiármiayi. Túrasha Yusa Wakaní̱ nui̱sha wétinian suritkiarmiayi.
44016008	Tuma asamtai Mísian menantkiar Trúasnum pachiniawarmiayi.
44016009	Nui̱ jeawar Papru kashi íimiarmiayi. Masetúnianmaya̱ áishmaṉkan wajan wáinmiayi. Nu áishmaṉ Páprun chicharuk «Winitritia yaintkiamnium» tímiayi.
44016010	Nuya̱ṉka tu íimiarmatai wisha Pápruja̱i̱ wetai tusar iwiarnarmiaji. Tura Yus iincha nú nuṉkanam ni chichame̱ etserkat tusa ti nekas untsurmakrin wéaji.
44016011	Tura nuya̱ṉka kanunam eṉkemprar Trúasnumia̱ jíinkir Samutrásia nuṉkanam jeamiaji. Tura kashin tsawa̱r nuya̱ṉka katia̱rar Niápuris péprunam jeamiaji.
44016012	Tura Niápurisnumia̱ náwek Jiripiusnum jeamiaji. Nui̱ Jiripiusnumka Rúmanmaya̱ aents matsamsa ármiayi. Tura nú péprusha Masetúnia nuṉkanam nekas úunt pepruyayi. Tura nui̱sha seturmaji.
44016013	Nuyá̱ sáwartin tsawa̱rmatai pepru ikiukir entsá supichik wémiaji. Yus áujsatniun iruntrarmia nui̱ pujusár nuwa̱ iruntrarmia nu Yus Chicham ujakármiaji.
44016014	Nui̱ Tiatira péprunmaya̱ nuwa̱ ni naari̱ Ritia wainkiamiaji. Nisha tarach yamákáin péṉkeran súriniuyayi. Yúsnasha shiir awajniuyayi. Yus Chichaman Papru etserkamia nuna nisha péṉker anturkamiayi. Túman Uunt Yus Papru chichaamun umirkat tusa ni enentái̱n takasmiayi.
44016015	Túruna nú nuwa̱ níniuri̱ji̱a̱i̱ imiantmiayi. Tura nuya̱sha chichaak «Yus shuar nekas ajasái túrutkurmeka winia je̱a̱rui̱ winitiárum» tímiayi. Tura nui̱ jeawakrin setumtikrampramiaji.
44016016	Tura nuyá̱ ukunam Yus áujsatai tusar wekaamar nuwa̱ch nekamin iwianch eṉkemtuamu iṉkiunmakmiaji. Nu nuwa̱chikia misatkauyayi. Nisha nékamkui nérenniuri̱sha tí kuitriniawarmiayi.
44016017	Tura nú nuwa̱ch iincha Pápruncha pataaturmamiaji. Tura kakantar untsumuk «Ju̱ áishmaṉsha nekas Uunt Yusan umirkaru áiniawai. Tuma asa nisha atumín uwempratin chichaman ujatmarme» tímiayi.
44016018	Tura nú nuwa̱chisha ti núkap tsawant tu wekaimiayi. Títmakui Papru ayanmar iwianchin chicharuk «Jesukrístu náari̱ji̱a̱i̱ tájame ni enentái̱ya̱ jiinkitia» tutai íwianchkia nú chichamaik jiinkimiayi.
44016019	Tura nuwa̱chi nérenniuri̱sha íwianch ji̱i̱ki̱ awematmian nekaawar Páprun Sérasnasha kajerak achikiar pepru uuntri̱ íisarat tusar ajapén júkiarmiayi.
44016020	Tura pepru úuntri̱i̱n ejeniar chicharainiak «Jú̱ aishmaṉ Israer shuar áiniawai. Tura iin páchim enentáimtikramainiaji.
44016021	Tura iisha Rúmanmaya̱ aents árin ii túrachminian iikia asumprachman jintintramainiaji» tiármiayi.
44016022	Tura nuya̱ṉka ashí aents Páprun Sérasnasha kajerkarmiayi. Túramtai pepru uuntri̱ chichainiak «Pushiri̱ áitkiarum numiji̱a̱i̱ asutiátarum» tiármiayi.
44016023	Tura nuyá̱ ti asuttsua amikiar sepunam eṉkeawarmiayi. Tura sepú wáinniun chicharuk «Tí peṉker iistá pisarara̱i̱ṉ» tiármiayi.
44016024	Nu chichaman antuk sepú wáinin ti init awayá̱miayi tura nawe̱n numi najanamuja̱i̱ tee chanuntamiayi. Tú tura ikiukmiayi.
44016025	Tura kashi ajapéṉ Papru Sérasja̱i̱ Yusan áujainiak kantampriarmiayi. Tura chíkich eṉkeamusha nuna antúu pujuarmiayi.
44016026	Tu pujuiniai̱ aya aneachma ti kakantar ú̱u̱rkamiayi. Tura sepusha muchitramiayi. Túrunamtai sepú wáitiri̱sha ashí urantrarmiayi. Tura aents jiruja̱i̱ eṉkekar jiṉkiamusha mash atiniákarmiayi.
44016027	Túrunamtai sepú wáinin shintiarmiayi. Tura wáitisha mash uranar aan wainiak eṉkeamusha jíiniar shiákchariash tusa ni puya̱ri̱niak ukuiniak mámattsa pujumiayi.
44016028	Tura Papru untsúak «Amek yajauch awajmamsaip. Ashí pujuiniaji» tímiayi.
44016029	Tutai sepú wainniusha jinia ekeemak tsékeṉki̱ waya̱miayi. Tura Papru Sérasja̱i̱ pujamunam kuraṉki̱ jearmiayi.
44016030	Tura a̱a̱ ji̱i̱ki̱ aniasmiayi «Uuntá, uwemprataj tusan ¿warí itiurkattaj?» tímiayi.
44016031	Tutai nisha chichainiak «Uunt Jesukrístu nekas enentáimtusta. Túrakmeka amesha tura áminiurmesha uwemprattarme» tiármiayi.
44016032	Tura nuyá̱ ashí ni je̱e̱n pujuarmia nunasha Yus Chichaman ujakármiayi.
44016033	Tura tsawant iraṉkai̱ sepú wáinin Páprun Sérasja̱i̱ numpamnamuri̱n nijiararmiayi. Túramtai nuya̱sha sepú wainniusha nua̱ri̱ji̱a̱i̱ uchirí̱ji̱a̱i̱ imianiarmiayi.
44016034	Túramtai nuya̱sha ni je̱e̱n itiariar ayurawarmiayi. Tura sepú wainniusha níniuri̱ji̱a̱i̱ Krístun enentáimtusar Kristu shuari̱ ajasu ásar ti shiir warasarmiayi.
44016035	Kashin tsawa̱r pepru uuntri̱ Páprun Sérasja̱i̱ akupkata tusar suntaran sepú wáinniun akuptúkarmiayi.
44016036	Tura nuya̱ṉka sepú wáinin Páprun chichaak «Yamaikia pepru uuntri̱ chichaman akuptúrmakai, átum wétinian. Tuma asamtai yamaikia péṉkerak jíinkitiarum» tímiayi.
44016037	Túrasha Papru suntaran chicharuk «Warí, iisha Ruma aents árini̱ṉ nisha chichaman iwiartsuk ashí shuar iimiainiai̱ṉ asutiámamji. Túrawar sepunam eṉketmamji. Tura ¿urukamtai yamaikia u̱u̱k akuptámkataj tusa wakeruinia? Atsá. Antsu uuntcha niṉki taar ji̱i̱rmaktiai» tímiayi.
44016038	Tutai suntarsha waketkiar pepru úuntri̱n nuna ujakármiayi. Tutai nisha Ruma aentsun nekaawar ti ashamkarmiayi.
44016039	Túmak ashamainiak Páprun Sérasan weriarmiayi tsaṉkurturtarum titiai tusar. Nuya̱sha sepunmaya̱ jí̱i̱kiar «Yamaikia waitneasrum wetarum» tiármiayi.
44016040	Papru Sérasja̱i̱ nuyá̱ jíinkiar Ritia je̱e̱n wéarmiayi. Tura Yus shuaran ikiaká̱rar ikiukiarmiayi.
44017001	Papru Sérassha wénak Ampipuris péprunam Apurúnia péprunmasha naṉkaamarkutak Tisarúnikia péprunam jeawarmiayi. Nui̱ Israer shuara iruntai̱ je̱e̱ ámiayi.
44017002	Tura Pápruka nuna tuke túrin asa nu je̱a̱nam wémiayi. Tura nui̱sha menaintiú sáwartin Yus Chichaman paant etsermiayi.
44017003	Tura Páprusha Yus Chicham tana tímiatrusaṉ jintintiármiayi. Tura Krístusha wáitias jákatniuyi tura nuya̱sha jakanmaya̱ nantaktiniuyi. Tura nuya̱sha chicharuk «Wi Jesusnan atumín ujajrumna nusha Yusa anaikiamuri̱n Kristu tutain tájarme» tímiayi Papru.
44017004	Nuna takui̱ Israer shuar chikishtarchik umikiarmiayi. Túrawar Pápruja̱i̱ Sérasja̱i̱sha tsaniṉkiarmiayi. Tura Kriaku aentssha ti untsurí Yusan umirkarmiayi. Tura nuwa̱ peṉkeri̱ armia nusha nútiksaraṉ umikiarmiayi.
44017005	Tura Israer shuarka Yus shuar ajascharmia nu Páprun Sérasnasha suir íisarmiayi. Túrawar chíkich yajauch áishmaṉ naki yujá armia nuja̱i̱ chichasar nu peprunam charáa charáa ajarmiayi. Tura Páprun Sérasnasha achikiar aentsu úuntri̱n suruktai tusar Jasuna je̱e̱n áreṉkarmiayi.
44017006	Túrasha Páprunka Sérasja̱i̱ awetrar Jasunan tura chíkich Yus shuarnasha achikiar japirkutak júkiarmiayi. Tura pepru úuntri̱i̱n juíniak chicharainiak «Jú̱ aishmaṉsha ashí nuṉkanam charaatum ajá wekarmia nu yamaikia tímiajai tarutramarji.
44017007	Tura ju̱ Jasun ni je̱e̱n itiaarmiayi. Tura nisha ashí mash Rúmanmaya̱ úunt akupniu chichame̱n nakitiáiniawai. Tura iis, chíkich akupin awai, tuíniawai. Nisha Jesusaiti turamainiaji» tiármiayi.
44017008	Nu chichaman antukar aents nui̱ pujuarmia nu, úuntrimiak charaatum ajarmiayi.
44017009	Tura Jasun chíkich Yus shuarja̱i̱ Papru nekas awemattaji tusar pai, kuit ikiuaji, tiármiayi. Nuna takui̱ pepru uuntri̱ nin akupkarmiayi.
44017010	Nuiṉkia nú kashi Yus shuar Páprun Sérasnasha Piría péprunam akupkarmiayi. Tura nui̱ jeawar Israer shuar iruntai̱ je̱a̱nam wéarmiayi.
44017011	Piríanmaya̱ aentska Tisarúnikianmaya̱ áentsja̱i̱ṉkia naṉkaamas péṉker enentáimkia ármiayi. Tuke enentáiji̱a̱i̱ Yus Chichaman ántiarmiayi. Túrawar tuke tsawant imia niṉkisha Papru tana nuna nekasashit tusar Yusa papiri̱n íiniak péṉker esetar íisar unuimiármiayi.
44017012	Tuma ásar untsurí Israer shuar Krístun enentáimtusar Yus shuar ajasármiayi. Tura Kriaku aents nuwa̱ peṉkeri̱ armia nusha áishmaṉsha nekas enentáimtusarmiayi.
44017013	Túrasha Tisarúnikianmaya̱ Israer shuarka Papru Yus Chichaman Piría péprunam étserun antukar nui̱ weriar charaatum awajiármiayi.
44017014	Túmainiakui Yus shuar Páprun árutsuk nayantsanam akupkarmiayi. Tura Séraska Timiutéuja̱i̱ nuiṉ Piríanam juákarmiayi.
44017015	Tura Páprun nemariarmia nu Atenas péprunam nin ejeyarmiayi. Tura nisha waketainiakui Papru chichaman akatar akupkámiayi, Sérassha Timiutéusha wárik winiarti tusa.
44017016	Tura Papru Atenas péprunam pujus Sérasnasha Timiutéuncha nákamiayi. Nui̱ nú péprunam najankamu yus ti írunkui Páprusha kúntuts enentáimmiayi.
44017017	Tuma asa Israer shuar iruntai̱ je̱a̱nam Israer shuarja̱i̱ tura chíkich aents Yusan enentáimtiarmia nuja̱i̱ chichasmiayi. Tura tuke tsawant pepru ajapén aentsja̱i̱ iṉkiunaikiar chichasarmiayi.
44017018	Nuyá̱ chichaman jintin chíkich naari̱, ipikiúriu armia nu tura chíkichkia, ni naari̱ estuikiu armia nusha Páprun áujmatsarmiayi. Chíkichkia tiármiayi «Imiá chichamtincha ju̱sha waritramtajik.» Tura chikitcha tiármiayi «Yajaya̱ yúsnan etserniuchuashit.» Páprusha Jesusa túrunamuri̱n tura aents jakamunmaya̱ nantaktinian étserkui nuna tiármiayi.
44017019	Nuya̱ṉka aents iruntai̱niam naari̱ Ariupaku tamanum Páprun júkiarmiayi. Nui̱sha tuke irunin ármiayi. Nui̱ Páprun aniasarmiayi «Iisha ame yamaram támena nu nekaatai tusar wakeraji.
44017020	Amesha nusháa chicham jintiniaitme. Túmaitkiui ju̱ chichamsha warintiuak tusar nekaatai tusar wakeraji» tiármiayi.
44017021	(Atenasnumia̱ aentssha tura chíkich nuṉkanmaya̱ shuar nui̱ pujuarmia nusha aya yamaram chicham amia nunak ántiarmiayi. Tura aya nunak áujmatiarmiayi.)
44017022	Nuya̱ṉka Papru Ariupakunam ajapén wajaki̱ chichaak «Atenasnumia̱ áishmaṉtiram wi nékajai, atumsha atumí yusri̱ ainia nuyá̱ tsurakchamniaitrume.
44017023	Kame wi nuik atumí yusri̱ enentáimtutai̱niam íistaj tukamán nui̱ je̱a̱chin iwiaramun, JU̱ NEKAACHMA YUSNAITI tu áarman wainkiamjai. Wátsek, ju̱ Yus átum nékachiatrum tikishmátrumna nuna ujaktajrume.
44017024	Nekaatarum, nu Uunt Yuska ashí nuṉkan tura nui̱ írunna nuna najanaiti. Tura Nisha nayaimpin nuṉkancha nérenniuri̱nti. Tura aents najanamu je̱a̱nam nú Yuska pujuchuiti.
44017025	Nisha aents yaintkiat tusa atsumatsui. Warí, imia niṉki Nisha ii iwiaakmari̱n, ii mayattairi̱ncha tura ashí írunna nunasha súramtsujik.
44017026	Nekaatarum. Ashí nuṉkanam matsamsarat tusa nú numpanmaya̱nak ashí aentsun najanamiayi. Tura Yuska ii tsawantri̱n nekapmaiti, ii pujustinniasha nútiksaṉ nakakmiayi.
44017027	Winia e̱a̱tkar wáitkiarat tusa Yus nuna túrayi. Túrasha Yuska jeashtaka pujurtamtsuji.
44017028	Iis, iisha Yusja̱i̱ iwiaakji. Yusja̱i̱ muchitiaji. Tura Yusja̱i̱ ii kakarmari̱ takakji. Nútiksaṉ atumí papí aintri̱ tíchamka “Ashí iincha Yus najatmaitji.”
44017029	Tura iisha Yus najatma asakrin kuriji̱a̱i̱ najanamusha, yúsaiti, tu enentáimsashtiniaitji. Tura kuit yussha, kaya yussha aents enentáimsar najanamuka yúsaiti tu enentáimsashtiniaitji.
44017030	Aents Yusan nékainiachuk túrawarmia nuna Yuska yáunchuka pachischamiayi. Túrasha yamaikia Yus ashí aentsun chicharuk “Tunaarum iniaisarum nekas enentáiji̱a̱i̱ enentáimtumasrum iwiarnartarum” túramji.
44017031	Yuska áishmaṉkan anaikiaiti. Nú áishmaṉ ashí aentsti, yaki péṉkeran túriniait yaki yajauchin túriniait núnaka nekarmattaji. Nú áishmaṉ Yus akupkámun tuke enentáimtakui Yus nin anaikiaiti. Tura tsawant nú túrunatin átatna nuna Yus Niṉki achikiuiti. Túrasha nekas anaikiajai tusa tura ashí aentstiram nekaatarum tusa nú aishmaṉkan jakamunmaya̱ iniantkímiayi» tímiayi Papru.
44017032	Tura nuna jakamunmaya̱ nantaktinian áujmatun antukar chíkichkia wishikiarmiayi. Tura chíkich «Yamaikia máakete. Antsu chíkich tsawantin antukmi» tiármiayi.
44017033	Tutai Papru iniaisámiayi.
44017034	Tura chíkich aentska Papru táman Krístun nekas enentáiji̱a̱i̱ enentáimtusar nin nemarsarmiayi. Nui̱sha Tiuníseu páchitkiauyayi. Nisha Ariupaku aentsuyayi. Tura nuya̱sha nuwa̱ ni naari̱ Támaris tura chíkich aentssha nútiksaraṉ nemariarmiayi Páprun.
44018001	Nuya̱ṉka Papru Atenasnum ikiukí̱ Kurintiunam wémiayi.
44018002	Tura nui̱ Israer shuaran ni naari̱ Akiran wainkiamiayi. Akiraka Puntu nuṉkanam akiiniauyayi. Tura ukunam Itiaria nuṉkanam pujái̱ úunt akupin Krautiu ashí Israer shuaran Rúmanmaya̱ awemarmiayi. Rúmaka Itiaria nuṉkanmaiti. Nui̱ awemamu ásar Akira Kurintiunam nuik támiayi nuwe̱ Prisiraja̱i̱. Tura Pápruka Akiran chichastaj tusa werimiayi.
44018003	Akirasha Páprusha mai̱ ju̱na takáu ármiayi, tarach ti núparman je̱a̱ najantain najanin ármiayi. Tuma asamtai Papru Akirai̱ nu takat túrawartai tusa seturmiayi.
44018004	Tura tuke sáwartin Papru Israer shuar iruntai̱ je̱a̱n wéuyayi. Nui̱sha Israer shuaran Kriaku aentsnasha nútiksaraṉ Yus Chichaman ujakar enentáimtikrarmiayi.
44018005	Tura nuyá̱ Séras Timiutéuja̱i̱ Masetúnianmaya̱ táarmatai Pápruka miji̱atrutsuk Israer shuaran Yus Chichaman étseruk «Yusa anaikiamuri̱ Kristu átum nákarmena nu Jesusaiti» tímiayi.
44018006	Tura támaitiat nú chichaman nakitiarmiayi. Túmainiak Páprun katsekkarmiayi. Tuma asamtai Papru, nuiṉkia ikiuajrume tusa, ni pushiri̱n pe̱ar chichaak «Atumek makuumarme. Tura wikia Yusai̱ makuumatsjai. Yamaikia Israer shuarcha ainia nuna Yus Chichaman ujakártaj tusan werajai» tímiayi.
44018007	Tura nuya̱ṉka Israer shuar iruntai̱ je̱a̱nmaya̱ jiinkí̱ Yusan enentáimtin áishmaṉ Justu je̱e̱n wémiayi. Ni je̱e̱nka Israer shuara iruntai̱ je̱e̱n ayamach pujumiayi.
44018008	Israer shuar iruntai̱ je̱a̱ chicharniuri̱ Krispu, Uunt Jesusan nekas enentáimturmiayi. Túruna nua̱ri̱ji̱a̱i̱ uchirí̱ji̱a̱i̱sha Yusan umirkamiayi. Tura chíkich aentssha Kurintiunmaya̱ armia nu nútiksaraṉ Yus Chichaman antukar Jesusan enentáimtusar imianiarmiayi.
44018009	-
44018010	Nuyá̱ Uunt Yus Páprun mesekran ipiatkámiayi. Chicharuk «Peṉké imiatík awajtámsachartatui Wi ámiji̱a̱i̱ pujakui. Ju̱ péprunmasha untsurí aents Winia ajasártin írunui. Tuma asamtai ashamtsuk winia chichamur tuke etserkata» tímiayi Yus.
44018011	Tura nui̱ Kurintiunam jimiará uwí ejesatuk Yus Chichaman étseruk pujumiayi.
44018012	Tura Kariun Akayanam úuntri̱n chichamprin anaikiamu ai̱ Israer shuar Páprun kajerkarmiayi. Tura kajerainiak chichamprin iruntai̱niam irunturarmiayi. Túrawar Páprun júkiar ejeniarmiayi.
44018013	Tu túrawar úuntri̱n chichamprinian chicharainiak «Jú̱ aishmaṉ Yusan umirkatniun Muisais akupkámia núnaka íikias aushá jintíawai» tiármiayi.
44018014	Tura Páprusha chichastaj táunak Kariunka chicharainiak «Israer shuartirmesha ju̱sha nekas tunáa túrakuiṉkia tura akupniun umirchakuiṉkia tárumna nuna anturkaintjiarme.
44018015	Túrasha aya chichamnak tura aya náari̱niak atumí akupkámuri̱niak tau asamtai atumek nuamtak iistarum tájarme. Wikia nu chichamnum pachinkiatniun nakitiajai»
44018016	taku iruntai̱nmaya̱ a̱a̱ jí̱i̱kmiayi.
44018017	Tura nuya̱ṉka úuntri̱n chichamprin íimmianumaṉ Kriaku aents Israer shuar iruntai̱ je̱a̱ úuntri̱n Sústinisian achikiar awatiármiayi. Túrasha Kariunka túranak peṉké pachischamiayi.
44018018	Tura ni je̱e̱n waketkiarmatai Papru nu péprunam untsurí tsawant pujusmiayi. Tura nuya̱sha ukunam Yusai̱ yachi̱ armia nuna áujas ikiuak Prisiraja̱i̱ ni aishri̱ Akiraja̱i̱ Seṉkreanam wéarmiayi. Nui̱ Israer shuar túrutai̱n umíak Papru ni intiashí̱n awampramiayi, nuik Yusan tímiaj nuna yamái umíajai tusa. Nui̱ṉkia Sírianam waketkitiai tusar kanunam eṉkemprarmiayi.
44018019	Tura nuyá̱ Ipisiunam jeawar Pápruka Prisiran tura Akiran ikiukmiayi. Tura Israer shuar iruntai̱ je̱a̱nam wayá̱ Israer shuar irunar pujuarmia nuja̱i̱ chichasmiayi.
44018020	Tura nisha Páprun ju̱i̱ṉ núkap tsawant pujusta tusar seawarmiayi. Túrasha támaitiat tujintiajai, tímiayi.
44018021	Nuya̱ṉka áujas ikiuak «Wisha Jerusaréṉnum námper átatna nuna pachintiuktiniaitjiai. Tura Yus akuptakuiṉkia atak tatajai atumín íistaj tusan» tímiayi. Tura kanunam eṉkemár Ipisiunmaya̱ jiinkimiayi.
44018022	Nuyá̱ Pápruka Sesarianam jeá nuya̱ṉka Jerusaréṉnum wémiayi, Yus shuaran nui̱ áujsataj tusa. Tura nuyá̱ Antiukíanam wémiayi.
44018023	Tura Antiukíanam ishichik pujus ataksha wéak Karasea nuṉkanam tura Príjia nuṉkanmaani̱ wekaráktak wémiayi. Tura wéak Yus shuar matsamármia nuna chicharak ikiaká̱rarmiayi.
44018024	Tumá pujái̱ Arejántria péprunmaya̱ Israer shuar Apurus Ipisiunam jeamiayi. Nisha Yusa yaunchu papiri̱n tí peṉker nekaamiayi. Etserkatniuncha ti nékauyayi.
44018025	Uunt Yus timia nunasha unuimiátrauyayi. Tura nekas enentáiji̱a̱i̱ chichasmiayi. Jesusa túramuri̱n péṉker jintinniuyayi. Túrasha aya Juaṉ imiakratmanak nekaamiayi.
44018026	Ju̱ Apurus arantutsuk Israer shuar iruntai̱ je̱a̱nam chichamiayi. Tura Prisira Akiraja̱i̱ ni étserman anturkar nincha akaṉkí̱ júkiar Yusa Chichame̱n ni nekaachmia nuna núkap jintintrarmiayi.
44018027	Nuyá̱ ukunam Apurus, Akayanam wétaj takui̱ Ipisiunmaya̱ Yus shuar yáiṉkiar papí áarar atakas akupkarmiayi. Nú aentsnum péṉkerak jeat tusar túrawarmiayi. Tura Akayanam jeá nú aentsun Yusa waitneṉkratairi̱ji̱a̱i̱ uwempraru armia nuna ti yáiṉkiarmiayi.
44018028	Tura Apurus Israer shuarja̱i̱ paant chichasmiayi. Túrasha Yusa Papiri̱ji̱a̱i̱ Jesussha nekas Yusa anaikiamuri̱nti tusa paant jintíak nincha nupetkamiayi.
44019001	Tura Apuruska Kurintiunam pujái̱ Pápruka náinniumaani̱ wekaráktak Ipisiunam jeamiayi. Tura nui̱sha Yus shuaran wainkiamiayi.
44019002	Tura aniasmiayi «Atumsha Kristu enentáimtusrum Yus shuar ajasmarmena nui̱, ¿Yusa Shiir Wakaní̱ atumí enentái̱n eṉkemturmakaitrum?» tutai nisha «Atsá. Iikia Yusa Shiir Wakaní̱ awai támaka peṉké ántichuitji» tiármiayi.
44019003	Tutai Papru aniasmiayi «Enta, ¿nuikia atumsha warí enentáimsarmea imiantmiarum?» Tutai nisha aya̱k «Juaṉ jintintramamiaj nu iisha enentáimsar imiantmiaji» tiármiayi.
44019004	Tutai Papru chichaak «Juaṉsha tunaaruminia̱ enentáimprarum imiantiarum tíchamka. Nuyá̱ tíchamka winia ukurui̱ winittiana nu nekas enentáimtustarum. Nisha Jesus Yusa anaikiamuri̱nti, tu ujatmákchamka» tímiayi Papru.
44019005	Nuna antukar nisha Uunt Jesusa náari̱n enentáimtusar ataksháa imianiarmiayi.
44019006	Tura Papru ni uwejé̱ja̱i̱ nin antiṉ Yusa Wakaní̱ tarurarmiayi. Túram chíkich chichamja̱i̱ chichasarmiayi. Túrunawar Yus Chichaman etseriarmiayi.
44019007	Nusha tuse áishmaṉ ármiayi.
44019008	Tura nui̱sha menaintiú nantu Papru Israer shuar iruntai̱ je̱a̱nam werí Yusa akupeamuri̱n pachis arantutsuk etsermiayi. Túrak nú aentsun ujaak Yúsnan nekasaiti tu enentáimtikrarmiayi.
44019009	Tura chíkichka ni enentái̱n ti ikiatsuárarmiayi. Túrunawar umiktinian peṉké nakitiáinia ásar aents ántamunam Yusa jinti̱n peṉké yajauch chicharkarmiayi. Tuma asamtai Papru Yus shuarnaka akaṉkí̱ yaruak Tiranu unuimiátainium tuke tsawant Yus Chichaman ujaarmiayi.
44019010	Nuna túruki̱ jimiará uwí etserkamiayi. Túramu asamtai ashí Ásianmaya̱ aents Israer shuar tura Israer shuarcha Uunt Jesusa túramuri̱n antukarmiayi.
44019011	Tura aentsti túrachminian túrat tusa Yuska ni kakarmari̱n Páprun susamiayi.
44019012	Jáanchniasha pushincha Papru antiṉman júkiar náṉkamas jaa shuar ejeetim, nú jaa shuar nuna antiṉkiar péṉker ajaarmiayi. Iwianchrukusha nuna antiṉkiar íwianch jiinkimtai aṉkant ajaarmiayi.
44019013	Tura chíkich Israer shuar uwishin ármiayi. Tura nisha chíkich chíkich péprunam wéar iwianchrukun iwianchri̱n ji̱i̱rki̱ akuptin ármiayi. Tuma asa nisha Jesusa náari̱ji̱a̱i̱ iwianchin ji̱i̱ktiai tusar iwianchin chicharainiak «Nu Jesus Papru ujaana nuna náari̱ji̱a̱i̱ jíinkitiarum tájarme» tiármiayi.
44019014	Tura Yúsnan pujurniu uuntri̱ Esewia náartin, siati uchirí̱ armia nu, nuna túriarmiayi.
44019015	Túrasha Jesusa náari̱ji̱a̱i̱ jiinkitia tuíniakui iwianchcha chichaak «Jesusnaka nékajai. Tura Pápruncha nékajai. Tura atumsha ¿yátsukaitrum?» tímiayi.
44019016	Nuna tinia iwianchruku áishmaṉ tsékeṉtki̱ nú aishmaṉkan kakaram katsumak nupetkarmiayi. Túram ti katsumam nisha misú tura numpamnawar jíinkiar pisararmiayi.
44019017	Nusha Ipisiunam túrunamiayi. Túrunamtai Ipisiunmaya̱ Israer shuarsha tura Israer shuarchasha nuna túrunamun nekaawar ti ashamkarmiayi. Tura Uunt Jesusa náari̱n shiir awajsarmiayi.
44019018	Túmainiai̱ untsurí shuar Kristu nekas Yusa uchirí̱nti nekas tu enentáimtusar tunáa túramuri̱n nuna paant ujakármiayi.
44019019	Tura untsurí uwishniumawarmia nu, wawekrattai papí armia nuna itiarmiayi. Itiar ju̱ka iniaiyaji tusar ashí iimiainiai̱ṉ áesawarmiayi. Nú papí áesawarmia nuna kuítri̱sha seṉkuintia mir naṉkaamasauyayi.
44019020	Tu túrunamtai Uunt Yusa Chichame̱ pampaṉki̱ tura nupetmaki̱ wémiayi.
44019021	Tuma asamtai nuya̱sha Pápruka Masetúnianam tura Akayanmasha irautjai tu enentáimsamiayi. Tura nuya̱sha Jerusaréṉnum waketkitjiai, tímiayi. Tura nuyá̱ ukunam Rúmanmasha wetajai, tu enentáimsamiayi.
44019022	Masetúnia wétin asa Papru ni tsaníakmari̱n Masetúnianam emka akupkámiayi. Timiutéun Erastuja̱i̱ akupkarmiayi. Tura niṉkia Ásianam seturmiayi.
44019023	Pápruka Ipisiunam tuke pujái̱ nuyá̱ aents Yus Chichaman nakitiáiniak charaatum ajarmiayi.
44019024	Iis, nui̱ Ipisiunam kaya yusa je̱e̱ ámiayi. Nu yus núwa̱uyayi, Tiana náartin. Tura áishmaṉ, Timitriu náartin, kuitji̱a̱i̱ nakumak nú je̱a̱n uchichin najanniuyayi. Tura nisha nú takatja̱i̱ ti kuítrintin ajasmiayi. Tura chíkich áishmaṉ nú takatan takarmia nunasha ti kuítrintin awajsarmiayi.
44019025	Timitriusha niji̱a̱i̱ takarmia nuna ikiaanak chikichnasha niji̱a̱i̱ métektaku takarmia nunasha ikiaanak niji̱a̱i̱ charaatum ajarmiayi. Timitriusha chichaak «Winia írutramutiram antuktarum. Iisha ju̱ takat takaajnia ju̱ja̱i̱ ti kuit achíatsjik.
44019026	Tura atumsha ju̱ Papru wáintrumna nu tura ántarmena nu chichaak “Ashí aents najanamu yuska ántar áiniawai” tátsuk. Nuna tau asa ju̱i̱ Ipisiunam tura arant ashí Ásianam ni yusri̱n iniaisarat tusa enentáimtikrarai. Tuma asamtai untsurí aents, ii yusri̱ Tiánan ikiuiniak, Papru tana nuna umirainiatsuk.
44019027	Papru tu étserkui iisha itiurchat pujuschattajik. Kuit ii achíaj nuka meṉkakashtatuak. Tura nú arantcha ii yusri̱ Tiana je̱e̱n shuar iniaisachartatuak. Tura nuyá̱ Ásianmaya̱sha tura ashí nuṉkanmaya̱ aentssha ii yusri̱ Tiana shiir awajainia nuna yapaji̱áwar aun nakitrachartatuak» tímiayi Timitriu.
44019028	Nuna antukar aentssha ti kajekar charaatum ajarmiayi. Túmainiak «Ipisiu aentstikia aya Tianak wakeraji» tu untsumiarmiayi.
44019029	Nuiṉkia aents páchim enentáimprarmiayi. Túmainiak Masetúnianmaya̱ Kayuncha Aristárkuncha Páprun nemari̱n armia nuna achikiar japirkutak iruntai̱ je̱a̱nam júkiarmiayi.
44019030	Tura Pápruka iruntai̱ je̱a̱nam wayá̱ chichastaj taun nuyá̱ Yus shuar armia nu, nuna suritkiarmiayi.
44019031	Tura Ásianmaya̱ uuntri̱, Páprun amikri̱ ásar, ai̱ṉkia waya̱wa̱i̱ṉ tusar chichaman akuptúkarmiayi.
44019032	Túrasha irunar pujuarmia nu, páchim enentáimprar chíkichka nusháa untsumiarmiayi. Tura chikitcha nútiksaraṉ aushá untsumiarmiayi. Tura chíkichkia ti untsurí nekaachar «wariniak irunturara» tiármiayi.
44019033	Chíkich nui̱ wajarmia nu charaatum ajarmia nuna Israer shuaran Arejántrun jintintrar eem shitiawarmiayi. Arejántrusha Kayun tura Aristárkuncha ayamprúktinian wakerak takamátsatarum tusa uwejé̱n takuimiayi.
44019034	Túrasha aents iruntrarmia nu ju̱ka Israer shuaraiti tusa nekaawar nú arant charaatum ajainiak «Ipisiu aentstikia aya Tianak wakeraji» ímia imiatainiakua tí nukap pujursarmiayi.
44019035	Ipisiunmaya̱ papí áintri̱sha aentsun itiatmamtik chichaak «Ipisiu shuartiram antuktarum. Ii uunt yusri̱ Tiana je̱e̱ íistinkia íichukaitiajⁱ. Tura ni nakumkamuri̱sha nayaimpinmaya̱ iniarmiania nusha íischatniukaitiajⁱ. Tura nunasha ashí aents paant nékainiatsuk.
44019036	Warí, núnaka ashí aents nékainia asamtai atumsha itiatkatarum. Túrarum enentáimtsuk yajauch túrawairap.
44019037	Íimiatarum. Ju̱ áishmaṉ átum itiarumna nu ii yusri̱n yajauch chicharkacharai. Tura ni je̱e̱nka yajauch awajsacharai.
44019038	Wats, Timitriu tura niji̱a̱i̱ takainiana nu tunáa túramun ujaktai tusar wakeruiniakka pepru peṉkeri̱n werishtinkiait. Nuiṉkia mái̱mtek iwiainiakarti.
44019039	Tura chíkich chicham ákuiṉkia péṉker iruntrarum iwiaratarum.
44019040	Kame ju̱ yamái túrunamun nekaawar Rúmanmaya̱ akupin “Ii uuntri̱ yajauch awajsatai tusarum túrachurmeash” turamchatjiash. Warí, nisha “¿Urukamtai charaatum ajarum?” takui̱sha áimkiatin peṉké tujintkiattaji» tímiayi.
44019041	Tura papí aint nuna tuasua amik «Áukete. Wetarum» tímiayi.
44020001	Charaatum ajasua amikiarmatai Papru Yus shuaran untsuk Yúsnan jintintrataj tusa ikiaankarmiayi. Tura áujas ikiukí̱ Masetúnianam wémiayi.
44020002	Nú nuṉkanam wekaráktak, Yus shuaran jintintrar ikiaká̱rarmiayi. Tura nuya̱sha Krésianam jeamiayi.
44020003	Nui̱ṉkia menaintiú nantu pujusmiayi. Tura nuya̱ṉka kanuja̱i̱ Sírianam wétajtsa pujus Israer shuar chícham jurusman anturmamak «antsu Masetúnianmaani̱ wetajai» tímiayi.
44020004	Tura Piríanmaya̱ áishmaṉ Súpater Páprun atamprimiayi. Tura Tisarúnikianmaya̱ Aristárkusha Sekuntusha Tírpinmaya̱ Káyusha Timiutéusha Ásianmaya̱ Tíkikiusha, Trúpimiusha ashí nu shuar Jiripiusnum Páprun atampriarmiayi.
44020005	Túrawar nisha emki̱ wéar Trúasnum jeawarmiayi.
44020006	Tura iisha paṉ karin eṉketáchma námper amukámtai iisha Jiripiusnumia̱ jíinkir, kanunam eṉkemprar Masetúnianmaya̱ jiinkimji. Tura seṉku tsawant naṉkaamasmanum emki̱ wéarmia nu amayá̱ṉkarmiaji Trúasnum. Tura nui̱sha siati tsawant pujusármiaji.
44020007	Tura tumiṉtin kí̱arai̱ Jesukrístu enentáimtusar yurumátai tusar iruntrarmiaji. Tura Papru Yus shuaran jintintrámiayi. Kame Pápruka kashinkia wétin asa chicháa chichaakua kashi ajapéṉ ejemiayi.
44020008	Tura yakí̱ menaintiú patarmanum tesamu amia nui̱ iruntrarmiaji. Nui̱sha ji ekemárma untsurí irunmiayi.
44020009	Tura nui̱sha natsa Eutikiu áaṉkamunam ayamas pujusmiayi. Tura Papru ti esaram chichaakui nú natsasha kari̱ pujamiayi. Tumá pujus kanuki̱ yakí̱ awarmanumia̱ akaikí̱ iniaamiayi. Tura peṉké jakaan júsarmiayi.
44020010	Tura Papru akatúki̱ tsuntsumpruá miniakkamiayi. Tura Yus shuaran chicharainiak «Ashamkairap. Ataksha iwiaakui» tímiayi.
44020011	Nuyá̱ ataksha Papru wakamiayi. Tura páṉkan puukar yurumáwarmatai tuke chicháa chichaakua Papru tsawa̱rmiayi.
44020012	Eutikiuncha iwiaakun ni je̱e̱n júkiarmiayi. Tura ashí aents shiir enentáimsarmiayi.
44020013	Wats, Papru Asun péprunam nuṉkak we jeatajtsa wakerimiayi. Tura iincha, átumka kanunam wetarum, túramkurin iikia émkir Asunnum wémaji.
44020014	Nui̱ Asunnum iṉkiunaikiar Páprusha kanunam eṉkempramtai Mitiríniniam jeamji.
44020015	Tura nuyá̱ jíinkir kashin tsawa̱rar nayantsanam nuṉkach étentkamunam Kíusnum jeamji. Nuyá̱ nayantsanam ajapén chíkich nuṉkach Sámusnum jeamji. Tura nuya̱ṉka Trujiriunam jear ayampramji. Nuya̱sha kashin tsawa̱rar Miritiunam jeamji.
44020016	Pápruka Jerusaréṉnum Pintikiustís nampernum pachinkiataj tusa wari wétajtsa wakerimiayi. Tuma asamtai Ásianam tí nukap pujustinian nakitiak «Ipisiunam wéchattajai» tímiayi.
44020017	Túrasha Papru tuke Miritiunam pujus Ipisiunmaya̱ Yus shuara úuntri̱n winitiárum tusa untsukarmiayi.
44020018	Ni táarmatai Papru chichaak «Atumsha wi Ásianam pujusan itiura túraj nu nékarme.
44020019	Atumji̱a̱i̱ tuke tsawant pujumaj nui̱ naṉkamantuchu enentáimtumasan utchim winia úuntrun takatrí̱n takasmiajai. Tura Israer shuar yajauch awajtústinian wakerutainiai̱ṉ tuke takasmiajai.
44020020	Ashí péṉker ana nu nekaatarum tusan miji̱atrutsuk jintintiámjarme. Iruntramarmena nui̱ tura aṉkant aṉkant atumí je̱e̱n pujumarmena nui̱sha Yus Chichaman ujakmajrume.
44020021	Tura Israer shuarnasha Israer shuarchancha nútiksanak enentai yapaji̱árum Uunt Jesukrístu umirkatarum, tímiajrume.
44020022	Tura yamái Jerusaréṉnum wéajai, Yusa Wakaní̱ túrutkui. Nui̱sha túrunattana nunasha nekamatsuk wéajai.
44020023	Tura Yusa Wakaní̱ iniakturkui ju̱na nékajai ashí pepru wi jeattajna nui̱ eṉketátai tusar nákarainiawai. Tura tí waitsatniun nekapsattajai.
44020024	Kame wikia jákashtajash. Túrasha warí winia itiurtawa. Wikia Yusa jinti̱i̱n warasan wekasataj tusan wakerajai. Yusai̱ wea wéakuan jáakun iniaisataj tajai. Tura nuyá̱ takatan Uunt Jesus surusmia nuna péṉker amuktaj tusan wakerajai. Jesus chichartak “Yus waitnenkartana nú chicham etserkata” turutchamka.
44020025	Tura yatsurtiram, ashí Yúsnan atumín paant ujakjarme. Yamaikia wíniaka atakka wáitkiashtatrume.
44020026	-
44020027	Nekaatarum, ashí Yusa wakeramuri̱n wisha peṉké ú̱rtsuk ujakjarme. Tuma asamtai atumín títiajtsan wakerajrume, chikichík shuara wakaní̱ jinium wéakuisha wikia peṉké makuumashtatjai.
44020028	Tuma asamtai emka atumek íimiastarum. Túrarum nuyá̱ chíkich Yus shuar iistarum. Yus shuaran wáinin ajastarum tusa Yusa Wakaní̱ achirmákurme. Yus shuar ainia núnaka ni numpe̱ja̱i̱ṉ Uunt Jesus sumakchakait.
44020029	Kame wi wématai chíkich táartatui. Núnaka nékajai. Tura nisha Yus shuaran amukártajtsa wakeriartatui, úunt ya̱wa̱sha murikiun amuinia áintsaṉ.
44020030	Túrasha nemartusarat tusar wakeruiniak atumíinia̱ṉ wait chichaman unuikiartin wantinkiartatui.
44020031	Tuma asamtai yatsurtiram, aneartarum. Wisha menaintiú uwí tsawai̱sha káshisha útchim aṉkant aṉkant unuiniamajrumna nu kajinmátkirap.
44020032	Pai, yamaikia yatsuru, Yus yainmakarti. Yusa aneṉkrattairi̱ nékaitrumna nú chichamsha kakarmaiti. Nú chicham átum katsua̱rar kakaram wekasatniun yaintmakarti. Kame nú chicham atumí enentái̱n pujakui Yus ni shuari̱n matsamsatniun anajmatramia nui̱ pachinkiattarme.
44020033	Wats, wisha chikichkí shuara kuítri̱n wariri̱ncha wakerutkachuitjiai.
44020034	Antsu winia uwejruja̱i̱ takasan wi atsummiaj nuna sumarmakmajai. Tura winia írutkamuru atsumamuri̱ncha wiki sumakmiajai. Nuka paant nékarme.
44020035	Kame átum takasrum atsumainia nusha yaiṉtarum tusan jintintiajrume. Wats, Uunt Jesusa chichame̱ enentáimsami. “Achíana núja̱i̱ṉkia naṉkaamas, súana nuka shiir waraawai” tíchamka» tímiayi.
44020036	Nuna tuasua amik Papru tikishmarmiayi. Tura ashí niji̱a̱i̱ iruntrarmia nú shuar Yusan áujsarmiayi.
44020037	-
44020038	Tura Papru nuik chichaak «Atakka wáitkiashtatrume» tiniu asamtai tí kuntuts pujuiniak útchim Páprun miniaksarmiayi. Túrawar kanunam ejeniarmiayi.
44021001	Tura nuyá̱ Yus shuar aujsa ikiukir kanunam eṉkempramji. Tura íṉkiuasmak Kus péprunam jeamji. Tura kashin tsawa̱rar Rútas péprunam jeamji. Tura nuya̱ṉka Patara péprunam jeamji.
44021002	Tura nui̱ Pataranam pujusár chíkich kanu Pinisia péprunam wea wainkiamji. Túmakui̱ nui̱ eṉkemprar wémaji.
44021003	Nui̱ wésar Chíprikia wainkiamji. Tura Chíprikia menanmaani̱ aa wariṉkish ikiuakur Sírianam jeamji. Kánuka Tiru péprunam jeá pujustiniuyi, wariṉkish núkap ikiuktin akui. Tuma asamtai iisha Tírunam jear kanunmaya̱ jíinkir péprunam waya̱mji.
44021004	Nui̱ Yus shuar wáinkiar nuiṉ siati tsawant pujusmaji. Tura Yus shuaran Yusa Wakaní̱ ujakam Páprun chicharainiak «Jerusaréṉnumka wéchatniuitme» tiármiayi.
44021005	Tura siati tsawant naṉkaamasmatai jiinkimji. Ashí Yus shuar armia nu núwentuk uchirtiuk nemartamkamji, péprunam iniaṉkatmaktiai tusar. Kaanmatkanam jear tikishmarar Yus áujsamji.
44021006	Tura nu amikiar nuiṉkia áujnaisar ikiukiarmaji. Tura iikia kanunam eṉkemprakrin niṉkia ni je̱e̱n waketkiarmiayi.
44021007	Iisha Tírunmaya̱ entsak wea wéakuar Turumáitianam nui̱ṉ jíintramji. Tura nui̱ jearsha Yusai̱ yachi̱ armia nu chichasar nui̱ṉ chikichkí tsawant pujusmaji.
44021008	Kashin tsawa̱rar nuyá̱ jíinkir nuṉkaṉ weri Sesaria péprunam jeamji. Nui̱ Jirip je̱e̱n jear pujusmaji. Jiripikia Yus Chichaman etserniuyayi. Nuik Jerusaréṉnum siati áishmaṉkan Yusa takatrí̱n wáinkiarat tusar anaikiarmia nú Jiripiti.
44021009	Jiripsha kuatru nawantri̱n yarumkauyayi nuatnakchan. Nisha Yusa Chichame̱n etserin ármiayi.
44021010	Tura iisha Jiripi je̱e̱n wárum tsawantak pujarin Jutanmaya̱ shuar Yúsnan etserin Akapu náartin támiayi.
44021011	Nisha taa Papru emenmamkari̱n achikmiayi. Tura achik niṉki ni nawe̱n tura uwejé̱ncha jiṉkiamamiayi. Nuna tura chichaak «Yusa Wakaní̱ tawai ju̱na emenmamka nérenniuri̱n Israer shuar Jerusaréṉnum pujuinia nu jútikia jiṉkiawar Israer shuarchanum surukartatui tawai» tímiayi.
44021012	Iisha nu antukar Papru tímiaji «Jerusaréṉnumka weep.» Sesarianmaya̱ Yus shuarsha núnisaṉ Páprun tiármiayi.
44021013	Tutai Papru chichaak «¿Urukamtai útkuram winia enentái̱rui̱ kúntuts awajtarum? Wi Jesusna asan Jerusaréṉnum jiṉkiatrarmataisha jákatniun ashamatsjai» tímiayi.
44021014	Tura iisha Papru emetatai tukamar tujintkiar «Wats, nuiṉkia Uunt Yus wakera nu tímianak atí» tiármaji.
44021015	Nu tiri iniaisar iwiarnarar Jerusaréṉnum wémaji.
44021016	Chíprinmaya̱ yaunchu Yus shuar Manasun ni je̱e̱n Jerusaréṉnum takakuya nuna ikiatmastinian wakerimiayi. Tuma asamtai Sesarianmaya̱ ishichik Yus shuar nemartamainiak Manasunnasha júkiarmiayi.
44021017	Tura iisha Jerusaréṉnum jeawakrin nui̱ warasar Yus shuar ti shiir áujtamsarmiaji.
44021018	Tura kashin tsawa̱r Papru íimiak Sántiaku je̱e̱n wémiaji. Nui̱sha Yus shuara uuntri̱ matsamármiayi.
44021019	Páprusha áujas amik Israer shuarchanum ni étsermaja̱i̱ Yus túramia nuna yámankamtaikniumia̱ jukí̱ chikichkimias ujakar ujakar awajsámiayi.
44021020	Papru táman antukar «Yus tí peṉkerchakait» tiármiayi. Tura Páprun ju̱ chichaman tiármiayi «Támena nu péṉkeraiti yatsuru, túrasha Israer shuar timiá untsurí Krístun nekas enentáimtusar Yus shuar ajasu áiniayat ashí Muisais akupkámia nu umiktiniaitji» tuíniawai.
44021021	«Nú arant yajaya̱ aents taar chichartamainiak “Pápruka nusháa jintintiui. Israer shuar chíkich nuṉkanam pujuinia nuna Muisaisa akupkámuri̱ umirkashtinian Pápruka jintintiui. Israer shuarti tsupirnaktin ana nu túrashtinian tura ashí Israer shuar túrutai̱ iniaisatniun Papru imia Israer shuaran jintintiui” turamainiawai.
44021022	Wátsek yatsuru, nuiṉkia itiurmaiṉkit. Ame tátintrumin aents nekaawarka ju̱i̱ kajertamainiak káutramkachartatuak.
44021023	Wats, antsu nuiṉkia ju̱ túrata yatsuru. Ju̱i̱ kuatru áishmaṉ Yusan yaunchu tiarmia nuna umiktasa pujuiniawai.
44021024	Ni júkiarta. Túram nisha Muisais akupkámia nuna umikiar nijiaamainiakui amesha nijiaamarta. Núnismek kuítniasha ni súsatin ana nu amesha akikmatkarta. Nisha ashí umikiarmatai ni intiashí̱n awampratin áchattawak. Nu áishmaṉka intiashí̱n awampran Israer shuar wáinkiar anturtamkarainia nu nekaschaiti. Antsu Pápruka Muisais akupkámia tímianak túrawai, turamartatui.
44021025	Túrasha yatsuru, nekaata, Israer shuarcha Yusan nekas enentáiji̱a̱i̱ enentáimtusarua nu papí yaunchu akuptúkmiaji. Israer shuarti túratin ana nu ashí mash túratarum tátsuji, tu áatramji. Tura antsu taṉkun máwar ántar yusan susamu yúashtiniaitrume, tímiaji. Tura numpasha umarchatniuitrume, kajemtikramusha yúashtiniaitrume. Tura tsanirmashtiniaitrume. Tu áatramji» tiármiayi.
44021026	Nuyá̱ tiniu asamtai Papru nú kuatru áishmaṉkan júkiarmiayi. Tura kashin tsawa̱rar níimiak nijiaamararmiayi, Muisais timia nútiksaraṉ. Tura Yusan tiarmia nuna wárik umiktinian tura Muisais timia nuna Yus súsatniun ujaktajtsa Papru Yusa Uunt Je̱e̱n waya̱miayi.
44021027	Túrasha nu siati tsawant amusattuk ajatémsai Ásianmaya̱ Israer shuar Páprun Yusa Uunt Je̱e̱n pujan wáinkiarmiayi. Túrawar charaatum ajakiar Páprun achikiármiayi.
44021028	Achikiar untsumainiak «Israer shuartiram iin yaintmaktarum. Ashí nuṉkanam Muisais akupkámuri̱ncha Israer shuarti túrutairi̱ncha ju̱ Yusa Uunt Je̱e̱ncha yajauch chicharea nu achikji. Warí, Kriaku aentsun awayá̱shtinia nuna awayá̱ nuja̱i̱ yamái ju̱ Je̱a̱ncha yajauch awajtúrmaji» tiármiayi.
44021029	Iis, nuik Ipisiunmaya̱ Trúpimiu Pápruja̱i̱ péprunam wekaan wáinkiaruyi. Wáinkiaru ásar Yusa Uunt Je̱e̱n waya̱yi, tu enentáimsar tiármiayi.
44021030	Tuíniakui aents ashí mash charaatum ajakiar tseke táarmiayi. Túrawar Páprun achikiar japirkutak Yusa Uunt Je̱e̱ya̱ jí̱i̱kiarmiayi. Túrawar wáitincha nú chichamaik epentrarmiayi.
44021031	Tura maatai tusar matsamtuiniai̱ suntara uuntri̱ Jerusaréṉnumia̱ aents ashí charaatum ajainian antukmiayi.
44021032	Nu uunt nuyá̱ ni suntari̱n tura suntara úuntri̱ncha irur aents pujuarmia nui̱ tseke weriarmiayi. Aentssha suntaran tura kapitiánin wáinkiar Páprun asutíniayat iniaisarmiayi.
44021033	Kapitiánkia Páprun jearí achikmiayi. Tura jimiará jiruja̱i̱ jiṉkiamiayi. Nuya̱sha aniasmiayi «¿Nisha yait? ¿Warinia túrait?» tímiayi.
44021034	Túrasha aentssha untsurí chichaman untsumiarmiayi. Túmainiakui kapitiáncha peṉké nekaachmiayi. Tuma asamtai Páprunka suntar pujamunam júkiarmiayi.
44021035	Tura suntar pujamunam wáitiniam jeawar Páprun entsakí̱ júkiarmiayi aents imiá kajerainia asamtai.
44021036	Tura aentssha ukunmaani̱ pataakar mantamnati, tu untsumiarmiayi.
44021037	Tura Papru suntarnum awayá̱m Páprusha kapitiánin Kriaku chichamja̱i̱ chichaak «Wi ishichik áujsaintjiameash» tímiayi. Tutai kapitián chichaak «Warí, ¿amesha Kriaku chicham chichastin nékamek? tímiayi.
44021038	Nuiṉkia amesha ¿Ejiptunmaya̱nchukaitiam? ¿Nuik kuatru mir aents maṉkartin tutai atsamunam yaruakchamkam? ¿Kapitiánja̱i̱ meset najanataj tusa túrachmakum?» tímiayi.
44021039	Tutai Papru chichaak «Núchaitjiai. Antsu wikia Israer áentsuitjiai. Sirisianam Tarsu péprunam akiiniaitjiai. Tura waitneasam ju̱ aents áujsartin tsaṉkatrukta» tímiayi.
44021040	Tura kapitián ayu, tutai Papru watai̱nium wajas mitia pujustarum tusa uwejé̱n takuimiayi. Tura aents itiatkarmatai Israer chichamja̱i̱ chichasmiayi.
44022001	Nui̱ Papru chichaak «Yatsurtiram, tura úuntur árumna nu antuktarum. Wikia Pápruitjiai. Kíishtumaktaj tusan títiatjana nu waitneasrum anturtuktarum» tímiayi.
44022002	Tura Papru Israer chichaman chichaakui aents nuna antukar nú naṉkaamas itiatkarmiayi.
44022003	Nui̱ Papru chichaak «Wikia Israer shuaraitjiai. Társunam Sirisia nuṉkanam akiiniaitjiai. Túmaitiatnak ju̱i̱ Jerusaréṉnum tsakaruitjiai. Tura unuikiartin Kamaríran chichame̱n unuimiáruitjiai. Tuma asan ii uuntri̱ akupkarmia nuna ashí umirkaitjiai. Tura átum yamái túrarmena nuna wisha nútiksanak Yusna ana nuna tuke enentáiji̱a̱i̱ wakerukuitjiai.
44022004	Tura Jesusan umirkaru armia nuna mátaj tusan pataatukní̱ wekaimiajai. Túran áishmaṉkan nuwa̱ncha achikian sepunam eṉkeataj tusan túrimiajai.
44022005	Yúsnan pujurniu úuntri̱sha tura Israer shuara úuntri̱sha Tamaskunam íi shuar susata tusar papin ataktusar akuptúkarmia nuna niṉkia nékainiawai. Jesusan umirkarun achikia ikiaankan ju̱i̱ Jerusaréṉnum asutniáwarat tusan werimjiai» tímiayi.
44022006	«Tura wi jintiá weai̱ Tamaskunam jeastatuk ajasái nantu tutupin ai̱ aya aneachma nayaimpinmaya̱ newaat wajantruntmiayi.
44022007	Túrunamtai wisha nuṉká iniaarmajai. Nuya̱ṉka chichaamun antukmajai. Chichartak “Sauru, Sauru, ¿urukamtia imiá pataaturam?” turutmiai.
44022008	Takui̱ wi aniasmajai “¿Amesha Uuntá yáitiam?” Tutai “Wikia Nasarétnumia̱ Jesusaitjiai. Ame pataaturmena nuitjiai” turutmiai.
44022009	Wiji̱a̱i̱ pujuarmia nu, newaat wajantun wáinkiar ti ashamkarmai. Túrasha niṉkia túrutun antukcharmai.
44022010	Tura wi tímiajai “¿Nuiṉkia Uuntá, warí itiurkattaj?” tímiajai. Tutai Uunt chichartak “Wajakím Tamaskunam wetá. Nui̱sha ame túrattamna nuna ujatmákartatui” turutmiai.
44022011	Kame wikia nú newaat ajakun iisan ji̱ru kusurmai. Tuma asamtai winia tsaniakmar eṉkeki̱ jurukiar Tamaskunam ejetiarmai.
44022012	Tura nui̱ Tamaskunam áishmaṉ Ananías pujumai. Nisha Yusan aneak Muisais akupkámia nuna umirkauyi. Tura nú péprunmaya̱ Israer shuar armia nu nin péṉker enentáimtiarmiai.
44022013	Nú Ananías winia íirsataj tusa tamai. Taa turutmiai “Yatsuru Sauru, péṉker íimtiá” túrutkui nú chichamaik péṉker íimmiajai. Túrunan Ananíasnasha wainkiamjai.
44022014	Tura Ananías chichaak “Iwiaaku Yus, winia wakeramurun nekartuat tusa winia Uchirnasha tunaarinchaa nuna íisat tusa winia chichampruncha antukat tusa ámin yaunchu Yus anaitiamkaiti.
44022015	Amesha Papru, Yusna ana nu íisumna nusha antukumna nusha ashí aents ujakártatme.
44022016	Tuma asamtai yamaisha ¿warí nákam? Tunaarun asakátrurat tusam Uunt Jesus enentáimtusam weme ni naari̱ pachisam imiantia” turutmai.
44022017	Tura Jerusaréṉnum waketkin Yusa Uunt Je̱e̱n wémajai Yusan áujsataj tusan. Nui̱ íimiarmajai.
44022018	Nui̱ Jesus chichartak “Ju̱i̱ Jerusaréṉnum Wí túramur etserkattamna nuna antukchartatui. Tuma asamtai wari jiinkim wetá” turutmiai.
44022019	Túrutkui wi tímiajai “Túrasha Uuntá, ju̱yá̱ aents wi Israer shuara iruntai̱ je̱e̱n waya̱n Ámin nekas enentáiji̱a̱i̱ enentáimturmainia nuna nui̱ matsatun achikiáran awatiáran sepunam eṉkeawarmiaj nuna nékainiawai.
44022020	Tura nuyá̱ áminiu etserniun Estepaṉkan máiniakuisha wisha wajamjai. Túruiniakui «péṉkeraiti áitkiarum nuka» tímiajai. Nú arantcha ni pushiri̱n íirsamjai” tímiajai.
44022021	Túrasha Uunt Jesus winia turutmiai “Wetá. Israer shuarcha matsatainia nui̱ akupkátjame” turutmiai» tímiayi Papru.
44022022	Nui̱ matsamármia nu, nuna antukarka untsumtan juáriarmiayi. «Ju̱ka mantamnati. ¿Urukamtaik iwiaakusha pujusat?» tiármiayi.
44022023	Tura aentska Páprun kajerainiak ti untsumainiak pushiri̱n tujaat ajapawar nuṉkancha naṉkimkiamaikia ajarmiayi.
44022024	Tura suntara uuntri̱ nuna wainiak Páprun suntar pujamunam awayá̱miayi. Tura suntaran chicharuk «Átum asutiárum áimtikiatarum. ¿Urukamtaik aents nin kajerainiak imiá untsumainia? Nekaatarum» tímiayi.
44022025	Tura Páprun asutiátai tusar jiṉkiarar awajsam Pápruka suntara úuntri̱n chicharuk «¿Rúmanmaya̱ aents áyatik asutiámniakait, ni túramuri̱ nekartsuk?» tímiayi.
44022026	Nuna táman suntara uuntri̱ antuk kapitiánin ujaktaj tusa werí chichaak «Maaj, túrataj támena nu anearta. Ju̱ áishmaṉ Rúmanam páchitkiaiti» tímiayi.
44022027	Nuna antuk kapitián Páprun werí aniasmiayi «¿Amesha nekasmek Rúmanam páchitkaitiam?» Tutai Papru «Ee»
44022028	tutai «Wikia ti kuítian akikmakmiajai Rúmanam pachinkiatniun» uunt kapitián tímiayi. Tutai Papru chichaak «Túrasha winia aparka Rúmanam páchitkia asamtai wisha Rúmanam pachinkian akiiniaitjiai» tímiayi.
44022029	Nuna takui̱ Páprun asutiátaj tiarmia nuna wárik iniaisar jíiniar wéarmiayi. Tura imia uunt kapitiáncha Rúmanam páchitkian jiṉkiá asa ashamkamiayi.
44022030	Tuma asa kashin tsawa̱r kapitián urukamtaik Páprun imiá kajerainia nekaataj tusa wakerak Páprun werí jiṉkiamun atirmiayi. Tura Yúsnan pujurniu úuntri̱n chíkich naamka armia núja̱i̱sha ikiaankamiayi. Tura nuiṉkia ni matsatmanum Páprun itiar ajapén awajsámiayi.
44023001	Papru Yúsnan pujurniu náamkari̱n úmamkes iis «Wí shuartiram antuktarum. Úchichik tuke yamaisha Yus íimmianum péṉker wekainuitjiai» tímiayi.
44023002	Papru nuna takui̱ Yúsnan pujurniu uuntri̱ Ananías ni suntari̱n Paprui̱ ayamas pujuarmia nuna «Wenunam awattiarum» tímiayi.
44023003	Tutai Papru chichaak «Tsej, jimiará chichamtinia iimiata, Yus amincha asutiámattawai. Muisais akupeana nuna umíatsui tusam yajauch túrutattsam pujame. Enta, ¿nuiṉkia urukamtia Muisais timia nuka iniaisam ame suntarum winia asutiátarum tame?» tímiayi.
44023004	Tura nuna takui̱ nui̱ wajarmia nu Páprun chicharainiak «¿Maaj, amesha Yúsnan pujurniu úuntri̱sha imiá yajauchisha chichaream?»
44023005	Tutai Papru chichaak «Yatsuru, wisha Yúsnan pujurniu uuntri̱ áutskaitia tíchamjai. Nékaitkiunka núnaka tícha̱a̱jai. Kame wisha nékajai Yus Chichamnum tawai “Atumí uuntri̱ yajauch chicharkairap” tawai» tímiayi.
44023006	-
44023008	Israer shuara úuntri̱ya̱ jimiará írutka ármiayi. Satuséu aents tura nuyá̱ Pariséu aents nusháa írutkan Pápruka nekaamiayi. Kame Satuséu aentska jakamunmaya̱ nantaktincha Yusa suntarí̱sha aentsu wakaní̱sha tura iwianchcha atsawai tiniu ármiayi. Antsu Pariséu aentska nuka ashí awai, tiniu ármiayi. Nuna nekáa Papru kakantar chichaak «Wikia Pariséu áentsuitjiai. Wí shuarsha Pariséu áiniawai. Wikia ashí shuar jakamunmaya̱ ukunam nantaktin átatui tu jintíamun nekaatai tusar itiariármiayi» tímiayi. Tura Papru nuna takui̱ Pariséu aents tura Satuséu aentssha nuamtak kajernaikiarmiayi. Túrunawar kánasaraṉ nusháa nusháa enentáimprarmiayi.
44023009	Nuiṉkia ashí aents charaatum ajarmiayi. Tura Israer shuara jintinniuri̱ Pariséunam írutka armia nu wajakiar chicharainiak «Jú̱ aishmaṉ tunaan peṉké túrichuiti. Yusa suntari̱ chíkich wakancha nin nekas chichaschamashi. ¿Ya neka?» tiármiayi.
44023010	Ti charaatum ajainiakui kapitián Páprun achia̱rchartimpiash tusa suntaran untsuk «Ji̱i̱ktiarum túrarum suntar pujamunam awayá̱tarum» tímiayi.
44023011	Nuyá̱ kashi Papru Uuntri̱ mesekra ipiatuk «Kakaram ajasta Papru. Ju̱i̱ Jerusaréṉnum winia ujakárumna núnismek Rúmanmasha ujaktatme» tímiayi.
44023012	Nuyá̱ kashin tsawa̱rmatai Israer shuar Páprun maatai tusar chichaman jurusármiayi. «Papru máchkurkia yurumtsuk tura peṉké úmutsuk matsamsattaji. Máachrikia yajauchiniam yumiṉkramu atái» tiármiayi.
44023013	Nuna tiarmia nuka kuaraintia naṉkaamas ármiayi.
44023014	Tura Yúsnan pujurniu úuntri̱n tura Israera úuntri̱ncha weriar «Papru máchkurkia peṉké yurumtsuk pujustatji. Máachrikia yajauchiniam yumiṉkramu atái taji.
44023015	Tuma asamtai ashí Yúsnan pujurniu náamkari̱ji̱a̱i̱ kapitián seatarum, Papru tatí tusarum. “Kashin Papru itiata, titiarum. Papru tana nu iisha nekas nekaatai tusar wakeraji” titiarum. Túrawakrumin iisha maatai tusar niṉkia táatsa̱i̱ṉ nákaktatji» tiármiayi.
44023016	Tura Papru awe̱ nú chichaman antuk suntar pujamunam taa Páprun ujakmiayi.
44023017	Tuma asamtai Pápruka suntara úuntri̱n untsuk «Ju̱ uchi uunt kapitiánnium jukitia. Nisha chichaman takakui» tímiayi.
44023018	Kapitiáncha uchin uunt kapitiánnium ejé chichaak «Papru eṉkeamu pujana nu winia untsurak “Ju̱ uchi uunt kapitiánnium jukitia. Chichaman takakui” túrutui» tímiayi.
44023019	Uunt kapitiáncha nú uchin eṉkeki̱ arantach jukí̱ chicharuk «¿Warí turuttiaj tame?» tímiayi.
44023020	Tutai uchi chichaak «Israer shuar Páprun chichaman jurusárai. “Papru túramuri̱ ti paant nekaatai tusar kashin Israer shuara úuntri̱i̱n ejetarum” turamartatui.
44023021	Tura amesha nuna takui̱ anturkaip. Kuaraintia naṉkaamas jintiá akirtua pujuráiniawai. Tura “Papru máchkurkia yurumtsuk tura úmutsuk matsamsattaji” tuíniawai. Tuma asamtai yamaisha ámin tití tusa nákarmainiawai» tímiayi uchi.
44023022	Tura kapitiáncha uchin chicharuk «Ame túrutmena nu chíkich aents peṉké ujakaraip» tímiayi. Nuna ti uchin akupkámiayi.
44023023	Nuya̱ṉka kapitiáncha suntara úuntri̱n jímiaran itiá chichaak «Urum kashi ajapéṉ ajastatuk ai̱ untsurí suntar ikiaankarta. Jimiará sian aya náwek tura sataintia kawainium eketka nuyá̱ chíkich jimiará sian náṉkiji̱a̱i̱ṉ Sesarianam wétin iwiarata.
44023024	Páprusha kawainium ekemkatin iwiarturta. Túrarum péṉkerak akupin Píriksai̱ ejetarum» tímiayi.
44023025	Tura niji̱a̱i̱ ju̱ chichaman áatrar akuptúkmiayi.
44023026	«Tí peṉker akupin Píriks, wikia Krautiu Rísias ju̱ papin áatjame.
44023027	Israer shuar jú̱ aishmaṉkan maatai tusar wakeruiniak achikiármiayi. Tura nisha Rúmanmaya̱ áentsuitkiui wikia nuna nekaan suntarja̱i̱ werin jukimjiai.
44023028	Wikia ¿urukamtaik achikiáruit? tusan Yúsnan pujurniu náamkari̱n nin jukimjiai.
44023029	Páprunka ii uuntri̱ akupkámuri̱n umíatsui tusar nin kajeriarmiayi. Pápruka yajauch túrachu asa mantamnachminiuyayi. Sepunmasha eṉkemáchminiuyayi.
44023030	Tura wisha Israer shuar nin mátniun chichaman jurusman nekaan amiin akuptajme. Nuya̱sha nin kajerainia nunasha tajai “Atumsha Píriksai̱ werum átum warinma kajerarum nu titiarum” tajai. Ayu. Jú̱chiniak tájame.» Nuna tu áatar akuptúkmiayi.
44023031	Tura suntarsha ni uuntri̱ timia nútiksaraṉ Páprun kashi Antipatris péprunam júkiarmiayi.
44023032	Kashin tsawa̱rar suntar aya náwek wéarmia nuka waketrarmiayi. Tura kawainium eketrainiaka Pápruja̱i̱ wéarmiayi.
44023033	Sesarianam jeawar papin Píriksan súsarmiayi. Tura Pápruncha nui̱ ejeniarmiayi.
44023034	Akupniúsha papí áujsua amik Páprun aniasmiayi «Amesha, ¿tui̱ akiiniaitiam?» Tutai «Sirisianmaya̱itjiai» tímiayi.
44023035	Nuna takui̱ akupin chichaak «Wátskea kajertamainia nu taar turamainiakui anturkatjame» tímiayi. Tura nuya̱ṉka suntar íisarat tusa úunt akupin Irutisa je̱e̱n awayá̱ apujsamiayi.
44024001	Tura seṉku tsawant naṉkaamasai̱ Yúsnan pujurniu uuntri̱ Ananías, Sesarianam támiayi. Tura Israer shuara uuntri̱ tura tí unuimiaru chichamtincha, ni naari̱ Térturu nuja̱i̱ táarmiayi. Ju̱ aents Páprun kajerainia ásar akupniúnam wéarmiayi.
44024002	Nui̱ Páprun itiarmatai Térturu chichatan juármiayi. «Uunt akupin Píriks, amesha yaimiu asakmin iisha shiir matsatainiaji. Tura imiá neka asakmin ashí aents tímiatrusrik matsatainiaji.
44024003	Tuma asakmin iisha ashí matsatmanum tuke tsawant ti shiir yumiṉsamajme, uuntá.
44024004	Tura amesha tí nukap chicham antuktin nakitiatspash. Tuma asamtai antsu ishichik waitneasam anturtukta.
44024005	Jú̱ aishmaṉ Papru, suṉkura utsukratniua núniniaiti. Nisha ashí nuṉkanam mesetan najanatniun Israer shuaran ikiakáiniaiti. Tura Jesusa aentsri̱, nasaréu tuinia nuna úuntri̱nti.
44024006	Nú arantcha Yusa Uunt Je̱e̱n yajauch awajsataj tusa pujuru wáinkiar achikmaji. Ii uuntri̱ tana nuja̱i̱ métek asutiátai tusar wakerimji.
44024007	Túrarin nuya̱ṉka kapitián Rísias taa tapit achik jurutrámkimiaji.
44024008	Tura atumek akupin Píriksai̱ werum nui̱ áujmatkatarum turamaji. Tuma asamtai amesha Píriks, Papru aniasta. Nuiṉkia ii tájinia nu nekasaiti, nu nekaattame» tímiayi Térturu.
44024009	Tura Israer shuar pujuarmia nu «Nekasaiti ashí ni tana nu» tiármiayi.
44024010	Nuyá̱ Píriks uwejé̱ja̱i̱ Papru chichasat tusa iniaktusmiayi. Túram Papru chichaak «Amesha uuntá, ju̱ aentsu akupniúri̱ ti untsurí uwitin pujusuitme. Tuma asamtai nuikia shiir enentáimsan páchitsuk chichastatjai.
44024011	Wats, wi túramur nekartuata. Yusan áujsataj tusan Jerusaréṉnum wi wémajna nu tuse tsawant naṉkaamasai.
44024012	Nui̱sha yajauch áujmatki̱ weai̱ wáitkiacharmai. Yusa Uunt Je̱e̱ncha tura Israer shuara aujtai̱ je̱e̱ncha tura pepru jintianmasha aentsnum charáa charáa ajá wekái̱ peṉké wáitkiacharmai.
44024013	Ju̱ aents ju̱i̱ matsatainia nu wíniaka peṉké turutchamnia áiniawai.
44024014	Túrasha ju̱na paant ujajme. Jesus yamarman jintíana nuna umíajai. Kame Israer shuarka wáitiaiti tuinia nuna wikia umíajai. Túrasha nuna túran ii uuntri̱ Yusri̱ akupkámia nunak umiktasan pujajai. Ashí Muisais aar akupkámia nuna tura ashí Yúsnan yaunchu etserin aar akupkarmia nunak uminiaitjiai.
44024015	Tura jakaasha nantaktin átatui, tajai. Warí, péṉker aents nútiksaṉ yajauch aentssha nantakiartatui imia Israer shuar tuíniatsuk. Tura wisha nútiksanak túrunatniuiti tajai.
44024016	Tura wisha tiniu asan wikia winia enentái̱rui̱ Yus íimmianum makuumatsuk wekasataj tajai. Tura aentsnumsha nútiksanak peṉké makuumatsuk wekaajai.
44024017	Tura uunta, untsurí uwitin chíkich chíkich nuṉkanam wekaasuan amikian winia shuarui̱ támajai. Kuítrinchan kuítian susataj tusan tura Yusa kuítri̱ncha nin susataj tusan támajai.
44024018	Túran wisha, Muisais jintinmia nútiksanak nijiaamaran Yusa Uunt Je̱e̱n pujumiajai. Untsurí aents charaatum ajainiasha atsumiayi. Nui̱ wiki pujái̱ Ásianmaya̱ Israer shuar wáitkiarmiayi.
44024019	Tura wi yajauch túraitkuiṉkia winia wáitkiarainia nu táchatniukait ámin ujatmáktasa.
44024020	Túrachkuiṉkia ju̱i̱ pujuinia nu, Yúsnan pujurniu náamkari̱ matsatmanum wi pujumajna nui̱ yajauch túramun nékainiakka turutiarti.
44024021	Kame jakamunmaya̱ nantakminiaiti tau asamtai makurtiajtsarum pujarme matsatmanum tímiaj nuja̱i̱ turutchartimpiash. Nú arantka yajauch túramun peṉké nekartuacharmai» tímiayi Papru.
44024022	Táman antuk Píriks, Kristu shuari̱ túramun paant nekáa ánik iniaisámiayi. «Antsu kapitián Rísias támatai nuiṉkia nu chichaman nekaatjai» tímiayi.
44024023	Tura nuyá̱ suntara úuntri̱n chichaak «Ju̱ Pápruka tuke emetnati. Tura ishichkikia aṉkant apujsatarum. Tura nuyá̱ ni amikri̱ taa yáiṉtaj takui̱ suritkiairap» tímiayi.
44024024	Tura nuyá̱ chíkich tsawantai̱ ataksha Píriks ni nuwe̱ja̱i̱ Tursiraja̱i̱ támiayi. Núwe̱nka Israer shuarauyayi. Pírikska «Papru itiatárum» tímiayi. Papru Jesukrístunun étserkui antimiayi.
44024025	Tura Pápruka yajauchiniam wekasashtincha naka wekasatniuncha tura ukunam Yus tunáa aentsnaka asutiátniuiti takui̱ Pírikska ashamak chichaak «Antsu yamaikia máakete. Tura ataksha wi aṉkant pujakun untsukmijiam» tímiayi.
44024026	Tura aṉkant ajastaj tusa Papru kuítian akirkashtimpiash, tu enentáimias, chichastai tusa Píriks tuke untsúu wémiayi.
44024027	Tura nuya̱ṉka jimiará uwí naṉkaamasmatai Píriks akupin náamkamu ajapnamiayi. Tura chíkich aents, ni naari̱ Pursiu Jistu akupin náamkamiayi. Tura Pírikska, Israer shuar péṉker enentáimtursarat tusa wakerak Páprun sepunam tuke ikiukmiayi.
44025001	Jístusha akupkatin takatan naṉkamataj tusa Sesarianam támiayi. Tura menaintiú tsawant naṉkaamasmatai nuyá̱ we Jerusaréṉnum jeamiayi.
44025002	Nui̱sha Yúsnan pujurniu peṉkeri̱ tura Israer shuara úuntri̱sha Páprun tsanumprurtai tusar Jístun weriarmiayi.
44025003	Tura chicharainiak «Waitneasam Páprusha Jerusaréṉnum akupkata» tiármiayi. Jintiá maatai tusar wakeruiniak nuna tiármiayi.
44025004	Tutai Jistu chichaak «Atsá. Páprusha Sesarianam sepunam eṉkeamu pujawai. Tura wikia nui̱ wárik waketkittiajai» tímiayi.
44025005	Nuyá̱ nin chicharainiak «Atumsha peṉkeri̱ árumna nu wiji̱a̱i̱ Sesarianam wétiniaitrume. Tura nú áishmaṉka tunaarí̱ ákuiṉkia nui̱sha títiniaitrume» tímiayi.
44025006	Jístuka Jerusaréṉnum ishichik tsawant pujusmiayi. Kame uchu tsawant tura tias tsawantcha pujuschiawash. Nuyá̱ ataksha Sesarianam waketkimiayi. Tura nui̱ jeá kashin tsawa̱r akupin pujutai̱nium pujus «Papru itiatárum» tímiayi.
44025007	Tura Papru waya̱mtai Israer shuar Jerusaréṉnumia̱ taarmia nu káunkarmiayi. Túrawar tí nukap chichainiak «Pápruka tunáa túraiti» tiármiayi. Túrasha peṉké uyu̱mamtikiacharmiayi.
44025008	Pápruka chichamprumak chichaak «Wisha tunaan peṉké túrachuitjiai. Israera uuntri̱ áarmari̱ncha umirkaruitjiai. Tura Yusa Uunt Je̱e̱ncha yajauch awajsachuitjiai. Tura akupniu Sésarancha yajauch peṉké chicharkachuitjiai» tímiayi.
44025009	Jístuka Israer shuar péṉker enentáimtursarat tusa wakerak Páprun chicharuk «Wakerakmiṉkia Jerusaréṉnum wemí. Wisha nui̱ ame túramurmin nekaatjai» tímiayi.
44025010	Tutai Papru chichaak «Amesha paant nékame, Israer shuaran yajauchin peṉké túrachjai. Tuma asamtai Rúmanmaya̱ akupniu Sésaran wisha winia túramurun nekartuat tusan ujaktiniaitjiai.
44025011	Wisha jakamnia tímianu yajauchinkia túranka jákatniuncha ashamatsjai. Tura antsu turutainia nu nekaschaitkiuiṉkia wíniaka Israer shuarnum surunkachminiaitjiai tajai. Tuma asamtai seajme, wí túramun akupin Sésar nekartuati» tímiayi.
44025012	Tutai nuyá̱ ni írutramuri̱ji̱a̱i̱ chichasua amik Jistu Páprun chicharuk «Akupniuí̱ wétaj tusam seame. Tuma asamtai nui̱ wétatme» tímiayi.
44025013	Tura ishichik tsawant naṉkaamasmatai úunt akupin Akripia ni nuwe̱ja̱i̱ Piriníseja̱i̱ Jístun áujsataj tusa Sesarianam wéarmiayi.
44025014	Tura untsurí tsawant pujusármiayi. Tura nui̱ pujuiniai̱ Jístuka Papru túrunamun akupniun ujaak chichaak «Ju̱i̱ áishmaṉ pujawai. Píriks nin achik eṉkea ikiukmiayi.
44025015	Kame wikia Jerusaréṉnum pujái̱ Yúsnan pujurniu peṉkeri̱ tura Israer shuara úuntri̱sha Papru yajauchin túraiti tusar káutrukarmiayi. Mantamnati tusam akupkata, tu seatiarmiayi.
44025016	Takui̱ wi chicharkun “Iisha Rúmanmaya̱ aentstikia chícham nékatsuk mantamnati tusar akupeatsji. Tsanumpruinia nu emka táartin áiniawai. Tura nuyá̱ chichamprumatsa̱i̱ṉ mantamnati tusar akupeatsji iisha” tímiajai.
44025017	Tiniu asan táarmatai wikia nákatsuk kashin tsawa̱ran akupin pujutai̱nium pujusan Papru itiatárum tusan akupkámjai.
44025018	Tura Páprun tsanumprurtai tusar taar chichainiaksha wi enentáimmiajna núnaka tícharmiayi.
44025019	Antsu áyatik Yus umirkar túmatairi̱n Papru nuna túrachai tiármiayi. Tura nuya̱sha áishmaṉ Jesus nantaki̱ iwiaakui tawai Pápruka, tiármiayi. Nunak tiármiayi.
44025020	Tura wikia nú chichaman túratniun nékachu asan Páprun aniasmajai “¿Amesha Jerusaréṉnum wétaj tusam wakeramek? Nui̱ nu chichaman nekartamawarti” tímiajai.
44025021	Túrasha “Atsá. Ju̱i̱ṉ pujustájai. Rúmanmaya̱ akupin Akustu Sésar nekartuati” tímiayi Papru. Takui̱ “Nuiṉkia tuke sepunam pujusta. Tura wi ukunam akupniu Sésaran akuptúktatjame” tímiajai» tímiayi Jistu.
44025022	Nuyá̱ Akripia chichaak «Wisha itiursanak nu áishmaṉ chichaamun anturkaj» tímiayi. Tutai Jistu chichaak «Amesha kashinkia anturkattame» tímiayi.
44025023	Tura kashin tsawa̱r Akripia Piriníseja̱i̱ taar iwiáa iwiarmamu ajas waya̱warmiayi. Suntara úuntri̱ji̱a̱i̱ tura nú péprunmaya̱ úuntri̱ji̱a̱i̱ waya̱warmiayi. Tura nui̱ Jistu «Papru itiatárum» tímiayi.
44025024	Tura Papru támatai Jistu chichaak «Uunt Akripia tura ashí aentstiram matsatrumna nu, pai, jú̱ aishmaṉ iistarum. Ti untsurí Israer shuar Jerusaréṉnumsha tura ju̱i̱ Sesarianmasha jú̱ aishmaṉkan Páprun kajerainiak yajauch chichartuiniawai. Tura tuke iniaitsuk mantamnatniuiti, turutainiawai.
44025025	Túrasha wíji̱a̱i̱ṉkia tunáa jakamnianka túrachuiti. Kame nisha “akupin Akustu Sésar nekartuati” takui̱ wisha nin akupkataj tusan wakerajai.
44025026	Tura wariniak akupniun áatrataj nuna nékachu asan Páprun atumín itiarjarme. Tura nekaska Akripiá, ame iniasta tusan itiarjiame. Túrawakmin wi wariniak áartaj nuna nekaatjai.
44025027	Warí wisha ni yajauch túramuri̱n áattsuk akupniúnam akupkashtiniaitjiai» tímiayi.
44026001	Jistu nuna tutai Akripia Páprun chicharuk «Wats, amesha tu timi chichamprumakta» tímiayi. Tutai Papru uweje̱ takuí chichatan juármiayi.
44026002	-
44026003	Chichaak «Úunt akupin Akripiá, ii Israer shuarti túrutai̱ ainia nu amesha nékame. Tura ashí ii chicharnaiyajnia nusha nékame. Tuma asamtai yamái wisha ámin chichamprumaktaj tau asan shiir enentáimjiai. Israer shuar turutainia nuna mash ujaktatjame. Waitneasam péṉker anturtukta.
44026004	Wi úchichik winia nuṉkarui̱ tura Jerusaréṉnumsha pujusan wi túramajna nuna ashí wí shuar Israer ainia nu nékainiawai.
44026005	Pariséu ajasan ni akupeamuri̱n itiurchat ai̱ṉ ashí takamtsuk tuke umirniuitjiai. Nunasha nékainiawai tura wakeruiniakka etserkamnia ainti.
44026006	Túrasha wikia jakamunmaya̱ nantaktin átatui tiniu asamtai wíniaka emetruawar itiariármiayi. Túrasha núnaka Yuska ii úuntri̱n yaunchu tímiayi. Yus timia nuna túrunattawai wisha tiniu asamtai itiariármiayi.
44026007	Tura ashí mash Israer aentsti, tuse wea mátsatka ájinia nu, ju̱ nantaktin chichaman Yus timia nuna túrunati tusar nákainiaji. Tuma asar Yus áujkurⁱ tsawai̱sha káshisha nú enentáimtuiniaji. ¡Tura wisha nú chichamnak enentáimta asamtai wíniaka kajertuiniawai, uunt Akripia!
44026008	Warí, atumsha “Yus jakaancha iniantkímniaiti” tátsurmek.
44026009	Tura wisha yáunchuka Nasarétnumia̱ Jesusnan umirkaruka kajerkatniuiti, tu enentáimniuyajai.
44026010	Tura Jerusaréṉnum Yus shuar armia nuna kajerkarmiajai. Yúsnan pujurniu peṉkeri̱ chichame̱ja̱i̱ untsurí aentsun Jesusnan umirkarmia nuna sepunam eṉkeamiajai. Tura nú shuaran máiniakuisha wikia péṉkeraiti tu wémiajai.
44026011	Tura Israer shuara iruntai̱ je̱e̱n waya̱n ti asutiármiajai, Jesusnan umirkatniun iniaisarat tusan. Tura imiá kajerkaran chíkich nuṉkanmasha achiktaj tusan pataatu wéarmiajai.
44026012	Tura Yúsnan pujurniu uuntri̱ tsaṉkatrukmatai papin ni surusarmia nuja̱i̱ Tamaskunam wétaj tusan jiinkimiajai.
44026013	Tura uuntá, nantu tutupin ai̱ jintiá weai̱ newaat ajakí̱ ti tsáapin etsa̱ja̱i̱ naṉkaamas etsantrutramiayi. Tura wiji̱a̱i̱ wéarmia nunasha núnisaraṉ etsantrurarmiayi.
44026014	Tura túrunamtai ashí nuṉká tepetar wainkiarmiaji. Wiki Israer chichamja̱i̱ túrutun antukmajai “Sauru, Sauru, ¿urukamtai imiá pataaturam? Amek enentáimin yajauch awajmámsame, waaka saṉkanmiak numin ijiuma núnismek. Wí aents kajera asam túruname” turutmai.
44026015	Túrutkui “¿Amesha yáitiam, Uuntá?” wisha tímiajai. Tutai Uunt chichaak “Wikia Jesusaitjiai, ame pataaturmena núitjiai.
44026016	Tura nantakim wajaktia. Winia takartusminiam tusan wantintiukjame. Tura ame wainkiamna nusha etserkattame. Tura ukunam wantintiuktatjame. Wáinkiatamna nusha etserkamnium.
44026017	Wats yamaisha Israer shuarchanum akupkátjame. Tura Israer shuar kajertamainiakuisha tura chíkich aents kajertamainiakuisha ayamprúktatjame.
44026018	Péṉker jintintiata tusan akupeajme. Kame aentssha kiritniumia̱ jíinkiar tsáapninium wekasarat tusan tura iwianchi kakarmari̱ya̱ aṉkant awajsar Yusan umirkarat tusan akupeajme. Tura Winia enentáimtursarmatai Wisha ni yajauchiri̱n tsaṉkurattajai. Nuna túran Yusna ajasáru áiniana nuja̱i̱ apujsattajai.” Nuna Jesus turutmiai.
44026019	Tuma asamtai uunt Akripia, Uunt Jesus nayaimpinmaya̱ wantintiurak turutmia nuna umirkataj tusan pujajai.
44026020	Kame ené enentáimia ajasár nekas enentáiji̱a̱i̱ Yusna ajastinian emka Tamaskunam pujuarmia nuna ujakármiajai. Tura nuya̱sha Jerusaréṉnumia̱n, Jutanmaya̱ncha tura nútiksanak Israer shuarchancha nuna ujakármiajai. Tura ujainiakun “Yus shuar ajasmarum paant ajasat tusarum péṉker túratarum” tímiajai ashí shuaran.
44026021	Tura wi Yusa Uunt Je̱e̱n pujái̱ Israer shuar achirkar emetruawar mantuatai tukamá tujintrukarmiayi, Yus winia yaintiu asamtai.
44026022	Yus winia yaintiu asamtai iniaitsuk tuke Yus Chichaman ujainiajai. Uunt ainia nunasha tura péejchach ainia nunasha ujainiajai. Tura Muisaissha, Yúsnan etserniusha tiarmia nunak étsereajai. Nú arantka tátsujai.
44026023	Krístuka wáitsatniuyayi tura jakasha émak nantaktiniuyayi, ii uuntri̱ tiniu ármiayi. Tura Krístuka nantaki̱ Yusa Chichame̱n íi aentsun tura Israer shuarchancha nútiksaṉ ujaktiniuyayi. Nuna tu tiármiayi. Tura núnaka wisha tu ujainiajai» tímiayi Papru.
44026024	Tura nuna takui̱ Jistu kakantar chichaak «Maaj, Papru, waurme. Imiá unuimiatu asam wáurkame»
44026025	tutai Papru chichaak «Atsá uunt Jistu, wáurtsujai. Antsu wi tájana nuka ti nekasaiti.
44026026	Wi tájana nuna uunt Akripia ju̱i̱ pujana nuka nékawai. Tuma asamtai arantutsuk nin chichareajai. Kame ju̱ túrunamu ti paant asamtai nisha nékawai, tajai» tímiayi.
44026027	Nuyá̱ Akripian chicharuk «Yaunchu Yúsnan etserin áarmari̱ nekasapitia tátsumek uunt Akripia. Wikia nékajme. Nekasaiti, tame» tímiayi.
44026028	Takui̱ Akripia chichaak «Maaj, ishichik awajtame Papru, Yus shuar ajastin» tímiayi.
44026029	Tutai Papru chichaak «Tura ishichik chichamja̱i̱sha untsurí chichamja̱i̱sha amesha uunt Akripia tura ashí winia anturtukurmena nu, wiji̱a̱i̱ métek ajasúk tusan wakerajai. Tura antsu wía núnisaṉ jiṉkiamua núnaka wakeratsjai» tímiayi.
44026030	Papru nuna tuasua amikmatai úunt akupniusha nuyá̱ uunt anaikiamuncha, Pirinísesha tura nui̱ ashí pujuarmia nu wajakiarmiayi.
44026031	Tura arant wéar túrunamun chichasarmiayi. Tura chicharainiak «Jú̱ aishmaṉ mantamnamnian tunaamkachuiti tura peṉkesha sepunmasha eṉkeachminiaiti» tiármiayi.
44026032	Tura Akripia Jístun tímiayi «Ju̱ áishmaṉ “akupin Sésar nekarati” tíchaitkuiṉkia akupmai makuitji» tímiayi.
44027001	Tura Páprun Rúmanam akupkatniun enentáimsarmiayi. Rúmaka timiai Itiarianam pujawai. Wisha Pápruja̱i̱ wémiajai. Pápruncha tura chikichnasha achikma armia nunasha Akustunu suntara uuntri̱ Júriuji̱a̱i̱ nenakar akupkarmiayi.
44027002	Tura Atramitiunmaya̱ uunt kanu Ásianam pepru armia nui̱ wétasa pujumia nui̱ eṉkemprarmiaji. Tura Tisarúnikianmaya̱ Aristárku iin páchitkiauyayi. Tisarúnikiasha Masetúnianmaya̱iti.
44027003	Nui̱ eṉkemprar kashin tsawa̱rar Setun péprunam jeamiaji. Nui̱ jeawakrin suntara uuntri̱ Juriu, Páprun waitnentak chichaak «Ame amikrumi̱i̱n wetá. Au iirmasarti» tímiayi.
44027004	Tura Setunnumia̱ jíinkir uunt kanuja̱i̱ wésar nase tukumpramprakrin Chipri núṉkaka menanmaani̱ aa ikiukmiaji.
44027005	Tura nayantsanam wésar Sirisia tura Pampirianam ayamchik naṉkaamakir Mira péprunam jeamiaji. Nuka Risia nuṉkanmaiti.
44027006	Nui̱ jear nú kanu ikiukmiaji tura chíkich kanu Arejántrianmaya̱ taa Itiarianam wétasa pujumiayi. Nú kanunam suntara uuntri̱ eṉkempratarum, turammiaji.
44027007	Tura untsurí tsawant yáitmataik we wémiaji tura ti wiántkar Nítiunam jeastatuk ajasmiaji. Tura nui̱sha nase tuke tukumkarta asamtai Sarmunnam ayamchik naṉkaamakir Kritia nuṉkanam á̱a̱winini̱ ayamchik wémiaji.
44027008	Tura Krítianam ayamchik wésar itiurchat akui wáitsar wea wéakuar «Shiir Pujutai̱» tutainiam jeamiaji. Nusha Ráseanam tíjiu̱chiti.
44027009	Yáitmataik wea asar ti táasmaji. Tura yumi yututai jeatéma asa nayantsanam wétin tí tsuumainiuyayi.
44027010	Tura Papru chicharuk «Amikru antuktarum. Wi nékajai, yamái wéakrikia ti tsuumainti. Kanusha tura kijin kanunam eṉketáinia nusha meṉkarattawai. Tura iisha núnisrik kaji̱ṉchatjiash» tímiayi.
44027011	Suntara úuntri̱ṉkia Páprunka anturtsuk kanú wianniuri̱n úuntri̱ncha tura uunt kanú úuntri̱ncha chichame̱n anturkarmiayi.
44027012	Tura nui̱ Shiir Pujutai̱ tutainiam yumitin pujustin péṉkerchaitkiui «Nuiṉkia ju̱ya̱ṉka wéartai. Pinisenam jeamainchuashit» ashí tiármiayi. Nú péprusha Krítianam nayants ayamach pujawai. Nú péprunam yumitin pujustinian wakeriarmiayi, araki̱a̱ nuṉkaani̱ kakaram nase nú péprunam jeachu asamtai.
44027013	Tuma asamtai ukunam nase nuṉkaani̱a̱ umpúakui ii wétin yamaikia péṉkeraiti, tu enentáimsarmiayi. Túmakui̱ kanu emetai jiru júusar jíinkir Krítianam ayamchik wéarmiaji.
44027014	Túrasha árusaṉ araki̱a̱ kakaram nase, Eurakúrun tuinia nu tukumpramiayi.
44027015	Nase kanun tukumea asamtai iisha atsantratin peṉké tujintkiamiaji. Túmakui̱ ánkisha juramkitiai tusar iniaisámiaji.
44027016	Tura Krítianam á̱a̱winini̱ naṉkamakur nuiṉkia nase ishichik mijianmatai uchich kanu japikir wémiaj nu ti takasar uunt kanunam eṉkermiaji.
44027017	Tura eṉkerar chapikji̱a̱i̱ uunt kanunam jiṉkiararmiayi wewe najanatai tusar. Tura naikim mukutniunam Serti tutainiam nase juramkishtajiash tusar kanunam yakí̱ tarach aan itiararmiayi. Nu tarach nase útsuktin tusar nenarma ármiayi. Túrawar áyatik nase juramkitiai, tiármiayi.
44027018	Tura kashin tsawa̱rmatai nasesha chíchimisha tímiatrusaṉ kakaram aa asamtai uunt kanunmaya̱n kijin irunmia nuna nayantsanam ajapawarmiayi.
44027019	Menaintiú tsawant naṉkaamasmatai iisha ii uwejé̱ja̱i̱ṉ uunt kanú takakmatai̱ entsá utsaṉkarmiaji.
44027020	Tura untsurí tsawant tsawai̱sha etsantrachmiayi tura káshisha yaasha tsaparcharmiayi. Tura nasesha ti kakantar tukumpramkurin «Yamaikia uwempratin atsawai» tiármiaji.
44027021	Tura iisha ti untsurí tsawant yurumtsuk matsatu asakrin Papru ajapén wajaki̱ chichaak «Amikru winia nuik Krítianmaya̱ṉka jíintsuk anturtukuitkiurmiṉkia yamái ju̱ itiurchatnum pujutsuk tura emeṉkátmatsuk pujua̱a̱ji.
44027022	-
44027024	Yamái kashi winia Yusru suntari̱ nayaimpinmaya̱ wantintiurkayi. Nú Yusan umirkaitjiana nu akuptúrkayi. Tura nu taruti “Ashamkaipia Papru túrutui. Amesha akupin Sésari̱n Rúmanam jeattame. Tura chikichnasha ámiji̱a̱i̱ kanunam eṉketáinia ásarmatai uwempratniun Yus tsaṉkatkarai” túrutui. Tuma asamtai amikru shiir enentáimsatarum. Atumsha mash uwemprattarme. Túrasha kánuka mesertatui.
44027025	Wisha winia Yúsrun nekas enentáimtajai. Yusa suntari̱ turutainia nuna nekas tu túrunattawai, tajai. Tuma asamtai kaka̱rtarum.
44027026	Tura chíchimisha nuṉka uchich pújakmanum nui̱ patatmittiaji» tímiayi.
44027027	Ayu, katurse tsawant naṉkaamasmatai nú kashi Atria nayantsanam jeamiaji. Nui̱ nase náṉkamas juram wémiaji. Nuya̱ṉka kashi ajapéṉ wiantin armia nu nuṉka ámanum jeatemán nekaawarmiayi.
44027028	Tura urutmá kúnakit tusa nekapmamiayi. Túram traintisáis mítruyayi. Nuya̱sha ékemsaṉ ataksha nekapmamiayi. Nuiṉkia painti siati mitru nekapmamiayi. Tuma asa nuṉká anumsattuk ajasún nekaawarmiayi.
44027029	Tura kayanam ijiuka̱i̱ tusar ashamainiak kuatru jirun kijinian chapikji̱a̱i̱ kanú seṉkari̱n jiṉkiawar entsá aju̱ṉkármiayi. Kijin asa init tepeamtai nase juramkichmi tusar túrawarmiayi. Tura wake mesekar tsawa̱rti tusar matsamármiayi.
44027030	Tura matsatainiai̱ wiantin armia nu, iikia uchich kanunam eṉkemprar pisarchatjiash tu enentáimsarmiayi. Túmainiak uunt kanú nuji̱i̱nia chíkich jirun aju̱ṉtai tawa nútiksaraṉ uchich kanun aju̱ṉtai tusar pujuarmiayi.
44027031	Tura tuma wainiak Papru suntara úuntri̱n tura ni suntari̱ncha ujak chicharainiak «Ausha uunt kanunmaṉ eṉketáiniachkuiṉkia atumsha uwemprashtatrume» tímiayi.
44027032	Tutai suntarsha uchich kanú chapikri̱n tsupirkar entsá aju̱ṉkármiayi.
44027033	Tura kashin káshik Papru ikiaká̱rtasa wakerak chichaak «Ishichkisha yurumátarum. Atumsha katurse tsawant kánutsuk yurumtsuk pujarme.
44027034	Seajrume, ishichkisha yurumárum kakaram ajastarum, uwemprataj tusarum. Iimiata, nekaatarum, imiatkisha túmatsuk péemkattarme» tímiayi.
44027035	Nuna tuasua amik Papru apatkun achik ashí íimmianumaṉ Yusan yumiṉsamiayi. Tura puuk yuámiayi.
44027036	Tura apatkun yuan wáinkiar ashí aents shiir enentáimsar yurumáwarmiayi.
44027037	Nusha ashí aents irurmaka tusaintu sataintisáis ármiayi.
44027038	Yurumáwar ejemakar yurumkantka entsá utsaṉkarmiayi, uunt kanu wampú ajasat tusar.
44027039	Tura tsawa̱rmatai wiantin armia nu, nuṉkan nekaacharmiayi. Túrasha éṉkentamunam kaanmatak aan wáinkiar «ai̱ kanu anuṉtai» tiármiayi.
44027040	Nuyá̱ jiru entsá aju̱ṉman chapikri̱n tsupirkar entsá ikiukiarmiayi. Tura kanait jiṉkiarma armia nuna chapikri̱n tsupirkarmiayi. Tura tarach kanú nuji̱i̱n amia nuna nenakarmiayi. Túram kanu kaanmatkanam anumsattuk ajasmiayi.
44027041	Tura wainchi jímiar ámanum jeá kanu entsá wayá̱ tepeamiayi. Tura kanú seṉkari̱ṉkia chíchimi yakí̱ takuir ajíamu asa kupintramiayi.
44027042	Tura achikiar juamu armia nú shuaran suntar mátaj tusa wakeriarmiayi, yukuak pisarara̱i̱ṉ tusar.
44027043	Tura suntara úuntri̱sha Páprun uwemtikrataj tau asa nuna túratniun tsaṉkatkachmiayi. Antsu chichaak «Emka yukuaktin nékarmena nu yukuakrum péemkatarum.
44027044	Nuyá̱ chíkichkia kanunmaya̱ numi kame náṉkamas numi achikrum awamkarum péemkatarum» tímiayi. Tu túrawar ashí iwiaakuk jíintrarmiayi.
44028001	Tura ashí iwiaakuk jíintrar nu nuṉka Marta náartin nekaamiaji.
44028002	Tura nui̱ matsamin armia nu shiir awajtámsarmiaji. Tuma asamtai iisha tsetsema asakrin tura yumisha yútakui uunt jinia ikiapárarmiayi. Tura «anamaitiarum» turammaji.
44028003	Pápruka jinia kukarun ikiaanak jinium pataamiayi. Túman napi tsuéran ashamak jiinkí̱ Papru uwejé̱n nemaramiayi.
44028004	Tura nú nuṉkanmaya̱ aents Papru uwejé̱n napi nemaran wáinkiar «Ju̱ áishmaṉsha shuaran mái̱chuashit. Nayantsanmaya̱ uwempraitiataṉ ni yusri̱ iwiaaku átinian suritiawai» tiármiayi.
44028005	Páprusha ni uwejé̱n pe̱ar napin jinium awaṉmiayi. Tura peṉkesha najawe̱achmiayi.
44028006	Tura nisha earchatpiash tusar ii pujuarmiayi. «Túmatskesha jaka inianchatpiash» tiármiayi. Túrasha tí nukap pujussha peṉké najawe̱achmiayi. Túrunamtai nuiṉkia nusháa enentáimprar «Pápruka yúschashit» tiármiayi.
44028007	Nú nuṉkanam aentsu peṉkeri̱ ámiayi ni naari̱ Pupriu. Nú Pupriu ni je̱e̱n iin itiaarmamiaji. Tura menaintiú tsawant yurumkancha suramsarmiaji.
44028008	Tura nui̱ pujarin Pupriu aparí̱ tsue̱r numpá ijiarki̱ jáamiayi. Túmakui̱ Papru werí iyumiayi. Tura Yusan áujtus amik uwejé̱n nin awantkamiayi. Túram péṉker ajasmiayi.
44028009	Nu túramun nekaawar nú nuṉkanmaya̱ aents jaa armia nu tariar nisha péṉker ajasármiayi.
44028010	Túram iincha ti shiir enentáimturmasar núkap ajampramsamiaji. Túram ukunam ii wétin jeamtai ashí ii atsumamun suramsarmiaji.
44028011	Ii wétsuk nú nuṉkanam menaintiú nantu pujusmiaji. Tura nuyá̱ chíkich kanunam eṉkempramiaji. Nu uunt kanusha Arejántrianmaya̱ yaunchu tau menaintiú nantu yumi yútakui nui̱ pujumiayi. Nú kanu nuji̱i̱n numi yus najankamu jímiar ekemiarmiayi, ni náari̱ṉkia Kástur tura Púruks.
44028012	Iisha nui̱ eṉkemprar weri Serakúsa péprunam jeamiaji. Nui̱ menaintiú tsawant pujusármiaji.
44028013	Tura jíinkir nuya̱ṉka nayants ayamach weri Ríjiunam jeamiaji. Tura nui̱ kanarmiaji. Tura kashin nuṉkaani̱a̱ nase suut umpuuni̱ támiayi. Tuma asamtai nú kashinkia Putiuri péprunam jeamiaji.
44028014	Nui̱ jeawakrin Yus shuar pujuarmia nu ni je̱e̱n juramkimiaji. Tuma asamtai nui̱ṉ chikichik tumiṉ pujusmiaji. Tura nuya̱ṉka Rúmanmaani̱ wémiaji.
44028015	Tura Rúmanmaya̱ Yus shuar ii tátinian neka ásar jintiá iṉkiunmaktai tusar winiarmiayi. Chíkichkia Apiu pepru támunam táarmiayi tura chíkichkia, Menaintiú Je̱a̱ tutainiam táarmiayi. Nuna káunkan wainiak Papru shiir enentáimias Yusan yumiṉsamiayi.
44028016	Tura ii Rúmanam jeawakrin suntara uuntri̱ Juriu shuaran achirar yarumman Rúmanmaya̱ uuntan ejetimiayi. Túrasha Pápruka je̱a̱ ikiamas niisháa pujusti tiármiayi. Tura Páprun íisat tusa chikichík suntarnak ni je̱e̱n apujtusarmiayi.
44028017	Nuyá̱ menaintiú tsawant naṉkaamasmatai Pápruka Rúmanmaya̱ Israer shuara peṉkeri̱n untsuk ikiaanak «Yatsurtiram antuktarum. Wisha Israer shuaran yajauchin peṉké túrachmiajai. Tura ii uuntri̱ akupkarmia nunasha yajauch chicharkachmiajai. Tuma ai̱ṉ Jerusaréṉnum winia achirkar Rúmanmaya̱ aentsnum surutkarmiayi.
44028018	Tura nu aentssha winia anintsar, akupkatai turutiarmiayi, wisha peṉké yajauchin mantamnamnia tímianu túrachu asamtai.
44028019	Túrasha Israer shuarka “Atsá, akupkairap” turutiarmiayi. Nu tuma asamtai “antsu akupin Sésar nekarati” tímiajai. Wikia wí shuara tunaari̱n ii nuṉké̱ úuntri̱n ujaktinian táchaitjiai.
44028020	Tuma asamtai yatsurtirmin, atumín chichastaj tusan untsukjarme. Yusa anaikiamuri̱ Israer shuarti nákajnia nu táwiti wi tu étserkui ju̱i̱ achikiar jiṉkiamu pujajai» tímiayi Papru.
44028021	Tutai nisha tiármiayi «Iisha Jutanmaya̱ aentsti ame yajauch túramu papí peṉké wáinkiachuitji. Tura ii shuar nuyá̱ táarainia nusha “au yajauch túraiti” tu ujatmákcharmaji.
44028022	Túrasha ashí nuṉkanam yamaram chichaman jintinian yajauch chicharainiawai tama antukji. Tuma asamtai amesha nu warintia enentáimtam nekaatai tusar wakeraji» tiármiayi.
44028023	Nú tsawantai̱ iruntrami tiarmia nú tsawant jeamtai ti untsurí aents Papru pujamunam iruntrarmiayi. Papru jintintiáiniak Muisais yaunchu aar akupkámia nuja̱i̱ tura chíkich Yúsnan etserniu áarmari̱ji̱a̱i̱sha Jesus nekas Yusa Anaikiamuri̱nti tusa paant jintintiáwarmiayi. Nuna tura káshik naṉkama Yus akupeamunam pachinkiatniun étse étserkua kí̱arai̱ iniaisámiayi.
44028024	Tura Papru táman antukarmia nu chíkichkia nekasaiti tusar umikiarmiayi. Tura antsu chíkichkia nekaschaiti tusar umikcharmiayi.
44028025	Chikichkí enentaikⁱ enentáimsatin atsá asamtai jiinkí̱ wéartasa pujuarmiayi. Túmainiakui Papru chichaak «Nékaseṉ Yusa Wakaní̱ yaunchu Yúsnan etserin Isayas áarmari̱ji̱a̱i̱ ii úuntri̱n chicharuk ju̱na tímiayi
44028026	“Ame weme au aents ju̱ titiá «Ántutka ántakrumsha nekaashtatrume, Iitkia iyakrumsha wáinkiashtatrume.
44028027	Warí, au shuara enentái̱ katsua̱rai. Kuishi̱ji̱a̱i̱ ántaksha ántichua núnin áiniawai. Ji̱sha epetkamua ánin áiniawai. Iyaksha wáinki̱a̱i̱ṉ tusa ántaksha antuka̱i̱ṉ tusa enentáimkiusha nekaawa̱i̱ṉ tusa Winí̱ uwempra̱i̱ṉ tusa tura Winí̱ tsuámara̱i̱ṉ tusa túrunayi» titiá” tímiayi.
44028028	Tuma asamtai nekaatarum. Yamaikia Yusai̱ uwempratin ana nuna Israer shuarcha susamuiti. Tura niṉkia nekas umikiartatui» tímiayi.
44028029	Tura Papru nuna ti iniaisamtai Israer shuar nuamtak núkap chicharnaiyasua wéarmiayi.
44028030	Tura Pápruka nui̱ṉ je̱a̱ ikiamsamunam jimiará uwí pujusmiayi. Tura ashí aents nin iyutaj tusa wéarmia nuna ni je̱e̱n itiaamiayi.
44028031	Tuma asamtai Papru arantutsuk urukuk Yus akupeamunam ati Uunt Jesukrístu túramuri̱ncha ashí etserkamiayi. Nútiksaṉ etserkatniuncha Páprun peṉké suritkiacharmiayi.
45001001	Wi Papru Jesukrístu takarniuitjiai. Núnisaṉ Yus achirak ni uwempratin chichame̱n etserkat tusa akatar akuptúkmiayi.
45001002	Nu uwempratin chichaman Yus yaunchu «akupkáttajai» tímiayi. Núnaka Yúsnan etserin Yus Papinium paant ujakármiayi.
45001003	Nu Chichamnum Yus ni Uchirí̱n áujmatui. Aya̱shi̱ji̱a̱i̱ṉkia Tawit we̱a̱num akiiniamiayi.
45001004	Tura ni ti shiir wakaní̱ji̱a̱i̱ṉkia Yusa Uchirí̱nti. Tura ti kakarmaiti. Jakamunmaya̱ nantakmiaja̱i̱ nekas Yusa Uchirí̱a nu, paant nekanamiayi. Nisha ii Uuntri̱ Jesukrístuiti.
45001005	Ni túramuja̱i̱ Yus shiir enentáimturuk nu uwempratin chichaman etserkat tusa akuptúkmiayi. Núnisaṉ ashí nuṉkanmaya̱ shuar nu chichaman umirkar Jesusa náari̱n shiir awajsarat tusa akuptúkmiayi.
45001006	Atumsha nuyá̱ shuaraitrume. Tura Jesukrístunu ajasarat tusa Yus achirmákuitrume.
45001007	Ashí Yus aneamutirmincha Rúmanam matsatrum nuna ju̱ papin áateajrume. Yus tí peṉker awajtámsatniun wakerutmarme. Ii Aparí̱ Yussha ii Uuntri̱ Jesukrístusha waitnentramainia ásar imiatkinchanum ti shiir pujustinian yaintmakarti.
45001008	Emkasha, átum Yus nekas enentáimtamun ashí nuṉkanam áujmatenan nekaan Jesukrístun pachisan Yusan ti shiir yumiṉsajai.
45001009	Tuke enentái̱rja̱i̱ Yusa Uchirí̱n ashí shuarnum etsertajai. Túrakui wi atumín tuke áujtamun Yus nékarui.
45001010	Ashí tsawant ni wakerutakuiṉkia íitjiarum tusan Yusan seajai.
45001011	Nekas íitniun wakerajrume. Nui̱ jean wakanmin yáiṉkian Yusja̱i̱ kanakchamin ajasúk tusan wakerajrume.
45001012	Kame atumsha tura wisha Yus nekas enentáimtuinia asar mai̱ ikiakánai ajatai tusan wakerajai.
45001013	Yatsuru, tuke íitjiarum tusan wakerimjiarme. Túrasha iyatsjarme. Kame Yus Chichaman ujaakun chíkich shuarnuma áintsaṉ atumíincha Yus kakaram takasman wáinkiatniun wakerajai.
45001014	Wikia Yus akuptúku asamtai ashí shuaran ujakártiniaitjiai. Unuimiáruncha tura unuimiárchancha, ti nékainia nunasha tura nékachuncha, métekrak ujakártiniaitjiai.
45001015	Tuma asan atumniasha Rúmanam pujarmena nunasha uwempratin chichaman ujaitjiarum tusan pujajai.
45001016	Nu uwempratin chicham Yusa kakarmari̱ji̱a̱i̱ ti kakaram asa ashí shuaran Krístun nekas enentáimtuinia nuna uwemtikramniaiti. Tuma asamtai natsantatsjai. Nekas Israer shuarnasha tura chíkich shuarnasha núnisaṉ uwemtikramniaiti.
45001017	Nu chichamnum Yus enentáimsamia nu páantaiti. Ju̱i̱ti, áyatik Yusan nekas enentáimtuiniakui Yuska «péṉkeraitme» tíminiaiti. Yus Papiniumsha núnisaṉ tawai «Yusan nekas enentáimta nuna Yus “péṉkeraitme” tutai tuke Yusja̱i̱ shiir wekasattawai.»
45001018	Shuar nekas chichaman nakitrar yajauchin túrataj tusar surimiainiawai. Túrawar tuke tunaarintin áiniawai. Nu shuaran Yus ti kajerkar ti asutiátniun nayaimpinmaya̱ paant awajsaiti.
45001019	Tura nu shuarka ashí Yusna nekaamnia nuna Yus paant awajsa asamtai péṉker nékainiawai.
45001020	Kame yámankamtaikniumia̱ Yus wáinchataitiat ni najanamuri̱ji̱a̱i̱ ju̱ka paant nekaamniaiti. Nekas Yus asa tuke kakarmaiti. Nusha ti paant asamtai nu shuar tsaṉkurnarchartatui.
45001021	Yusan nékainiayat shiir awajsacharmiayi tura yumiṉsacharmiayi. Tuma ásar aya antra nunak enentáimtuiniak ni enentái̱ tunaaja̱i̱ piakai.
45001022	Tura tí nekajai tuíniayat enentáimcha núnin ajasárai.
45001023	Túmainiak jákachmin Yus imiá shiira nuna iniaisar shuar jakamnia nakumkamun shiir awajénawai. Tura nu arant nanamtinniasha napincha kuntinniasha yajasmancha nakumkar nuna shiir awajénawai.
45001024	Nu asamtai imiá yajauch enentáimiainiakui «ánik asati» tímiayi Yus. Túramtai ti natsanmainian túrunainiawai.
45001025	Yusna imiá nekasa nuna nakitrar antsu wait chichaman anturkar nuna túrin áiniawai. Yusak tuke shiir awajsatniun iniaisar antsu ni najanamun tikishmátainiak shiir awajénawai. «Antsu tuke Yusak shiir awajnásti» tajai.
45001026	Nuna túrin ásarmatai Yus natsanmainia nuna wakeruktinian tsaṉkatkarmiayi. Túramtai nuwa̱sha áishmaṉja̱i̱ tsaniṉtinian nakitrar nuamtak yajauch awajnáiniawai.
45001027	Núnisaṉ áishmaṉsha nuwa̱ja̱i̱ tsaniṉtinian iniaisar nuamtak áishmaṉkak tsanirmanainiawai. Ti wakerunainiak ti natsanmainia nuna yajauch túrunainiawai. Tura yajauch túruiniak ni aya̱shi̱ wáitsatniunak sumamawarmiayi.
45001028	Tura tuke Yusan nakitiáinia asamtai ti yajauch enentáimiainiak peṉké túrachminia nuna túrawarti tusa Yus tsaṉkatkarmiayi.
45001029	Nu shuar ti tunaaja̱i̱ piaku áiniawai. Tsanirmausha aya kuítniak wakerincha tura yajauch awajin áiniawai. Nu arantcha awakmakun kajerniusha maṉkartincha tuke mánaincha anaṉkartincha péṉkercha awajkartincha, tsanumniusha áiniawai.
45001030	Nu arantcha chikichnasha yajauch áujmatin áiniawai. Yúsnasha nakitiáiniawai. Áimniusha áiniawai. Tura «péṉkeraitjiai» tiar naṉkamantu enentáimtumainiawai. Tunáa túratniun e̱a̱iniawai. Aparí̱ncha nukurí̱ncha umirainiatsui.
45001031	Enentáincha áiniawai. Tana nuna umichu áiniawai. Aneṉkratcha ásar waitnenkartichu áiniawai. Tsaṉkurcha áiniawai.
45001032	Yuska «Shuar nuna túrinkia jákatniuiti» táman nékainiayataṉ tuke túrukin wénawai. Tura nu arantcha chíkich yajauch túramtai ti shiir wararenawai.
45002001	Amesha enentáimtumasta. «Shuar nu yajauchin túrana nu imiá tunáa shuaraiti» tákumka amesha métek túrakum imiá nekas sumamame.
45002002	Yuska nu tunaan túrin ainia nuna súmamtikiashtinkiait.
45002003	Amesha nuna túrin «imiá yajauchiti» táyatam amesha métek túrakminkia Yus sumamtikiattana nuyá̱ ¿itiurak uwemprattam?
45002004	Wats, Yus imianú wait aneaku asa katsunteamuri̱sha tsaṉkarí̱sha ¿shiir awajtutsuk wasureamek? Kame ni waitnentrammari̱ ame atak enentáimpratjai turutit tusa nákarma nuka nékatsmek.
45002005	Tura tunaarum enentáimtutsuk tuke túrakmeka sumamtikiatin tsawantai̱ ti tunáa irutmampramuja̱i̱ ti asutniáttame.
45002006	Nu tsawantai̱ ni túramuja̱i̱ métek Yus ashí shuaran akirartatui.
45002007	Shuar tuke péṉker túrak ashí shiira nunasha tura tuke amukachmin ainia nunasha wakeruiniana nuna Yus tuke iwiaaku Niji̱a̱i̱ shiir pujustinian súsartatui.
45002008	Antsu péṉkera nuna wakerutsuk aya yajauchin wakeruiniak Yusan nakitiáinia nuna Yus ti kajerak asutiáwartatui.
45002009	Nekas Israer shuarsha tura núnisaṉ Israer shuarchasha tunaan túrin áiniaka ti wáitsartatui.
45002010	Antsu nekas Israer shuarnasha tura núnisaṉ Israer shuarchancha péṉker túrin ainia núnaka Yus ti shiir imiatkinchanum apujsartatui.
45002011	Yus ashí shuaran akantsuk mái̱ metek iyawai.
45002012	Shuar Muisais akupkámun nékatsuk tunaan túraka aya jú̱nisaṉ sumamawartatui. Tura shuar Muisais akupkámun nékayat tunaan túraṉka nu akupkámuja̱i̱ sumamawartatui.
45002013	Akupkámun aya antukarua nuka Yusai̱ péṉker áiniatsui antsu antukar umirainia nuna Yuska «péṉkeraiti» tawai.
45002014	Israer shuarchaka Muisais akupkámun takakainiachkusha aya ni enentái̱ji̱a̱i̱ nu akupkámun umirainiak
45002015	nu umireamuja̱i̱ Yus nu akupkámun ni enentái̱n ikiursamua nuka paant nekanamniaiti. Nuja̱i̱ métek túruiniak itit awajsachma shiir enentáimtumainiawai. Tura métek umirainiachkuṉka itit péṉkercha enentáimtumainiawai.
45002016	Wi uwempratin chichaman étsereaj nui̱ ashí shuar u̱kri̱sha túramun ashí paant awajsártatui. Tura nuna etserkatniun Jesukrístun anaitiukmiayi. Nu tsawantai̱ tunaan túrin sumamawartatui.
45002017	Kame jú̱nisam enentáimprashtameash «Wikia Israer shuarchakaitiaj. Muisais akupkámun takakui winia Yúsruka ti shiir enentáimturui.
45002018	Yus wakeramuncha nékajai. Tura akupkámun nekaan péṉkera nuna wakerajai.
45002019	Wakannium kusuraru ainia nunasha jintintiámniaitjiai. Tura tsáapninian nekamtikiawarminiaitjiai.
45002020	Yusa akupkámuri̱nkia nekasa nuna tura naka enentáimpramnia nunasha takaakun nékachuncha tura uchincha jintintiáwarminiaitjiai» ámeka tátsumeash.
45002021	Pai, chíkichka unuiniaitiatmesha ¿urukamtai imia ámeka unuimiatsum? «Kasamkashtiniaiti» tu étsereatsmek. Táyatmesha ¿urukamtai ámeka kasamam?
45002022	«Tsanirmashtiniaiti» tátsumek. Enta, ¿urukamtai ámeka tsanirmam? «Najankamu yusan nakitiajai» tátsumek. ¿Urukamtai ámeka nu yusa je̱e̱nia̱ kasamam?
45002023	Akupkámun takakjai tusam shiir enentáimtumayatam nu akupkámu umireachkum Yus yajauch awajeatsmek.
45002024	Yus Papiniumsha núnis áarmaiti «Átum péṉker umirchamuja̱i̱ Israer shuarcha Yusan yajauch chicharainiawai.»
45002025	Muisais akupkámia nu ashí umireakmeka ni timia núnismek tsupirnaktin péṉkeraiti. Tura takamtsuk umireachkumka tsupirnakcha núnisketme.
45002026	Chíkich shuarsha tsupirnakchaitiat Muisais akupkámun umireakka tsupirnatskesha tsupirnakua áintsaṉkete.
45002027	Nu shuar tsupirnakchaitiat akupkámun ashí umireak atumín tsupirnakutirmin akupkámu takakuitiatrum umircha asakrumin sumamtikramawartatui.
45002028	-
45002029	Kame nekas Israer shuarka aya pátatkechu antsu nekas enentáiji̱a̱i̱ Yúsnan wakeruktinia nuiti. Núnisaṉ nekas tsupirnaktinkia aya aya̱shji̱a̱i̱nchuiti antsu enentáiji̱a̱i̱ Yus enentáimtustinia nuiti. Nekas akupkámu aya áarchamuiti antsu Yusa Wakaní̱ji̱a̱i̱ nekas enentáiniam tsupirnakma núiti. Nekas tú tura núnaka aents shiir enentáimtuiniachkuisha Yuska shiir enentáimturtatui.
45003001	Núnis ai̱sha Israer shuar ainia nu ¿warí péṉkernak takakainia? Tura tsupirnaktincha ¿wariniak yayá̱?
45003002	Tí peṉkeraiti. Warí, émkaka, Yus ni chichame̱n Israer shuaran súsacharmakia.
45003003	Kame chíkich chíkich umichu áiniakui Yus tsaṉkatkamia nuna nú shuaran súsachmataiṉkia nuikia «Yus umichuiti» ¿títinkiait?
45003004	Péṉkea. Antsu Yuska nekas túratniua nuja̱i̱ métek ashí túriniaiti. Shuar umichu áiniakuisha ni támari̱n mash umiktatui. Ni tamaja̱i̱ shuaran wáitrin awajeakka nusha péṉkeraiti. Núnisaṉ atí. Yus Papisha métek tawai «Támena nu “imiá nekasaiti” tiártatui tura súmamtikramataj tuíniakuisha nupetmaktatme» tawai.
45003005	Nu arantcha «Wi tunaan túramuja̱i̱ Yus imiá péṉkera nuna paant awajeakka ¿urukamtai winia asutiua? ¿Nuka péṉkerkait?» tíchatapash. (Kame aents chichainia núnisnak tajai.)
45003006	Warí, Yus péṉkerchaitkiuṉka ¿itiurak ashí shuara tunaari̱n sumamtikiawarat? Kame imiá péṉkeraiti.
45003007	Núnisaṉ «Wi umirkachmaja̱i̱ Yus tuke umiiniana nuna paant awajeaknaka nuikia nuja̱i̱ iin shiir awajsámtai ¿urukamtai “tunaitme” túruta?» tíchatapash.
45003008	Warí «tunáa túramuja̱i̱ Yusan péṉker awajeajai» tú nekas enentáimpramniaitkiuiṉkia shuar nui̱kia «Wats, ashí péṉker ati tusar tunáa túratai» tímin ainti. Kame chíkich shuar iin kajertamainiak «nuna jintintiáiniawai» túramji. Nu shuar sumamawartin áiniawai.
45003009	Nuikia Israer shuartikia chikichja̱i̱ naṉkaamas ¿péṉkerkaitiajⁱ? Peṉkesha. Warí, Israer shuartisha Israer shuarchasha ashí métekrak tunaanum eṉkempraruitji. Núnaka jú̱ áarmaja̱i̱ paant awajsaitjiai.
45003010	Yus Papisha núnisaṉ tawai «Péṉkeran túrin chikichkiksha peṉké atsawai.
45003011	Yúsnan nekaatniun nakitiáiniawai. Yusnasha e̱a̱iniatsui.
45003012	Yusai̱ya̱ kanakiar meṉkakatniunam wénawai. Chikichkisha péṉkeran túrin peṉké atsawai.
45003013	Ashí yajauch chichainiak iwiarsamu yama uraimiua núnisaṉ áiniawai. Ni chichame̱ja̱i̱ tuke anaṉkartin áiniawai. Chichame̱ napia áintsaṉ najamin áiniawai.
45003014	Chichame̱ aya yájauchik asa yapá áiniawai.
45003015	Maṉkartuatniun aya wáurtin áiniawai.
45003016	Aya ti itiurchat ti yajauch awajin áiniawai.
45003017	Shiir pujustinian nékainiatsui.
45003018	Ishichkisha Yusan ashamenatsui.»
45003019	Yaunchu akupkámun umirkatin ainia nú shuar aya tákamtak umirkatin áiniawai. Tuma asamtai ashí shuar umirkachu ásarmatai Yus nuja̱i̱ súmamtikiawartatui. Túrakui nisha pachischamin áiniawai.
45003020	Akupkámuka aya ii tunaari̱n paant awajtúrmaji. Tuma asamtai akupkámu péṉker umirkatniuja̱i̱ Yus «péṉkeraitme» turamchamniaitji.
45003021	Yus Chicham yaunchu áarmanum itiura Yus iin «péṉkeraitme» turamminiaitiaj nuna paant tawai. Kame akupkámuja̱i̱nchuiti.
45003022	Antsu iisha ashí shuarsha núnisaraṉ aya Jesukrístu shiir enentáimtakrin Yus «péṉkeraitme» túramniaitji.
45003023	Túrasha ashí shuarti tunáa túraitji. Tuma asar Yusa péṉkeri̱ya̱ ji̱i̱ki̱ ajapamuitji. Tuma asar Yusa shíirmari̱ya̱ tímianu ajastin peṉké jeatsji.
45003024	Tuma ai̱ṉ Yuska iin Jesukrístuja̱i̱ uwemtikramar waitnentrampra asa ii akikmakchamuja̱i̱ «tunaarincha awajsámuitme» túramji.
45003025	Tura Krístun akupkámiayi ni jakamuja̱i̱ ashí tunaan asakártinian. Túramtai shuar Niin nekas enentáimtuiniakui Yus tsaṉkuramniaiti. Yaunchu tunáa túramun katsunteak enentáimtuschamiayi. Yamái tsaṉkuramnia nuna yaunchu nekáa, nuna turamniuyayi.
45003026	Tura yamaiya̱ tunaancha tsaṉkureak ashí shuar Jesus táman nékaskete tú enentáimtuinia nu shuaran Yus «tunaarincha awajsaitme» tíminiaiti. Kristu jakamuja̱i̱ nuka paant ajasái.
45003027	Núja̱i̱ṉkia ii péṉker ajasjinia nu «winia kakarmarja̱i̱ túrunajai» tíchamnia asar ¿naṉkamantu enentáimtumarminkiaitiajⁱ? Peṉkesha. Warí, akupkámu umitsuk aya Kristu nekas enentáimtakrin Yus «péṉkeraitme» túramji.
45003028	Nuja̱i̱ páantaiti. Akupkámu umirtsuk aya Jesukrístu shiir enentáimtakrin tunaarincha awajsamu asakrin Yus «péṉkeraitme» túramji.
45003029	Warí, Yuska Israer shuarnasha tura núnisaṉ Israer shuarchancha mai̱ ni Yúsri̱nchukait.
45003030	Kame aya chikichik Yúschakait. Tura tsupirnakuncha tsupirnakchancha mái̱ metek aya Jesukrístun nekas enentáimtuiniakui «péṉkeraitme» tíminiaiti.
45003031	Shuar Yusan shiir enentáimtamuja̱i̱ péṉker ajastin áiniakui nuja̱i̱ ¿akupkámu ántar awajsámukait? Atsá. Antsu nuna naṉkaamas umirkatin awajsamuiti.
45004001	Ashí Israer shuara uuntri̱ Aprajámai̱ enentáimsatai. Nisha ¿itiurak Yusja̱i̱ péṉker ajasma?
45004002	-
45004003	Ni péṉker takasmaja̱i̱ Yusja̱i̱ péṉker ajasuitkiuṉka naṉkamantu enentáimtumarainti. Antsu Yus Papí tawai «Aprajám Yus táman nékaskete tú enentáimkiui Yus “péṉkeraitme” tímiayi» tawai. Nu túramu asa Aprajámsha Yus íimmianum naṉkamantu enentáimtumarchamniaiti.
45004004	Shuar íniamna nu takasmatai ¿aya tsaṉka asam akiktatmek? Warí, ni takasmanum páchitsuk akikchatniukait.
45004005	Antsu shuar ni péṉker túramuri̱n enentáimtutsuk áyatik «Yus tunáa shuaran tunaarincha awajniuiti» tú enentáimkiui Yuska tsaṉka asa «péṉkeraitme» tawai.
45004006	Tura péṉker túrachunak Yus «péṉkeraitme» takui̱ nu shuar shiir warasminiaiti. Núnisaṉ tawai úunt akupin Tawit
45004007	«Shuar ashí ni tunaari̱n Yus asakátar tsaṉkuramu ana nuka shiir enentáimpramniaiti.
45004008	Uunt Yus ni tunaari̱n enentáimtachma asa ti warasminiaiti.»
45004009	¿Aya tsupirnakukeash warasminiait? Tura tsupirnakchasha waraschamniakait. Warí, Aprajám Yusan shiir enentáimtakui Yus «péṉkeraitme» tímiayi taji.
45004010	Tura Aprajám tuke tsupirnatsa̱i̱ṉ Yus nuna tímiayi. Emka Yus «péṉkeraitme» timia nú ukunam Aprajám tsupirnakmiayi.
45004011	Aprajám tsupirnatsuk Yusan shiir enentáimtusmatai Yus «péṉkeraitme» tusa «tsupirnaktiniaitme» tímiayi. Núja̱i̱ṉkia ashí Yusan shiir enentáimtuinia nú shuar tsupirnatskesha Aprajám wea áiniawai. Tura nu shuaran Yus «péṉkeraitme» tawai.
45004012	Tsupirnakusha aya tsupirnaku asa Aprajám wea áiniatsui antsu nu arant Aprajámja̱i̱ métek Yusan shiir enentáimtuinia nuka Aprajám wea áiniawai. Kame Aprajám tuke tsupirnatsuk Yusan shiir enentáimtusmiayi.
45004013	Yaunchu Aprajáman Yus chicharuk «Amincha amé wea shuarnasha jú̱ nuṉkan susattajai» tímiayi. Nunasha Aprajám Yus akupkámun umireakui tíchamiayi. Antsu Aprajám Yusan nekas enentáimtakui Yus «péṉkeraitme» taku nuna tsaṉkatkamiayi.
45004014	Kame aya akupkámun umirniun súsatniuitkiuiṉkia nuikia Yus enentáimtustin ántraiti. Tura Yus Aprajáman timia nusha ántraiti.
45004015	Akupkámu akui shuar umirkachka ti asutniáshtatuak. Tura atsakuiṉkia ¿asutniátniukait? ¿Itiurak umirtsuk ikiuktiṉ?
45004016	Tuma asamtai Yus ti anenkartin asa Niin nekas enentáimtuinian ashí tsaṉkatkaiti. Núja̱i̱ṉkia Aprajám weasha Yus Aprajáman timia nuna páchitsuk wáinkiartatui. Iisha Aprajámja̱i̱ métek Yus nekas enentáimtakur ní weaitji. Tuma asamtai Muisais akupkámun umirniuncha tura umirniuchuncha mái̱ metek ashí iin Yus ashí Aprajáman timia nuna tsaṉkatramkattaji.
45004017	Kame Yus Papinium Aprajám áatramuiti «Untsurí shuarsha amé wea ajasártatui.» Nu asamtai iisha Aprajámja̱i̱ métek Yus shiir enentáimtakrinkia Yus iincha Aprajám wea áintsaṉ íirmaji. Nú Yuska ti kakaram asa jakaancha iwiaaku awajniuiti tura atsana nunasha ana nútiksaṉ nájanui.
45004018	Yus «ti pampaṉtatme» takui̱ Aprajám tí uuntach áyat Yus timian enentáimtak yajutmartinian nákasmiayi. Nuja̱i̱ Yus timia áintsaṉ untsurí shuar ní wea ajasármiayi.
45004019	-
45004020	Aprajámsha sian uwí takakuitiat tura ni nuwé̱ Sarasha takutsuk uunt ajasmataisha tuke iniaitsuk Yus timia nuna nekas enentáimtusmiayi. «Yus nekasash taa» tútsuk shiir awajsámiayi. Núja̱i̱sha nuna naṉkaamas kakaram ajasmiayi.
45004021	Tuma asa «nekas Yus tana nuna páchitsuk umiktatui» tu enentáimpramiayi.
45004022	Nu asamtai Yus «péṉkeraitme» tímiayi.
45004023	Tura Yus nekas enentáimtamunam Yus «péṉkeraitme» tana nu aya Aprajámnak áatrachmaiti.
45004024	-
45004025	Aya níniak tatsui antsu iincha túramji. Iisha núnisrik ii Uuntri̱ Jesus tama nékaskete tu enentáimtakriṉkia Yus iincha «péṉkeraitme» turamtatji. Jesuska ii tunaari̱n jarutramkatniun surunkamiayi. Tura nuja̱i̱ tunaarincha awajsamu asakrin Yus iin «tsaṉkuramuitrume» tusa Jesusan ataksha iniantkímiayi.
45005001	Tuma asamtai Kristu nekas enentáimtakrin Yus táman nékaskete tu enentáimtakrin tunaarincha awajsámuitji. Tuma asar ii Uuntri̱ Jesukrístu túramuja̱i̱ aṉkant shiir pujá asar Yus nawamkamu pujaji.
45005002	Tura Ni shiir enentáimtakur Yusai̱ weankaitji. Tura Kristu jarutramkakrin Yus ti anenmaji. Tura tuke anenma asakrin Niji̱a̱i̱ métek shiir ajastin nákakur waraaji.
45005003	Nu arantcha yamái itiurchat pujayatrik nu itiurchatja̱i̱ unuimiártatji tusar waraaji. Waitneasarⁱ katsuntratniuncha unuitiamji.
45005004	Tura nu waitneasarⁱ unuimiárar ii katsuntramu paant átatui. Tura nuyá̱ Yus ti shiir awajtámsattajnia nuka shiir enentáiji̱a̱i̱ nákastatji.
45005005	Nu nákamuja̱i̱ ti shiir enentáimsar natsamshim nákamtsuji. Warí, Yuska ni Shiir Wakaní̱n suramsakrin ii enentái̱n pujurtamuk Yusa anenkartutairi̱n ti paant awajtúrmaji.
45005006	Iikkia peṉké uwemprachmin asakrin tsawant jeamtai Kristu ashí shuara tunaari̱n jarukmiayi.
45005007	Shuar chíkich shuaran uwemtikratniun ¿jaruktatuak? Péṉker shuar ai̱ṉ jarukchattawai. Kame tí peṉkeraitkiuiṉkia jarukchaintiash.
45005008	Antsu ii tuke tunáa árini̱ṉ Kristu jarutramkamiaji. Nuja̱i̱ iin ti anenmajnia nuna ti paant iniakturmaji.
45005009	Tura ni numpe̱ja̱i̱ tunaarincha awajsamu asar imiá nekas Yus asutiámatniua nuyá̱ uwempraitji.
45005010	Yusa nemasri̱ áyatar Yusa Uchirí̱ jakamuja̱i̱ yamaikia Yusja̱i̱ shiir nawamnaikiar pujaji. Nu arant nui̱kia Kristu tuke iwiaaku asa iiji̱a̱i̱ tsaniṉkiu asa ashí yajauchinmaya̱ uwemtikramar tuke shiir awajtámsattaji.
45005011	Ii Uuntri̱ Jesukrístu jakamuja̱i̱ Yusja̱i̱ shiir nawamnaikia asar ti waraaji.
45005012	Ayu. Yámankamtaik emka áishmaṉ Ataṉ niṉki yajauchin túramtai nú tunaaja̱i̱ ashí shuar tunaarintin ajasármiayi. Tura ashí tunaarintin ajasár mash jákatin áiniawai.
45005013	Akupkámu atsakuiṉkia umirkachma nekaachminiaiti. Tuma ai̱ṉ Muisais akupkámu atsai̱sha tuke tunaan túrin ármiayi.
45005014	Ataṉ pujumia nuyá̱ Muisais tuke akupeatsa̱i̱ṉ shuara tunaarí̱ paantcha ai̱ṉ ashí shuar tunaan túrawar jákarmiayi. Kame ni tunaarí̱ Ataṉna áintsachuyayi. Ataṉka Yus akupkámu paant ujakman umirkachmiayi. Antsu nu shuar Yus akupkámu paant nékainiachiataṉ tunaan túrin áiniak jákarmiayi. Tura Ataṉka Krístuja̱i̱ apatkar enentáimpratai.
45005015	Ataṉ yajauchin túramia nuja̱i̱ apatka iisam Yus iin tsaṉkatramajⁱ nuka imiá naṉkaamas péṉkeraiti. Kame Ataṉ niṉki tunaan túramuja̱i̱ ashí aents untsurí armia nu jákarmiayi. Tura Yus iin ti anenma asa chikichik áishmaṉja̱i̱ nuna naṉkaamas tí shiiran tsaṉkatramaji. Jesukrístuja̱i̱ṉkia untsurí shuaran uwemtikrar tí shiiran tsaṉkateawai.
45005016	Ataṉka tunaarí̱ imiá yajauch ai̱ṉ nuna naṉkaamas péṉkeran Yus tsaṉkatramkaitji. Iis, aya chikichik yajauch túramuja̱i̱ aents sumamawarmiayi. Antsu Yus uwempratniun tsaṉkatramaj núja̱i̱ṉkia ti untsurí tunaan asakáruiti tura «tunaarincha awajsámuitme» túramji.
45005017	Chikichik áishmaṉ tunaan túramuka kakaram asa ashí aents jákartin áiniawai. Tuma ai̱ṉ ti naṉkaamas chikichik áishmaṉ Jesukrístu túramuja̱i̱ aents takaschaitiat Yus «tunaarincha awajsámuitme» taku tura ni aneṉkrattairi̱n nú nukap súakui ni enentái̱n itiaawarua nu aents iwiaaku pujusár kaka̱rartin áiniawai.
45005018	Ataṉ yajauch túramuja̱i̱ ashí tunaarintin ajasár jákarmiayi. Núnisaṉ Jesukrístu péṉker túramuja̱i̱ ashí shuar Yus «tunaarincha awajsámuitme» timia nuka yamaram iwiaakmaja̱i̱ tuke pujusártatui.
45005019	Núnisaṉ chikichik áishmaṉ umirkachmaja̱i̱ untsurí tunaarintin ajasármiayi. Tura chikichik áishmaṉ umirkamuja̱i̱ untsurí shuar péṉker awajnásarmiayi.
45005020	Wats, tunáa ti paant atí tusa Yus ni akupkámuri̱n susamiayi. Túrasha ti tunáa pampaakui Yus nuna naṉkaamas waitnentramak nu tunaan asakátramji.
45005021	Shuar tunaan túrin ásar jákatin ármiayi. Tura núnisaṉ ii Uuntri̱ Jesukrístu túramuja̱i̱ Yus iin «péṉkeraitrume» túramkurin iisha tuke iwiaaku pujustiniaitji.
45006001	Núnisaitkiuiṉkia Yus naṉkaamas waitnentrampratai tusar ¿tunáa túrattajik?
45006002	Péṉkea. Warí, iikia tunáa túrashtin jákaitji. Jákaka ¿itiurak tunaan túramniait?
45006003	Imianniutikia Krístuja̱i̱ tsaniṉkiu asar imianir Niji̱a̱i̱ métek jaka áintsar aji.
45006004	Tura imianir Krístuja̱i̱ jaka áintsar métek iwiarnasuitji. Tura Yus ti kakaram asa Krístun jakaan iniantkímia núnisaṉ iincha nu kakarmaja̱i̱ yamaram enentáiji̱a̱i̱ péṉker wekasatniun iniantamkimiaji.
45006005	Krístuja̱i̱ tsaniṉkiu asar Niji̱a̱i̱ métek jaka áintsaṉketji. Tura núnisaṉ Niji̱a̱i̱ métek nantaktiniaitji.
45006006	Yaunchu enentáimtai̱ṉkia Krístuja̱i̱ métek jaka asamtai ii yajauch wakerutain emeṉkátrutmakuitji. Tuma asamtai yamaikia peṉké umirkashtiniaitji.
45006007	Kame ¿jákaka itiurak tunaan túrat? Yamaikia aṉkant ajasuitji.
45006008	Iisha nekas Krístuja̱i̱ jákaitkiurkia Niji̱a̱i̱ métek tuke iwiaaku pujustin enentáimji.
45006009	Kame Krístuka chikichkí jaka nantakin asa atakka jákashtatui. Túmaitkiui atakka ajakrachminiaiti.
45006010	Kristu chikichkí jaka asa ashí tunaaja̱i̱ itit awajsachmin ajasuíti. Tura yamaikia iwiaaku pujá asa Yusan shiir awajsatniun pujawai.
45006011	Atumsha núnisrumek jaka áintsarum tunáa túrachmin enentáimtumastarum. Antsu ii Uuntri̱ Jesukrístuja̱i̱ tsaniṉkiu asarum iwiaaku pujakrum Yus shiir awajsatarum.
45006012	Nu asamtai tunaaka aya̱shmíin akuptámkashtiniaitrume. Aya̱shí̱ wakeramuri̱ umirkashtiniaitrume. Aṉkantaitrume.
45006013	Atumí aya̱shí̱ tunaan túrat tusarum tsaṉkatkairap. Antsu jakamunmaya̱ nantakin asarum Yus wakeramu túratin surumaktarum. Tura aya̱shmisha aya péṉkernak túrati tusarum Yus íktustarum.
45006014	Akupkámu umirkatniuja̱i̱ iwiaaku pujatsrume. Antsu atumín Yus ti anenma asa yamaram iwiaakman suramsaitrume. Tuma asamtai yamaikia tunaaka nupettamkachminiaiti.
45006015	Nuikia akupkámu umirtsuk antsu Yus ti anenma asakrin iwiaaku pujakur «¿Páchitsuk tunaan túramniaitjiai» títiatjik? Péṉkea.
45006016	Tuke umireajnia nuna takarniúri̱ntji. Nuka nékatsrumek. Tura ni takarin ajasam umirkatniuitme. Tuma asamtai tunáa umirkurkia ni takarniúri̱ntji tura umirkar jakattaji. Tura Yus umirkurkia péṉker wekasattaji.
45006017	Atumsha yáunchuka tunáa umirniuitiatrum ikiukrum yamaikia nekas chicham antukurmena nu nekas atumí enentái̱ji̱a̱i̱ umirkaitrume. Tuma asamtai Yus ti yumiṉsatniuiti.
45006018	Yamaikia tunaanumia̱ aṉkant ajasu asarum tí peṉker wekasatniunam pachinkiaitrume.
45006019	Paant nekaak tusan takarniun pachisan tájarme. Wats, yaunchu atumí aya̱shi̱ mui̱jmiainian tura ashí yajauchin túrat tusarum tsaṉkamakmarme. Núnisrumek yamaikia atumí aya̱shi̱ péṉkeran túrat tusarum tura tuke Yusja̱i̱ shiir wekasat tusarum tsaṉkamaktarum.
45006020	Atumsha tunáa umirniuyarme nuikkia péṉker wekaichauyarme.
45006021	Tura núja̱i̱sha ¿warí péṉkerna yaintmakmarum? Iistá, yamái natsanmainchakait. Nusha jákatniunam júawai.
45006022	Antsu yamaikia tunaanumia̱ uwempra asarum Yus umirniuitrume. Antsu ju̱ka Yusja̱i̱ shiir wekasatniunam júawai tura nuyá̱ tuke iwiaaku pujustatrume.
45006023	Tunáa takarkumka tuke jákatniun akirmáktatui. Antsu Yuska iikia takaatsrini̱ṉ peṉké ántar tuke iwiaaku pujustinian suramsattaji. Ii Uuntri̱ Jesukrístuja̱i̱ tsaniṉkia pujá asakrin nuna túrutmattaji.
45007001	Enentáimpratarum yatsuru. Jákaka akupkachminiaiti. Aya iwiaakna nu akupkámniaiti. Nu paant nékatsrumek.
45007002	Wats, nuwa̱ nuatkamu ni aishri̱ iwiaakai̱ niji̱a̱i̱ tsaniṉ pujustiniaiti. Tura aishri̱ jakamtai aṉkant ajawai.
45007003	Tuma asamtai aishri̱ iwiaakai̱ṉ chíkich áishmaṉja̱i̱ tsaníakka tsanirmawai. Tura ni aishri̱ jakamtai chíkich áishmaṉja̱i̱ páchitsuk nuatnakminiaiti tura nuikia tsanirmatsui.
45007004	Núnisrumek atumsha yatsuru, Kristu aya̱shí̱ muchitmari̱ ajasu asarum akupkámu emetachmin jaka áintsarum ajasuitrume. Túrakrum Krístuja̱i̱ nuatnaikiatniua áintsarum aṉkantaitrume. Nisha jakamunmaya̱ nantakniuiti. Yamaikia Krístunu ajasu asar Niji̱a̱i̱ tsaniṉkiar Yus wakeramu péṉker túratniuitji.
45007005	Yaunchu wakerutai umirniuyaj nui̱ akupkámu enentáimtusar nuna naṉkaamas yajauchia nu wakerimji tura jákatniunam juramkimji.
45007006	Antsu yamaikia akupkámu emetachmin jaka asar aṉkant ajasuitji. Túrunar akupkámu yaunchu aarma nu iniaisar yamaikia Yusa Wakaní̱ji̱a̱i̱ tsaníakur yamaram iwiaakmaja̱i̱ péṉker wekasamniaitji.
45007007	Núnisaitkiuiṉkia «Akupkámu yajauchiti» ¿titiajiash? Atsá. Warí, akupkámuka tunaan ti paant awajeawai. Akupkámu «Chikichna wakerukaip» táchakuiṉkia wakerukcha̱a̱jai.
45007008	Tura nu akupkámun enentáimtakui winia enentái̱rui̱ tunáa ana nu ashí yajauchin ti wakerumtikrimiayi. Kame akupkámu atsakui tunaan ti enentáimtichaintjiai.
45007009	Yaunchu akupkámun nékachkun náṉkamsanak enentáimniuyajai. Tura akupkámun nekaan tunaan nekaamjai tura jaka áintsanak ajasjai.
45007010	Tuma asamtai akupkámuja̱i̱ péṉker wekasatniuitiatan umirkatniun tujintiakui aya jákatniunam jurukní̱.
45007011	Kame tunáa wakerutaiṉkia nu akupkámuja̱i̱ anaṉkrua péṉker iwiaaku pujustinian surutsuk nu akupkámuja̱i̱ jákatniunam jurukmiayi.
45007012	Tuma asamtai akupkámuka Yusna asa tí peṉkeraiti. Yajauchichuiti.
45007013	Nuikia ¿péṉkera nu jákatniunam júrawak? Atsá. Antsu tunáa wakeruktin jákatniunam jurukmiayi. Nuna tura asa tunáa imiá yajauchia nu nekaamniaiti. Tura tunáa wakerutai péṉker akupkámuja̱i̱ jákatniunam jurukmiatai, nuja̱i̱ Yus «tunáa wakerutai imiá yajauchiti» tusa paant awajsámiayi.
45007014	Akupkámuka Yúsnaiti. Nu paant nékaji. Antsu wikia aya̱shnia nuna súmameakun tunaan umireajai.
45007015	Kame túrajna nuna itiurchat enentáimtajai. Péṉker túratniun wakeraj nuna túratsjai. Antsu nakitiaj nuna nekaska túriniaitjiai.
45007016	Akupkámu péṉkeran nekaan umirkatniun wakerajai. Túrayatnak umirchaitjiai.
45007017	Tuma asamtai wíchaitjiai tunaan wakerakun túrajna nuka. Antsu winia enentái̱rui̱ tunáa wakerutai pujá asa nu túrumtikriniaiti.
45007018	Yaunchu enentáimtai̱ winia enentái̱rui̱ pujana nu peṉké yajauchiti. Nuna ti paant nékajai. Tuma asamtai péṉker túratniun wakerayatnak peṉké tujintiajai.
45007019	Péṉker túratniun wakerayatnak túratsjai. Antsu tunaan nakitiaj nuna túrajai.
45007020	Nu asamtai nakitiaj nuna túrakun wíchaitjiai antsu winia enentái̱rui̱ tunáa wakerutai pujana nu túriniaiti.
45007021	Jú̱nisaiti. Péṉker túratniun wakerakun aya tunaan íṉkiuajai.
45007022	Nekas enentáiji̱a̱i̱ Yusa akupkámuri̱n wakerajai.
45007023	Tumai̱ yaunchu enentáimtai̱ winia enentái̱rui̱ pujurtak nupettawai tura nekas wakeraj nuna akirturui.
45007024	Maa, tí waitiajai. Jú̱ aya̱sh wakeramuja̱i̱ jákatniunmaya̱ ¿yaki uwemtikrurat?
45007025	Yuska ii Uuntri̱ Jesukrístuja̱i̱ túrutmamniaitji. Tuma asamtai Yusan tí yumiṉkiajai. Ayu. Winia enentái̱rja̱i̱ Yus akupkámun umirniuitjiai. Antsu winia aya̱shruja̱i̱ tunaan umireajai.
45008001	Túrasha yamaikia Jesukrístuja̱i̱ tsaniṉkiaru áinianka Yuska «tunaan túrawar jákatniunam wétin áiniawai» tatsui. Nu shuar ni aya̱shi̱ wakerana nuna umirtsuk antsu Yusa Wakaní̱ wakerana nuna umirainiawai.
45008002	Jesukrístuja̱i̱ tsaniṉkiu asakrin Yusa Wakaní̱ nekas iwiaaku awajtámsaitji. Tuma asamtai tunáa túratniunmaya̱ tura jákatniunmaya̱sha aṉkant ajasuitji.
45008003	Aya̱sh wakerutaiṉkia wi akupkámun enentáimtakui nuna naṉkaamas tunaan wakerumtikrimiayi. Tuma asamtai akupkámuka yáinkiachminiuyi. Antsu akupkámu tujintkiamia nuna Yus túraiti. Ni Uchirí̱n aya̱shtin awajás tunaan jarukat tusa akupkámiayi. Tura nuja̱i̱ aya̱sh tunáa wakeramun nupetkamiayi.
45008004	Túramtai ii yamaikia aya̱sh wakerana nu umirtsuk tura Yusa Wakaní̱ wakeramu túrakur akupkámu tana nu umirniuitji.
45008005	Aya̱sh wakeramun umirainia nu, aya̱shnia nunak enentáimtuiniawai. Antsu Yusa Wakaní̱ wakeramun páchinia nuka Yúsnan enentáimtuiniawai.
45008006	Aya̱shnia nuna enentáimtuinia nú shuar jákatniunam wénawai. Antsu Yúsnan enentáimtuinia nuka Yusja̱i̱ shiir nawamnaikiar tuke pujusártatui.
45008007	Aya aya̱sh wakeramun enentáimtuinia nú shuar Yusa nemasri̱ áiniawai. Yus akupeamun nakitiáinia ásar ni táman umirkatniun peṉké jeainiatsui.
45008008	Tuma asamtai shuar ni aya̱shí̱ wakeramuri̱ warareakka Yusan shiir awajsachminiaiti.
45008009	Tura átumka aya̱sh wakeramu umirtsuk tura Yusa Wakaní̱ pujurtamkurmin ni wakeramu enentáimtiniaitrume. Ashí shuar Krísturtin ainia nu ni Wakaní̱n takaku áiniawai. Takakchaitkiuṉka nuikia Krístunuchuiti.
45008010	Tura Kristu atumín pujurtamkurminkia atumí aya̱shi̱ tunaaja̱i̱ jakamnia ai̱ṉ Yus «péṉkeraitme» túramu asamtai atumí wakaní̱ṉkia nekas tuke iwiaakuiti.
45008011	Yus Jesukrístun jakaan iniantkímiayi. Tuma asamtai ni Wakaní̱ atumí enentái̱n pujurtamkurminkia Jesusan iniantkímia núnisaṉ nu Wakanja̱i̱ yamaram iwiaakmaja̱i̱ iniantamkittiarme.
45008012	Tuma asamtai yatsuru, aya̱sh wakeramu peṉké umirkashtiniaitji.
45008013	Aya̱sh wakeramu umirniuitkiurmeka jakattarme. Antsu Yusa Wakaní̱ pujurtamkurmin aya̱sh wakeramu nupetkarmeka péṉker wekasarum nekas iwiaaku átatrume.
45008014	Ashí shuar Yusa Wakaní̱ timiaja̱i̱ métek wekainia nu, nu shuar nekas Yusa uchirí̱nti.
45008015	Yusa Wakaní̱ iin pujurtamkurin Yusa uchirí̱ ajasár sapijmiatsuk Yusai̱ weamkar «Aparu» tíminiaitji.
45008016	Nu Wakan «nekas Yusa uchirí̱ntme» ii enentái̱n túramji.
45008017	Tura ni uchirí̱ ajasu asakrin Yus timia núnisaṉ ashí Níniun suramsattaji. Krístun ashí susattana núnisaṉ iincha suramsattaji. Yamái Krístunu takaakur wáitiakrikia ukunam Krístuja̱i̱ métek ti shiir awajnástatji.
45008018	Maa, yamái ti wáitiakrisha ukunmaṉka nayaimpiniam ti shiir pujakur nu wáitsamu kajinmátkittiaji.
45008019	Tsawant jeamtai Yus ashí ni shuari̱n Niji̱a̱i̱ métek ti shiir awajsártatui. Nuiṉ nekas Yusa uchirí̱ ainia nu ti paant nekanattawai. Nu tsawantan wáinkiatniun ashí Yus najanamu írunna nu ti nákainiawai.
45008020	Ashí Yus najanamia nuna yámankamtaik tí peṉker najanamiayi. Túrasha yajauch ajasmiayi. Nusha ní neaskeka túrunachmiayi. Antsu Yus ukunam ataksha iwiarnartin atí tusa tunáa waya̱munam yajauch ajasat tusa tsaṉkatkamiayi. Tuma asamtai iwiarnartin tsawantan nákawai.
45008021	Nu tsawantai̱ ashí Yus najanamu emesnartinniumia̱ uwemprartatui. Tura ashí Yus najanamuka shuar Yusa uchirí̱ ajasárua nuja̱i̱ métek shiir awajnásar aṉkant ajasártatui.
45008022	Yamaisha ashí Yus najanamu ainia nu, nuwa̱ jatema waitia núnis ti wáitiainiawai.
45008023	Yus najanamuka ashí wáitiainiawai. Iisha Yusa Wakaní̱ takakiatar ti wáitiaji. Tura Yusa Wakaní̱ takakkur ashí Yus suramsattajnia nu achiktin nékaji. Tuma asar nekas Yusa uchirí̱ paant awajnástin tsawant nákaji. Nui̱sha ii aya̱shí̱sha aṉkant awajnástatui.
45008024	Nu tuke enentáimtuki̱ wéakur takamtsuk uwemprattaji. Yamái nu wáinchiatar tuke nákaji. Warí, ¿wáinjinia nu nákajik?
45008025	Tuma asar tuke waincha asar katsuntrar nákaji.
45008026	Nu arantcha ii kakarmachu nekapeakrin Yusa Wakaní̱ yáintmaji. Kame Yus áujsatniusha nékachkurin iin yáintmaji. ¿Warí seattajⁱ tura itiur seatjik? Nu nékatsji. Tura itiurchat pujakur ti wáitiakrincha Yusa Wakaní̱ iin áujturmaji.
45008027	Tura Yus ii enentái̱n enentáimtaj nuna nékaiti. Tuma asa ni shuari̱ asakrin ni Wakaní̱ ni wakeramuja̱i̱ métek seatramkurin ántawai.
45008028	Yus anea asakrin ashí naṉkatamjinia nuja̱i̱ Yus pujurtamji. Tura nuja̱i̱ péṉker awajtamji. Nu paant nékaji. Tura Ni wakerimia núnisaṉ Ní shuar awajtámsaitji.
45008029	Yámankamtaikniumia̱ iin nekarmak ni Uchirí̱ Jesukrístuja̱i̱ métek ajasat tusa achirmákmiaji. Nuja̱i̱ Yusa uchirí̱ untsurí ajasji. Tura Kristu ii iwia̱i̱ri̱nti.
45008030	Tura Yus achikmia nuna Niniu awajsámiayi. Tura nu shuaran «péṉkeraitrume» tímiayi. Tura ti shiir awajsámiayi.
45008031	Wats, nuikia Yus iin yáintmakrin ¿yaki iin nupettamkattajⁱ?
45008032	Ni Uchirí̱ncha suritramkachmiaji antsu ashí iin jarutramkarat tusa akuptúrmakmiaji. Tura asa ni Uchirí̱ji̱a̱i̱ ashí ti shiira nuna suramsashtatjik.
45008033	Yus achikmia nú shuaran ¿yaki sumamtikiat? Yus Ápaka «péṉkeraitrume» tiniu asa peṉké túrashtatui.
45008034	Tura ¿yaki «jinium apenáti» titi? Warí, Kristu peṉké túrashtatui. Antsu nu shuaran jarukmiayi. Tura nantaki̱ Yusa untsuurí̱ni̱ ekemas iin áujturmaji.
45008035	Kristu ti anenma asakrin iin akantámkitin atsawai. Wáitiakrisha, itiurchat íṉkiuakrisha, shuar áintramkurnisha, tsukamakrisha, entsatai̱ atsakuisha, tsuumainja̱i̱sha tura mantamnakrisha nuja̱i̱ «Kristu anentsui» tíchamniaitji. Nuka Kristu aneṉkrattairi̱ya̱ akantámkitin jeatsui.
45008036	Yus Papiniumsha jú̱nis áarmaiti «Amé shuar asar tuke mantamnatin pujaji. Murik mátniua áintsaṉ enentáimturmaji.»
45008037	Tuma ai̱ṉ Kristu iin anenma asakrin Niji̱a̱i̱ ti nupetmakuitji.
45008038	Kristu aneṉkrattairi̱ya̱ akantámkitin peṉké atsawai. Nuna ti paant nékajai. Jákatniusha, iwiaakmasha, nayaimpinmaya̱ suntarsha, ashí nayaimpinmasha tura nuṉkanmasha akupin ainia nusha, yamái írunna nusha, ukunam átatna nusha,
45008039	yakí̱ írunna nusha, nuṉká írunna nusha, kame ashí Yus najanamu írunna nusha Yusa aneṉkrattairi̱ya̱ peṉké akantámkichminiaitji. Yusa aneṉkrattaisha ii Uuntri̱ Jesukrístu túrunamuja̱i̱ paant wainji.
45009001	Yamái tájana nu Kristu shuari̱ asan imiá nekasan wáitrutsuk tajai. Winia enentái̱rsha tura Yusa Wakaní̱sha «nekas tawai» turutainiawai.
45009002	Israer shuaran waitnentakun tuke tí kuntuts enentáimjiai.
45009003	Wí shuar áiniakui yáiṉminiaitkiunka Krístunmaya̱ kanakin wi nekaska yumiṉnaraintjiai.
45009004	Israer wea shuar áiniawai. Tura ni uchirí̱ya áinis Yus achikiáruiti. Yusa winchari̱sha niji̱a̱i̱ pujumiayi. Yaunchu Chicham ni we̱a̱trí̱ji̱a̱i̱ iwiaramuncha tura Muisais akupkámuncha susamiayi. Tura Yusa Je̱e̱n Nin shiir awajsatniun jintintiámiayi. Tura ukunam shiir tsaṉkatkattana nunasha ujakmiayi.
45009005	Ni we̱a̱trí̱n Yusan tí peṉker enentáimtin irunmiayi. Krístusha aents ajas nú shuarnum akiiniamiayi. Krístuka Uunt Yus asa tura ashí akupin asa Niṉki tuke shiir awajnásti. Núnisaṉ atí.
45009006	Kame Yus ashí Ni timia nuna Israer shuaran súsachmataisha nuja̱i̱ «Yus timia nu uminkiachuiti» tíchamniaiti. Antsu jú̱nis enentáimpratniuiti, ashí Israer wea áiniayatan Yusja̱i̱ íismaka ashí nekas Israer shuar áiniatsui.
45009007	Núnisaṉ Aprajám wea shuarsha ashí nekas ni shuar áiniatsui. Iis, Yus Aprajáman chicharuk «Aya Isak pampaṉma amé shuarum ártatui» tímiayi.
45009008	Nuja̱i̱ páantaiti. Shuar aya Aprajám wea akiinia asa Yus timian wáinkiashtiniaiti. Antsu Yus timiaja̱i̱ métek akiinia nu nekas Aprajám wea shuar áiniak Yus timian wainkiattawai.
45009009	Kame Yus Aprajáman timia nu ju̱i̱ti «Tsawant jeamtai jeartiatjame tura ame nuwem Sara uchin takustatui» tímiayi.
45009010	Nu arantcha ii we̱a̱tri̱ Isaka nuwe̱ Riwikia jímiampramiayi.
45009011	-
45009013	Nu uchisha akiiniainiatsa̱i̱ṉ péṉkernasha tura yajauchincha túruiniatsa̱i̱ṉ Yus Riwikian tímiayi «Iwia̱i̱ri̱a nu ni patai̱n umirkattawai.» Ataksha núnisaṉ Yus ni Papiri̱i̱n chichaak «Jakupan aneakun Esaun nakitrámjai» tímiayi. Núja̱i̱ṉkia páantaiti. Yus wakerak aya ni enentái̱ji̱a̱i̱ṉ shuaran achikminiaiti. Nu shuar túrunamu enentáimtutsuk túramniaiti.
45009014	Túriniaitkiui «Yus péṉkerchaiti» ¿titiajiash? Atsá.
45009015	Yus Muisaisan jú̱nis tímiayi «Wi wakerajna nunak waitnentrattajai.»
45009016	Tuma asamtai shuar ti wakerakuisha tura kakaram takaakuisha aya nuja̱i̱ Yus waitnentatsui. Antsu aya ní enentái̱ji̱a̱i̱ṉ wakerak waitnentawai.
45009017	Ataksha Yus Ni Papiri̱n Parauṉkan tawai «Ámiji̱a̱i̱ ashí nuṉkanam winia kakarmar nekanat tusan úunt akupin awajsámjame» tímiayi.
45009018	Tuma asamtai Yus Ni wakera nuna waitnentawai. Túrasha Ejiptu akupniúri̱n túramia núnisaṉ Ni wakera nú shuaran enentái̱n kátsuram awajtawai.
45009019	Tura ame «Núnisaitkiuiṉkia ¿urukamtai shuaran Yus súmamtikia? ¿Kame Ni wakerakuiṉkia yaki titi?» turutchatapash.
45009020	Warí, aents asam Yusja̱i̱ ¿tunaiminkiaitiam? Nuwa̱ piniṉkian nájankui núweka «¿urukamtai jú̱nincha najatam?» tíminkiait.
45009021	Nuwa̱ wakerakka nu nuweja̱i̱ amamkuncha tura yukuntnasha nusháa takakmastinian mai̱ najanachminkiait.
45009022	Wats, Yuska chíkich aentsja̱i̱ ni suir enentáimiari̱n paant awajsatniun wakerak tura núnisaṉ ni tí kakarmari̱n iniaktustaj taku nu shuaran kajertai̱ áyat amukártaj tamanka Yuska tí kajetairi̱n katsuntrachmakia. Yus nuna tí katsunteak wárik amukártinian nakitiakui ¿warí itiurkamniait?
45009023	Tura Yus núnisaṉ ni winchari̱ tí peṉkera nuna tura tí nukap ana nunasha iniakmastinian wakerak waitnenkarturtinia nuna Ni yaunchu iwiararmai.
45009024	Tura iincha Israer shuarnumia̱sha Israer shuarchanumia̱sha ni shuari̱ ajasat tusa achirmákmiaji.
45009025	Núnisaṉ yaunchu Yúsnan etserin Useas Yus Papinium tawai «Wí shuarchan Wí shuar awajsattajai. Aneachmancha aneamu awajsattajai.
45009026	Tura Yus “Wí shuarchaitrume” timia nú shuaran “Nekas iwiaaku Yusa uchirí̱niuitrume” ukunam títiatui.»
45009027	Antsu Isayas Israer shuaran pachis tímiayi «Israer wea ti naṉkaamas untsurí áiniayat peṉké ishichik uwemprartatui.
45009028	Kame Yus yajauchin akupkataj timia nuna takamtsuk wárik umiktatui.»
45009029	Núnisaṉ Isayas ataksha tawai «Ashí akupeana nú Yus iin waitnentramachkurni̱ṉkia Sutuma péprusha Kumura péprusha takamtsuk amuukarmia núnisaṉ jáka̱a̱ji.»
45009030	Wátsek, Israer shuarcha Yus «péṉkera» tumamtinian e̱a̱kcharmai. Túmainiayataṉ Yusan enentáimtuiniak núnaka wáinkiarmai.
45009031	Antsu Israer shuarka péṉker akupkámun umiktaj táyataṉ tujintiainiak nuja̱i̱ péṉker ajastinian jeacharmai.
45009032	¿Urukamtai tujintkiarma? Yusan enentáimtutsuk aya ni péṉker túramuja̱i̱ péṉker ajastinian enentáimtuiniak tujintkiarmiayi. Krístun enentáimtustinian nakitiáiniak shuar kaṉkapen awaṉkemtuktinia núnisaṉ iniararmai.
45009033	Tura kaya tukumkar iniarchamniakait. Nu asamtai Yus Papinium Krístun pachis tímiayi «Seun péprunam kayan ikiuajai, tawai Yus. Nu kayanam Israer shuar tukumkar iniarartatui. Antsu Niin shiir enentáimtuinia nú shuar natsa̱a̱rchartatui» tawai.
45010001	Yatsuru, Israer shuar uwemprarat tusan ti wakerakun Yusan áujtajai.
45010002	Maa, uwempratniun nékachiataṉ Yusan shiir awajsatniun ti wakeruiniawai.
45010003	Túmaitiat Yus shuaran péṉker awajsatniun nékachu ásar aya ni péṉker túramuja̱i̱ṉ péṉker ajastinian enentáimtuiniawai. Tuma ásar Yus péṉker enentáimtamuja̱i̱ nekas péṉker ajastinian jeacharai.
45010004	Kame aya Kristu enentáimtamuja̱i̱ nekas péṉker ajastin asamtai akupkámu umirkatniuja̱i̱ péṉker ajastinkia ántraiti.
45010005	Akupkámuja̱i̱ péṉker ajastinian pachis Muisais tímiayi «Nuna takamtsuk umirniuka nuja̱i̱ péṉker pujustatui.»
45010006	Antsu Krístun enentáimtus péṉker pujustinian pachis shuar ju̱na tíminiaiti. «Ti itiurchata áinis “¿yaki nayaimpiniam waka Krístun itiaratⁱ?” tiirap» tawai.
45010007	«Tura “¿yaki jakamunam we Krístun iniantkit?” tiirap» tawai.
45010008	Tura ju̱nasha tawai «Yus Chicham yúpichuch umirkamniaiti. Aya enentáimji̱a̱i̱ enentáimtakum wénumja̱i̱ ujaktiniaitme.» Nu chicham «Yus enentáimtustiniaiti» tawai. Nu chicham tuke étsereaj núiti.
45010009	Yus Jesusan jakaan iniantkímia nu nekasaiti tu enentáimtakum tura wénumja̱i̱ «Jesus winia Úuntruiti» tákum uwemprattame.
45010010	Kame enentáimji̱a̱i̱ Kristu nekas Yusa uchirí̱nti tu nekas enentáimtakmin Yus péṉkeraitme turamtatui nuyá̱ wénumja̱i̱ «Jesukrístun enentáimtajai» tákumka uwempraitme.
45010011	Ataksha Yus Papinium tawai «Niin shiir enentáimtuinia nú shuar natsa̱a̱rchartatui.»
45010012	Tuma asamtai ashí shuar, Israertisha Israerchasha, mái̱ metek Yusan shiir enentáimtuinia nuna Yus ti aneak ashí péṉkeran suawai. Tura ashí métek ni Úuntri̱nti.
45010013	Nu arantcha «Ashí shuar Úuntan enentáimtus áujea nuka uwemprattawai» yaunchu Krístunu tu áatramuiti.
45010014	Tura Krístun enentáimtuiniachusha ¿itiurak Nin áujsarat? Tura Krístun nékainiachusha ¿itiurak Nin enentáimtusarat? Tura Yusa Chichame̱ ujaachmasha ¿itiurak nekaawarat?
45010015	Tura akupkachmasha ¿itiurak Yus Chichaman ujakárat? Tura shuar Yus Chichaman etserkataj tusa wéana nuna Yus Papinium tawai «Shuar uwempratin chichame̱n etserki̱ wéana nu ti shíirchakait.»
45010016	Tura ashí shuar uwempratin chichaman ántuiniayataṉ umirainiatsui. Isayassha yaunchu aak tímiayi «Uuntá, ¿yaki ii étserman antukaruit?»
45010017	Páantchakait. Yus Papiniumia̱ Kristu túramu ujakam antuktiniaiti. Tura antukar Kristu nekas Yusa uchirí̱nti nekas tiar tu enentáimtustiniaiti.
45010018	Tura ¿Israer shuar Yus Chichaman antukcharmakia? Warí, Yus Papí tawai «Ashí nuṉkanam ni chichame̱ antukmaiti.»
45010019	Tura Israer shuar nu chichaman antukariat ¿paant nekaawarmaashi? Ee, nekas nekaawarmai. Tuma asamtai Yus Muisaisan tawai «Wisha yamaikia áitkiasnak náṉkamas aentsja̱i̱ netse ainia núja̱i̱sha akasmamtikian akajiartatjai.»
45010020	Nuyá̱ Isayas ashamtsuk áarmiayi «E̱a̱tkacharua nu wáitkiarmiayi. Inintruiniatsa̱i̱ṉ wantintiukmiajai.»
45010021	Tura Israer shuaran áujmatuk «Tuke iniaitsuk Wini̱ṉ winiarti tusan nu shuaran untsúajai. Tura nakitruiniak umirtuiniatsui» tímiayi.
45011001	Tura Israer shuar Yusan uminiachkui ¿Yus nin ajapa iniaisashit? Péṉkea. Warí, wisha Israer shuarchakaitiaj. Wi Aprajámsha tura Piṉjiamín wea akiiniachukaitiaj.
45011002	Yámankamtaikniumia̱ Yus Israer shuaran ni shuar ártí tusa achikiu asa yamaikia iniaisashtatui. Ti yaunchu Yúsnan etserin Irías Israer shuaran pachis Yusan áujtak
45011003	«Uuntru, Áminiun etserniuncha mash máwarai. Túruiniak taṉku awa̱sar Yus sútai̱ncha mash sá̱a̱kiarai. Tura wiki juakjai. Tura winiasha “mantuatai” turutainiawai» tímiayi.
45011004	Tura Yus aya̱k «Siati mir áishmaṉkan Israer shuarnumia̱ apujtumsaruitjiai. Nu shuar ántar yus Páaran tikishmátrachu áiniawai» timiai Yus.
45011005	Núnisaṉ yamaisha Yus ti waitnentainia asa ashí Israer shuarnumia̱ ni shuari̱n achikiuiti.
45011006	Yus ni enentái̱ji̱a̱i̱ṉ waitnentak túraiti. Nú shuar péṉker tura asamtai waitnentatsui. Yus aya péṉkernak waitnentakka ni waitneṉkratairi̱ áchainti.
45011007	Ayu. Nuikia ashí Israer shuar péṉkeran e̱a̱karu ai̱ṉ aya Yus achikmia nú shuar wáinkiarmiayi. Antsu ni achikchamuka nuna naṉkaamas nekaachmin ajasár kusurua núnin awajnásarmiayi.
45011008	Yus Chichamsha núnisaṉ tawai «Yus enentáimchatai enentáin súsarmiayi. Wáinmashtai ji̱ncha tura ántushtai kuíshniasha súsarmiayi. Yamaisha núniskete.»
45011009	Tawitcha yaunchu aak tímiayi «Tuke tunáa túrin ásar namperan najanainiaksha achintkiar ti asutniáwarti.
45011010	Ni enentái̱n kusurarti tura wainmakcharti. Itiurchat ana nusha kijin júkitniua áintsaṉ tuke áentskata.»
45011011	Wátsek, Israer shuar kayá tukumkar ¿tuke iniaararuk ainia? Atsá. Antsu Israer shuar umirkachmaja̱i̱ Israer shuarcha yamaikia uwempratin jeainiawai. Túramu asa Israer shuarsha nuja̱i̱ métek uwempratniun wakerukartatui.
45011012	Israer shuar umirkachmaja̱i̱ ashí shuar, Israercha ainia nusha, uwempramnia ajasármiayi. Nuna naṉkaamas Israer shuar atak Yusan enentáimtuiniak uwemprarmatai nuja̱i̱ ashí shuar tí peṉker ajasártatui.
45011013	Israer shuarchatirmincha atumín uwempratin chichaman etserkatniun Yus akuptúku asamtai nu takatan ti takaajai.
45011014	Nuna túrakun átum uwemprarmena núnisaṉ nisha, wí shuar ainia nu, nuna iisar uwemprarat tusan wakerajai.
45011015	Kame Israer shuaran iniaisámuja̱i̱ ashí shuar Yusja̱i̱ shiir nawamnaikiarmataiṉkia nuikia atak nin achikmája̱i̱ jakamunmaya̱ nantaktinia áintsaṉ ti shiir átatui.
45011016	Emka apatuk ana nu Yus súakur yumiṉsamuitkiuṉka nuikia ashí apatkunam Yus yumiṉsamuiti. Núnisaṉ numí kaṉkapé̱ péṉkeraitkiuṉka numi takamtsuk péṉkeraiti.
45011017	Yuska chíkich chíkich Israer shuaran, numí kanawe̱n tsupik ajapniua áinis iniaisámiayi. Tura nuyá̱ atumín niisháa numinmaya̱ árumni̱ṉ nu numiniam anujtamkamarme. Nuja̱i̱ péṉker numiji̱a̱i̱ tsaniṉkrum nu kakarmaja̱i̱ iwiaakrume.
45011018	Tura kanawe̱ tsupikmaja̱i̱ naṉkamantu enentáimtumasaip. Warí, ame kakarmarmiji̱a̱i̱ numi wajatsui antsu ni kakarmari̱ji̱a̱i̱ iwiaakme.
45011019	«Túrasha wi anujnaktinian kanawe̱n tsupikchamka» tíchaintmeash.
45011020	Nekasaiti, túmaitiat nisha Yusan enentáimtuiniachu ásar tsupinkiarmiayi. Amesha aya Yus nekas enentáimta asam anujnakuitme. Tuma asamtai naṉkamantu enentáimtumatsuk aya anearta.
45011021	Yus nekas kanawe̱ péṉkercha túrawarun tsupikkia páchitsuk amincha tsupirmakchamniakait.
45011022	Iistá, Yus atumji̱a̱i̱ ti tsáṉkaiti tura Israer shuar umichua nuna ti wari asutiáiti. Tura péṉker wáinmamkata. Yus tuke nekas enentáimtachkurminkia atumniasha páchitsuk tsupirmaktatrume.
45011023	Núnisaṉ Israer shuar ataksha Yusan enentáimtuiniakui páchitsuk ataksha anujkachminkiait. Nekas túrattawai.
45011024	Túram Israer shuarcha asam niisháa numinmaya̱ tsupikiar peṉké numiniam anujnakuitrume. Nuna tura asa nekas ni kanawe̱ tsupikia ajapamun páchitsuk atak anujkamniaiti.
45011025	Yatsuru, naṉkamantu enentáimtumara̱i̱rum tusan yaunchu nekaachman ujajrume. Ju̱i̱ti, Israer shuarnumia̱ṉka Yusan nekas enentáimtustinian nakimiainia írunui. Túrasha ashí Israer shuarcha Yus shuar ajastin ainia nu umikiarmatai
45011026	nuyá̱ Israer shuarsha ashí uwemprartatui. Tuma asamtai Yus Papí tawai «Seúnnumia̱ Uwemtikkiartin tátatui. Israernumia̱ tunaan asakátrattawai.
45011027	Jú̱ Chichamnasha niji̱a̱i̱ najanattajai, ni tunaari̱n asakturtatjai.»
45011028	Uwempratin chicham atumsha nekaatarum tusa Israer shuaran Yus ni nemasri̱ awajsaruiti. Tura yaunchu ni we̱a̱trí̱n achikiu asa nincha tuke anenawai.
45011029	Kame Yus amáa nuna ataksha ata̱a̱tsui. Shuaran achiksha atak iniaiyatsui.
45011030	Átumka yaunchu Yus umirchauyarme. Tura yamaikia Israer shuar umirainiachkui Yus atumín waitnentramarme.
45011031	Núnisaṉ ni yamaikia Yusan umirainiatsui. Tura atumín waitnentrampramarum núnisaṉ nincha waitnentrattawai.
45011032	Nuja̱i̱ ashí métek Yus sumamtikiak métek waitnentrar uwemtikrattawai.
45011033	Maa, Yus imiá shiirchakait. Tí nekachukait. Ni túramu peṉké nekaachminiaitji.
45011034	«Uunt Yus enentáimmian ¿yaki neka? Tura ¿ya Nin unuiniaruit.
45011035	Yaki Nin péṉkeran susa shiira nuja̱i̱ yapajniuit?» Tu áarmaiti.
45011036	Ashí najanamu ainia nu Yus najanamu áiniak Niniu áiniawai. Tura Nin shiir awajsatin najanawarma áiniawai. Yus tuke iniaitsuk shiir awajnásti. Núnisaṉ atí.
45012001	Tuma asamtai yatsuru, atumek Yusai̱ surumaktarum. Yus ti waitnentrama asamtai nuna ti seajrume. Taṉku maar Yusan súsatniua áintsaṉ atumsha aya̱shtiuk iwiaaku árumna nui̱ṉᵏ Ni túrataj taku túrutati tusarum tuke enentáiji̱a̱i̱ Yusai̱ tsaṉkamaktarum. Yusai̱ iisam ti shiir atí tusarum túratarum. Nu túrakrumka enentáimji̱a̱i̱ Yus shiir awajmain átatrume.
45012002	Núnisrum jú̱ nuṉkanmaya̱ ana nu páchitsuk Yus winia enentáimmiarun yapajtiúrat tusarum tsaṉkatkatarum. Nu túrakrumka Yus wakera nu nekaattarme. Ni wakeramusha yajauchichuiti antsu imiá nekas péṉkeraiti.
45012003	Yus winia waitnentrak akatar akuptúku asamtai ju̱na tájarme. Atumek wíkitiajtai tu enentáimtumatsuk jeamna nuja̱i̱ métek enentáimtumasta. Yus enentáimta asakmin takastinian suramsana nuja̱i̱ apatkam nekaamata.
45012004	Ii aya̱shi̱ chikichkitiat ii muchitmari̱ untsurínti. Tura métekrak muchitiáiniatsui.
45012005	Núnisrik iisha, Yus shuarti, aya̱shí̱ muchitmari̱ya̱ áintsarik untsurítiatar chikichik aya̱shtinia áintsar takaaji. Nusha Krístuja̱i̱ tsaniṉkiu asar áitkiamuitji. Túramu asar nuamtak atsumnaiyaji.
45012006	Ii túratniun Yus nusháa nusháa súramji Ni wakera nuja̱i̱ métek. Tuma asamtai Yus ámin suramsamna nu túratniuitme. Yus ni chichame̱n etserkatniun suramsaitkiuiṉkia Yus enentáimtakum unuimiármam nuja̱i̱ métek etserkata.
45012007	Chíkich shuar yáiṉtinian Yus suramsaitkiuiṉkia nekas enentáimji̱a̱i̱ yaiṉtá. Unuiniartiniaitkiumka yawe̱ttsuk unuiniarta.
45012008	Chíkich shuar ikiaká̱rtiniaitkiumka nekas péṉker ikiaká̱rta. Súsatniuitkiumka shiir enentáiji̱a̱i̱ ementutsuk súsarta. Shuaran wáinin atí tusa Yus apujtamsaitkiuiṉkia esetsam enentáimsam túrata. Tura shuar itiurchat pujuinia nu yáiṉtinian Yus suramsaitkiuiṉkia shiir enentáimsam túrata.
45012009	Nekas enentáiji̱a̱i̱ mái̱ anenai ajatarum. Yajauch nakitrarum péṉkera nu túratarum.
45012010	Nuamtak yachi asarum núnisrum mái̱ anenai ajatarum. Chíkich wiji̱a̱i̱ naṉkaamas úuntaiti tu enentáimtunaistarum.
45012011	Nakittsuk kakaram ajasrum ashí enentáimji̱a̱i̱ ii Uuntri̱ wakera nu túratarum.
45012012	Ukunam Yus tsaṉkatramkattajnia nu enentáimtusrum warastarum. Wáitiakrumsha katsuntratarum. Tuke iniaitsuk ashí túrunamuja̱i̱ Yus áujsatarum.
45012013	Yus shuar atsumainia nu yaiṉtarum. Irarsha péṉker itiaatarum.
45012014	Yajauch awajtámainia nu shiir awajsatarum. Yus yajauch yumiṉtsuk nu shuaran péṉker túrawarat tusarum seattiarum.
45012015	Warainia nuja̱i̱ warastarum. Kúntuts pujuinia núja̱i̱sha úttiarum.
45012016	Chikichik enentáiji̱a̱i̱ métekrak shiir enentáimtunaitiarum. Naṉkamantu enentáimtumasairap. Antsu péejchach ajastarum. «Ti nékajai» tu enentáimtumasairap.
45012017	Shuar ámin yajauch awajtámkuisha nincha yapajkiataj tu enentáimsaip. Aents iisam péṉker áminia nu amesha tuke túrata.
45012018	Ame jeamna nuja̱i̱ ashí shuarja̱i̱ nawamnaikiam wekasata.
45012019	Yuska ni Papiri̱i̱n ju̱na áamtikramiayi «Witjiai tunaan asutiátniun. Wi yapajkiattajai» tawai Uunt Yus. Tuma asamtai aneamu yatsuru, kajertamakuisha átumka yapajkiairap. Antsu yajauch awajtamka núnaka Yus iistí. Yusa kajetáiri̱ initiusta.
45012020	Tura nu arantcha tawai «Ame nemasrum tsukamakuisha ayurata. Kitiamakuisha umartin susata. Nu túrakum péṉker ajachua nu iniatsá̱rtatme.»
45012021	Yajauch nupettamka̱i̱ṉ. Antsu péṉker túrakum yajauchia nu nupetkata.
45013001	Akupniúnka ashí shuar umirkatniuiti. Akupniúka Yus apujsamuiti. Yus apujsachma akupin atsawai.
45013002	Tuma asamtai shuar akupniun umirtsuna nu, Yus apujsamun umireachu asa nekas asutniátniuiti.
45013003	Kame akupniúka péṉker shuar sapijmiakarat tusar apujsachma áiniawai. Antsu yajauch shuar ashamkarat tusar apujsamu áiniawai. Ni ashamtsuk pujustin wakerakmeka péṉker túrata. Túrakminkia akupin shiir enentáimturmartatui.
45013004	Yaintmakat tusa Yus apujsamuiti. Antsu yajauch túrakmeka akupin nekas ashamkatniuitme. Warí, Yus ántar apujsachmaiti. Tunáa shuaran asutiátniun Yus apujsaiti.
45013005	Nu asamtai akupin tuke umirkatniuiti. Aya asutiuáwa̱i̱ṉ tusar umirkashtiniaitji. Antsu enentáiniam itit awajsachma wekasatai tusar umirkatniuiti.
45013006	Tuma asamtai núnisaṉ akupniun kuit súsatniua nu páchitsuk susatarum. Nu takatan pujursarat tusa Yus apujsaruiti.
45013007	Ashí túratniua nu túratarum. Akiktiniaitkiumka páchitsuk akikta. Akupniúsha uuntcha ashí núnisaṉ írunna nusha shiir enentáimtikratarum.
45013008	Wariji̱a̱i̱ṉsha tumashrintin peṉké airap. Antsu mái̱ anenai tuke ajatarum. Kame chíkich shuar aneakum ni péṉker túrattame. Túram ashí akupkámu páchitsuk umirkattame.
45013009	Akupkámusha «Tsanirmawaip, maṉkartuawaip, kasamkaip, chíkich shuar tsanumpruraip, chikichna wakerutkaip» tawai. Nusha tura chíkich akupkámusha ashí ju̱ja̱i̱ tíminiaiti «Ame aya̱shim aneam núnismek ashí shuar aneeta.»
45013010	Shuar chíkich shuaran aneakka yajauch awajsashtatui. Tuma asa akupkámun ti shiir umirkattawai.
45013011	Ii yámantkamtaik Yus nekas enentáimtusmiaj nui̱ «Ii ti shiir ajasár tuke uwempratin ukunam átatui» tu enentáimprachiajiash. Antsu yamaikia nu tsawant yuntumsamtai ashí túrajnia nuja̱i̱ shintiarar enentáimpratniuitji.
45013012	Tuke káshitiat tsawa̱a̱temprai. Ii Uuntri̱ Kristu jú̱ tunáa nuṉkanam tátin ishichik ajasái. Tuma asamtai ii túrutairi̱ kiritniua núnisaṉ yajauch túrutai̱ ana nuka túrutsuk tsáapninium péṉker wekasatin kakaram ajastai.
45013013	Túratniua nuja̱i̱ métek wekasatai. Tsawái̱ wekaakur kiritniunam ú̱mkar tunáa túrutai̱ túrashtai. Nampetsuk, yajauch warartsuk, tsanirmatsuk, jianaitsuk tura kajernaitsuk aya péṉker túratai.
45013014	Ii Uuntri̱ Jesukrístu túramia núnisrik túratai. Tura ii aya̱shí̱ wakeramu umikiat tusar tsaṉkatkashtiniaitji.
45014001	Shuar Yusan ishichik enentáimtana nu itiaatarum tura kakantrairap.
45014002	Iis, chíkichka ashí yuámniaiti tuíniawai. Tura chikitcha Yúsnan awajirar namaṉ yúashtiniaiti tuíniawai.
45014003	Tura ashí yúa nuka namaṉken yúatsna nuna wishikrashtiniaiti. Núnisaṉ ashí yucha nu ashí yuun kakantrashtiniaiti. Warí núnaka Yus ni shuari̱n awajsachukait.
45014004	¿Ámeka timiataash péṉkeraitiam chíkich shuar kakantinia? Antsu ni úuntri̱n ni péṉker túramuncha tura yajauch túramuncha íischatniukait. Enentáimprata. Yus kakaram asa nin péṉker awajsámniaiti.
45014005	Chikitcha enentáimpratai. Chíkich shuar tsawantan achikiar «Jú̱ tsawantai̱ Yus naṉkaamas shiir awajsatniuiti» tuíniawai. Chikitcha ashí tsawantan métek enentáimtuiniawai. Ayu, tura ni enentáimtamun nekas paant nekaatniuiti. [I Kur 10: 23-33; Kur 2:16-17]
45014006	Chikichik tsawantan enentáimtakka Yusan shiir awajsatniun túrawai. Tura ashí métekrak enentáimtakka Yusan shiir awajsataj tusa túrawai. Yurumkaja̱i̱sha ashí yúana nu Yusan yumiṉkias shiir awajsataj tusa túrawai. Núnisaṉ ashí yúatsna nusha Yusan yumiṉkias shiir awajsataj tusa túrawai.
45014007	Iikkia ii enentái̱ji̱a̱i̱ṉ iwiaaktsuji. Tura jáakrisha ii enentái̱ji̱a̱i̱ṉ jaatsji.
45014008	Kame iwiaaku pujakrisha ii Uuntri̱ Kristu shiir awajsatai tusar pujurji. Tura jáakrisha tuke Níniuitji. Nu asamtai iwiaaku pujakrisha tura jakarsha tuke Krístunuitji.
45014009	Kame jakancha iwiaakuncha ashí ni Uuntri̱ ajastaj tusa Kristu jaka nantakmiayi.
45014010	Tura ¿urukamtai ame yátsum «yajauchiti» tame. Urukamtai nakitiam? Warí ashí iikia ii túramu paant awajnásat tusar Kristui̱ naka wajastatji.
45014011	Nu asamtai Yus Papinium tawai «Wi nekas iwiaaku pujá asan ashí Winí̱ tikishmátrurartatui. Tura ashí “Yus asa tuke péṉker túriniaiti” turutiartatui» tawai.
45014012	Tuma asamtai iisha chikichik chikichik ashí ii túramu Yus paant ujakártatji.
45014013	Nu asamtai «yajauch túriniaiti» tu áujmatnaisashtiniaitji. Antsu ii yachi̱ tunaanum aju̱a̱rchatin ti enentáimturtiniaitji.
45014014	Jesukrístu jintintiámu asan ju̱na nékajai, Yus najanamuka péṉkerchaka atsawai. Ashí túramniaitjiai. Túrasha shuar chichaak «Nu túrushtainti» táyat nuna túrakka niji̱a̱i̱ tunaiti.
45014015	Tuma asamtai shuar chichartamuk «Nu yúakminkia Yusja̱i̱ péṉkerchaiti» tai̱, ame yúakminkia nu shuar itiurchat enentáimsashtatuak. Tura nisha tunaanum iniaar meṉkakamniaiti. Nu shuar aneakum túratsme. Enentáimprata. Aya ame yúamna núja̱i̱ṉ ame yátsum Kristu jarukmia nu emeṉkákaip.
45014016	Tura «yuámniaitjiai» táyatam wi yúakui yajauch áujmatrusara̱i̱ṉ tusam iniaisata.
45014017	Kame Yus umirkatin yurumátniuja̱i̱sha umartinji̱a̱i̱sha enentáimtuschatniuiti. Antsu Yusa Wakaní̱ji̱a̱i̱ shiir wekasar Yusja̱i̱ tura shuarja̱i̱ nawamnaikiar tí peṉker wekasatniuitji.
45014018	Ashí shuar Krístun núnis umireakui Yussha tura chíkich shuarsha péṉker enentáimtuiniawai.
45014019	Nu asamtai tuke shiir pujusminia nu túrakur Yusja̱i̱ kakaram ajastin yáiniaiktai.
45014020	Yus iisam ashí yuámniaitji. Antsu ame yúamna nuja̱i̱ chíkich shuar tunaanum aju̱a̱rtin tunaiti. Tuma asamtai ame yuam nuja̱i̱ Yus nu shuara enentái̱n takarsamu emesraip.
45014021	Nu túrashtin nuikia namaṉ yúashtincha karía umarchatniusha péṉkeraiti. Warí, túrushtaiji̱a̱i̱ ame yátsum itiurchat enentáimtikram tunaanum aju̱a̱rchatapash. Tura nu shuar Yusan nekas enentáimtuschamnia ajastatui. Nuka atsutí.
45014022	Ame Yus nekas enentáimtakum ashí túramniaitkiumka Yusak wararsata. Shuar Yus íimmianum shiir enentáiji̱a̱i̱ mash túramnia nu nekas shíiraiti.
45014023	Tura araantushim yua nuka Yusan shiir enentáimtutsuk yua asa sumamattawai. Kame ashí Yus shiir enentáimtutsuk túramu tunaiti.
45015001	Yusja̱i̱ katsua̱ru ájinia nu iik enentáimtumatsuk kakarmachu ainia nu yáiṉtiniaitji.
45015002	Chíkich shuar wakeramu enentáimtustiniaitji. Tura Yusja̱i̱ nú naṉkaamas shiir wekasatniun yáiṉminiaitkiui túratniuitji.
45015003	Krístusha ni wakeramun túrachmiayi. Antsu Yus Chicham tana núnisaṉ chikichnan enentáimtusmiayi. Nu asamtai Yusan umirin asa wáitiak timia nu áarmaiti «Ámin katsekramainiak Winiaja katsekrukarmiayi.»
45015004	Núnisaṉ ashí yaunchu Yus Papinium aarma iin jintintrámatniun áararmiayi. Nuja̱i̱ atsaṉtamkurin shiir wainkiattajnia nuka katsuntrar nákastatji.
45015005	Yus atsaṉtamar katsuntratniun jintintramji. Tuma asa Jesukrístu túramia áintsaṉ atumniasha chikichik enentáiji̱a̱i̱ enentáimtunaisar pujustinian yainmakarti.
45015006	Nuja̱i̱ ashí métekrak Yus shiir awajsattarme. Nisha ii Uuntri̱ Jesukrístuncha Aparí̱nti.
45015007	Tuma asamtai chíkich shuarja̱i̱sha shiir awajnáisatarum. Kristu núnisaṉ Yusan shiir awajsat tusa iincha shiir awajtámsamiaji.
45015008	Ju̱na tajai. Kristu tsupirnakman yaiṉkiartaj tusa támiayi. Tura Yus ti yaunchu nuna we̱a̱trí̱n «túrataj» timia nu uminkiat tusa támiayi. Nuja̱i̱ Yus timia nuna umikmia nu nekaamniaiti.
45015009	Tura nu arantcha Israer shuarchasha Yus waitnentrartin ásarmatai nin shiir awajsarat tusa támiayi. Tura Yus Papisha tawai «Ámin kantamprakun ashí shuarnum shiir awajsattajme.»
45015010	Tura nu arantcha tawai «Ashí nuṉkanmaya̱ shuartiram ashí Israer shuar Yusna ainia nuja̱i̱ warastarum.»
45015011	Tura ataksha tawai «Ashí aents ii Úuntri̱n shiir awajsarti. Tura ashí shuarsha Nin “Ti úuntaiti” tiartí» tawai.
45015012	Isayassha áarmiayi «Tawitia aparí̱ Isái weanmaya̱ akupin akintkiáttawai. Nisha ashí nuṉkan akupeakui ashí shuar Niiniak shiir enentáimtusartatui.»
45015013	Jintia íimprutai̱ Yuska Yus enentáimtakrumin ashí warastinniasha tura ashí aṉkant shiir pujustinniasha suramsati. Túramtai Yusa Shiir Wakaní̱ kakarmari̱ji̱a̱i̱ nuna naṉkaamas jintia íimprustinian amasti.
45015014	Yatsuru, atumsha anenainiaitrume. Tura ashí Yusna nekaarum nuamtak chicharnaikiatin nékarme.
45015015	Tuma ai̱ṉ kajinmatki̱i̱rum tusan ataksha ti paant áakun ju̱na enentáimtikiajrume. Yus winia waitnentrak ni Chichame̱n etserkat tusa akuptakui áatjarme.
45015016	Kame Jesukrístu Israer shuarchanum Yusa shiir chichame̱n etserkat tusa akuptúkuiti. Nuna túrakun Israer shuarchan Yusa Wakaní̱ji̱a̱i̱ shiir awajsamu ásarmatai Yusai̱ juíniajai. Tura Yussha shiir enentáiji̱a̱i̱ itiainiawai.
45015017	Jesukrístu yaintiu asamtai Yusna takarsamaj nuna wararsamniaitjiai.
45015018	Tura chíkich shuarja̱i̱ Kristu túramun pachischattajai. Aya wi chichasmaja̱i̱ tura túramuja̱i̱sha Israer shuarchan Kristu umimtikiamia nunak áujmatsattajai.
45015019	Yusa Shiir Wakaní̱ kakarmari̱ji̱a̱i̱ aents tujintiamun túran ashí shuaran Jerusaréṉnum naṉkaman etserkin Iririkiu nuṉkanam ejekamjai. Kristu chichaman ashí nu nuṉkanam etserkaitjiai.
45015020	Nuna túrakun chíkich shuar etserkachmanum Krístunun ántichu áiniamunam uwempratin chichaman etserkaitjiai. Nuja̱i̱ chíkich takasmanum takarsachuitjiai.
45015021	Yus Papisha núnisaṉ tawai «Chichaman peṉké antukcharuka nekaawartatui. Nin áujmatman anturkacharusha unuimiárartatui.»
45015022	Nuna pujuru asan íitjiarum táyatan íichmajrume.
45015023	Tura yamaikia ju̱yá̱ takatrun umikian tura yáunchusha tuke íitjiarum tiniu asan
45015024	Ispania nuṉkanam wéakun íistatjarme. Tura atumíin shiir irasan Ispanianam wéakui atumsha yáintkiarum shiir akuptúkchattarpash.
45015025	Tura yamaikia kuitji̱a̱i̱ Jerusaréṉnumia̱ Yus shuaran yáiṉtaj tusan wéajai.
45015026	Masetúnianmaya̱ shuarsha tura Akayanmaya̱ shuarsha kuítian irurar Jerusaréṉnumia̱ Yus shuaran atsumainia nuna akuptuktai tuíniawai.
45015027	Ti wakeruiniak túrawarmiayi. Nu nekas túrashtinkiait. Israer shuarnumia̱ Yus Chichaman antukaru ásar yamaikia ni kuítriji̱a̱i̱ páchitsuk yáiṉchatniukait.
45015028	Tuma asamtai jú̱ kuítian súsaran umiran nuikia Ispanianam wéakun íiktiatjarme.
45015029	Tura nui̱ winiakun Kristu Shiir Chichame̱n nuja̱i̱ shiir yaiṉtajrum tusan ejetittiajrume.
45015030	Yatsuru, ii Uuntri̱ Jesukrístunu asarum tura ni Wakaní̱ pujurtamkurmin anenia asarum Yus áujtursak tusan seajrume. Núnisrum wiji̱a̱i̱ métek Yusna takastin yáintkiattarme.
45015031	Jutá nuṉkanmaya̱ Israer shuarnumia̱ uwemtikrat tusarum Yus áujtursatarum. Tura jú̱ kuítian júajna nunasha Jerusaréṉnumia̱ Yus shuar shiir achikiárat tusarum Yus áujtursatarum.
45015032	Nuja̱i̱ Yus wakerakuiṉkia atumji̱a̱i̱ péṉker wampú enentáimsattsan warasan íittiajrume.
45015033	Yus ti shiir pujustinian súana nu atumji̱a̱i̱ tsaniṉ pujurtamsati. Núnisaṉ atí.
45016001	Ii umái̱ Jépeka Seṉkrea péprunmaya̱ Yus shuaran yáiniaiti. Tí peṉker Yus shuaraiti.
45016002	Kristu náari̱i̱n shiir wáinkiatarum. Nuamtak yachi wáinkiatniua núnisrum wáinkiatarum. Nisha chikichnasha tura winiasha tí peṉker wáitin asamtai atumsha ni atsumamusha yaiṉtarum.
45016003	Prisirancha Akirancha wiji̱a̱i̱ métek Jesukrístunun takasáru ásarmatai amikmainiajai.
45016004	Nisha winia uwemtikrurtai tusar jániṉkiarmiayi. Tuma asamtai yumiṉkiniajai. Tura aya wíkichu antsu ashí Israer shuarchanumia̱ Yus shuar ainia nusha yumiṉkiniawai.
45016005	Núnisaṉ ashí Yus shuar Prisiran tura Akira je̱e̱n irunainia nusha amikmátarum. Tura winia aneamu amikiur Epenétu amikmatruatarum. Nisha Akaya nuṉkanam emka Krístun nekas enentáimtusmiayi.
45016006	Marisha, atumji̱a̱i̱ ti takasua nu amikmatruatarum.
45016007	Tura wí shuarsha Antrunikiusha Júniassha amikmatruatarum. Nisha wiji̱a̱i̱ sepunam pujusármai. Wiji̱a̱i̱ emka Krístun shiir enentáimtusar chíkich akatrámuja̱i̱ naṉkaamas takasáru áiniawai.
45016008	Ampriassha Krístunam winia aneamu amikiur asamtai amikmatruatarum.
45016009	Urpanuja̱i̱sha Jesukrístu takatrí̱ tsanintniuitji. Nisha tura aneamu Estakissha amikmatruatarum.
45016010	Apirissha amikmatruatarum. Nisha Krístun ti shiir enentáimtamu tí paantaiti. Núnisaṉ Aristúpuru aentssha amikmatruatarum.
45016011	Wí shuar Irutiúncha tura Narsisu shuarsha Kristu shuari̱ ásarmatai amikmatruawarta.
45016012	Tripiniasha tura Tripiusasha Yúsnan takainia ásarmatai amikmatruatarum. Núnisaṉ ii umái̱ Pírsitia Yúsnan ti takasu asamtai amikmatruatarum.
45016013	Rúpusha, nusha tí peṉker Yus shuar tura nukurí̱sha amikmatruatarum. Nisha wiji̱a̱i̱ nekas winia nukurua núnisaiti.
45016014	Asiṉkritiusha, Pirikiuntisha, Ermassha, Patrupassha, Ermessha tura ashí niji̱a̱i̱ Yus shuar ainia nu amikmatruatarum.
45016015	Núnisaṉ Jirurukusha, Júriasha, Néreusha, ni umai̱ji̱a̱i̱sha, Urimpiassha tura ashí Yus shuar niji̱a̱i̱ pujuinia nu amikmatruatarum.
45016016	Nuamtaksha shiir áujnaisatarum. Ashí ju̱yá̱ Kristu shuari̱ amikmátmainiawai.
45016017	Yatsuru, shuar nusháa enentáimtuiniak Yus shuaran akanainiak itiurchat awajénawai. Nu shuar wainkiarum kanaktiarum. Ni yajauch túramu átum péṉker takastin unuimiármena núnischaiti.
45016018	Nu shuar ii Uuntri̱ Jesukrístunun takainiatsui. Antsu ni wakeramun uminiawai. Tura ti shiir chichasar nékachun anaṉkenawai.
45016019	Átum umirman ashí shuar nékainiakui ti waraaji. Yajauch túrutsuk aya péṉker túratin enentáimsarum pujustarum.
45016020	Yus tuke shiir pujustinian amawa nu ti wárik iwianchi úuntri̱n Satanásan nupetturmaktatui. Tura ii Uuntri̱ Jesukrístu shiir yaintmakarti.
45016021	Timiutéusha, wiji̱a̱i̱ takáa amikmátmarme. Núnisaṉ Rúsiusha, Jasuncha, Susipatresha, mash wí shuar ainia nu amikmátmarme.
45016022	Wi, Tersiu asan Papru chichame̱n ju̱ papinium áateakun Kristu náari̱i̱n amikmajrume.
45016023	Káyusha amikmátmarme. Ni je̱e̱n pujaji tura ju̱i̱sha ashí Yus shuar irunainiawai. Erastusha ju̱ pepru kuítri̱n wáinniuiti. Nisha ii yachi̱ Kuártuja̱i̱ amikmátmarme.
45016024	Ii Uuntri̱ Jesukrístu ti shiir yaintmakarti. Núnisaṉ atí.
45016025	Wátsek, Yus shiir awajsatai. Niṉki nekas kakaram awajtámsamniaiti. Wi uwempratin chichamnum Jesukrístunun étsereaj nuja̱i̱ ikiantamprattawai. Nu chicham yámankamtaikniumia̱ nekaachmanak Yus yamaikia paant awajsaiti.
45016026	Yaunchu Yúsnan etserin ni áarmanum nu chichaman etserkarmiayi. Tura yamaikia Yus wakerak ashí nuṉkanmaya̱ shuar Ni enentáimtusar umirkarat tusa nu Chichaman yamaikia paant awajsaiti. Yus amuutsuk tuke pujuwiti.
45016027	Yusak Niṉki ti neka asa tura Jesukrístu tí peṉker tura asamtai Niṉki tuke shiir awajnásti. Nuke atí.
46001001	Wi Pápruitjiai, Jesukrístu akatrámu. Yus nuna wakerak ni akatrámuri̱ atí tusa anaitiukmai. Wi, ii yachi̱ Sústinisja̱i̱, ju̱ papí akupeaji.
46001002	Ashí Yus shuar Kurintiu péprunam iruntrumna nútirmin ju̱ papin akuptajrume. Átumka Jesukrístuja̱i̱ tsaniṉkiu asarum yusna árume. Atumsha tura ashí shuar Jesukrístun enentáimtuinia nunasha Yus tí peṉker awajsatniun wakerawai. Nincha tura iincha Jesukrístu mái̱ metek Úuntri̱nti.
46001003	Yus ii Aparí̱ tura ii Uuntri̱ Jesukrístusha waitnentramainia ásar yaintmakarti tuke aṉkant shiir pujustinian.
46001004	Yusan áujkun yumiṉsan atumín shiir enentáimtajrume. Jesukrístuja̱i̱ tsaniṉkia pujakrumin Yus shiir enentáimturmawai.
46001005	Jesukrístuja̱i̱ tsaniṉkia pujakrumin Yus atumín ti yáintmawai ashí péṉker ana nu enentáimtakrum tuke shiir chichastinian.
46001006	Kristu ju̱na túramniaiti tíchamkajⁱ. Ashí yamaikia uminkiayi.
46001007	Tuma asamtai ashí Yus súramna nu atsumatsrume. Nu túrakrum ii Uuntri̱ Jesukrístu tátin tuke nákarme.
46001008	Tura iniaitsuk tuke emettamattawai ii Uuntri̱ Jesukrístu támatai atumí tunaari̱n pachischatin.
46001009	Jesukrístu ii Úuntri̱nti. Niji̱a̱i̱ tsaniṉkia pujusúk tusa Yus achirmákmarme. Tura Ni tana nuna tuke umiktatui.
46001010	Yatsuru, ii Uuntri̱ Jesukrístu naari̱ pachisan seajrume métek enentáimpratarum tusan. Niisháa niisháa enentáimprairap antsu chikichik enentáiji̱a̱i̱ métek enentáimsa pujustarum.
46001011	Átum yajauch chicharnaisarum pujarme. Kruí shuari̱ tu ujatkarmatai tájarme.
46001012	Kame jú̱nis awai, Chíkich «Wi Páprunuitjiai» tuíniawai. Chíkichkia «Apurusnaitjiai» tuíniawai. Chikitcha «Wi Pítrunuitjiai» tuíniawai. Chikitcha «Wi Kristu shuaraitjiai» tuíniawai.
46001013	¿Warí, nuiṉkia Kristu akantrámukait. Páprusha krúsnum jarutramkamaashi. Tura Papru naari̱ pachisa imiaimiukaitrum?
46001014	Atumín untsurí imiaichu asan shiir enentáimjiai. Aya Krispu Káyuja̱i̱ jímiarchiniak imiaimjiai.
46001015	Núja̱i̱ṉkia shuar «Papru náari̱i̱n imiaimiuitjiai» tíchamniaiti.
46001016	Maa, nekas Estepanasa shuari̱ncha imiaimjiai tura chíkich wi imiaimiun nékatsjai.
46001017	Kristu imiakrattia tusa akuptúkchamai antsu uwempratin chichaman etserkat tusa akuptúkmai. Tura ti neka chichainia núnisan chichaatsjai shuar wi shiir chichaamun enentáimprara̱i̱ṉ tusan. Antsu yúpichuch chichaajai Kristu krúsnum jakamuk paant atí tusan.
46001018	Kristu krúsnum jarutramkamu étsereaji. Antsu Yus shuarchaka meṉkakatniunam wéana nu «ántraiti nu chicham» tu enentáimainiawai. Antsu Yus shuarti uwempratniunam wéakur «nu chichamja̱i̱ Yusa kakarmari̱ takusminiaiti» tu enentáimji.
46001019	Núnisaṉ tawai Yus Chicham yaunchu aarma «Ju̱ nuṉkanmaya̱n ti neka áiniana nuna chichame̱n emesrattajai tura tí unuimiararu áinianak ántar awajsattajai» tawai Yus ni chichame̱n.
46001020	Iis, ju̱ nuṉkanam uwempratin chicham íruntsuk. Nu chichaman ashí mash Yus ántar awajsaiti. Ti neka áiniana nusha, jintinkiartin áiniana nusha ashí ju̱ nuṉkanmaya̱n unuimiar ti chichastinian nékana nusha, nu shuar mash «wi tájana nuja̱i̱ péṉker pujusam uwemprattame» tu enentáimiainiawai. Tura núnaka mash Yus peṉké ántar najanaiti.
46001021	Aya ni nékamuja̱i̱ aents Yusan nekaacharmiayi. Núnisaṉ atí tusa Yus túramiayi timiá neka asa. Antsu ashí aentsun Yus ni chichame̱ja̱i̱ uwemtikratniun wakerimiayi. Chíkich «ántraiti» tuíniana nu chichamja̱i̱ṉᵏⁱ Yus Niin enentáimtuinia núnaka uwemtikratniun wakerak túramiayi.
46001022	Israer shuar «aentsti túrachminian iniakmasta wi nekaataj» tuíniawai. Kriaku shuarsha «ti enentáimsam mash péṉker jí̱i̱kim turuttia wisha métek enentáimprataj» tuíniawai.
46001023	Antsu iikia Kristu krúsnum jarutramkamuk étsereaji. Israer shuarsha «ju̱ chicham natsantaiti» tu enentáimiainiawai. Israer shuarchasha «ju̱ chicham ántraiti» tu enentáimiainiawai.
46001024	Tura Yus achikiárma Niniu ajasarat tusa Israer shuarsha Israer shuarchasha mái̱ metek «Kristu krúsnum jarutramak Yusa kakarmari̱ncha ni nekatairi̱ncha paant iniakmasmiayi» tu enentáimji.
46001025	«Yusa nekatairi̱ ántraiti» tuíniawai aents túrasha imiá nekas péṉkeraiti. «Yusa kakarmari̱sha jeatsui» tuíniawai aents túrasha imiá nekas kakarmaiti.
46001026	Yatsuru enentáimtumastarum. Yus achirmákmarme Niniu ajastinian tura ju̱ nuṉkanam ti neka ainia núnisaṉ atumíin ti neka íruntsui. Tí akupniusha tí naṉkamakusha atumíin íruntsui.
46001027	Antsu ju̱ nuṉkanam nékachua núnis ana nuna Yus achikiuiti tí neka nuna iniatsá̱rtinian. Tura ju̱ nuṉkanam kakarmachua núnis ana nunasha Yus achikiuiti kakarma nuna iniatsá̱rtinian.
46001028	Péejchachincha, nakittsamunchincha, ántrachincha Yus achikiuiti ashí naṉkamantu írunna nuna amuktinian.
46001029	Núja̱i̱ṉkia chikichkisha Yusja̱i̱ waantu enentáimprachminiaiti.
46001030	Tura Yus atumín Krístuja̱i̱ tsaniṉ apujtamsaiti. Tura Kristu enentáimtusar Yus nekas nekatai̱ṉkia nekaattaji. Kristu enentáimtakrin Yus shiir enentáimturmaji, péṉker awajtamji tura uwemtikramji.
46001031	Yus Papinium yaunchu aarma núniskete «Shuar naṉkamantu enentáimprataj tákuṉka ii Uuntri̱ Yus túramun wararsati.»
46002001	Wisha yatsuru, atumíin jeamaj nui̱ Yus Chichaman ti neka chichainia áintsaṉ tura íwiasanak ujakchamajrume.
46002002	Tura atumji̱a̱i̱ pujakun aya chikichkiniak nekaatniun enentáimpramjai. Ju̱i̱ti, Jesukrístu tura Jesukrístu krúsnum jakamu.
46002003	Nékayatan kakarmachu sapijmiashím jearmiajrume.
46002004	Yus Chichaman ujaakun ti neka chichainia áintsaṉ nupetkataj tu enentáimturchamajrume. Antsu Yusa kakarmari̱ncha tura ni Wakaní̱ncha paant iniakmasan Yus Chichaman ujakmajrume.
46002005	Aentsu nekatairi̱ji̱a̱i̱ Yus enentáimtuschatniuiti antsu Yusa kakarmari̱ paant nekaarum Yus enentáimtustiniaitrume. Nuní̱ asamtai Yus Chichaman tu ujakmajrume.
46002006	Túmaitiat Yusa nekatairi̱ átsuk. Yúsnan unuimiáraruja̱i̱ Yusa nekatairi̱n áujmatji. Tura Yusa nekatairi̱ṉkia aentsu nekatairi̱ áintsachuiti. Ju̱ nuṉkanam akupin ainia nuna nekatairi̱nchuiti Yúsnaka. Ju̱ nuṉkanam akupniúka ishichik pujus amukachartatuak.
46002007	Yaunchu ju̱ nuṉka atsa̱i̱ṉ Yus iin uwemtikrampratniun enentáimpramiayi ti shiir pujusármi tusa. Ju̱ Yusa enentáimmiari̱ yaunchu nekanachmiayi tura yamaikia nu nekaar áujmatji.
46002008	Ju̱ nuṉkanam akupniúka nuna peṉké nekaacharmiayi. Nékainiakka ii Uuntri̱ timiá shiira nuna krúsnum mácharu a̱a̱yi.
46002009	Yaunchu Yus Papinium áarchamukait «Shuar Yusan aneana nuna Yus tí shiiran susattawai. Susattana nuka timiá péṉker asamtai “shuar wáinkiachman, antukchamuncha, enentáimtachmancha” Yus susattawai.»
46002010	Tura Yusa Wakaní̱ ii enentái̱n pujurtamuk Yus suramsattajnia nuna yamái paant jintintramji. Nu Wakancha imia Yus enentáimmiancha mash nékawai.
46002011	Shuar enentáimna nuna chíkich shuar nekaamniakait. Antsu aya ní enentái̱ji̱a̱i̱ṉ nékatsuk. Núnisaṉ aya Yusa Wakaní̱ Yúsnan paant nékawai.
46002012	Ju̱ nuṉkanmaya̱ aents enentáimiainia nuja̱i̱ Yusna nekaachminiaiti. Antsu Yusa Wakaní̱n iin súramaj nuja̱i̱ Yus shiir tsaṉkatramajnia nu nekaamniaitji.
46002013	Yusa Wakaní̱ jintintramji Yúsnan chichastinian Ni wakera áintsaṉ. Ni chichame̱n súramji. Túramtai ii nékamuja̱i̱ Yúsna étsertsuji. Tuma asamtai imia Yusna nuka Yusja̱i̱ péṉker wekainia nu jintíaji.
46002014	Yus shuarcha Yusa Wakaní̱niun ántatsui ántraiti tusa. Aya Yusa Wakaní̱ jintintiámniaitkiui Yus shuarcha nuna peṉké nekaachmin áiniawai.
46002015	Antsu Yusa Wakaní̱n takaku ashí mash iis péṉkera nuna nekaamniaiti. Ni túrana nunasha chíkich shuar sumamtikiachminiaiti.
46002016	Yus Papinium yaunchu áarmaiti «¿Yusa enentáimmiari̱ ya neka. Tura Yusan ya jintintiámniait?» tu áarmaiti. Tuma ai̱ṉ iikia Yus shuar ájinia nu, Kristu enentáimna núnisrik enentáimji.
46003001	Tura wikia yatsuru, nuik ai̱ atumji̱a̱i̱ pujakun Yusa Wakaní̱n umirniun chichastinia áintsanak atumji̱a̱i̱ chichastinian tujintkiamjai. Antsu aya̱sh wakeramu umirin asakrumin Krístunam katsua̱rcharuja̱i̱ chichastinia áintsanak atumji̱a̱i̱ chichasmajai.
46003002	Uchi kuírach namaṉ ayurachminiaiti antsu aya umuntsatniuiti. Núnisaṉ aya yúpichuchin ujakmajrume itiurchat ana nu tujintiakrumin. Tura yamaisha itiurchat ana nu tuke tujintiarme.
46003003	Aya̱sh wakeramu tuke umirniuitrume. Yajauch enentáimtunaiyakrum tura katsumnaiyakrum akantrámuitrume. Nuja̱i̱ páantaiti átum aya̱sh wakeramu umirniuitrume. Yúsnan enentáimtuscharuja̱i̱ métek wekainiaitrume.
46003004	Atumíinkia shuar «wi Páprunuitjiai» tuíniatsuk. Chikitcha «wi Apurusnaitjiai» tuíniatsuk. Tu chichaakrum aya̱sh wakeramu umirniuitrume.
46003005	Wátsek. Wi Papru ti péṉkeraashitiaj. Apurussha ti péṉkeraashit. Antsu iisha aya Yusa takarniúri̱ntji. Yus Chicham étserkurin ii Uuntri̱ enentáimtuschamkuram. Ii Uuntri̱ takatan chíkich chíkich suramsamajnia nuke takasmaji.
46003006	Wi Yus Chichaman étserkun arakan araktinia áinis takasmajai. Apurussha entsan ukatramai. Tura Yus nu arakan tsakatmarmai.
46003007	Arakan araana nusha entsan ukatna nusha ántrachukait. Antsu Yusak arakan tsakatmaru asa ashí túrachukait.
46003008	Arakan araana nusha entsan ukatna nusha métek áiniawai. Túmaitkiuisha takasmaja̱i̱ métek Yus akiktatui. Péṉker takasmataiṉkia péṉker akiktatui.
46003009	Wisha tura Apurussha Yusa takatri̱ mái̱ tsanintkiar takaaji. Tura Yus atumí enentái̱n takaakui atumsha Yusa núṉke̱ya áintsaitrume. Je̱a̱sha enentáimpramniaiti. Yus atumji̱a̱i̱ takaak je̱á̱ je̱a̱mtinia áintsaṉ takaawai.
46003010	-
46003011	Je̱a̱ je̱a̱mainiak emka uunt kaya nuṉká init ikiursar kaki awajsatin áiniawai. Tura nuya̱ṉka nu kayanam ekeniar júkitniuiti je̱a̱ wewe atí tusa. Wikia je̱á̱ je̱a̱min ti unuimiárua áintsanak uunt kaya nuṉká emka ikiustinian neka núnisnak Jesukrístunun emka ujakmajrume. Tura Jesukrístu uunt kaya kaki ikiusma áinis asa Níṉkiti nui̱ je̱a̱ ekenkatin. Iis, ashí enentáimtustinji̱a̱i̱ naṉkaamas Jesukrístu enentáimtustiniaiti. Nu asamtai Jesukrístunun emka ujakmajrume. Yus nuna etserkatniun tsaṉkatrukuiti. Wi emka uunt kaya ikiursatniua áintsaṉ Jesukrístunun ujakmajrume. Tura nuya̱ṉka chíkich shuar ekeniar je̱a̱min áiniawai. Tura péṉker je̱a̱mtinian anearti.
46003012	Tura je̱a̱ je̱a̱mainiak ni wakerak péṉkera nuja̱i̱ je̱a̱miniaiti. Kame ni péṉker je̱a̱mtinian wakerakka kuriji̱a̱i̱sha, kuítji̱a̱i̱sha, shíirmach kayaja̱i̱sha je̱a̱miniaiti. Chíkich je̱a̱mkuka numiji̱a̱i̱sha keṉkuja̱i̱sha tura nukaja̱i̱sha je̱a̱miniaiti. Núnisaṉ shuar Yúsnan takaak péṉker takasminiaiti túrasha náṉkamas takasminiaiti.
46003013	Tura amuukatin tsawant jeakui ashí ni takatri̱ paant átatui. Nu tsawantai̱sha Yusai̱ya̱ ji átatui tura nu jisha ni takatri̱ péṉkera nunasha tura yajauchia nunasha nekapsattawai.
46003014	Tura shiir je̱a̱muka tura nu je̱a̱sha esaachmataiṉkia shiir akinkiáttawai.
46003015	Antsu náṉkamas je̱a̱muka ímia niṉki̱ jiniumia̱ uwemprattawai, tura ni je̱a̱mma esáa peṉké atsuttawai.
46003016	Enentáimpratarum. Yusa Wakaní̱ atumíin pujá asamtai Yusa Je̱e̱ ajasuram nu nékatsrumek.
46003017	Shuar Yusa Je̱e̱n émeseakuiṉkia Yus nu shuaran emesrattawai. Yusa Je̱e̱ṉka timiá shiir asamtai túrattawai. Nu Je̱a̱ atumketrume.
46003018	Ju̱ nuṉkanmaya̱n unuimiárua núnisrum «ti nékaitjiai» tu enentáimtumasrum anaṉmamawairap. Antsu ju̱ nuṉkanmaya̱n nékachua áinis ajas Yúsnan ti shiir unuimiártiniaiti.
46003019	Ju̱ nuṉkanmaya̱ aents nékainia nuna Yus «ántraiti» tawai. Yus Papinium áarmaiti «Ju̱ nuṉkanmaya̱n unuimiárun ni enentáimmiaja̱i̱ṉ Yus sumamtikiattawai.»
46003020	Tura nu arantcha áarmaiti «Uunt Yuska “unuimiáru enentáimmiancha peṉké ántraiti” tawai.»
46003021	Tuma asamtai «Páprunuitjiai» tárumna nusha «Apurusnaitjiai» tura «Pítrunuitjiai» tárumna nusha ántar enentáimprume, ni aya aents ásarmatai. Tu enentáimprarum warasairap. Antsu nekaatarum. Ashí írunna nu atumín yaintmaktiniaiti.
46003022	Páprusha, Apurussha, Pítrusha, ju̱ nuṉkanmaya̱sha, iwiaakmasha, jákatniusha, yamái írunna nusha, ukunam átatna nusha, mash atumniaiti shiir yaintmaktin.
46003023	Atumsha Krístunuitrume tura Krístusha Yúsnaiti.
46004001	Jú̱nis ashí shuar enentáimturmastiniaitji. Iikia aya Kristu yáintri̱ntji. Kristu akatrámuri̱ntji Yusna yaunchu nekaachma ana nu yamái etserkatin.
46004002	Wátsek, akatrámuka tana nuja̱i̱ métek umiktiniaiti.
46004003	-
46004004	Wi umikmancha umikchamuncha ii Uuntri̱ Kristu nékawai. Átum enentáimturarmena nusha tura chíkich aents enentáimturainia nusha wíji̱a̱i̱ṉkia ántraiti. Imia wíkisha nekamatsjai. Kame winia tunaarun peṉké wáintsujai tura aya nuja̱i̱ «péṉkeraitjiai» tíchamniaitjiai. Yus niṉki iirui.
46004005	Tsawant jeamtai ii Uuntri̱ Kristu atak tátatui. Tura ashí yamái kiritniunam u̱kma nuna tura shuar ashí enentáimprarma nunasha paant awajsattawai. Nu tsawant jeatsa̱i̱ṉ shuar umikiuashit tusarum enentáimtusairap. Tura nu tsawantai̱ Yus ashí péṉker umikiarun shiir awajsattawai. Péṉker umikiuncha ishichik umikiuncha takasmaja̱i̱ métek Yus shiir awajsattawai.
46004006	Átum «Ju̱ shuar péṉkeraiti tura chíkich péṉkerchaiti» tu akannáirarum peṉké tíchatniuitrume, yatsuru. Nuka paant atí tusan «Átum “Wi Páprunuitjiai” tura “Wi Apurusnaitjiai” tiirap» tajai. Antsu aya Yus Papinium áarmaja̱i̱ métek enentáimsatarum.
46004007	Ámeka chíkich shuarja̱i̱ méteketme. Tura ashí takakmena nusha Yus amasmaiti. Tura Yus amasu asamtai ¿itiurak áminiukea áintsam nuja̱i̱ naṉkamantu ajai tu enentáimtumam?
46004008	¿Ti kuítrinniua áintsaṉ tura ashí takakua áintsaṉ enentáimtsurmek. Iin naṉkakarum úunt akupin ajasua áintsaṉ enentáimtsurmek? Nekas úunt akupin ajasrumka maak. Nuiṉkia iisha atumji̱a̱i̱ akupkaintji.
46004009	Chíkich shuar mash naṉkamantua áinis áiniakuisha Yus iin ni akatrámuri̱n ashí amúamunam apujtamsaitji. Tu enentáimpramniaiti. «Yajauch áiniawai, maatai» tu pujurtamji shuar. Tura Yusa suntarí̱sha ashí ju̱yá̱ shuarsha iin iistai tusar káutramkaitji.
46004010	Iikia atumji̱a̱i̱ jeatsji. Kristu shuari̱ asakrin nékachua áinis enentáimturmaji shuar. Átum antsu Krístunam tí nékachuashitrum. Iikia kakarmachuitji. Átum timiá kakarmaitrume. Átumka tí peṉkeraitrume. Antsu iikia muí̱jtiaintji.
46004011	Tuke yamaisha tsukamaji, kitiamaji, entsartin atsumaji. Katsumpramji. Je̱a̱sha atsumaji.
46004012	Ii uwejé̱ja̱i̱ takaakur ti pimpíaji. Shuar katsekramainiaji túrasha iikia shiir chichamja̱i̱ aya̱ji. Itiurchat awajtámainiakuisha katsunteaji.
46004013	Tsanumprutmakrincha tuke shiir chichaaji. Tsuata áintsarik tuke yamaisha ashí yajauchia núnisaṉ ajapramatniun enentáimturmainiaji.
46004014	Atumín iniatsá̱rtajtsan ju̱ní̱ áattsujrume. Antsu winia aneamu uchirua áintsaṉ jintintjarme.
46004015	Atumín Yus Chichaman ujaakun Yus shuar ajastinian unuiniamjarme. Nuja̱i̱ Jesukrístu enentáimtakrumin atumí aparí̱ya áintsaṉ ajasmajai. Chíkich shuar Krístunun jintintrámatin timiá untsurí ákuisha aya wiki atumí aparí̱ntjiai.
46004016	Tuma asamtai wi wekaajna áintsaṉ atumsha wekasatarum.
46004017	Nu túratarum tusan winia aneamu uchirun Timiutéun akuptúkmajrume. Nisha ii Uuntri̱ Krístun enentáimtamunam winia uchiruiti tura Krístun enentáimtak tuke shiir wekaawai. Túrasha wi Krístuja̱i̱ wekaamun ataksha enentáimtikramprattawai. Núiti ashí Yus shuarnum wena jintíajna nuka.
46004018	Papru yamaikia iraishtatui tu enentáimturainiak chíkich chíkich naṉkamantuitjiai tu enentáimtumainiawai.
46004019	Antsu Yus wakerakuiṉkia wárik íitjiam tusan wakerajai. Nuiṉkia naṉkamantu chichame̱ṉ antukchattajai antsu wátskea, ni túramuri̱sha iistai.
46004020	Yus akupeana nú shuar aya chíchainiatsui antsu Yusa kakarmari̱n iniaktuiniawai.
46004021	Wátsek, ¿warí enentáimprum? Átum tuke núnisaṉ enentáimkiurminkia wi wini̱n asutiátniuitjarme. Tura péṉker enentáimkiurminkia aneakun shiir chichasminiaitjiarme. ¿Atumsha túa wakerarum?
46005001	Shuar atumíin ti tunaan tura awai. Ju̱ yamái ashí nekanaiti. Nu shuar ni aparí̱ nuwé̱ tsanirmataiti. Timianú tunáa tsanirmamu Yus shuarchanumsha nékashtainti.
46005002	¿Nu tunaaja̱i̱sha tuke naṉkamantu enentáimprumek? Antsu úttiniaitrume. Nu shuar tunaan túraka atumíiya̱ akankatniuiti.
46005003	Aya̱shur pujachkuisha wi nui̱ pujá áintsaṉ nuna tunaari̱n paant nekaamjai tura asutiátniuiti tajai.
46005004	Tuma asamtai átum káunkakrumin ii Uuntri̱ Jesukrístu kakarmari̱ji̱a̱i̱ tura wi nui̱ pujá áintsanak ii Uuntri̱ Jesukrístu kakarmari̱ji̱a̱i̱
46005005	nu shuar iwianchi úuntri̱n surunkatniuiti ni aya̱shi̱ wakeramuri̱ amukati tusa. Nuja̱i̱ ni wakaní̱ ii Uuntri̱ Jesukrístu támatai uwemprattawai.
46005006	«Iikia péṉkeraitji» tárumna nu ántraiti, tunáa atumíin tuke akui. Iis, «Karía ishichik yuminnium eṉketam mash karimtiktsuk» tiniu áiniawai. Núnis átatui ju̱ tunaaja̱i̱.
46005007	Tuma asamtai nu karía yajauch awajtámsa̱i̱j tusarum ukartarum. Núnisrum ju̱ tunaanumia̱ kanakrum péṉker átatrume. Yaunchu enentái karía núnis amuukatniuiti. Ashí yamarmak yuminia áintsaṉ ajasuitrume. Paṉ karin eṉketáchma enentáimpratai. Israer shuar Paskua nampernum aya paṉ karin eṉketáchman yuu áiniawai. Atumí tunaarí̱ atsakui atumsha nu námper paṉka áintsarum péṉker ajasuitrume. Paskua nampertincha Israer shuar murikiun main áiniawai. Núnisaṉ Kristu jaka ii murikri̱a áinis ajasuíti.
46005008	Tuma asamtai iisha Paskua námper nájankur pujakur tuke núnisaṉ shiir wekasatniuitji. Tuma asamtai ashí yajauch tunaasha írunna nuka yaunchu nawamu karía áintsaṉkete. Nuka atsutniuiti. Antsu nekas ana nuka shiir enentáimsar wekasatniuitji. Nuka yuminia áintsaṉkete.
46005009	Nuik papin áatramajrumna nui̱ tsanirma ainia nú shuarja̱i̱ṉkia pachischatniuitrume tímiajrume.
46005010	Ju̱ nuṉkanam Yus shuarchaka aya tsanirma, aya kuítniak ikiauwin, kásamniuk, aya najankamu yusan tikishmátin áiniatsuk. Nú shuarja̱i̱ṉkia peṉké íischatniuitkiurmeka ju̱ nuṉkanmaya̱ jiinkintrume. Núnaka tátsujai.
46005011	Antsu wi tájana nu ju̱i̱ti, shuar «Yus shuaraitjiai» tákunka tura tunáa túriniaitkuiṉkia niji̱a̱i̱ íischatniuitrume. Tsanirmasha, kuítian ikiauwincha, ántar yusan tikishmátniusha, tsanumniusha, nampencha, kasasha «Yus shuaraitjiai» tákuiṉkia íischatniuitrume. Tura peṉké niji̱a̱i̱ yurumáshtiniaitrume.
46005012	-
46005013	Yus shuarcha tunaarí̱ pachischatniuitjiai. Yus núnaka íistatui. Átumka antsu atumíin Yus shuar ainia nuna tunaarí̱ íistiniaitrume. Tuma asamtai nu shuar tunaarintin atumíiya̱ akankatarum.
46006001	Yus shuarka chíkich Yus shuarja̱i̱ itiurchat pujakka úuntnum untsunáik Yus shuarchanum iwiarashtiniaiti. Antsu Yus shuar írunna nuja̱i̱ iwiarati.
46006002	Enentáimpratarum. Amuukatin tsawantai̱ Yus shuarka ashí ju̱ nuṉkanmaya̱ shuara tunaarí̱ mash nekaawartatui. Tura ashí tunáa nekaatniuitkiurmeka itiur yúpichuchia nu nekaashtatrum.
46006003	Nu arantcha nayaimpinmaya̱ suntara túramuri̱sha nekaattaji péṉkerashit tusarⁱ. Nayaimpiniam túrawarma nekaatniuitkiurkia itiura ju̱ nuṉkanmaya̱ nu tujintkiattajⁱ.
46006004	Pai, itiurchat ákuiṉkia Yus shuar peṉké tujintiainiana nuja̱i̱ iwiaratarum antsu.
46006005	Natsa̱a̱ruk tusan nuna tájarme. ¿Kame atumíinkia chikichkisha ni yachi̱ itiurchatri̱ péṉker iwiaramnia atsawak?
46006006	¿Urukamtai Yus shuar ni yachi̱ji̱a̱i̱ itiurchat pujakka Yus shuarchanum iwiaratniun wea?
46006007	Atumí itiurchatri̱ úuntnum jukirmeka núja̱i̱ṉkia átum tujintkiamu páantaiti. Natsantchakait. Antsu itiurchat ana nusha ¿urukamtai katsuntram asakátsum? Kasamkámusha ¿urukamtai katsuntram asakátsum?
46006008	Antsu átumka nuamtak yachi̱ji̱a̱i̱ itiurchat awajnáiyarme tura kasarnáiyarme.
46006009	Tunáa túrinkia Yus akupeamunam pachinkiachmin ainia nu nékatsrumek. Anaṉnawairap. Ashí tsanirma nusha najankamu yusan tikishmátniusha, nuamtak áishmaṉja̱i̱ tsanirmasha,
46006010	kasasha, ashí kuítian ikiauwincha, nampencha, tsanumniusha, yajauch chichainia nusha, chíkich shuaran anaṉkawar atantin ainia nusha Yus akupeamunma nuí̱ peṉké waya̱shtin áiniawai.
46006011	Atumíya̱sha chíkich chíkich nuna túrin armai. Tura yamaikia ii Uuntri̱ Jesusa kakarmari̱ji̱a̱i̱sha tura ii Yusri̱ Wakaní̱ kakarmari̱ji̱a̱i̱ atumí enentái̱ shiir ajasuíti, atumsha Yusna ajasurme tura tuke péṉker ajasurme.
46006012	«Ashí túramniaitjiai» tiniu áiniawai nuka nekasaiti. Tuma ai̱ṉ nuka péṉker wekasatniun mash yáintkiashtatui. Nekas ashí túramniaitjiai tura náṉkamas túratniuja̱i̱ nupetnakchattajai.
46006013	Ju̱nasha tiniu áiniawai «Apatuk wakeja̱i̱nchu tura wake apatkuja̱i̱nchu mai̱ ántraiti.» Apatkuja̱i̱ wakesha nekas mái̱ metek enentáimpratin áiniawai tura Yus mái̱ metek amuktatui. Núnisaṉ ii aya̱shi̱ ii Uuntri̱ Krístunuiti tura Kristu ii aya̱shi̱ nérenniuiti. Tuma asamtai ii aya̱shí̱ji̱a̱i̱ tsanirmashtiniaiti.
46006014	Tura Yus ii Uuntri̱ Jesusan iniantkímia núnisaṉ ii aya̱shí̱ncha nu kakarmari̱ji̱a̱i̱ iniantkíttiawai.
46006015	Ashí ii aya̱shi̱i̱n Kristu aya̱shímkiaiti. ¿Nu átumka nékatsrumek? Winia aya̱shrusha Kristu aya̱shí̱i̱ya̱ asamtai ¿itiurak nuna tsanirí̱ aya̱shí̱n najanattaj? Peṉké túrachminiaitjiai.
46006016	Kame ¿ju̱sha nékatsrumek? Áishmaṉ tsaniri̱ji̱a̱i̱ tsaniṉkiar chikichik aya̱shtinia áinis ajainiawai. Núnisaṉ Yus Papinium áarmaiti, «Mai̱ chikichik aya̱shtinia áinis ajasártatui»
46006017	Tura shuar ii Uuntri̱ Krístuja̱i̱ tsaniṉkiar mai̱ chikichík wakantin ajainiawai.
46006018	Tuma asamtai tsanirmatniunmaya̱ yájaya̱ṉ wainkiarum pisartarum. Chíkich tunáa írunna nu ii aya̱shí̱nkia ti yajauch awajeatsui. Túrasha shuar tsanirmakka ní aya̱shi̱niak yajauch awajeawai.
46006019	Yusa Wakaní̱ ame enentáimin pujurtamu asamtai ame aya̱shim ni je̱e̱nte. Nu Wakanniaka Yus amasuiti. ¿Nuka nékatsrumek? Tuma asamtai ame aya̱shim nérenchaitme.
46006020	Kristu numpe̱ja̱i̱ sumakma asamtai aya̱shmisha wakanmisha Yusna áiniawai. Yusna asamtai Yus shiir awajnásti tusam aya̱shmiji̱a̱i̱ péṉker túratniuitme.
46007001	Ayu. Átum áatrurmarmena nuna yamaikia ujaktajrume. Shuar nuatteachkusha péṉkeraiti.
46007002	Tura ti tsanirmatniun enentáimtuinia ásar ashí áishmaṉ ní nuwe̱nak nuatkati tura ashí nuwa̱ ní aishri̱niak niniumkati.
46007003	Áishmaṉsha ni aishri̱ asa nuwe̱ túratniua nuna umiktiniaiti. Núnisaṉ nuwa̱sha ni nuwe̱ asa ni áishri̱n túratniua nuna umiktiniaiti.
46007004	Núwa̱ka niṉki ni aya̱shí̱ nérenniuchuiti antsu ni áishri̱niuiti. Núnisaṉ áishmaṉsha niṉki ni aya̱shí̱ nérenniuchuiti antsu ni nuwe̱nuiti.
46007005	Ni aya̱shi̱n suritnaikiashtin áiniawai. Tura mai̱ itit awajnaitsuk Yusan áujsatniun wakeruiniakka ishichik tsawant kanakmin áiniawai. Tura nuiṉkia atak tsaniṉ pujustin áiniawai. Túracharmataiṉkia iwianchi uuntri̱ Satanás, tunaanum iniartinian útsutkattawai katsuntratniun tujintiakui.
46007006	Ayu. Tura nuní̱ atumín áatrayatnak núja̱i̱ṉkia «ashí shuar páchitsuk nuatkatniuiti» tátsujai. Nuatkatniuitkiumka péṉkeraiti.
46007007	Túramtai «ashí wiji̱a̱i̱ métek nuatkachuitkiuṉka maak ainti» tajai. Tura Yus ashí shuaran métek najanachuiti. Chikichan nuatkatniun súsaiti tura chikichnaka yúpichuch katsuntratniun súsaiti.
46007008	Natsancha tura waje̱ncha ju̱na tajai «Wiji̱a̱i̱ métek nuattsuk pujusrumka péṉkeraiti.»
46007009	Tura katsuntratniun tujintkiarka nuatkarti. Tura ti katsuntrachmin nekapeakum nuatkatin péṉkeraiti.
46007010	Nuatnaikiarun antsu tajai «Nuwa̱ nuatkamuka áishri̱n ikiukchatniuiti» tajai. Núnaka ii Uuntri̱ Kristu akupkaiti aya winia chichampruchuiti.
46007011	Túramtai ni áishri̱n ikiukkia atak niniurtutsuk niṉki pujusti tura tsaniṉ pujustinian wakerakka ataksha ni áishri̱ni̱ṉ waketkiti. Núnisaṉ áishmaṉsha ni nuwe̱n ajapashtiniaiti.
46007012	Chíkich shuaran ju̱na tajai wikia ii Uuntri̱ Kristu ju̱na akupkachuiti. Yus shuara nuwe̱ṉka Yus shuarchaitkiuṉka tura ni áishri̱ji̱a̱i̱ pujustinian wakerakka péṉkeraiti, ajapashtiniaiti tajai.
46007013	Núnisaṉ Yus shuara aishri̱ Yus shuarchaitkiuṉka tura ni nuwe̱ja̱i̱ pujustinian wakerakka péṉkeraiti, ikiukchatniuiti.
46007014	Nú nuwa̱ka «Yus shuarchaja̱i̱ tsaniṉ pujakun Yusja̱i̱ yajauch ajastatjai» tu enentáimprashtiniaiti. Antsu ni Yus shuar asamtai ni aishri̱ niji̱a̱i̱ pujá asa péṉker ajasminiaiti Yusja̱i̱. Núnisaṉ núwa̱ka Yus shuarchaitiat ni aishri̱ Yus shuaraitkiuiṉkia niji̱a̱i̱ tsaniṉ pujá asa péṉker ajasminiaiti Yusja̱i̱. Núnisaṉ ni uchirí̱sha péṉker ajasmin áiniawai Yusja̱i̱. Núnischaitkiuiṉkia ni uchirí̱ Yus shuarcha uchirí̱a áintsar ainti.
46007015	Tura áishmaṉsha nuwa̱sha Yus shuarcha ana nu kanaktinian wakerakka túrati. Yus shuar nuja̱i̱ aṉkantaiti. Núnisaṉ asati. Tuke mánaiktinian Yus nakitramaji.
46007016	¿Núwa̱ka ni aishri̱ Yus shuar ajastatna nuna nekas nékawak. Tura áishmaṉsha ni nuwe̱ Yus shuar ajastatna nuna nekas nékawak? Yus shuarcha nuka wétinia wakerakka wetí.
46007017	Wátsek. Shuar Yus shuar ajaska Yus nin najanama áintsaṉ tuke átiniaiti. Tura pujumia áintsaṉ pujusminiaiti. Núnaka ashí Yus shuarnum akupeajai.
46007018	Iis, Yus shuar ajasúka Israer shuaraitkiuṉka tuke Israer shuar atí. Tura Israer shuarchaitkiuṉka Israer shuar ajastaj tusa wakerukchatniuiti.
46007019	Israer shuaraitkiumsha tura Israer shuarchaitkiumsha nuka enentáimtuschatniuiti. Aya Yus tana nu umirkatin nekas enentáimtustiniaiti.
46007020	Yus shuar ajasúka nuik pujumia áintsaṉ pujusminiaiti.
46007021	Chíkich shuara takarniúri̱ asam ti itiurchat pujakmesha itiurchat enentáimpraip. Tura aṉkant jiinkimniaitkiumka jiinkitia.
46007022	Aṉkantchaitkiumka aṉkantaitkiumsha ju̱ enentáimprata. Takarniuka Yus shuar ajas tuke chíkich shuara takarniúri̱nkiusha shiir enentáimpratniuiti Kristu nin tunaanumia̱ aṉkant awajsámtai. Tura shuar takarniuchua nu Yus shuar ajas Kristu takarin ajasuíti.
46007023	Ti wáitsamiayi Kristu iin aṉkant awajtámsatniun. Ni numpe̱ja̱i̱ sumakma asarum shuar emetamu áirap.
46007024	Tuma asamtai shuar Yus shuar ajas nuik pujumia áintsaṉ yamaisha pujusti tura Yusan enentáimtus wekasati.
46007025	Nuwa̱ natsa túratniua nuna yamaikia áujmatjai. Kristu ju̱na akupkachmai tura Kristu aneṉkratmari̱ ti nekapsa asamtai wi tájana nu antukminiaiti.
46007026	Tuma asamtai ju̱na tajai. Ti itiurchatnum pujá asakrin shuar aya jú̱nisaṉ nuattsuk pujustin péṉkeraiti.
46007027	Nuatkaitkiumka núwem ikiukip. Nátsaitkiumka nuwa̱ e̱a̱kaip.
46007028	Tura nuatkumka tunáa túratsme. Nuwa̱sha niniurtukka nisha tunáa túrachuiti. Túrasha nuatnaikiaru ju̱ nuṉkanam itiurchatan ti wáinkiartatui. Nú itiurchatnumia̱ wi uwemtikraintjiai.
46007029	Yatsuru, ju̱na tájarme. Ishichik tsawant taasai. Ju̱ya̱ṉka nuatkaru ainia nuka aya ni nua̱ri̱n enentáimprashtiniaiti antsu Yusna enentáimtustiniaiti.
46007030	Núnisaṉ tuke Yúsnan enentáimsar útainia nusha utcha áintsar pujustin áiniawai. Warainia nusha warascharua áintsar pujustin áiniawai. Súmainia nusha sumakcharua áintsar pujustin áiniawai. Ju̱ nuṉkanmaya̱ja̱i̱ itit awajmámsashtiniaitji.
46007031	Núnisaṉ aya jú̱ nuṉkanam péṉker pujustin ti takaschatniuiti. Ashí jú̱ nuṉkanmaya̱ṉka amuukatniuiti.
46007032	Jú̱ nuṉkanmaya̱ja̱i̱ṉ itit ajaschak tusan wakerajrume. Nátsaka Yúsnan enentáimtawai ni wakera nuna umiktinian.
46007033	Túrasha nuatkaka ju̱ nuṉkanmaya̱n enentáimtawai ni nua̱ri̱n shiir enentáimtiksattsa.
46007034	Núnisaṉ nuwa̱ natsasha nuatkamusha niisháa enentáimiainiawai. Nuwa̱ natsa Yúsnan enentáimtawai ni aya̱shí̱sha ni wakaní̱sha tuke Yusja̱i̱ shiir atí tusa. Tura nuatkamuka ju̱ nuṉkanmaya̱n enentáimtawai ni áishri̱n shiir enentáimtiksattsa.
46007035	Atumín yáiṉtajtsan ju̱na tájarme. Itiurchat awajsattsan wakeratsjai antsu shiir wekaakrum itit awajtsuk Yus shiir enentáimtustarum tusan wakerajai.
46007036	Tura shuar ni nawantri̱ natsan nuatnaikiati tákuṉka péṉkeraiti. Nawantri̱n natsa tuke apujsatniun nakitiakka surukminiaiti. Nusha tunaachuiti.
46007037	Tura chíkichka tuke natsan apujsataj tákuṉka nekas péṉkeraiti. Apujsatin itiurchatchaitkiuiṉkia tura ni nawantri̱ nuatnakchatniuitkiuiṉkia apujsatniuiti. Apujsaṉka nekas péṉker túraiti.
46007038	Tuma asamtai nuatmamtikiaṉka péṉker túrayi tura apujsaṉka nu naṉkaamas péṉker túrayi.
46007039	Nuwa̱ aishri̱ iwiaaku pujakuiṉkia tuke niji̱a̱i̱ tsaniṉ pujustiniaiti. Tura ni aishri̱ jakamtai aṉkant ajas ni wakera nuja̱i̱ Yus shuaran iis niniumkatniuiti
46007040	tura tuke nuatnatskesha nu naṉkaamas nekas shiir pujustatui. Tú enentáimjiai wikia tura Yusa Wakanísha métek tátsuash.
46008001	Ayu. Yamaikia yurumkasha namaṉsha najankamu yus susamun áujmatsattajai. Ju̱ja̱i̱ túratniua nuka mash nékaji. Tura shuar «tí nekaitjiai» enentáimkiuṉka núja̱i̱ṉkia «neka asan naṉkamantuitjiai» tu enentáimiui. Antsu shuar chíkich shuaran aneakka nin péṉker atí tusa yaya̱wai.
46008002	Shuar ti nékaitjiai tákuṉka nekas nekaatniua núnaka unuimiárchaiti.
46008003	Tura Yusan aneana núnaka Yus péṉker nékawai.
46008004	Wátsek najankamu yus susamu yúatin jú̱nis enentáimpratniuiti. Yuska aya chikichkiti. Tura chíkich Yus atsakui
46008005	aentsu yusri̱ nayaimpinmasha nuṉkasha írunna nuka peṉké ántar áiniawai. Kame aentsu yusri̱sha tura úuntri̱sha ti írunui.
46008006	Tura iikia nékaji aya chikichik Yus awai nusha ii Aparí̱nti. Ashí írunna nuna najanaiti tura ni wakera nuna umikiat tusa iin najatmamji. Ii Úuntri̱sha chikichkiti Jesukrístu. Níji̱a̱i̱ṉkia ashí najanamuiti. Tura iisha ni kakarmari̱ji̱a̱i̱ iwiaaku pujaji.
46008007	Tuma asamtai najankamu yus susamu yuámniaiti tura Yus shuar awai ju̱na nékainiatsna nu. Nu shuar najankamu yusan yaunchu tikishmátraru ásar nú yusan susamun yúawarka itiurchat enentáimprar enentái̱rui̱ yajauch ajasjai tiártatui.
46008008	Wátsek, yuámuja̱i̱ Yus iin shiir enentáimtikrampratniun jeatsui. Yuarkia nuja̱i̱ péṉker áchattaji tura yúachrikia yajauch áchattaji.
46008009	Kame aṉkantaitjiai tusarum túrarmena nuja̱i̱ kakarmachu ainia nuna yajauchiniam aju̱a̱ra̱i̱j tu enentáimsarum émamkesrum íimiastarum.
46008010	Iistá. Ámeka neka asam najankamu yusa je̱e̱n waya̱m tura nui̱ yúakminkia ame yátsum nui̱ waitmakchanpiash. Tura nisha itiurchat enentáimiar najankamu yus susamun yúashtimpiash.
46008011	Núja̱i̱ṉkia ame nékamuja̱i̱ ame yátsum Kristu jaka uwemtikramia nuka yajauch ajastatui.
46008012	Túramtai ame yátsum itiurchat enentáimna nu yajauch awajeakum Krístunmasha yajauch túraitme.
46008013	Nu asamtai winia yatsurun wi yuajna nuja̱i̱ yajauch awajeaknaka namaṉnaka peṉké yúashtatjai ni yajauch ajasá̱i̱ṉ tusan.
46009001	Ashí Kristu akatrámuri̱ túratniua nuna wisha túramniaitjiai ni akatrámuri̱ asan. Iis, wisha ii Uuntri̱ Jesusan wáinkiaitjiai tura wisha Jesukrístu takatrí̱n takaajai. Winia takatruja̱i̱ṉ átumka Yus shuar ajasuitrume.
46009002	Chíkich shuar «Kristu akatrámuri̱nchuiti» turutainiakuisha átumka winia takatruja̱i̱ Yus shuar ajasu asakrumin nuja̱i̱ wi nekas Kristu akatrámuri̱ntiaj nu paant nekaamniaiti. Tura tu enentáimtursatniuitrume.
46009003	Ashí shuar «Kristu akatrámuri̱nchuiti» turutainia nuna ju̱na tajai.
46009004	Wisha Yus Chichaman etserkataj tusan shuarnum iraakun ashí ajampruinia nuna yuámniaitjiai tura umarminiaitjiai.
46009005	Tura Pítrusha, Jesusa yachi̱sha tura chíkich akatrámusha irainiak ni nuwe̱n Yus shuar ainia nuna jukimnia áiniawai. Wisha núnisnak túramniaitjiai.
46009006	Chíkich akatrámuka kuit akikiam Yus Chichaman etserainiawai. Wisha tura Pirnapísha núnisrik túramniaitji. Kame ¿aya íichikik akikchamu takastiniaitiajⁱ?
46009007	Suntarka ¿ní kuítri̱ji̱a̱i̱mpiash takáa? ¿Tsanimpian aráa nu nuna nere̱n yúatsuk. Waakan wáinniua nusha muntsurí̱n úmatsuk? Núnisaṉ Yus Chichaman étsera nusha nú takasmanumia̱ yurumámniaiti.
46009008	Aya aents enentáimmian chichaatsjai. Muisais akupkámunmasha métek tawai.
46009009	Muisais akupkámunam áarmaiti «Waaka takaak neren pakartaj tusa nája̱kui ni nují̱ jiṉkiatáshtiniaiti. Antsu ni wakerakka yuatí.» Tura Yus aya túrunak ju̱ja̱i̱ enentáimprachmiayi.
46009010	Antsu iin ju̱ja̱i̱ nekaawarat tusa tímiayi. Arakri̱n araana nusha tura júukmatai saepe̱n pákana nusha nuna nere̱n mai̱ yurumátin áiniawai. Paant atí tusa Yus nuna áarmiayi.
46009011	Tuma asamtai Yus Chicham atumíin etserkakrin nuyá̱ átum takakrumna nuja̱i̱ iin ajamsatniuitrume. ¿Nusha itiurchatkait?
46009012	Chíkich akatrámu atumíin irutainiak ajamsamun yuámniaitkuiṉkia iikia nekas túramniaitji ii etserkamuja̱i̱ Yus shuar ajasákrumin. Tura wikia antsu túrachuitjiai. Atsumaknasha ashí itiurchat ana nuna katsuntramjai Kristu shiir chichame̱n étserkui shuar itiurchat enentáimturara̱i̱ṉ tusan.
46009013	Ashí shuar ni Yusri̱niun tuke pujurin ainia nu, ni Yusri̱ je̱e̱n írunna nuya̱n yurumáiniawai. Tura Yus sutai taṉkun máwar nuyá̱ yurumáiniawai.
46009014	Núnisaṉ Yus Chichaman etserniua nuka Yúsnan takasu asamtai péṉker ajamsatniuiti. Nuna Kristu akupkámiayi.
46009015	Tura wisha ajamsamun yuámniaitiatan tuke winia kuítruja̱i̱ yurumámjai. Tura yamaisha surusuk tusan áattsujrume. Antsu nuna túrutsuk jakaṉka maak aintjiai.
46009016	Uwempratin chichaman wi étserkun aya núja̱i̱ṉ «tí peṉkeraitjiai» enentáimtumatsjai. Kame Yus nuna túratniun surusuncha itiurkatjak. Nuna túrachkunka ti itiurchat pujusaintjiai.
46009017	Wakerakun étserkunka warasminiaitjiai. Tura nakitiaknasha tuke Yus surusmanka umiktiniaitjiai.
46009018	Tura ju̱ja̱i̱ antsu nekas warasminiaitjiai. Wi túramnian iniaisan chikichnan takatsuk aya winia kuítruja̱i̱ṉ uwempratin chichaman étserjai. Nuja̱i̱ warakun akikma áintsaṉkete.
46009019	Chíkich shuara takarniuchuitiatan ashí shuara takarniúri̱ya áintsaṉketjai Kristu shuari̱ untsurí ajasarat tusan.
46009020	Israer shuarja̱i̱ pujakun nisha Yus shuar ajasárti tusan Israer shuara áintsaṉ ajai. Kame Muisaisa akupkámuri̱ umirkatin áiniakui wisha aun umirkashtiniaitiatnak umirniuitjiai.
46009021	Tura Israer shuarchasha Yus shuar ajasárti tusan nu shuar Muisaisa akupkámuri̱n umirkashtin áiniakui wisha nuna umirkashtinia áintsaṉ ajai. Tura Kristu akupeana nuna umirkatin asan nekas Yus akupkámun umirniuitjiai.
46009022	Yusja̱i̱ katsua̱rchasha tí peṉker Yus shuar ajasárti tusan wisha katsua̱rcha áintsaṉ ajai. Chíkich chíkich shuarja̱i̱ métek ajajai ishichkisha Yus shuar ajasárti tusan.
46009023	Ashí wi túraj núnaka uwempratin chicham tuke shiir atí tusan túrajai. Tura nu chichamja̱i̱ wisha atsumtsuk shiir wekaajai.
46009024	Shuar nekapnaisatniusha untsurí tsékeṉtin átsuk tura aya chikichik awakmatsuk. Niṉki awakmakun súsatniua nú shiirmachin achiktatui. Núnisrum kakaram ajasrum awakmak shíirmachin achiktinia áintsarum Yusna takastarum.
46009025	Shuar nakurak nekapnaisatin ainia nuka nupetmaktaj tákuṉka ashí itit awajea nuna ikiuiniawai. Iisha núnisrik nu enentáiji̱a̱i̱ Yusna nu takastiniaitji. Nakuruinia nu shuar awakmakun tawasap súsatniua nuna achikiársha nú tawaspan wárik kajinmátkimniaiti. Antsu Yus iin amastatjinia nú tawaspaka peṉké amuukashtatui.
46009026	Wikia náṉkamsan tsékeatsjai. Naseja̱i̱ maania áintsaṉ mániatsjai.
46009027	Antsu winia aya̱shrun awattinia áitkiasnak umimtikiajai. Túrachkunka chikichan unuiniariatan winiasha awakmakun súsatniua nú shiirmachin Yus surustinian nakitrurainti.
46010001	Yatsuru enentáimpratarum. Yus yaunchu ii úuntri̱n ashí métek yáiṉmiayi. Nusháa yuraṉmiji̱a̱i̱ jintian nekapruamiayi. Tura ashí ii uuntri̱ nu yuraṉmin apapékar wéarmiayi. Ashí núnisar Kapantin Nayantsan Yus akankámunam wekasar katitkiarmiayi.
46010002	Tura Muisaisan umirkar yuraṉminiam tura nayantsanam ashí imiaimiua áintsaṉ ajasármiayi.
46010003	Núnisaṉ ashí mash Yusai̱ya̱ yurumkan yúawarmiayi.
46010004	Entsancha ashí mash Yus susamunak umararmiayi. Kame Yus kayanmaya̱ entsan akupkámtai ashí umararmiayi. Krístusha nú kaya áintsaṉ niji̱a̱i̱ tuke wéakui ni wakaní̱ atsumamuri̱n Krístunmaya̱ṉ takusarmiayi.
46010005	Tuma ai̱ṉ Yus ti yáiṉmaitiat Ni wakeramun umikcharmiayi. Tura ásar ni nuṉke̱e̱n jeatsuk kampuntin atsú nuṉkanam ti untsurí jákarmiayi.
46010006	Iisha nuja̱i̱ unuimiártiniaitji. Iikia ni wakeriarmia áintsarⁱ yajauchia nu wakerukchatniuitji.
46010007	Nu asamtai najantkamu yus ni túrawarmia áintsarum tikishmátrairap. Iis, jiru yusri̱ shiir awajénakui Yus Papinium áarmaiti «Nu shuar namperan ti najanawar yurumá nampekarmiayi.»
46010008	Ni túrawarmia núnisrik iikia tsanirmashtiniaitji. Nuna túrawar paintitráis mir chikichik tsawantai̱ jákarmiayi.
46010009	Iisha tunáa túrar «Yus asutiuáshtatui» tu enentáimprashtiniaitji. Nisha nuna túrawar napiji̱a̱i̱ esaim untsurí jákarmiayi.
46010010	Yussha yajauch áujmatsashtiniaiti. Nuna túrawarmatai Yus ni suntari̱n akupak untsurín máwarmiayi.
46010011	Yaunchu ii úuntri̱ji̱a̱i̱ túrunamu iin amúamu tsawantnum pujajnia nuna jintintramat tusa áarmaiti.
46010012	Tuma asamtai shuar tunaanum iniaarchattajai tákuṉka anearti. Anearchamka iniaarminiaitme.
46010013	Ame tunaanum útsutkamuitkiumka ju̱na wiki nekapeajai tu enentáimpraip. Ti útsutkamuitkiumnisha Yuska tuke iniaitsuk waitma asa ame katsuntrachminian tsaṉkatramkashtatui. Tuma asa nu tunaanum útsutkamunmaya̱ uwempratniun iniakturmastatui. Núja̱i̱ṉkia katsuntramin átatme.
46010014	Nu asamtai aneamu yatsuru peṉké ishichkisha najankamu yus enentáimtusairap.
46010015	Atumsha nékatsrumek. Wi tájana nu nekaschakait.
46010016	Kristu jakamu enentáimtustin námper najanar Yus áujeaji Kristu numpe̱n nakumea nu shiir atí tusar. Tura métek umarar nuja̱i̱ Kristu numpé̱ métek enentáimtaji taji. Tura apatkusha púurarⁱ tura métek yuarⁱ nuja̱i̱ Kristu aya̱shí̱ iin jarutramkamu métek enentáimtaji taji.
46010017	Apatkusha chikichkitiat púuram untsurí ajatsuk. Iisha núnisrik untsurítiatar nu apatuk métek yuarⁱ métek enentáimprar chikichik aya̱shtinia áintsar aji.
46010018	Israer shuartisha enentáimpratai. Yús sutai namaṉken yuinia nu, métek yuáwar Yusan métek enentáimtuiniatsuk.
46010019	-
46010020	Núnisaṉ Yus shuarcha najankamu yus sutai namaṉken suíniak nekas Yusan suíniatsui antsu yajauch wakaní̱n suíniawai. Kame najankamu yus áiniak peṉké ántar áiniawai, iwiaakuchu áiniawai. Nu namaṉsha sutai namaṉketiat péṉker namaṉkete, yajauchichuiti. Aya ju̱nak tajai. Yus shuarcha najankamu yus sutai namaṉken suíniakui amesha niji̱a̱i̱ métek yuamka yajauch wakanniasha niji̱a̱i̱ métek enentáimtajai tame. Antsu nu yajauchiti.
46010021	Kristu numpe̱n nakumea nu úmakrum íwianch susamua nuka umarchatniuitrume. Kristu aya̱shi̱n nakumea nu yúakrumka íwianch susamua nuka yúashtiniaitrume.
46010022	¿Warí, Yus akajkatin wakeramek. Iisha nin nupetkamniashitiajⁱ?
46010023	«Ashí túramniaitjiai» tiniu áiniawai tura mash yáintkiashtatui péṉker wekasatniun. Nekas ashí túramniaitjiai tura mash yáintkiashtatui wakaniur kakaram ajastinnium.
46010024	Nú arantcha chíkich yáiṉtincha enentáimpratniuitji. Aya íiniukka pachischatniuitji.
46010025	Namaṉ súmakum inintrútsuk sumakta. Tura najanamu yus susamusha yajauchichuashit tu enentáimtsuk páchitsuk yuátá.
46010026	Ashí ju̱ nuṉkasha tura ashí írunna nusha Yúsnachuk ainia. Tuma asamtai péṉker áiniawai.
46010027	Yus shuarchasha yurumkan ajampramkuisha ashí mash yajauchichuashit tu enentáimtsuk páchitsuk yuámniaitme.
46010028	Tura chíkich chichaak «Ju̱ka najankamu yus susamu namaṉkete» túramkuiṉkia nuikia yuáwaip. Yúakminkia nu shuar itiurchat enentáimprutmartatui.
46010029	Ame páchitsuk yuámniaitkiumnisha antsu ni yúachmin asa itiurchat enentáimprattawai. Tura amesha tíchatameash «¿Urukamtia ni tujintiakui wi yúachminiaitiaj.
46010030	Wi Yusan yumiṉsan yúakuisha urukamtia itiurchat enentáimturainia. Yus yumiṉsachmakait?» tíchatameash.
46010031	Ayu, yúakmesha úmakmesha ashí túramna nusha ashí shuar Yusan shiir enentáimtusarat tusam túrata.
46010032	Tuma asamtai ii túramuja̱i̱ chíkich shuar yajauchiniam aju̱a̱shtiniaitji. Israer shuarsha Israer shuarchasha Yus shuarsha ashí yáiṉtiniaitji.
46010033	Wisha ashí shuaran yáiṉtinian tuke enentáimjiai. Ashí shuar uwemprarti tusan wi wakeraj nuna enentáimtsuk nin yáiṉtinian tuke pujurjai.
46011001	Kristu túramia áintsaṉ wisha takaajai. Atumsha núnisrum wi takaajna áintsarum takastarum.
46011002	Yatsuru, átum winia tuke enentáimturarum wi tímiajrumna nu umirniuitrume. Tuma asakrumin shiir enentáimtajrume.
46011003	Nu arantcha ujajrume. Yus Apa Krístun akupea áintsaṉ Kristu ashí áishmaṉkan akupeawai. Núnisaṉ áishmaṉsha ni nuwe̱n akupeawai.
46011004	-
46011005	Íiji̱a̱i̱ṉkia shuar Yusan áujenak tura núnisaṉ Yus Chichaman étserainiak áishmaṉ etseṉkrukchatniuiti antsu nuwa̱ muuknum nukumáktiniaiti. Tuma asamtai áishmaṉ nui̱ etseṉkrakka natsantaiti. Tura nuwa̱ muuknum nukumákchaṉka natsantaiti. Intiashí̱n tsupimiarua áintsaṉkete.
46011006	Nuwa̱ muuknum nukumáktinian nakitiakka intiashín nuikia tsupirti. Wátsek, nuwa̱ ni intiashí̱n tsupirtinian nakitiakka tura awampratniun natsaamakka muuknum nukumakti nuikia.
46011007	Áishmaṉka Yusan nakumeawai. Yusna shiir ana nuna nakumkattsa Yus áishmaṉkan najanamiayi. Tuma asamtai áishmaṉka etseṉkrukchatniuiti. Antsu nuwa̱nka áishmaṉna shiir ana nuna nakumkattsa Yus najanamiayi.
46011008	Iis, Yus aentsun najaneak nuwa̱nmaya̱n áishmaṉkan najanachmiayi antsu áishmaṉka ukunchí̱ji̱a̱i̱ nuwa̱n najanamiayi.
46011009	Nuwa̱n yaintkiat tusa áishmaṉkan najanachmiayi antsu áishmaṉkan yaiṉkiat tusa nuwa̱n najanamiayi.
46011010	Tuma asamtai núwa̱ka muuknum nukumáktiniaiti, nayaimpinmaya̱ aentssha íisarti tusa.
46011011	Tura áishmaṉ nuwa̱ja̱i̱nchu atsuinti tura nuwa̱sha áishmaṉja̱i̱nchu atsuinti. Yus ju̱ nuṉkan núnisaṉ atí tusa najanaiti.
46011012	Iis, Yus nuwa̱n áishmaṉnumia̱ najanamiayi tura áishmaṉsha nuwa̱nmaya̱ akiiniaiti. Tura Yus mai̱ najanaiti.
46011013	Atumsha enentáimpratarum. Nuwa̱ muuknum nukumatsuk Yus áujsatin ¿péṉkerkait?
46011014	Íi shuartikia áishmaṉ intiash ajakin natsantchakait.
46011015	Antsu núwa̱ka intiash ajakin péṉkerchakait. Muuknum nukumáktin susamuiti.
46011016	Wátsek, shuar tuke umiktinian nakitiakka ju̱na nekaati, iisha tura ashí Yus shuartisha aya tu enentáimji.
46011017	Yamái áarattajrumna núja̱i̱ṉ shiir enentáimtatsjarme. Átum irunkuram yáiniaiktiniaitrume tuke péṉker wekasatin. Átum antsu iruntrarum yajauch awajnáiyarme.
46011018	Wats, Yusa Je̱e̱n irunkuram atumshá enentáimprarum kanakurme. Kame tu ujatkarmai. Nekaschashit.
46011019	Tuke tupa̱rtatrumek Yúsnan ti nekaana nu shuar paant nekanat tusarum. Antsu kajernaikiar kanaktin péṉkerchaiti.
46011020	Kanakin asarum Kristu jakamu enentáimtustin nampernum átum iruntrarum yúarmena nu nekas Yúsnachuiti.
46011021	Iis, ashí ní yurumke̱n itiaawai ai̱ yurumáttsa tura chikichan nákatsuk niá niá wari yuattsa wakerawai. Chíkichkia ishichik itiaana nu tsukamawai tura chikitcha nampekarai.
46011022	Yurumkan ishichik itiaana nu iniatsá̱rchamek. Átum áitkiarum núnisaṉ Yusa je̱e̱n yurumáshtiniaiti. Natsantaiti. Warí, chíkich je̱a̱ átsuk ai̱ yurumátin. ¿Warimpiait. Ju̱ja̱i̱ shíirash áujsatjarum? Atsá. Ju̱ja̱i̱ shiir áujsachminiaitjiarme.
46011023	Ii Uuntri̱ Kristu jintintruama núnaka ujakmajrume. Jútas tuke súratsa̱i̱ṉ, nu kashi ii Uuntri̱ Jesus apatkun jukí̱
46011024	Yusan yumiṉsamiayi. Nuyá̱ puur chichaak «Yuátarum. Ju̱sha winia aya̱shruiti, atumín jarutramkatta núiti. Ju̱ yúakrum Winia enentáimtursatarum» tímiayi.
46011025	Núnisaṉ yurumá umik piniṉnasha achik chichaak «Ju̱ piniṉ yamaram chichamaiti. Tura winia numpar puármatai yamaram chicham nekas uminkiattawai tawai. Ju̱ tuke úmakrum Winia enentáimtursatarum» tímiayi.
46011026	Tuma asamtai ju̱ apatuk yúakrum tura piniṉsha úmakrum ii Uuntri̱ Kristu jakamuri̱ enentáimtarme. Kristu táatsa̱i̱ṉ ju̱ tuke túratniuitrume.
46011027	Tuma asamtai shuar Yusan enentáimtutsuk ju̱ apatkun yuáwar tura ju̱ piniṉnumia̱ncha umarar Kristu aya̱shi̱ncha ni numpe̱ncha yajauch enentáimta asa tunáa túraiti.
46011028	Nu asamtai ashí shuar ju̱ apatkun yútsuk tura ju̱ piniṉnumia̱ncha úmutsuk ni enentái̱n iwiaratniuiti Yusja̱i̱.
46011029	Kristu aya̱shí̱ jakamu enentáimtutsuk yúakka tura úmakka nuna tura asa asutniáttawai.
46011030	Atumsha tura asarum jaarme tura pimpiruitrume. Chikitcha jákaru áiniawai.
46011031	Imia iik íimiakrinkia Yus iin asutiámachaintji.
46011032	Tura ii enentái̱n Yus yajauchia nuna wáiniuk asutiámji. Túrachkuṉka ashí Yus shuarchaja̱i̱ súmamtikramawaintji.
46011033	Tuma asamtai yatsuru, iruntrar yurumáttsa matsatkurmeka nákastarum métek yurumátin.
46011034	Shuar tsukamakka ni je̱e̱ni̱i̱ṉᵏⁱ yurumáti. Núja̱i̱ṉkia yajauchiji̱a̱i̱ irunchakrumin Yus asutiámashtatrume. Ayu, chíkich áatrururmena núnaka wi ai̱ jean iwiarattajai.
46012001	Yusa Wakaní̱ ashí ni shuari̱n súana nuna yamái ujaktatjarme. Nekaatarum, yatsuru. Yus shuar shiir takasárti tusa Yusa Wakaní̱ ju̱na súsaiti.
46012002	Yaunchu átum Yus shuar ajatsuk chíkich shuarja̱i̱ métek najankamu yus tikishmátramarme. Nisha najanamu yus ásar áujmattramsachmin ármiayi.
46012003	Tura jú̱ja̱i̱ṉ shuar Yusa Wakaní̱ kakarmari̱ji̱a̱i̱ chichaana nu nekaamniaiti. Yusa Wakaní̱ji̱a̱i̱ṉkia shuar «Jesus yajauchiti» tíchamniaiti. Núnisan aya Yusa Wakaní̱ji̱a̱i̱ṉ «Jesus winia Úuntur asa akuptúktiniaiti» tíminiaiti.
46012004	-
46012005	Yusa takatri̱ íruntsuk. Tura Yusa Wakaní̱ṉᵏⁱ ashí nuna takastinian súsaiti. Tura shuar Yus shuara uuntri̱ chikichik ai̱ṉ ashí Yusa takatrí̱n métek takaatsui. Antsu chikichkin ashí naṉkaamas péṉker takaawai. Yusa Wakaní̱sha nuna shiir takasat tusa suawai. Tura Ni wakera nuna Niṉki ni shuari̱n chikichik chikichik niisháa niisháa suawai.
46012006	Yúskete ashí ni shuari̱n niisháa takamtikna nu. Niṉki ashí ni shuari̱ enentái̱n takaak takatnasha shiir takamtikeawai.
46012007	Yusak túratin súam Yusa Wakaní̱ kakarmari̱ paant átatui nu takasmanum. Tura ashí shuar ní takatrí̱ji̱a̱i̱ yáiniaiktin áiniawai.
46012008	Jú̱naka Yus takamtikeawai. Nékana nu shuarnasha, unuimiárua nunasha Yúsnan ujaktinian suawai. Tura mái̱ shuaran Yusa Wakaní̱ kakarmari̱ji̱a̱i̱ nuna túratniun súsaiti.
46012009	Chikichnasha Yusan áujenak Yusan ti enentáimtusar nekas itiurchat ana nuna iwiaratniun suawai. Nincha Yusa Wakaní̱ kakarmari̱ji̱a̱i̱ nuna takastinian súsaiti. Chikichnasha jaan tsuártinian suawai.
46012010	Chikichnasha aents niṉki túrachminian túratniun suawai. Chikichnasha Yúsnan etserkatniun suawai. Chikichnasha shuar wari yajauch wakannia péṉker wakanniasha apatka nekaatniun suawai. Chikichnasha niisháa chichaman chichastinian suawai. Chikichnasha niisháa chichasman jintíatniun suawai.
46012011	Tura ashí shuara enentái̱n nu Wakanik takaawai. Tura Ni wakera nuna takastinian aṉkant aṉkant suawai.
46012012	Iikia Kristu aya̱shí̱ya áintsarⁱ aya̱shímkiaitji. Kristu aya̱shí̱ muchitmari̱sha írunui. Nisha túmaitiat chikichik aya̱shtiniaiti.
46012013	Tura imianiakrin Yusa Wakaní̱ chikichik awajtámsamji, Kristu aya̱shí̱ya áintsaṉ. Israer shuarsha, Israer shuarchasha, ti itiurchat takaana nusha, aṉkant ainia nusha, ashí yamái chikichik ajasuitji. Tura Yusa Wakaní̱ pimiutkamuitji Niji̱a̱i̱ tsaniṉkia pujakur.
46012014	Aya̱shi muchitmari̱ aya chikichkichuiti.
46012015	Tuma asamtai winia nawer uwejruchuitiat tuke winia aya̱shrunuiti.
46012016	Winia kuishrusha jí̱ruchuitiat tuke winia aya̱shrunuiti.
46012017	Wátsek winia aya̱shur aya jí̱kitkiuiṉkia ¿itiurak antukaintiaj? Winia aya̱shrusha aya kuíshkitkiuiṉkia ¿wariji̱a̱i̱ṉ nekapsaintiaj?
46012018	Nu asamtai Yus winia aya̱shru muchitmari̱ ni wakeramunam ikiusuiti.
46012019	Chikichik muchitmaja̱i̱ṉ ¿aya̱sh áminkiait?
46012020	Antsu untsurí muchitma ákuisha chikichik aya̱shkiti. Iisha núnisrik chíkich chíkich iisháa takayatrik métek takasar Yus wakeramu takamtsuk umíaji.
46012021	Winia ji̱ru péṉker ai̱ṉ winia uwejrúncha wakerishtatjak. Winia muukarsha péṉker ai̱ṉ winia nawernasha wakerishtatjak. Núnisaṉ Yus shuar shiir enentáimtumak ni yachi̱n «atsumatsjame» tíchamniaiti.
46012022	Antsu ii muchitmari̱ ishichik enentáimtajnia nu atsakuiṉkia ti atsumawaintji.
46012023	-
46012024	Chíkich muchitmasha ímiancha nu, shiir iwiarmamtikji. Tura nu muchitmaka shiir íisminia nuja̱i̱ naṉkaamas péṉker wainji. Iis, shiircha nu antsu péṉker wainji. Yus ii aya̱shi̱n núnisaṉ atí tusa najanamiayi.
46012025	Núja̱i̱ṉkia aya̱shí̱ muchitmari̱ mánaitsuk métek yáiniainiawai.
46012026	Chikichik muchitmiaram najaimiakum ashí aya̱shnium wáitiatsmek. Núnisaṉ chikichik muchitmiaram ayap ajakum ashí aya̱shnium shiir átsumek.
46012027	Núniskete Kristu aya̱shí̱ji̱a̱i̱ aya̱shímkiajⁱ nu. Tura chíkich chíkich ni muchitmari̱ aji.
46012028	Aya̱shnium muchitma írunna áintsaṉ Yus ni shuari̱n untsurí takatan súsaiti. Emka Yus akatrámu nuyá̱ ni chichame̱n etserin nuyá̱ jintinkiartin nuyá̱ aents túrachminian túrin nuyá̱ tsuákratin, nuyá̱ yáiṉkratin, nuyá̱ akupin, nuyá̱ niisháa chichamja̱i̱ chicharin, mash írunui.
46012029	¿Ashí Yus akatrámuk ainia. Ashí Yus Chichaman etserniuk ainia. Ashí jintinkratniuk ainia. Aents túrachminian ashí túriniak ainia.
46012030	Ashí tsuákratniuk ainia. Ashí niisháa chichamja̱i̱ chichamtiniak ainia. Ashí niisháa chichamja̱i̱ chichasman jintiṉkratniuk ainia? Atsá. Túmachuiti.
46012031	Túmaitkiuiṉkia péṉkera nu takastin wakeruktarum. Tura imiá péṉkera nuna ju̱i̱ jintintiátjarme.
46013001	Ju̱ nuṉkanmaya̱ aentsu chichame̱n untsurí chichayatnak tura nayaimpinmaya̱ aentsu chichame̱ncha chichayatnak aneṉkratchaknaka jírua áintsanak tin tin ajajai nuíchuka chíkich jírua núnisan pum-pum ajajai. Peṉké ántranak chichaajai.
46013002	Yus Chichamnasha ti shiir étseriatnak túrasha ashí ú̱kmancha tura ashí nekamniancha nékayatnak túrasha Yusan ti enentáimtusan murá umuchiayatnak, aneṉkratachkunka peṉké ántraitjiai.
46013003	Ashí wi takakjana nuna atsumainian súayatnak tura Yusan shiir awajsattsan winia aya̱shrúncha áesawarti tusan surumayatnak tura aneṉkratchaknaka ántranak túraitjiai.
46013004	Anenkartaka wari kajechuiti, tsáṉkaiti, anenkartaka chikicha warirí̱ íiras akasmatatsui, péejchach asa waantu enentáimtumatsui.
46013005	Anenkartaka natsanta nuna túrichuiti, níniunak enentáimchaiti, kajechuiti, páchichuiti.
46013006	Chikicha tunaari̱n wararchaiti antsu péṉker shuaran wararniuiti.
46013007	Anenkartaka ashí aya katsuntniuiti. Tsanú chichamnasha nakitiawai antsu aya ashí nekasa nunak nákawiti. Tunáa shuar enentáimprati tusa tuke jintiá íimprawai. Nekasa nunak ántin asa tsanú chichamnasha nakitniuiti. Anenkartaka péṉkera nunak nákawai.
46013008	Aneṉkrattaiṉkia peṉké amuukashtiniaiti. Antsu ju̱ nuṉka amuukmataisha Yus Chicham etserkatin atsuttawai tura niisháa chichamja̱i̱ unuimiatsuk chichastincha amuukattawai tura ashí nekanamtai unuimiártincha atsuttawai.
46013009	Kame yamaikia aya ishichik nékaji. Yus Chichamsha amutsuk étsereaji.
46013010	Tura ukunam mash nekanamtai yámankamtaik nekaamuka ántar átatui.
46013011	Yaunchu wi uchich asan uchichia áintsaṉ enentáimkiun chichasmajai. Antsu yamaikia uunt ajasan uchiniun iniaisaitjiai.
46013012	Núnisrik yamái ju̱ nuṉkanam Yus paant wáintsuji. Íspik kusurunam íimsatniua áintsaṉkete. Antsu ukunam mái̱ metek paant wainniaikiattaji. Yamaikia aya ishichik nékajai. Antsu nui̱ Yus winia nékara áintsanak nekaattajai.
46013013	Wátsek, amuukashtin menaint áiniawai. Ju̱ áiniawai, Yus nekas enentáimtustin, shiir ana nu nákastin, tura aneṉkrattai. Ju̱ menaintiunma̱sha aneṉkrattaiṉkia ashí naṉkamakuiti.
46014001	Nu asamtai aneṉkratin atarum. Tura núnisrumek Yúsnan péṉkera nu takastin wakeruktarum. Imiankaska Yus Chicham etserkatin péṉkeraiti.
46014002	Núja̱i̱ṉkia niisháa chichamja̱i̱ unuimiatsuk chichastin péṉkerchaiti. Iis, nu shuar chíkich shuarja̱i̱ chichatsuk aya Yusja̱i̱ chichaawai. Ni chichame̱ peṉké antukchamniaiti. Yusa Wakaní̱ nin chichastinian suawai túrasha tana nu nekaachminiaiti.
46014003	Antsu Yus Chichaman étserea nuka shuaran yaya̱wai. Shuaran ikiatsuártasa tura ikiaká̱rtasa túrasha atsaṉkrattsa yaya̱wai.
46014004	Niisháa chichamja̱i̱ unuimiatsuk chichaana nuka aya niṉki katsua̱rtinian yáintmamui. Antsu Yus Chichaman étserea nuka ashí Yus shuaran ikiatsuáwai.
46014005	Atumsha ashí mash niisháa chichamja̱i̱ chichasku tusan wakerajrume. Túrasha nuna naṉkaamas Yus Chicham etserkaku tusan wakerajrume. Aya chichastinji̱a̱i̱ṉkia ju̱ imiá péṉkerchakait. Kame chichasma jintíakmeka maak. Nuja̱i̱ Yus shuar tsakarartatui.
46014006	Enentáimpratarum, yatsuru. Nui̱ iraakun aya niisháa chichamja̱i̱ chichaaknaka ¿itiura yáiṉtatjarum? Antsu Yus winia jintintruamuncha tura wi nékajna nunasha étserkunka yáiṉtatjarme. Yus Chichamnasha tura ashí Yúsnancha jintinkiuncha yáiṉtatjarme.
46014007	Peemsha tura tumaṉsha wi tájana áintsaṉ áiniawai. Péṉker tuntuiyamuka paant nekaamniaiti. Tura péṉker tuntuiyachkuiṉkia, nu tuntuiyamu nekaachminiaiti.
46014008	Suntarsha mesetnum wénakui ni uuntri̱ ni wakeramun ujaktinian kachun umpuawai. Paant umpuakuiṉkia suntarsha ni wakeramun nekaawartatui. Tura paant umpuachkuiṉkia suntarsha ¿itiurak mesetnum wétinian iwiarat?
46014009	Atumji̱a̱i̱sha núniskete. Nekaachmin chichamja̱i̱ chichaakminkia ¿támena nuna itiur nekaawartata? Nase chichartsumeash.
46014010	Ju̱ nuṉkanmaya̱ chichamka ti untsurí írunui. Nu chichaman nékakka ashí antukmin áiniawai.
46014011	Tura chíkich shuara chichame̱n ántachkunka níji̱a̱i̱ṉkia yajaya̱ apachia áintsanak ajajai. Nisha wíji̱a̱i̱ṉkia yajaya̱ apachia áintsaṉkete.
46014012	Tuma asamtai Yusa takatri̱ ti wakera asarum ashí Yus shuaran ikiarartatna nú takat nekas wakeruktarum.
46014013	Nu asamtai niisháa chichamja̱i̱ chichaitkiumka chichasumna nu jintiartin Yus seatá.
46014014	Niisháa chichamja̱i̱ Yusan áujeaknaka nekas winia wakantruja̱i̱ áujeajai tura áujsajna nuna nékatsjai.
46014015	Antsu wikia jú̱nisan enentáimjiai. Yusan áujeakun winia wakantruja̱i̱sha áujsattajai tura enentáimtsuk áujsashtatjai. Kantamkuncha kantamaj nuna enentáimkiun winia wakantruja̱i̱sha kantamáttajai.
46014016	Amesha shuar iruntramunam aya wakanmiji̱a̱i̱ niisháa chichamja̱i̱ Yus shiir yumiṉsakmincha nekaachmin asamtai nékachuka ámiji̱a̱i̱ métek áujsatniun jeatsui.
46014017	Ti shiir Yus yumiṉsam áujeatsmeash tura chíkichka Yusja̱i̱ ikiakáatsme.
46014018	Ashí átum nusháa chichamja̱i̱ chicharmena nuna naṉkaamas wikia chichaajai. Nuna Yusan yumiṉsajai.
46014019	Túmaitiatnak untsurí chichamja̱i̱ chichasan ántumtikiashtinji̱a̱i̱ṉkia naṉkaamas Yus shuar iruntramunmaṉka aya seṉku chichamchiji̱a̱i̱ṉ tiintjiai paant jintintiáwartaj tusan.
46014020	Yatsuru, uchia áintsarum enentáimprairap. Kuirchia áintsarum yajauch túrashtin enentáimpratarum tura chíkich írunna nuja̱i̱ uunt enentáimpratniua áintsarum enentáimpratarum.
46014021	Yus Papinium áarmaiti «Yajaya̱ shuaran akupkan niisháa chichamja̱i̱ chichastatjai. Tura núja̱i̱sha anturtukchartatui» tawai Yus.
46014022	Núja̱i̱ṉkia páantaiti, nusháa chichamja̱i̱ chichastinkia Yus shuarchan ashamtikiar enentáimtikratniun Yus súsaiti. Yus shuaran tu enentáimtikratniun súsachuiti. Antsu Yus Chichaman etserkatniunka Yus shuarchan enentáimtiktsuk Yus shuaran yáiṉtinian súsaiti.
46014023	Tuma ai̱ṉ nékachusha tura Yus shuarchasha Yus shuar iruntramunam waya̱ṉka tura ashí niisháa chichamja̱i̱ chichainianak wainkiaṉka «mash waurka ajasárai» enentáimturmarchartatuak.
46014024	Tura Yus Chicham étserkurminkia nékachusha tura Yus shuarchasha nui̱ waya̱ṉka ashí tárumna nuja̱i̱ ni yajauch túramuri̱n íimias enentáimturtatui.
46014025	Núja̱i̱ṉkia ni enentái̱n ú̱mak ana nuna paant wainiak tikishmátar Yusan shiir awajsattawai. Tura «nekas Yus atumji̱a̱i̱ pujawai» títiatui.
46014026	Ayu, jú̱nisaiti yatsuru. Átum irunkurmin shuar takastinian Yus nin susamu túrati. Kantamátniuncha, jintintiátniuncha, Yus iwiainiakman ujaktinniasha, nusháa chichamja̱i̱ chichastinniasha, nusháa chichasman jintíatniuncha ashí Yus shuar Yusja̱i̱ tsakararti tusar ju̱na mash takasárti.
46014027	Nusháa chichamja̱i̱ chichainiakka chikichik chikichik chichasarti. Tura jímiarchik menaintiuchiksha chichasarti. Tura ni timianka jintiartiniaiti.
46014028	Jintiartin atsakuiṉkia nusháa chichamja̱i̱ iruntramunam chichaschatniuiti. Antsu niṉki Yusja̱i̱ chichasti.
46014029	Núnisaṉ jímiarchiksha menaintiuchiksha Yus Chichaman etserkarti. Tura chíkich shuar nui̱ iruntrar ni etserkamun enentáimprarti péṉkerashit tusar.
46014030	Tura chikichik chichaakui Yus chikichan nui̱ pujana nuna yamaram chichaman súakuiṉkia emka chicháa nu iniaisati.
46014031	Núnisrum Yus Chicham etserkatin wakerarmena nu chikichik chikichik chichasrum ashí jeattarme. Núja̱i̱sha Yus shuar unuimiárar kaka̱rartatui.
46014032	Yúsnan etserainia nuka tuke enentáimprar chichastin áiniawai. Enentáimtsuk náṉkamsaṉ chichasmin áiniatsui.
46014033	Yuska pachimtak chichaman nakitiak shiir chichasmanak wakerawai. Chíkich nuṉkanmasha ashí Yus shuar iruntramunam túrainia áintsarum atumsha túratniuitrume.
46014034	Yus shuar iruntramunam nuwa̱ chichastin surimkiamuiti. Yus akupea núnisaṉ núwa̱ka chichatsuk umin átin áiniawai.
46014035	Inintrústinian wakerakka ni je̱e̱n waketkin ni áishri̱n nui̱ aniasti. Ashí iruntramunam nuwa̱ chichastin natsantaiti.
46014036	Ju̱sha enentáimpratarum. Yus Chicham atumji̱a̱i̱ naṉkamnachmai. Núnisaṉ aya atumíini̱ṉ Yus Chicham jeartámchaiti. Chíkich nuṉkanmasha Yus shuarti túrutai̱ atumsha enentáimpratniuitrume.
46014037	Atumíin shuar «Yus Chichaman tuke etserniuitjiai» tu enentáimtumatsuash. Tura chíkich shuarsha «Yusa Wakaní̱ tuke winia akuptaiti» tu enentáimtumatsuash. Nu shuarka wi áatjarmena nuna enentáimprar «nekas Yúsnan tíniuiti» tiartí.
46014038	Tu táchakuiṉkia nisha ántrar áiniawai.
46014039	Nu asamtai yatsuru, Yus Chicham etserkatin wakeruktarum. Nusháa chichamja̱i̱ unuimiatsuk chichastincha surimkiairap.
46014040	Túmaitiat antukchamin awajtsuk ashí shiir túratarum.
46015001	Ataksha yatsuru, uwempratin chichaman wi etserkamaj nuna atumín enentáimtikrattsan wakerajrume. Nu chichamsha atumsha enentáimturarum tariarurme.
46015002	Nu chichamsha átum ántar enentáimtachkurmeka uwempraitrume. Wi ujakmajrum nu tuke enentáimtaitkiurmeka nekas uwempraitrume.
46015003	Winia ujatkámunak ujakmajrume. Nu chichamsha ashí naṉkaamas úuntaiti. Ju̱i̱ti nu chicham, Ii tunaari̱n asakártasa Kristu jarutramkamiaji, Yus Papinium tana núnisaṉ.
46015004	Tura jakamtai iwiarsarmiayi. Nuyá̱ menaintiú tsawant tsawa̱rmanum Yus Nin iniantkímiayi, Yus Papinium tana núnisaṉ.
46015005	Nantaksha Pítrun wantintiukmiayi nuyá̱ ni akatrámuri̱ncha wantintiukarmiayi.
46015006	Nuya̱ṉka kiniantusa naṉkaamas Yus shuaran wantintiukarmiayi. Nú shuarnumia̱sha ishichik jákaru áiniawai tura untsurí tuke pujuiniawai.
46015007	Nuya̱sha Sántiakun tura nuyá̱ ashí ni akatrámuri̱n wantintiukmiayi.
46015008	Ashí amúamunmasha winiasha wantintiurkamiayi, wi yajauch wekáa ai̱ṉ.
46015009	Wisha Yus shuaran ti yajauch awajsa asan chíkich Yus akatrámuja̱i̱ ímianchaitjiai. Nekas winia péṉkeruja̱i̱ ni akatrámuri̱ntjiai tíchamniaitjiai.
46015010	Antsu Yus ti shiir waitnentak winia enentái̱rui̱ pujurtus péṉker najataiti. Nu asamtai winia kakarmarja̱i̱ takaschaitjiai antsu Yus waitnenkartin asa winia enentái̱rui̱ takaakui ashí ni akatrámuri̱n naṉkaamas takasuitjiai.
46015011	Tura wi takaakuisha tura ni takainiakuisha mái̱ péṉkerkete. Nu chichamka mash étsereaji tura nu chichamsha átum enentáimtusmarme.
46015012	Iisha «Kristu jakamunmaya̱ nantakniuiti» tu étsereaji. ¿Itiur nuikia shuar jakamunmaya̱ nantakchatniuiti tuinia?
46015013	Jakamunmaya̱ nantakchatniuitkiuiṉkia nuikia Krístusha nantakchaiti.
46015014	Tura Kristu nantakchaitkiuiṉkia ii ujajnia nu peṉké ántraiti, atumsha Kristu enentáimtarmena nusha ántraiti.
46015015	Núnisaitkiuiṉkia iisha «Yus Krístun iniantkímiayi» tákur waitruamji. Iis, nekas jakamunmaya̱ nantakchamniaitkiuiṉkia nuikia nekas Yus Krístun iniantkichuiti.
46015016	Jaka nantakchatniuitkiuiṉkia imia Krístusha iniantkichmaiti.
46015017	Tura Kristu iniantkichmaitkiuiṉkia átum Kristu enentáimtamusha peṉké ántraiti. Tunaarumsha asakárchamu áiniawai.
46015018	Núnisaitkiuiṉkia Yus shuar jákaru ainia nu tuke meṉkakaru áiniawai.
46015019	Iikia Kristu enentáimtusar tuke Niji̱a̱i̱ shiir pujustin nákaji. Tura aya jú̱ nuṉkanam pujustiniaitkiurkia Kristu ántar enentáimtakrin ashí naṉkaamas waitnentrampratniuitji.
46015020	Antsu imiankas Kristu jakamunmaya̱ nantakniuiti. Ashí ukunam jakanmaya̱ tuke jákashtinian nantakiartatna nuna Ni émtukuiti.
46015021	-
46015022	Yaunchu Ataṉ yajauch túramtai ashí shuar jákatin áiniawai. Núnisaṉ yamaikia Krístuja̱i̱ṉ tuke atakka jákashtinian nantakiartiniaiti. Iis, chikichik áishmaṉja̱i̱ṉ jákatin naṉkamnamiayi. Nuka Ataṉauyayi. Núnisaṉ chikichik áishmaṉja̱i̱ nantaktin naṉkamnamiayi. Nuka Krístuiti.
46015023	Yus wakerana nui̱ Yusna nu mash nantakiartatui. Kristu emka juukma áintsaṉ émtukim nantakniuiti tura atak ju̱ nuṉkanam tara ashí ni shuari̱n júuktinia áintsaṉ iniantkíttiawai.
46015024	Nuiṉkia mash amuukattawai. Nui̱ Kristu ashí uuntri̱ ashí akupniuncha, núnisaṉ ashí jú̱ nuṉkanam írunna nunasha nupetak emesrattawai. Krístusha ashí mash ni Aparí̱n susattawai. Tura Yus Apa ashí akupin nuikia átatui.
46015025	Iis, jú̱nisaṉ átatui. Emka Yus Apa ashí ni nemasri̱n nupetak Krístun susattawai akupin atí tusa.
46015026	Tura ni nemasri̱n nupetak ashí amúamunam jákatniuncha nupetkattawai.
46015027	Yus Apa ashí Krístun súsaiti ashí akupin atí tusa. Yus Papinium tu áarmaiti. Tura «ashí Krístun súsaiti» táyat Yus Apancha susamuiti tatsui. Antsu Yus Apa ashí Nin susa asa Niṉki súsachmaiti.
46015028	Tura Yus Apa ashí mash ni Uchirí̱n Krístun nekas susamtai Kristu nuikia ashí akupin ajas atak ni Aparí̱n mash awaṉtuki̱ núnisaṉ surumaktatui. Nuiṉkia Yuska tuke ashí naṉkamantu átatui.
46015029	Wats, shuar jakaan enentáimtusar imiantinniasha ¿urukamtia nuna túruinia? Jákaru nantakchatniuncha ¿urukamtai imianainia?
46015030	Iikia ¿urukamtai tuke jániṉkiaruitiajⁱ? Nantakchatniuitkiuiṉkia antra wáitsaintji.
46015031	Atsá, peṉké áintsachuiti. Nu asamtai átum ii Uuntri̱ Jesukrístu enentáimtakrumin wi shiir enentáimtajrume. Tura wisha tuke tsawantin ti itiurchat pujakun jákatniua áintsaṉ pujajai.
46015032	Jakamunmaya̱ nantakchatniuitkiuiṉkia wi kajen shuarja̱i̱ Ipisiunam peṉké ántranak mánikiuitjiai. Maa, úunt ya̱wa̱a ánis kajen armai. Wats, nantakchatniuitkiuiṉkia antsu «yurumár nampektai kashin jákashtatjik» tíminiaitji.
46015033	Anaṉnawairap. «Péṉkeraitiatam yajauch shuarja̱i̱ tsaniṉkia wekaakmeka yajauch máatrattame» tiniu áiniawai.
46015034	Tunáa ikiuakrum péṉker wekasatin shiir enentáimpratarum. Iis, shuar Yusan nékainiachu tuke awai. Atumín natsa̱a̱ruk tusan tájarme.
46015035	Shuarsha inintrúschanpiash ¿jákarusha itiurak nantakiarat. Nantakiarsha warí aya̱shniak takusarat?
46015036	Enentáimtsuk inintrawai. Jiṉkiái araamsha jaka áintsaṉ amúatsuk. Túrayat tsapatsuk.
46015037	Tsapaitniuri̱sha araatsme antsu trikiu jiṉkiaichisha chíkich áraka jiṉkiaichiri̱sha araame.
46015038	Nuyá̱ tsapakuisha Yus wakerana núnisaṉ ní tsapaitniuri̱ncha suawai. Tura aṉkant aṉkant tsapaitniuri̱nkia súsaiti.
46015039	Núnisaṉ ashí aya̱sh métekcha áiniawai. Aentsnaka niishaaiti. Kuntinniasha niishaaiti. Nanamtinniasha namaknasha niisháa áiniawai.
46015040	Nayaimpiniam yaa írunui tura ju̱ nuṉkanam írunna nuja̱i̱ nusháa íimtin áiniawai. Nayaimpinmaya̱sha nuṉkaya̱sha shíirmari̱ nushaaiti.
46015041	Etsá̱ winchari̱sha nantunusha yáanusha mash nushaaiti. Nuamtak yaaksha chikicha winchari̱ṉkia chikichnaja̱i̱ṉkia nushaaiti.
46015042	Núniskete jaka nantaktincha. Káurtinnium iwiarsam jákashtinnium nantaawai.
46015043	Antra nu iwiarnawai, shiira nu nantaawai. Kakarmachua nu iwiarnawai, kakarma nu nantaawai.
46015044	Ju̱yá̱ aya̱sh iwiarnawai, nayaimpinmaya̱ aya̱sh nantaawai. Ju̱yá̱ aya̱sh átsuk. Núnisaṉ nayaimpinmaya̱ aya̱shsha awai.
46015045	Yus Papinium nuní̱ áarmaiti «Emka áishmaṉ ni naari̱ Ataṉ, aents ajas iwiaaku ajasmiayi.» Ukunmaṉka yamaram Ataṉka áintsaṉ Kristu, wakan asa ashí aentsun nekas iwiaaku átinian susamniaiti.
46015046	Nayaimpinmaya̱ aya̱shkia émkachuiti antsu ju̱yá̱ aya̱sh émkaiti tura nuyá̱ nayaimpinmaya̱ nu.
46015047	Emka áishmaṉ nuṉkaja̱i̱ najanamu asa nuṉkaya̱iti. Ukunmaya̱ áishmaṉsha ii Uuntri̱ Kristu asa nayaimpinmaya̱iti.
46015048	Ataṉka áintsaṉ ainia nusha ju̱yá̱ aya̱shtin áiniawai. Kristu áintsaṉ ainia nusha nayaimpinmaya̱ aya̱shtin áiniawai.
46015049	Yamái ju̱yá̱ áiniakur ukunam nayaimpinmaya̱ aya̱shtin ajastatji.
46015050	Ju̱na tájarme yatsuru. Aya̱sh númpentin asa nayaimpiniam Yus akupeana nui̱, waya̱chminiaiti. Iis, káutaiṉkia káurchatniunam waya̱chminiaiti.
46015051	Yaunchu u̱kma nu yamái nekaatarum. Ashí jákashtatji antsu ashí yapajniáttaji.
46015052	Tura pusarⁱ muíttsarni̱ṉ ti wárik yapajniáttaji. Tura ashí iruntrarat tusa umpuartatui. Nú umpuamunmasha Yus shuar jákaru ainia nu káurchamnianum nantakiartatui. Iisha nuiṉ yapajniáttaji.
46015053	-
46015054	Jú̱ kautaiṉkia káushtai̱n entsanar jakamnia nusha jákachminian entsantratniuiti. Nu túrunamtaisha Yus Papinium aarma uminkiattawai «Jáchataiji̱a̱i̱ jatain Yus takamtsuk nupetak amukuiti.
46015055	Jatái̱yá̱, ¿itiura yamaisha nupetmaktatam? Jatái̱yá̱, ijiukrati maṉkartutairmesha ¿tui̱ aa?»
46015056	Yaunchu Yus akupkámu tiniu asamtai shuar umitsuk tunaan tura jákatniuiti.
46015057	Antsu yamaikia ii Uuntri̱ Jesukrístu túramuja̱i̱ jákatniunka Yus nupetrutmakuiti. Tura iincha nuja̱i̱ uwempratniun amaakui shiir yúmiṉkiaji.
46015058	Nu asamtai aneamu yatsuru, pee anearum yawe̱tsuk nú nukap Yusa takatri̱ takastarum. Ii Uuntri̱ Krístuja̱i̱ tsaniṉkia takaarum nuka peṉké ántrachuiti. Nu paant nékarme.
46016001	Yusa kuitri̱ irurtinkia Yus shuaran Karaseanam tímiaj núnisnak atumniasha tájarme.
46016002	Ashí tumiṉtin Yus súramna áintsam akankám ikiusta. Núja̱i̱ṉkia wi jeattaj nui̱ yaunchu akankámu mash irurmin átatui.
46016003	Nui̱ jeancha átum anaiyarmena nu shuaran papiji̱a̱i̱ Jerusaréṉnum akupkáttajai. Tura atumí kuítrumin ai̱sha ii yachi̱n súsartatui.
46016004	Wisha wéminiaitkiuiṉkia wiji̱a̱i̱ wéartatui.
46016005	Wi Masetúnianam wétiniaitjiai tura nuyá̱ Kurintiunam jeattajai.
46016006	Nui̱sha untsurí tsawant pujuschatjash. Ishichik nantusha wéchamnianum pujuschatjash. Tura wi atak wéakui atumsha yáintkiarum shiir akuptúkchattarpash.
46016007	Aya wárik naṉkaamaktinian nakitiajai. Antsu Yus wakerakuiṉkia untsurí tsawant atumji̱a̱i̱ pujustaj tajai.
46016008	Tura ju̱i̱ṉ Ipisiunam Pintikiustís nampernum pujustatjai.
46016009	Ju̱i̱ṉkia Yusa takatri̱ tí shiir takastin awai. Tura untsurí shuar wi takaamun nakitiáiniawai.
46016010	Timiutéu nui̱ jeamtaiṉkia shiir awajsatarum sapijmiaka̱i̱ṉ. Nisha wiji̱a̱i̱ métek Yusa takatrí̱n takaawiti.
46016011	Nu asamtai nakitrairap. Antsu yáiṉkrum winí̱ shiir akupkatarum. Chíkich yachi̱ji̱a̱i̱ tatí tusan nákajai.
46016012	Apurusnasha chíkich yachi̱ji̱a̱i̱ winí̱ iirmasarti tusan ti seamjai túrasha peṉké nakiarmai. Kame ni aṉkant aku nui̱ winishtimpiash.
46016013	Aneara tariarum Yus nekas enentáimtustarum. Áishmaṉchakaitrum kakaram ajastarum.
46016014	Anenkartamuja̱i̱ mash túratarum.
46016015	Ayu, yatsuru. Estepanasa shuari̱ ashí emka Akaya nuṉkanam Yus shuar ajasárman nékarme. Nisha Yus shuaran yáiṉtajtsar tuke takainiawai.
46016016	Nisha tura ashí niji̱a̱i̱ métek yáiṉkiar takainia nú shuar seatmana nu tuke túratarum.
46016017	Estepanassha Jurtunátusha Akaikiusha atumíiya̱ táarmatai shiir waraajai. Átum yajá pujakrum tujintiarmena nuna túrawarmai.
46016018	Nisha winia shiir enentáimtikrurarai. Núnisaṉ shiir enentáimtikramprattarme. Nuní̱ aents tuke shiir enentáimtustiniaiti.
46016019	Asia nuṉkanmaya̱ Yus shuar amikmátmainiawai. Akirasha ni nuwe̱ Prisiraja̱i̱sha ashí Yus shuar ni je̱e̱n Yus Chichaman irunturarusha Jesusa náari̱i̱n amikmátmainiawai.
46016020	Ashí ii yachi̱sha amikmátmainiawai. Nuamtaksha shiir awajnáisarum amikmániatarum.
46016021	Wi Papru asan jú̱chiniak winia uwejruja̱i̱ áaran amikmajrume.
46016022	Ii Uuntri̱ Jesukrístun aneachuka yajauchiniam yumiṉkramu atí. Ii Uuntri̱yá, wari tatá.
46016023	Ii Uuntri̱ Jesukrístu yaintmakarti.
46016024	Jesukrístunu asakrumin atumín ashí ti aneajrume. Nu atí.
47001001	Wi Pápruitjiai Jesukrístu akatrámu. Yus nuna wakerakui ni akatrámuri̱ anaikiamuitjiai. Ii yachi̱ Timiutéuja̱i̱ Yus shuar Kurintiunam íruntrumna nuna áatjarme. Kame ashí Akaya nuṉkanam Yusna ajasurmena nunasha áatjarme.
47001002	Apa Yussha ii Uuntri̱ Jesukrístusha shiir enentáimturma ásar atumí enentái̱n aṉkant shiir pujakrumin ni waitnenkartutariji̱a̱i̱ yaintmakarat tusan wakerajrume.
47001003	Ii Uuntri̱ Jesukrístu Aparí̱, ii Yusri̱ ana nuna naari̱ uunt awajsatai. Nisha ii Aparí̱nti. Iin waitnentramaji. Tura Nisha ii Yúsri̱nti. Tuma asa iin tuke atsaṉtamji.
47001004	Ii wáitiajnia nui̱ Yuska iin atsaṉtamji. Tura iin atsaṉtamjinia nútiksarik iisha chíkich shuar wáitiainia nuna atsaṉkrarat tusa túrutmaji.
47001005	Warí, Kristu wáitsamuri̱ núkap pachinkiaitjinia núnisrik ni atsaṉkramuri̱n núkap pachinkiaitji.
47001006	Tuma asamtai, wáitiajnia nu, Yusa uwemtikrampratniuri̱ tura ni atsaṉkratniuri̱ atumsha takustarum tusar wáitiaji. Tura Yus iin atsaṉtampramjinia nu, Yusa uwemtikrampratniuri̱ tura ni atsaṉkratniuri̱ átum takustarum tusar atsaṉkramuitji. Wats, átum uwemtikramu tura atsaṉkramu asarum ii wáitsajnia nútiksarmek wáitiayatrum shiir enentáimsarum katsuntramniaitrume.
47001007	Tura «túrattawai» tu enentáimtajrume. Warí, átum iiji̱a̱i̱ métek wáitsaitrume. Núnisaṉ iiji̱a̱i̱ métek Yus atsaṉtamtsurmek.
47001008	Yatsurtiram, iikia Ásianam ti itiurchat wáinkiamjinia nu nekaatarum tusar wakeraji. Imiá itiurchat wáinkiar iikia katsuntratin jeachmaji.
47001009	Nu itiurchatnumia̱ «iwiaaku jíinkishtatji» tu enentáimsamji. Túrasha «iikia tujinchaitji» tu enentáimtumatsuk antsu jakamunmaya̱n inianniua nú Yusan enentáimtusarat tusa nu túrunamji.
47001010	-
47001011	Jakamnia itiurchatnumia̱ Yuska uwemtikrampramji. Tura yamaisha uwemtikrampratajtsa pujurtamji. Tura atumsha iin Yus áujkartakrumni̱ṉkia «Yuska tuke uwemtikramprattaji» taji. Tura untsurí shuar Yus aujsa asakrumin ii uwempra asakrin untsurí shuar Yusan yumiṉsartatui.
47001012	Yatsurtiram, ju̱ nekaatarum tusar wakeraji. Ju̱ nuṉkanam pujusár tura nekaska atumji̱a̱i̱ pujusár anaṉtsuk tura Yus umirkar wekaimji. Aya ii nekatairi̱ji̱a̱i̱ṉ wekaichmaji. Antsu Yus iin waitnentrama asa péṉker wekasatniun yaintmakmaji. Nu nekaar shiir enentáimji.
47001013	Áatjarmena nu páantaiti. Átum áujsarum nekaatin jearmena nunak aarjai. Chikichan nekaachminian aatsjai. Péṉker nekaatarum tusan wakerajrume.
47001014	Ishichik nékayatrumek nú nukap tuke nekaki̱ wetarum tusan wakerajrume. Nuiṉkia Jesukrístu tátinia nú tsawantai̱ átum winia shiir enentáimtursattarme. Tura átum péṉker wekasa asakrumin shiir enentáimtustatjarme.
47001015	Tura ii shiir enentáimtuniaj nuna nékakun ataksha Yusa waitnenkartutairi̱ nekapsak tusan ataksha atumíin irastinian wakerimjiai.
47001016	Masetúnianmaani̱ wéakun íirkuta naṉkaikitjiarum tusan enentáimmiajai. Tura wáketkuncha ataksha iistajrum tusan wakerimjiai. Túramtai wi Jutanam wéakui átum yáintkiatarum tusan atumín íistinian wakerimjiai.
47001017	Nuiṉkia ¿urukamtai túrachmaj. Péṉker enentáimtsukek «wetajai» tímiaj. Wi Yus shuarcha núnisaṉ jimiará chichamtiniaiti, tú enentáimtursarumek?
47001018	Núchaiti. Yus tana nuna tímiatrusaṉ umíana nútiksarik iikia ii chichame̱ umiktai tusar wakeraji. Jú̱ chichamaik «Ee, atsá» tátsuji.
47001019	Wisha Serpanuja̱i̱ Timiutéuja̱i̱ Yusa Uchirí̱ Jesukrístunun ujakmajrume. Nisha jú̱ chichamaik «Ee, atsá» tíchaiti. Antsu ni tana nuna tuke umíawai.
47001020	Níji̱a̱i̱sha Yus tana nu tímiatrusaṉ uminiui. Tuma asamtai Jesukrístu enentáimtakur «ni tana nuna nekas túrattawai» tu enentáimji. Tu enentáimsar Yusa naari̱ shiir awajeaji.
47001021	Atumniasha iincha ikiakátmajnia nu Yúsaiti. Krístunu ajasu asakrin túrutmaji. Tura anaitiamak Niniu awajtamji.
47001022	Tura ukunam ii achiktatjinia nuna, nekas amastatjai tusa Yus ni Wakaní̱n ii enentái̱n apujturmaji. Nuja̱i̱ Níniuitji tusar paant nékaji.
47001023	Atumíin itiurchatan wáinki̱a̱i̱j tusan nakitiakun atumí pépruri̱n Kurintiunam jeachmajai. Wáitrakuiṉkia «Yus íirsati» tajai.
47001024	«Aya wi tájana nútiksarmek Yus enentáimtustarum» waantu enentáimtumasar nu títin nakitiaji. Yus nekas enentáimtusmaja̱i̱ kaka̱a̱rme. Antsu nekas warastarum tusar wakeraji.
47002001	Tuma asamtai atak kúntuts awajsa̱i̱jrum tusan nakitiakun «atumí tunaarí̱ íwiartsurmini̱ṉ jeashtatjai» tímiajai.
47002002	Wi atumín kúntuts awajkuncha ¿yaki winia waramtikrusat? Aya atumek, wi nuik kúntuts awajsámjarmena nuke waramtikrusminiaitrume.
47002003	Wi jeakun atumí tunaarí̱ íwiartsurmini̱ṉ kúntuts enentáimsa̱i̱j tusan nakitiakun nu papin áarmaj nútiksanak áarmajai. Warí, atumketrume winia waramtikrustin.
47002004	Kame kúntuts enentáimtikrattsan áatrachmajrume antsu atumín ti aneajrumna nu nekaaku tusan kúntuts enentáimsan ti wáitiakun enentái̱rui̱sha jakamnia nekapeakun tí uteayatnak áatramjarme.
47002005	Túrasha kúntuts awajtúsmia nu aya wíniak kúntuts awajtúschamai. Antsu atumniasha ishichik kúntuts awajtámsayi. Patasa chichasa̱i̱j tusan «ishichik» tajai.
47002006	Kame nu áishmaṉkan iruntra chicharkarum wáitkiasmarum nuke máakete.
47002007	Antsu yamaikia tsaṉkuratniuitrume. Shiir enentáimtikratniuitrume. Nisha imiá kúntuts pujus nú arant ajasá̱i̱ṉ tusarum túratniuitrume.
47002008	Túrakrum ni nekas anearmena nu paant iniaktustarum tusan seajrume.
47002009	Kame «aajna nuna umirtukartimpiash» tímiajai. Kame nuna nekaataj tusan wakerakun nu papin nuik áatramjarme.
47002010	Átum tsaṉkurearmena nú shuaran wisha núnisnak tsaṉkureajai. Tura tsaṉkuratin ákuiṉkia wi tsaṉkurajna nu ashí atumnian enentáimtusan Kristu íimmianum túrajai.
47002011	Kame iwianchi uuntri̱ Satanás iin emestampratajtsa wakerana nusha nékaji. Tuma asamtai túrawa̱i̱n tusar tsaṉkuratniuitji.
47002012	Krístunu shiir chichaman Trúasnum etserkatajtsan jean tí peṉker takastinian wainkiamjai.
47002013	Túrasha ii yachi̱ Titiun wáinkiachu asan shiir enentáimsatniun tujintkiamjai. Tura asamtai Trúasnumia̱ aentsun áujsan ikiukiaran Masetúnianam wémiajai.
47002014	Kristu Jesusja̱i̱ Yuska iincha nupetmamtikramak ewekátmasuitji. Tuma asamtai Nincha ti shiir yúmiṉsa pujajai. Tura kuku̱jⁱ kuṉkúakui ashí nékainia núnisaṉ ii etserkamuja̱i̱ Kristu shiir chichame̱n Yuska ashí aentsun nekamtikiainiawai.
47002015	Kristu iin pujurtamu asamtai Yusja̱i̱ nekapsamka iikia kuṉkúaji. Ii kuṉkúajnia nuna uwemtikramu ainia nusha tura uwemtikrachma ainia nusha nekapramnia áiniawai.
47002016	Meṉkakatniunam weena nuka ii kuṉkúajnia nuna jakamnia mejea nekapramji. Tura iwiaaku átinnium weena nuka iwiaaku átin kuṉkúa nekapramji. Maa, nu túratniuncha ¿yaki jeá?
47002017	Kame untsurí aents kuítian achiktaj tusar Yusa Chichame̱n yapají̱nia núniskechuitji. Antsu Krístunu ajasu asar Yus akupkámu asar Yus íimmianum anaṉtsuk esettsar étsereaji.
47003001	¿Nu tákurni̱ṉkia «ataksha niṉki waantu enentáimtumainiawai,» tu enentáimsarmek? ¿Chíkich túruinia núnisrik «Ju̱ áishmaṉ nekas Yus Chichaman etserin áiniawai» tusa papí aarma atumín iniaktustinkiaitiajⁱ? ¿Chíkich iniaktustin nú papí atumín seatniukaitiajⁱ?
47003002	Atsá. Átumka ii papiri̱ya núniskechukaitrum. Ii enentái̱n nu papí áarmaiti. Tura nú papí áujsatniua núnisaṉ ashí aents atumí túramuri̱ wáinkiar ii etserkamaj nu, Papru nekas Yusa takatrí̱n takaawai tusa nekaamnia áiniawai.
47003003	Iis, tátsujak. Krístunmaya̱ papí aarma núnisketrume. Ii etseriajⁱ nuyá̱ atumíin Yusa Wakaní̱ áaruiti. Tíntiaja̱i̱nchu antsu iwiaaku Yusa Wakaní̱ji̱a̱i̱ áarmaiti. Kayanmasha áarchamuiti antsu shuara enentái̱n, auka áarmaiti.
47003004	Kame Krístunu asar Yus enentáimta asar nusha tíminiaitji, taji.
47003005	Ju̱ nékaji, imia iik peṉké tujintkiaitji. Antsu ii túrajnia nu Yus ni kakarmari̱n súramkurin túraji.
47003006	Yamaram chichaman Yus najanamia nuna iincha péṉker etserkatniun suramsaitji. Yaunchu aarma chichamnum ashí takamtsuk umirkachrikia tuke jakamniuyaji. Antsu yamaram chichamnum Yuska ni Wakaní̱ji̱a̱i̱ yamaram wekasatniun súramji. Yusa kakarmari̱ji̱a̱i̱ nu chicham étserji.
47003007	Yaunchu chichamnaka kayanam aar Yus Muisaisan susamiayi. Susamia nui̱ Muisaisa yapí̱ ti wincha ajasmiayi. Túrunamtai Israer shuar ni yapi̱n íistinian tujintkiarmiayi. (Túrasha nu wincha mushatmaki̱ wémiayi.) Túrasha nu chichaman shuar umirkatniun tujintiakui nu chichamsha aya tuke jákatniunam shuaran ejemiayi. Túmayataṉ winchaja̱i̱ susamuyayi.
47003008	Tura yamaram chichaman Yusa Wakaní̱ súramna nu, nuja̱i̱ naṉkaamas shíiraiti.
47003009	Kame mesertinnium ejeana nú chicham winchaja̱i̱ susamuyayi. Tura nuja̱i̱ naṉkaamas Yusai̱ ejeana nú chichamka Yus íimmianum péṉkeraiti.
47003010	Iistá yamaram ana nu imiá shiir asa yaunchu wincha amia núnaka mushatmamtikiui.
47003011	Núkap arur pujuschamnia nu wincha áchamkia. Kame tuke átinia nuke nuja̱i̱ naṉkaamas shíiraiti.
47003012	Nu nékakur ti paant étserji.
47003013	Muisais túramia nútiksarik túratsji. Ii uuntri̱ Israer shuar ni yapi̱n wincha ajas meṉkaan wáinkiara̱i̱ṉ tusa tarachji̱a̱i̱ ni yapi̱n Muisaiska nukumákmiayi.
47003014	Tura nu arantcha Muisaisan anturkarmia nuna enentái̱sha nukukmauyayi. Nekaatniun tujintkiarmiayi. Tura yamaisha núnisaṉ yaunchu aarma chichaman áujsar antukar nekaatniun tujintiainiawai. Kristu enentáimtuschatin ni enentái̱n nukukma nu yapaji̱áchmaiti. Aya Krístuja̱i̱ nuka yapaji̱ámniaiti.
47003015	Yamaisha Muisaisa áarmari̱n áujsar nékainiatsui, ni enentáimmiari̱ nukurkamu asa.
47003016	Tura aentssha ni enentái̱ yapaji̱á Uuntna ajasmataikia ni enentáimmiari̱ya̱ nukurkamu ana nu jusamuiti.
47003017	«Uunt» tájinia nu, Yusa Wakaniti. Uunt Yusa Wakaní̱ pujana nui̱ aṉkant ajastiniaiti.
47003018	Nu asamtai iisha ii yapi̱ tarachji̱a̱i̱ nukukchamu asar íspikia núnisketji. Uunt Kristu péṉkeri̱ iniakmaji. Kristu péṉkeri̱ nú nukap takaki̱ wéakur Krístuja̱i̱ métek ajastasa pujaji. Yusa Wakaní̱ṉkia nuna túrawai.
47004001	Yus iin waitnentrama asa ni chichame̱n etserkatniun ataktamsaitji. Tuma asamtai yawe̱tsuk takaaji.
47004002	U̱ka túratin ana nuyá̱ tura natsanmai̱ ana nuya̱sha kanakmiaji. Anaṉkatai tusar wekaatsji. Tura Yus Chichamja̱i̱ nakuratsji. Étserkur aya Yus Chicham tana núchik étserji. Ashí aents nuna antukar «nekas núiti Yus Chicham» tiarat tusar túraji. Wi tájana nuna Yus nékawai.
47004003	Uwempratin chicham ii étserjinia nu páantaiti. Áyatik meṉkakatniunam weena nu «páantchaiti» tuíniawai.
47004004	Iwianchi uuntri̱ ju̱ nuṉká yusri̱ ana nu, nu aentsu enentái̱n ukusturuiti. Krístunu shiir chichaman ii étsermaja̱i̱ tsáapnin enentáimprara̱i̱ṉ tusa ukustawai. Krístuka Yusan ímiatrusaṉ nakumui.
47004005	Iisha étserkur Jesukrístu ii Úuntri̱nti tu étsereaji. Iikia atumí úuntri̱ntji tátsuji. Antsu Jesus ii uuntri̱ asamtai atumí yáintri̱ntji, taji.
47004006	Yaunchu kiritin aan Yus tsáapin ati tusa tsáapnin awajsachmakia. Nú Yúsaiti ii enentái̱n tsáapnin awajtámsamia nu. Nu tsáapniji̱a̱i̱ ni shíirmari̱n Jesukrístu iniakmana nuna ashí aents nekaawarat tusar Jesukrístunu étsereaji.
47004007	Nu tsáapin imiá péṉker ana nuna ii aya̱shi̱i̱n Yus ikiusuiti. Tura ii aya̱shi̱ kakarmachu, nuwe najanamua ánin asamtai, warí, kakaram ájinia nu Yusai̱ya̱nchukait. Ii ai̱ nuna nekaawarat tusa Yuska ni tsáapnintri̱n ii aya̱shi̱i̱n ikiusuiti.
47004008	Tuma asamtai ii itiurchatri̱ árentmaku árini̱ṉ tuke jiinkimniaitji. «Itiurkatjik» taji, túrasha Yus yáintmaji.
47004009	Aents pataaturmainiakrincha Yus ikiurmatsji. Emesrataj tukamá tujintiainiawai.
47004010	Kame Krístun mátaj tusa tuke wakeriarmia núnisaṉ iincha tuke mantamatai turamainiaji. Túrasha mantamnachu asar Kristu kakarmari̱ ii aya̱shi̱i̱n iniakmaji.
47004011	Iisha Jesusna ajasu asar wekaajnia nui̱ tuke tsawant tsuumainium jasattuk ajaji. Túrar ii aya̱shi̱ jakamniaitiat nu aya̱shnium Jesusa iwiaakmari̱ paant iniakmaji.
47004012	Iisha Yus Chicham étserkur ii aya̱shi̱i̱n jasattuk ajaji, tuma ai̱ṉ atumsha umikiu asarum nekas iwiaaku átin wainkiarme.
47004013	Yus Papinium yaunchu áarmanum «Yusan enentáimtusmajai tuma asan etserkamjai» tátsuk. Iisha núnisrik Yus enentáimtusar wekaaji. Tuma asar étserji.
47004014	Yus kakarmaiti. Ii Uuntri̱ Jesusan jakamunmaya̱n iniantkímiayi. Iincha núnisaṉ Jesusja̱i̱ iniantamkittiaji. Tura atumji̱a̱i̱ métek ni pujamunam juramkittiaji. Nusha paant nékaji.
47004015	Atumsha untsurí aentssha Yus Chicham antukakrumin Yus yaintmakurme. Tuma asamtai atumsha nútiksarmek Yus yumiṉsarum pujarme. Nuja̱i̱ Yusa naari̱ uunt awajsamuiti. Nu nekaar wáitsatin ashamatsji.
47004016	Tura yawe̱atsji. Ii aya̱shi̱ amuiki̱ wéakuisha ii enentái̱ṉkia yamaram ajakí̱ wéawai.
47004017	Warí, ukunam tuke shiir pujustatjinia nu enentáimtakrikia, ju̱ nuṉkanam wáitiajnia nu, ti itiurchataitiat aya yamaiya̱ asa tiikia itiurchatchaiti tura wárik naṉkaamawai. Túrasha ii itiurchatri̱ji̱a̱i̱ Yuska ti shiir ana nuna amukachmin ana nunasha núkap suramsattaji.
47004018	Tuma asamtai wáinjinia nu ti enentáimtatsji. Antsu wáintsujnia nu nekas enentáimtaji. Wáinjinia nusha aya yamaiya̱iti. Antsu wáintsujnia nuka tuke amuukachminiaiti.
47005001	Wats ju̱ nékaji. Nayaimpiniam ii shiir pujustinian amukachmin aya̱shin Yus najanamun ikiurtámsaitji. Aents najanachmaiti nu. Tuma asamtai ii aya̱shi̱ emesnakuisha warí itiurtamajia. Nuka aaka núnisaṉ amukámniaiti.
47005002	Ju̱ aya̱shnium pujusár wáitiaji, taji. Yamaram aya̱sh nayaimpiniam pujana nu achiktai tusar wakeraji.
47005003	Aya̱shtichu ajasá̱i̱j tusar yamaram aya̱shtin ajastaitsar wakeraji. Pushía núnik yamaram aya̱sh iin nukurmáktai tusar wakeraji.
47005004	Tura aya̱shji̱a̱i̱ ju̱i̱ pujusár wáitsar pujakur shiir enentáimtsuji. Arut pushí áiktinia núnisrik ju̱ aya̱sh ikiuktiaitsar tátsuji. Antsu yamaram pushí entsartinia núnisrik yamaram aya̱shnium tuke pujusmí tusar taji. Iistá, ju̱ aya̱sh amuukachminkiait. Yamaram aya̱shnium pujusár tuke iwiaaku pujustatji.
47005005	Yamaram aya̱shtin ajastinian iwiarturmaruitjinia nu Yúsaiti. Tura nekas túrattajai tusa ni Wakaní̱n suramsaitji.
47005006	-
47005007	Ju̱ nékaji. Ju̱ aya̱shnium pujajnia ju̱i̱ṉkia Uunt Jesusja̱i̱ pujatsji. Tuma asamtai wáinjinia nu ti enentáimtutsuk Yus enentáimtusar tuke shiir enentáimsar wekaaji.
47005008	Tura ju̱ aya̱shniumia̱ jíinkir Uunt Jesusja̱i̱ tuke pujustaitsar wakeraji. Tura túrattaji tu nékaji.
47005009	Tuma asamtai ju̱ aya̱shnium pujakrisha tura ju̱ aya̱sh ikiukrisha Uunt Jesus tuke waramtiksatai taji.
47005010	Warí, ju̱ aya̱shji̱a̱i̱ ii túramajnia nu ujakam «péṉkeraiti,» «yajauchiti» Kristu turutit tusar ashí iisha Uunt Kristui̱ jeatniuitji. Tura ii túramuja̱i̱ métek akirmáktatji.
47005011	Tuma asamtai ju̱ nékaji. Uunt umirkashtin ti tsuumainti. Nu enentáimsar ashí shuar nekasa nuna nekaawarti tusar ti takaaji. Urukuitiajⁱ nuna Yus paant nekarmaji. Atumí enentái̱ncha nusha paant atí taji.
47005012	Ataksha «wi péṉkeraitjiai» tusar nu tátsuji. Antsu ii túramu nekáa asakrumin enentáiniam ana nuna enentáimtsuk aya pátatkea nuja̱i̱ warainia nú shuar tsanumprutmainiakrin yáiṉkratkatarum tusar taji.
47005013	«Wáurkaiti» turamainiajiash. Nusha warí, itiurtamajia. Ashí túrajnia nu Yus aneakur tura atumín yaiṉtai tusar túraji.
47005014	Kame ashí ii túrajnia nu Kristu aneṉkrattairi̱ji̱a̱i̱ túraji. Kame ju̱ nékaji, Kristu ashí shuaran jaruku asamtai Yus íimmianum ashí iisha jaka núnisaitji.
47005015	Kristu ashí shuaran jaruk nantarkimiayi. Tuma asamtai Krístunam iisha iwiaaku pujajnia ju̱i̱ iik wararmamtsuk Kristu umirkatniuitji.
47005016	Tura yamaisha aya ni aya̱shi̱ iirsar «nu shuar péṉkeraiti» tura «nu shuar yajauchiti» títin tujintiaji. Kame yaunchu aya ni aya̱shi̱ iirsar «Kristu yajauchiti» tu enentáimsamiaji. Tura yamaikia yapaji̱ár, esettsar enentáimkiur «Kristu Yusa Uchirí̱nti» taji.
47005017	Tuma asamtai, Krístunu ajasúka yamaram najanamuiti. Yaunchu enentáimtai̱ meṉkakaiti. Antsu núnaka íikias ni enentáimtairi̱ṉkia nekas yamaram ajasuíti yamaikia.
47005018	Nunasha Yus túraiti. Iin nawampramkattsa Krístun akuptúrmakuitji. Tura nu etserkatniun iincha ataktamsaitji.
47005019	Yuska iin tunaarinniutin asutiámatniun nakitiak Krístuja̱i̱ nawampramkamiaji. Tura iincha Yus shuartin nu ujaktinian ataktamsaitji.
47005020	Krístunu ataksamu asar Yuska atumín suir íirmarmena nu atsaṉkrarum aṉkant ajasat tusa Krístuja̱i̱ nawamnaikiatarum tusa ii wene̱ja̱i̱ atumín seatmarme. Tuma asakrin Kristu náari̱i̱n túratarum tájarme.
47005021	Krístuka peṉké tunaarinchauyayi. Túmanak íi tunaari̱n Yus Krístun makumiayi. Nuna tura Kristui̱ iikia makuchmin Yusa péṉkeri̱ ajasúk tusa túraiti.
47006001	-
47006002	Yusa Papiri̱i̱n Isayas áarmaiti «Tsawant jeamtai ame seatmena nuna anturkamajme. Uwempratin tsawant jeamtaisha yáiṉmajme.» Wats yamaikia Yus seatin jeayi. Yamái Yusai̱ uwempratin jeayi. Tuma asamtai iikia Yusa takatrí̱n pachitkiajnia nu, Yusa aneṉkrattairi̱ péṉker achiktarum tusar seajrume.
47006003	Tura «Papru etserkamuri̱ ántraiti» tíara̱i̱ṉ tusar chíkich yajauch enentáimtiktsuk péṉker wekaaji.
47006004	Nekas Yusa takarniúri̱ntji nuna paant nekaawarat tusar wáitiayatrik, atsumayatrik, itiurchatnum pujayatrik shiir katsunteaji.
47006005	Ju̱ itiurchat wainkiamji, katsumpramkarmaji, sepunam eṉketmáwarmiaji, charáa charáa awajtámiarmiaji, takatcha ti itiurchat takasmiaji, kánutsuk pujumiaji tura tsukasha ti tsukammiaji.
47006006	Tunáa nakitrar wekaaji. Yus Chicham unuimiátraitji, shiir enentáiji̱a̱i̱ katsuntrar wekaaji. Chíkich shuar péṉker awajeaji. Yusa Wakaní̱ pujurtamkurin shuar nekas aneaji,
47006007	nekas chicham ana nu étsereaji tura Yusa kakarmari̱sha nú paant iniakmaji. Tura ni nemasri̱n nupettuka̱i̱ṉ tusa suntar ni tantari̱n júana núnisrik iisha ii nemasri̱ íwianch nupettamka̱i̱j tusar ii Yusri̱ tuke umirkar wekaaji.
47006008	Shuar shiir enentáimturmainiakrincha, yajauch enentáimturmainiakrincha, péṉker chichartamainiakrincha, yajauch chichartamainiakrincha tuke Yusja̱i̱ shiir wekaaji. «Wáitruiniawai» turamainiakrincha tuke nekas chichaaji.
47006009	«Nu aents nékatsji» turamainiakrincha Yusai̱ṉkia nékanji, jákatin tsuumainnium wekayatrik tuke iwiaaku pujaji, asutiámuitiatrik mantamnatsji. Yusa takarniúri̱ntiaj nu ashí nuja̱i̱ paant nekaamniaiti.
47006010	Kúntuts pujayatrik ii enentái̱nkia waraaji, kuítrinchaitiatrik chíkich shuar kuítrintin awajeaji, peṉké takakchiatrik ashí wainji.
47006011	Yatsurtiram, Kurintiunam pujarmena nu, ashí paant ujakchamkajrum. Ti aneajrumna nu nékarme.
47006012	Wikia atumín paant áujsatniun wakerajrume antsu átumka anentsuk paant áujtustin nakitrarme.
47006013	Winia uchirua núnisnak chichaajrume. Wi tuke paant chichaarjarmena núnisrumek atumsha atumí enentái̱n ana nu paant ujatkatarum tusan seajrume.
47006014	Yus shuar Yus shuarchaja̱i̱ tsaniṉtinian enentáimsashtiniaiti. Warí, ¿Yusan umirna nú shuar, iwianchin umirna nú shuarja̱i̱ métek enentáimiainiawak? ¿Tsáapnisha kiritji̱a̱i̱ mái̱mtek áminkiait?
47006015	¿Krístuka uunt iwianchji̱a̱i̱ nawamnaikiamniakait? ¿Yus shuar Yus shuarchaja̱i̱ tsaniṉ shiir pujusminkiait?
47006016	¿Iwiaaku Yusa je̱e̱ncha ántar yus pujustinkiait? Tura atumsha iwiaaku Yusa jé̱e̱ntrume. Yus Niṉki ni Papiri̱i̱n ju̱na tíchamka «Niji̱a̱i̱ tsaniṉkia pujusan niji̱a̱i̱ wekasartatjai tura ni Yusri̱ átatjai tura nisha Wí aents ajasártatui.»
47006017	Tuma asamtai ju̱nasha tímiayi «Ni matsatainia nuyá̱ jíinkitiarum tura niiya̱ kanaktiarum, tawai Uunt Yus tura yajauch ana nu antiṉkiairap. Túrakrumninkia awayá̱ttajrume.»
47006018	Tura atumí Aparí̱ átatjai, átumka winia uchir átatrume. Nuna Wi imiá kakaram uunt Yus asan tajai. Tu áarmaiti.
47007001	Tuma asamtai aneamur yatsurtiram, nusha Yus timia nu, iin túramji. Nu tuma asamtai ii aya̱shi̱ tura ii enentái̱sha yajauch ajasá̱i̱ṉ tusar ashí tunáa ana nuyá̱ kanaktiniaitji. Túrar «Yusak nekas ii úuntri̱nti» tákur ii aya̱shí̱sha ii enentái̱sha takamtsuk tuke tsawant Yus íktustiniaitji.
47007002	Ataksha nawamnaikiatai. Iikia shuar yajauch awajsachmaji, yajauch jintintrachmaji, anaṉkachmaji.
47007003	Makuutai tusan nuna tátsujai. Antsu nuik tíchamkajrum iwiaaku pujakrisha jakarsha átumka ii enentái̱n áchitkiarme.
47007004	Araantutsuk shiir enentáiji̱a̱i̱ áatjarme. Itiurchatnum pujayatnak atumín enentáimtusan enentái̱rui̱ kakaram enentáimsan waraajai.
47007005	Ju̱i̱ Masetúnianam peṉké ayamprachmaji. Antsu ti wáitsamji. Aentsnumia̱ itiurchat wainkiamji tura ii enentái̱ji̱a̱i̱ṉkia ashamkamji.
47007006	Tura kúntuts pujakrincha Yus ikiakátmartinian nékawai. Tuma asamtai Titiun akuptúrkamai. Nuja̱i̱ winia enentái̱run ikiaká̱rmai.
47007007	Tura átum ni ikiaká̱rmarumna nuna Titiu ujatkámai. Nuna antukan ti warasmajai. Títiuka átum íirsatin wakerarmena nuna ujatkámai. Túrunamia nuna kúntuts enentáimmiarumna nusha tura winia anentu asarum enentáimturumna nuna ujatkámai. Nuna antukan nú naṉkaamas warasmajai.
47007008	Papí nuik akupkámaj nu áujsarum kúntuts enentáimprarme. Núnaka nékajai. Túrasha ii akupmáinchu túraitjiai tátsujai. Ee, nuikkia tímiajai túrasha yamaikia tátsujai. Papí áujsarum ishichik kúntuts enentáimprarumna nuna nekaan waraajai.
47007009	Kame kúntuts enentáimprakrumin waraatsjai. Antsu atumí tunaarí̱ nekaarum kúntuts enentáimprarum atumí enentái̱ Yusja̱i̱ yapaji̱á asakrumin nuna nekaan waraajai. Kame Yus wakerana nútiksarmek kúntutsrum katsuntearme. Tuma asamtai iikia nu papiji̱a̱i̱ yajauch awajsachji.
47007010	Nekaatarum. Yus wakerana nútiksaṉ kúntuts katsunteakka ni enentái̱ Yusai̱ yapaji̱áwai. Nuiṉkia ni tunaarí̱ya̱ uwempraiti. Nuka «túrumainchu túraitjiai» tíchamniaiti. Antsu Yusan enentáimtutsuk kúntuts pujakka ni enentái̱ yapaji̱áshtatui, yapají̱tsuk ni tunaarí̱ya̱ uwemtsuk jakattawai.
47007011	Tura iistarum. Yus wakerana nútiksarmek atumí kúntutsri̱ katsuntearme. Tuma asarum wi áatjarmena nu esettsarum enentáimtusurme. Atumí túramuri̱ ujatkatajtsa wakerimiarme. Tura nu tunáa nakitramarme tura ashamkamarme. Tura yajauchin túramia nu asutiámarme. Tura winia anentu asarum wi timia tímiatrusrumek túratai tusarum ti wakerimiarme. Nu tura asakrumin péṉker túrarmena nu, paant iniakmarme.
47007012	Kame yajauchin túramia nuna ni tunaari̱n iniaisat tusan wakerakun tura wáitias pujumia nu atak shiir enentáimsati tusan wakerakun nu papin áatramjarme. Tura nú naṉkaamas átum Yusai̱ iin anearmena nu nekamatarum tusan áatramjarme.
47007013	Átum umikiu asarum warakrumin iisha shiir enentáimji. Tura shiir itiaamarumna nuna Titiu warak ujatkámtai nú naṉkaamas shiir waraaji.
47007014	Atumín shiir enentáimtajrumna nuna Titiun ujakmajai. Tura nuna nekas aan Titiu nekaamai. Tuma asamtai atumín natsantrachmajrume. Kame atumín tuke nekas ana nuna tímiajrume. Núnisan atumnian Titiun tímiaj nusha nekasauyi.
47007015	Tura Títiuka atumín enentáimturmas ti waraawai. «Jiatmaktajtsa winiatsuash» tusarum ti ashamkachurmek. Túmayatrum ni péṉker tatí tusarum pachischarme. Tura ni taa seatmarma nu umikiurme. Títiuka nuna enentáimias waraawai.
47007016	Tura wikia, átum péṉker túramurmin nekaan tura péṉker túrawartatui tu enentáimsan waraajai.
47008001	Yatsurtiram, Masetúnianmaya̱ Yus shuaran Yus waitnentainia nuna yamái ujaktatjarme.
47008002	Ti itiurchatnum nekapsamu áiniawai. Túmayataṉ warainiawai. Tura ti kuítrincha áiniayataṉ ementutsuk kuítrinniua núnisaṉ suíniawai.
47008003	Ju̱na wi paant nekaan ujajrume. Nisha wakeramuja̱i̱ súsatniun jeainia nuna suíniawai tura nú naṉkaamassha suíniawai.
47008004	Yus shuaran kuítrinchan súsartai tusar ti wakeruiniak nu túratniun ti seatmarmaji.
47008005	Tura ii enentáimiaj nú naṉkaamas túrawarmiayi. Emka Yusai̱ niṉki sumamawarmiayi. Tura Yusa wakeramuri̱ túrattaji tusar iincha «yaiṉtajrume» turammiaji.
47008006	Tuma asamtai «Masetúnianam kuit júuktin naṉkamamamna nu, Kurintiunmasha amukta» tusar Titiu seamiaji.
47008007	Atumsha ashí péṉker túratin ti nékarme. Yus enentáimtustincha, unuiniartincha, ju̱ nuṉkanmaya̱ nekaatniusha, iin aneatniusha nuka ashí nékarme. Wats, ju̱sha túratarum. Yus shuar kuítrincha ainia nu achikiárat tusarum Titiu támatai núkap susatarum.
47008008	Kame atumí uuntri̱a núnisnak akupeatsjarme, túratniuitrume tusan. Antsu chíkich shuar ni kuítri̱n súsartaj tusa ti wakeruinia nuna atumín ujakan atumí aneṉkrattairi̱ nekaspashit tusan nekapsatajtsa pujajai.
47008009	Ii Uuntri̱ Jesukrístu waitnenkartutairi̱ nékarme. Ashí takakuyayi tura atumín anenma asa kuítrincha núnisaṉ ajasmiayi. Ju̱ nuṉkanam kuítrincha núnis ajasmatai átum nayaimpiniam kuítriniak tusa túramiayi.
47008010	Ju̱na enentáimjiai. Nuik uwitin «yáiṉtatji» tíchamkarum. Tura nu túratin ti wakerimiarme.
47008011	Naṉkamamarmena nu yamaikia amuktárum. Nuik ti wakerimiarmena núnisrumek yamaisha súsatin jearmena nu susatarum.
47008012	Iistarum. Ni kuítri̱n Yusan nekas susatajtsa wakerakuiṉkia ni jeana nuna susat tusa Yus wakerawai. «Jeana nú naṉkaamas susati» tatsui Yus.
47008013	Chíkich ti núkap susarum atumnia táasat tusan tátsujai.
47008014	Antsu ashí métek takusarat tusan tajai. Iis atumsha yamaikia tí nukap takakrume, nuja̱i̱ atsuma nu súsatniuitrume. Ukunam chíkich tsawantai̱ átum atsumashtarmeash. Nuiṉkia nisha atumín suramsarti. Nu túratin ákuiṉkia ashí métek takustin átatui.
47008015	Yusa Papiri̱i̱n yaunchu áarman núnis tátsuk «Núkap takusmia nu ampirchamiayi tura ishichik takusmia nu atsumachmiayi.»
47008016	Tura wi aneajrumna núnisaṉ atumín aneatniun Yus Titiun susamiayi. Tuma asamtai Yusan yumiṉsan pujajai.
47008017	Iis, wi takui̱ wétinian wakerimiayi. Tura nú naṉkaamas atumín anenma asa ni enentái̱ji̱a̱i̱ṉ wéawai.
47008018	Tura chíkich Yus shuar Titiuja̱i̱ akupkátajtsa pujaji. Nu shuar Yusa Chichame̱n tí peṉker etserainakui ashí Yus shuar iruntramunam nin péṉker áujmatainiawai.
47008019	Tura nú shuarnaka ii tsaníakmari̱ atí tusar ashí Yus shuar iruntramunam nuna anaikiarmiayi. Iiji̱a̱i̱ kuítian júkiarti tusar anaikiarmiayi. Iis Yusa náari̱n ashí aents uunt najanawarat tusar tura ashí shuar atumí tsaṉkari̱n nekaawarat tusar nu takat túratsjik.
47008020	Iis, ju̱ kuit ii jukittiajnia nu, núkap asamtai aents tsanumprutmawara̱i̱j tusar Titiuja̱i̱ tura jú̱ shuarja̱i̱sha wéaji.
47008021	Yus íimmianumsha, aents íimmianumsha ii naka wekaajnia nuna nekaawarat tusar túraji.
47008022	Nu jimiará shuarja̱i̱ chíkich Yus shuar akupeaji. Yusa takatrí̱n takastasa ti wakerana nu nekas nékaji. Tura átum yáiṉtin ti wakerarmena nuna nekáa nisha atumíin jeataj tusa ti wakerawai. Nuna túmak Yusa takatrí̱n takastinian wakerana nuna paant iniakmawai.
47008023	Tura ai̱sha chíkich shuar Titiun nekaataitsar anintruiniakuisha «Titiu Papru tsaníakmari̱nti. Iincha yainmaktajtsa Pápruja̱i̱ takaawai» titiarum. Chíkich Yus shuaran nekaataitsar anintruiniakuisha «Yus shuar akupkámu áiniawai tura Kristu náari̱n shiir awajin áiniawai» titiarum.
47008024	Tura atumí aneṉkrattairi̱ ashí Yus shuar nekaawarat tusarum nu shuar péṉker itiaatarum. Nu túrakrum atumnia ii shiir tímiaj nu nekasaiti tu iniaktustatrume.
47009001	-
47009002	Kame átum Yus shuar kuítrincha súsatin wakerarme, nuna nékajai. Tuma asan núnaka áatrachminiaitjiarme. Atumsha súsatin wakera asakrumin wi nunasha shiir enentáimsan «Akayanmaya̱ shuar nuik uwitinia wakerusmatak yáiṉtinian wakeruiniawai» tusan Masetúnianmaya̱ shuaran ujaajai.
47009003	Tura «kuítniasha súsatniun ti wakeruiniawai» tímiaj nuna «wáitiaiti» tíara̱i̱ṉ tusan nakitiajai. Tuma asan kuit susatajtsa wakerarum nu iwiaratarum tusan nu menaintiú Yus shuaran nuna yaintmakarat tusan emka akupénajai.
47009004	Wi ukunam Masetúnianmaya̱ shuarja̱i̱ atumíin jean, kuit súsatin tímiarmena nuna iwiarachman wainkian natsa̱a̱ra̱i̱j tusan tura atumsha natsa̱a̱ra̱i̱rum tusan túrajai. Warí, súsatniun ti wakeruiniawai tuke tu wéatsjak.
47009005	Nu tuma asamtai au takui̱ suarme tu enentáimsara̱i̱ṉ tusan ju̱ Yus shuaran emka akupénajai. Nisha nu kuítian iwiaratniun yainmakarti tajai. Nuiṉkia wisha Masetúnianmaya̱ aentsja̱i̱ ukunam jeawakrin nu kuit atumsha nekas atumí enentái̱ji̱a̱i̱ṉᵏⁱ súsatin wakerarmena nu nekaamnia átatui.
47009006	Tura ju̱nasha paant tájarme, ishichik araana nu ishichik júuktatui. Núkap araana nusha núkap júuktatui. Kame kuit súsatniuja̱i̱sha núniskete.
47009007	Tura ashí shuar ni enentái̱n enentáimna nunak susati. «Nakitiayatnak susatjai» tíchamniaiti. «Turutainiakui susatjai» tíchamniaiti. Shiir enentáimias súana núnaka Yuska shiir enentáimtawai.
47009008	Ashí péṉker ana nuna súrak Yusa waitnenkartutairi̱n tí nukap Yus amasminiaiti. Nuja̱i̱ átum wariṉkish atsumashtatrume. Túrasha chikichan yáiṉtin atsumattamna nui̱ṉ núkap takustatrume. Nuja̱i̱ ashí péṉker túratin jeattame.
47009009	Yus Papinium ju̱ aarma awai. Kuítrinchan núkap susayi. Nuna tura, tuke túratin átatui.
47009010	Arakmaun arakan súana nusha Yúsaiti. Tura yurumkan súana nusha Yúsaiti. Nisha átum péṉker araatniun suramsattarme. Tura araarumna nuja̱i̱ péṉker túratarum tusa arakrumin ipiampártatui.
47009011	Tuma asamtai núkap juukma takaku asarum núkap súsatin jeattarme. Nuiṉkia súarmena nuna ii uwejé̱ya̱n chíkich Yus shuar achikiar Yusan yumiṉsartatui.
47009012	Warí, ju̱ kuit Yus shuar kuítrincha súakrin ni atsumamuri̱ncha atsumachartatui. Tura nú naṉkaamas Yusan ti yumiṉsartatui.
47009013	Nu shuar yaiṉtai tusarum tura ashí Yus shuar yaiṉtai tusarum súatsrumek. Nuja̱i̱ Kristu shiir chichame̱n umíarmena nuna nékainiawai. Tura kuítrum ementutsuk sua asakrumin nisha Yusa náari̱n uunt awajsártatui.
47009014	Kame Yus atumín ti waitnentramainiakui kuítrum súatsrumek. Sua asakrumin nu shuar atumín ti anenmainiak Yusan áujturmasartatui.
47009015	¡Tura ashí iisha ii Yusri̱ ti yumiṉsatniuitji! ¿Iin súramjinia nuna yaki jintíartinian jeá?
47010001	Wats, «Papru iiji̱a̱i̱ pujak péejchach ajawai tura yajá pujak kakaram chichaawai» chíkich shuar turutainiatsuk. Kame imia wiki Papru Kristu anenkartutairi̱ji̱a̱i̱ ju̱na seatjarum tusan pujajai.
47010002	Atumí weatkamuri̱ya̱ shuar chichainiak «Papru ni tsaníakmari̱ji̱a̱i̱ ju̱ nuṉkanam akupin ajastai tusar wakeruiniak jintintiáiniawai» turutainia nuna kíishtumaktajtsan enentáimjiai. Túmakun wisha atumíin jean kakantaitjiarum tusan tátsujai.
47010003	Aya̱shtiniaitiatar nuṉkania̱ aentsua núnisar mániatsji.
47010004	Ju̱ nuṉkanmaya̱ naṉkiji̱a̱i̱ mániatsji antsu ii naṉkiri̱ Yusa kakarmari̱nti. Nuja̱i̱ iwianchi kakarmari̱ núpeteaji.
47010005	Ju̱ nuṉkanmaya̱ aentsu jintíamuri̱ṉkia tura waantu enentáimtumamuri̱ṉkia Yus nekaatniun itit awajea nuka, nu naṉkiji̱a̱i̱ núpeteaji. Tura ashí ju̱ nuṉkanmaya̱ enentáimsatin yapajniak, emetamu áintsaṉ Krístun umirkarat tusar nu naṉkiji̱a̱i̱ núpeteaji.
47010006	Nekas umirkatin átum jeawakrumni̱ṉkia nuiṉkia umirkatniun tuke nakitiáinia nu, Yusa kakarmari̱ji̱a̱i̱ asutiáttaji, tajai.
47010007	Atumsha aya pátatek ana nu iyarme. Wats, shuar nekas Krístunu ajasman nekamakka, núnisan winiasha Krístunuiti tu enentáimtursatniuiti.
47010008	Yusa kakarmari̱ji̱a̱i̱ akupeaji tuke tákuncha natsaamatsjai. Nu kakarman atumín péṉker jintintiatarum tusa Kristu suramsaitji. Kame atumín emesratniun suramsachuitji.
47010009	«Ni áarmari̱ji̱a̱i̱ awaktámkatajtsa wakerutmaji» tátsurpash. Núchaiti.
47010010	«Papru áarmari̱ ti kakaram áiniawai tura ju̱i̱ pujak kakarmachuiti tura etserkatniuncha nékatsui» turutainiawai.
47010011	Wats, tuinia nuka ju̱nasha nekaawarti. Yajá pujakur kakaram áajinia núnisrik atumji̱a̱i̱ pujakrisha kakaram túrattaji.
47010012	«Wiki imiá péṉkeraitjiai» tuinia nuja̱i̱ méteketji tátsuji. Ní shuaraitji tátsuji. Warí, nisha imia niṉki nekapmamainiawai. Tura ni ai̱ iisar «nu naṉkaamas péṉkeraitjiai» tu wénawai. Nuna túruiniak netse túruiniawai.
47010013	Antsu iikia, ii nekamatin jeajnia nú naṉkaamas waantu ajaschattaji. Ii takastatjinia nui̱ Yus Niṉki jintintramji. Nu arant wéatsji. Kame atumíin takastinian Yus tsaṉkatramkaitji.
47010014	Tuma asamtai tájinia nu Yus tsaṉkatramka nú iniaṉkas túratsji. Warí, iisha emka Kristu chichame̱ja̱i̱ atumíin jeachmakajⁱ. «Emka jeamji» tájinia nu ántrar tátsuji. Kame Yus tsaṉkatramakrin jeamji.
47010015	Chíkich takasmanum iikia waantu enentáimtumasar «ii takatri̱nti» tátsuji. Antsu yamái enentáimtarmena nú naṉkaamas Yus enentáimtustarum tusar wakeraji. Nu túrakrumni̱nkia atumíin tuke takasminiaitji.
47010016	Nuya̱sha chíkich takaana nui̱ takatsuk átum pujarmena nú arant pujuinia nusha Yus Chicham ujaktaj tusar wakeraji. Nu túrar chíkich shuar takasma «íiniuiti» tíchattaji.
47010017	Tura péṉker enentáimtumastaj tusa wakerakka, Yúsnaitjiai tusa péṉker enentáimtumasti.
47010018	Warí, niṉki «péṉkeraitjiai» tumamna nuka anturkachminiaiti. Antsu Uunt «péṉkeraiti» tana nú shuar nekas péṉkeraiti.
47011001	Waurua núnisnak chichastatjana nu anturtukaintrumeash. Ee, anturtuktarum tusan seajrume.
47011002	Atumniasha Krístunak anajmamtikrajrume. Tura nuwa̱ chíkich áishmaṉkan nékatsuk ni áishri̱ji̱a̱i̱ṉᵏⁱ nuatnaiya núnisrumek átum chikicha chichame̱ umirtsuk aya ni chichame̱ṉᵏⁱ umíakrumin Kristui̱ ejetaj tusan wakerajrume. Nuna túrataj tusan atumín akasmatajrume. Nu akasmaktinian Yus surusuiti.
47011003	Túrasha íwianch ni nekatairi̱ji̱a̱i̱ emka nuwa̱ Éwan anaṉkamia nútiksaṉ atumniasha Yusa jinti̱ya̱ awajimtikramar Kristu aneashtinian enentáimtikramprarmatai anaṉkamu ái̱rum tusan tsuutajrume.
47011004	Warí, chíkich shuar Jesusnan nusháa etserkamuja̱i̱ táiniakuisha péṉker ántarme. Tura nusháa wakan achikiam, nusháa chichamja̱i̱ uwempramniaiti tu etserainiakuisha nekasapitia tárume.
47011005	Kame «Yusai̱ya̱ akatrámu asar etserkatin imiá nékaitji» tuinia nuja̱i̱ naṉkaamas nékaitjiai, tu enentáimjiai.
47011006	Tí peṉker chichastinian nékachiatnak winia nekaatairsha taamtsui. Núnaka ii túramuri̱ji̱a̱i̱ tuke paant iniakmaji.
47011007	«Akirkata» tútsuk Yus Chichaman atumín ujakmajrumna nui̱ ¿tunáa túrajak? Átum aṉkant ajastarum tusan wikia péejchach ajasu asan «etserkamunam akirkata» tíchamjarme.
47011008	Antsu atumín yáiṉtaj tusan pujakun chíkich Yus shuarnumia̱ kuítian súruiniakui achikmiajai. Nuna túran ni kuítri̱n ementúkmiajai.
47011009	Tura atumji̱a̱i̱ pujusan atsumaknasha atumniaka seachjarme. Masetúnianmaya̱ Yus shuar taar wi atsummiajna nuna surusarmiayi. Nu tuma asamtai tájarme, seachjarme tura seashtatjarme.
47011010	Ashí Akayanam nuna ujaktinian suritrukchartatui. Nuna tákun Kristu nekasri̱ji̱a̱i̱ tajai.
47011011	¿Urukamtai nuna taja? ¿Atumín aneachu asanak taja? Atsá. Aneajrumna nuna Yus nékawai.
47011012	Túrasha wi túrajna nuna tuke turu wétatjai. «Papru túrana núnisrik túraji» tuinia nuna tíara̱i̱ṉ tusan túrattajai.
47011013	Warí, nisha Yusai̱ya̱ akatrachma áiniawai. Anaṉkartin áiniawai. «Kristu akatrámuri̱ntji» tumá átaj tusar wekainiawai.
47011014	Nusha urukaku túmait tíchamniaiti. Warí, imia Satanáskesha «nayaimpinmaya̱ akatrámuitjiai» tumá átaj tusa wekaatsuk.
47011015	Nuiṉkia imia ni suntarí̱sha péṉkeran túrawai tumá atai tusar wekasachartinkiait. Túrasha ni amúamuri̱ṉkia tunáa túriarma nuja̱i̱ métek nekapmá asutiátin átatui.
47011016	Ataksha tájarme «wáurkaiti» tu enentáimtursacharti. Kame «wáurkaiti» tu enentáimturiatrumek chichastin tsaṉkatruktarum. Ishichik waantu enentáimtumastaj tusan wakerajai.
47011017	Tura waantu enentáimtumastaj tájana nu, Uuntá tsaṉkatramuri̱ji̱a̱i̱ tátsujai. Antsu waurka núnisnak chichaajai.
47011018	Untsurí ju̱ nuṉkanam uunt ajasár ti waantu enentáimtumainiakui wisha ishichik waantu enentáimtumastatjai.
47011019	Imiá nékayatrum waurka ainia nu shiir enentáimtusrum ánturearme.
47011020	Nisha atumín takamtikramainiakuisha, kasartamainiakuisha, atumí nérenniuri̱ ajainiakuisha, yajauch chichartamainiakuisha, yapimin awattámainiakuisha ashí nu katsuntearme.
47011021	Natsaamayatnak tájarme ¡iikia nu túratin kakarmachuji! Wats, nisha araanainiatsna nuna wisha araantatsjai. (Waurka núnisnak chichaajai.)
47011022	Nisha Ipríu shuar áiniakuisha wisha núnisnak Ipríu shuaraitjiai. Israer shuar áiniakuisha wisha núnisnak Israer shuaraitjiai. Aprajáma we̱a̱tri̱ áiniakuisha pai, wisha núnisnak.
47011023	Kristu takarniúri̱ntji, tuíniawai. Wikia auja̱i̱ naṉkaamasaitjiai. Kame nuna tákun waurka núnisnak chichaajai. Kame niji̱a̱i̱ naṉkaamas takasuitjiai tura niji̱a̱i̱ naṉkaamas asutiámuitjiai. Niji̱a̱i̱ naṉkaamas sepunam eṉkeamuitjiai tura tí nukap jániṉkiamjai.
47011024	Israer shuar chikichkí achirkacharmai. Antsu timiajní seṉku jeá achirkarmai. Tura emka achirkarmia nui̱ awá awatakua traintinuíwi ejeyarmiayi. Tura nu timiajní seṉku jeá achirkarmia nui̱sha nútiksaṉ nuja̱i̱ métek awatturarmiayi.
47011025	Numiji̱a̱i̱ menaintiú awatturarmai. Kayaja̱i̱sha mantuatai tusar chikichkí tukurarmai nuyá̱ kanusha wi eṉkempran wekaimiaj nui̱ menaintiú waya̱mai. Tura nayantsanam ajapén chikichik kashi nui̱ pujusan tsawa̱rmajai tura nu tsawantcha tuke pujusmajai.
47011026	Tí nukap wekasaitjiai. Tura entsá wekasan tsuumainian wáinkiaitjiai. Tura kasa shuarja̱i̱sha, wí shuarja̱i̱sha tura yajaya̱ shuarja̱i̱sha tsuumainian wáinkiaitjiai. Péprunmasha, kampunniunmasha, nayantsanmasha tsuumainian wáinkiaitjiai. Wait Yus shuarsha yajauch awajtústaj tusar wakeriarmai.
47011027	Itiurchatnasha ti wáinkiaitjiai, takatnasha ti takasuitjiai. Ti untsurí kánutsuk pujusuitjiai. Tsukamaknasha, kitiamaknasha wáitsaitjiai. Tí ijiarmaitjiai. Pushir táasmatai tsetsekruí̱ wáitsaitjiai.
47011028	Tura nuna naṉkaamas kijin júkitniua núnisnak Yus shuar péṉker wekainiawash tusan ashí tsawant ti enentáimsan pujajai.
47011029	Chikichik Yus shuar kakarmachu pujakui wisha kakarmachu nekapeajai. Shuar chikichan tunaanum aju̱a̱warmatainkia wisha natsaamakun kajekan wáitiajai.
47011030	Maa, waantu chichastin ákuiṉkia antsu winia kakarmachu awajtuinia nuna ujakan waantu ajasaintjiai.
47011031	Yus, ii Uuntri̱ Jesukrístu Aparí̱ ana nu (ni naari̱ tuke shiir awajsamu atí) wi wáitratsjana nuna nékawai.
47011032	Tamaskunam pujái̱ nu nuṉkanmaya̱ uuntri̱ winia jiṉkiá juruktiaj tusa wakerak pepru tanish téntakma wáitiri̱i̱n suntaran apujsamiayi. Aretas pepru úunt akupniuri̱ pujái̱ túramiayi.
47011033	Túrasha uunt chaṉkinnium eṉketáwar pepru aa tanishri̱ áaṉkamunam ji̱i̱ki̱ itiararmiayi. Tu uwempramiajai.
47012001	Kame wiki shiir chicharmamsatniun nakitiajai. Túmayatnak íimiarjana nuna tura Uunt Jesus iniaktursamia nuna ujaktiniaitjiarme.
47012002	Krístun umirin ana nú aishmaṉkan nékajai. Nú aishmaṉ jimiará nayaimpin naṉkaikin menaintiú nayaimpiniam junakniuiti. Nusha katurse uwí naṉkaamasuiti. Kame aya̱shtiuk wakaashit tura aya̱shtichu wakaashit. Núnaka nékatsjai aya Yusak nékawai.
47012003	Tura nekas junakniua núnaka nékajai. Aya̱shtiuk wakaashit, aya̱shtichu wakaashit, núnaka aya Yusak nékawai.
47012004	Yus shuara wakaní̱ shiir pujutai̱nium junakmiayi. Nui̱sha paant awajsachmin ana nuna antukmiayi. Ni antukmia nú chicham paant awajsatniun suritkiamuiti.
47012005	Nú aishmaṉka túrunamuri̱ naṉkamakuiti tajai. Tura wikia naṉkamakuitjiai túmamtsuk kakarmachuitjiana nuna paant ujaajai.
47012006	Naṉkamakuitjiai túmamtiaj tusan wakeraknaka nekas tíminiaitjiai ántran tíchaintjiai. Túrasha túratsjai. Winia túramuruk wainkiarum winia chichampruk antukrum waritia enentáimsarum nuja̱i̱ métek enentáimtursatarum tusan wakerajai.
47012007	Wi nayaimpiniam wainkiamajna nu timiá peṉker asamtai ántar waantu enentáimtumaschatniun jaṉki mesertinia núnisaṉ winia aya̱shrui̱ najaimiatniun sunasmiajai. Nuka wi wáitsatin Satanásnumia̱ akupkámuiti.
47012008	Nuka jurutkitia tusan Úuntan menaintiú seamjai.
47012009	Tuma ai̱ṉ Uunt winia turutmiayi «Atsá. Jaa pujayatmek winia waitnenkartutairja̱i̱ shiir pujame. Shuar kakarmachun winia kakarmarun Wi súakui ashí aents nu shuara aya̱shi̱i̱n winia kakarmarun wainiainiawai.» Tuma asamtai Kristu kakarmari̱ winia aya̱shrui̱ paant ati tusan kakarmachuitiatnak araantatsjai.
47012010	Tuma asamtai wi Krístun aneakui shuar katsekruiniakuisha, kajertuiniakuisha, winia kuítrusha, kakarmarsha atsa̱i̱ṉ waraajai. Kame ashí itiurchat ana nui̱ kakarmachuitiatnak kakaram nekapeajai.
47012011	Wi «péṉkeraitjiai» túmamkun waurua núnisnak chichaajai. Tura atumsha winia péṉker chichartusminiaitiatrumek túrachu asakrumin tu chichasjai. Warí, wi peṉké ántraitiatnak «tí peṉker akatrámuitji» tumamainia nú nuṉkachichuitjiai.
47012012	Atumji̱a̱i̱ pujumiaj nui̱ itiurchat ámanmaṉ katsuntran takasmiajai. Yuska ni kakarmari̱n iniakmastaj tusa tí uuntan aents tujintiamun túratniun surusmiayi. Nuja̱i̱ «Papru nekas winia akatrámuruiti» tusa paant iniakmasmiayi.
47012013	Warí, chíkich Yus shuaran yáiṉmiaj núnisnak atumniasha yáiṉmajrume. Áyatik atumín «kuit surusta» tíchamjarme. ¡Nu yajauchitkiuiṉkia tsaṉkurturtarum!
47012014	Jú̱ja̱i̱ṉkia menaintiú iwiarnarjai atumín íistaj tusan. Tura jeaknaka «etserkamun akirkatarum» tíchattajrume. Atumí kuítri̱n wakeratsjai. Antsu atumín wakerajrume. Warí, winia uchirchakaitrum. Uchisha aparí̱n kuítian ikiauntukchatniuiti. Antsu aparí̱ ni uchirí̱n kuítian ikiauntuktiniaiti.
47012015	Atumniasha yáiṉtaj tusan ashí takakjana ju̱na ajapawaintjiai tura winia kakarmarnasha ashí emeṉkákaintjai. Wi ti wakeramaitiatrum átumka ishichik wakerutarmini̱ṉ túrawaintjiai.
47012016	Túrasha chíkich shuar chichainiak «Nekasaiti. Papru niṉki ii kuítri̱n jurutrámkichmaji. Túrasha anaṉkartuatniun neka asa iin anaṉkramachmiashia» turutainiatsuk.
47012017	¿Nusha itiura? ¿Shuaran wi akupkámaj nuja̱i̱ kuítrumin achikjiak?
47012018	Atumín íirmasat tusan Titiun «wetá» tímiajai. Tura nin atamprit tusan chíkich Yus shuaran akupkámjai. ¿Títiusha kuítrumin jurutrámkimkiarum? ¿Wisha nisha mái̱ metek enentáimsar métek takaschamkajⁱ?
47012019	¿Warí enentáimsarum? ¿Átum péṉker áiniawai turutik tusar nu tájik? Antsu, aneamu yatsurtiram, ii tájinia nu atumín Yusai̱ tura Kristui̱ ikiaká̱rtajrum tusar taji.
47012020	Wi atumíin jeaknasha, wi wáinkiataj tusan wakeraj nuna wáinkiashtatjai, tu enentáimsan itiurchat enentáimjiai. Tura atumsha wakerarmena núnisrumek wáinkiashtatrume, tu enentáimjiai. Yajauch chicharnaikiatniuncha, yajauch enentáimtunaistinniasha, kajernaikiatniuncha, niṉki enentáimtumastinniasha, tsanumpratniuncha, mái̱ tunai ajatniuncha, waantu enentáimtumastinniasha, yajauch wekasatniuncha, ashí nuna wáinkiashtajash tusan itiurchat enentáimjiai.
47012021	Tura wi jeaknasha, átum yajauch túratniusha, tsanirmatniusha tura yajauch ti wakerarmena nu, yaunchu túrimiarmena nu, untsurí shuartiram iniaisachurmena nuna nekashtajash. Tura enentáim yapají̱tsuk tuke tura asakrumin útchatjash tajai. Kame wi átum umikchamun nekaamtai Yus winia iniatsá̱trattawai tusan tsúumajai.
47013001	Ju̱ja̱i̱ menaintiú iistajrum tusan winiajai. Ashí iwiaratin ana nu, jimiará tura menaintiú shuara chichame̱ja̱i̱ iwiarnartatui.
47013002	Wi atumji̱a̱i̱ pujachiatnak, atumji̱a̱i̱ pujá núnisnak áatjarme. Yaunchu tunáa túrimiarmena nuna tura ashí shuartirmin wi nuik tímiajrumna nuna ataksha tájarme, wi atak tana tunaarum iwiareachkurminkia iniaisashtatjarme.
47013003	Nuiṉkia wi Kristu kakarmari̱ji̱a̱i̱ chichaajna nu nekaattarme. Nu nekaataj tusarum wakeratsrumek. Tura Krístuka kakarmachuchuiti. Antsu atumí enentái̱n kakaram takaawai.
47013004	Kristu nekas kakarmachua nútiksaṉ krúsnum máamuitiat Yusa kakarmari̱ji̱a̱i̱ iwiaakuiti. Aya̱shnium Kristu kakarmachu nekapmia núnisrik iikia kakarmachuitji. Túrasha Yusa kakarmari̱ji̱a̱i̱ Ni takatri̱ takaaji. Nuja̱i̱ atumíin iniakmastatji.
47013005	«Nekas Yusan umirniuashitiaj» tusarum nekamatarum. Íimiastarum. Ántar Yus shuarchaitkiurmeka Jesukrístu atumí enentái̱n pujurtama nu nekaattarme.
47013006	Tura iikia ántar Yus shuarchaitji nu nekaatarum tusan wakerajai.
47013007	Tura átum tunáa túrawa̱i̱rum tusar Yus seaji. Aents iin péṉker enentáimtikramprat tusar tátsuji. «Ántar áiniawai» túramprini̱ṉ, átum péṉker wekasatarum tusar wakeraji.
47013008	Warí, Yusa nekas chichame̱ emesratin tujintiaji. Antsu ii túrajnia nu Yusa nekas chichame̱ja̱i̱ túraji.
47013009	Tuma asamtai átum kakarmaitkiurminkia iikia kakarmachuitiatar shiir enentáimji. Atumsha nekas kakaram ajasúk tusar Yus tuke seaji.
47013010	Atumín emesratin Yuska winia akuptatsui. Antsu Yus akuptúkuiti atumín ikiaká̱rtinian. Tuma asamtai wi atumíin jeaknaka kakaram chicharka̱i̱jrum tusan winitsuk ju̱ papin áatjarme.
47013011	Wats yatsurtiram, shiir pujustarum. Krístunam tuke kakaram ajastarum. Yus shiir enentáimtikramprarti. Chikichík enentaik enentáimsatarum. Shiir awajnáisarum pujustarum. Tura Yus anenmarmena nu shiir enentáimtikramna nu atumji̱a̱i̱ pujurtamsattarme.
47013012	Yusai̱ shiir enentáimtunaisrum amikmánaitiarum.
47013013	Ashí Yus shuar ainia nu amikmátmarme.
47013014	Uunt Jesukrístu waitnenkartutairi̱, Yusa aneṉkrattairi̱sha atumíin pujurtamsati. Tura Yusa Wakaní̱sha tuke nemartamsarti. Nu atí.
48001001	Wi Pápruitjiai Yus akatrámu. Yusak winia akattúruiti. Shuarka akattúrchamai. Yussha chíkich shuaran akuptúrak akattúrchamai antsu Niṉki, Yus Apa, Jesusan jakamunmaya̱ iniantkímia nu, tura Jesukrístu winia akattúrarmai Yusa shiir chichame̱n etserkatniun.
48001002	Wisha, ashí Yus shuar wiji̱a̱i̱ pujuinia nusha ju̱ papí akupeaji. Ashí Yus shuar Karaseanam pujarmena nu áujsatarum tusan ju̱ papin akuptajrume.
48001003	Ii Aparí̱ Yussha tura Jesukrístu ii úuntri̱sha atumín waitnentramainia ásar aṉkant tuke shiir pujustinian suramsarti.
48001004	Yus ii Aparí̱ nuna wakera asamtai ii tunaarí̱ asakártaj tusa Jesus ni aya̱shí̱n surumak wáitsamiayi. Nuna tura ju̱ nuṉkanam ti yajauch túrutai̱ ana nuyá̱ aṉkant awajtámsatai tusa túraiti.
48001005	Tuma asamtai tuke Yus shiir atí. Nuke atí.
48001006	Maa, nekasash timiá wárik Yus ikiukmiarum. Kristu iin ti anenma asamtai Yus ni shuari̱ ajastinian iin anaitiamkamji. Urukamtaitsuk nuikia imiá wárik ni chichame̱ iniaisámarum nusháa chicham umikrum uwemprataj tusarum.
48001007	Wátsek, nekas chíkich chicham peṉké atsawai shuar umikiar uwempratin. Antsu yajaya̱ shuar atumíin taar péṉkercha awajtámainiawai. Tura nusháa chichaman etserkar Yusa shiir chichame̱n yapaji̱átniun wakeruiniawai.
48001008	Tuma asamtai Yus nin yajauchiniam yumiṉkrattawai. Wisha Yus Chicham yapaji̱ámun etserkamtaiṉkia Yus winia yumiṉkrurtatui. Nayaimpinmaya̱ suntarsha nusháa chichaman wi etserkachmaj nuna étserkuiṉkia nunasha yumiṉkrattawai.
48001009	Paant ujakjarme túmaitiatnak ataksha ujajrume, náṉkamas shuar niisháa uwempratin chichaman wi etserkachmaj nuna étserkuiṉkia Yus yumiṉkrattawai.
48001010	Ti kakaram chichaatsjak. Nuna chichaakun shuar shiir enentáimtursarti tusan chichaatsjai. Antsu Yus shiir enentáimtursati tusan nuna tajai. ¿Shuar wakeruinia nuna enentáimsan chichaajak? Nuna enentáimkiunka Kristu wakera nuna umirkachaintjiai.
48001011	Antsu nekaatarum yatsuru. Uwempratin chichaman wi étserjana nuka aentsnumia̱nchaiti.
48001012	Aentska ujatkachmai. Unuitiutnasha unuitiurchamai. Antsu Jesukrístuk winia paant jintintruamai.
48001013	Tura ii uuntri̱ yaunchu tiarmia nuna yawe̱tsuk umiktinian wi yaunchu ti yajauchin túramiaj nuka antukchakaitrum. Israer shuar Yúsnan takainia nútiksanak wisha takasmajai. Tuma asan Yus shuaran ti kajerkan tuke apapémiajai amuktaj tusan. Nusha nékarme.
48001014	Tura kakaram ajasan ii uuntri̱ yaunchu tiarmia nuna yawe̱tsuk umiktinian ti enentáimpramjai. Tura untsurí shuaran wiji̱a̱i̱ métek uunt armia nuna naṉkaamas Yúsnan takasmajai. Túmaitiatan aya winia úuntrun chichame̱n ti umirniuyajai.
48001015	Túrasha wikia akiintsa̱i̱ṉ Yus winia achirkámiayi tura ti aneṉkratmari̱ji̱a̱i̱ winia anaitiukmiayi.
48001016	Nuikia shiir enentáimiuk ni Uchirí̱n paant nekamtikruamai. Tura Israer shuarchanum ni shiir chichame̱n etserkat tusa akuptúkmiayi. Tuma asamtai chíkich shuaran aniaschamjai.
48001017	Uunt péprunmasha, Jerusaréṉnumka winí̱ émkaru Yus akatrámuja̱i̱ chichastinian wéchamjai. Antsu wárik Arapianam wémajai. Tura nui̱ Yusan enentáimtasuan atak Tamaskunam waketkimjiai.
48001018	Tura menaintiú uwí naṉkaamasmatai, nuyá̱ Pítruja̱i̱ áujmattsataj tusan Jerusaréṉnum jeamjai. Tura jimiará semanachik pujusmajai Pítrujai.
48001019	Tura Sántiakuncha ii Uuntri̱ Jesusa yachi̱a nuna, wainkiamjai. Nú arantka chikichnaka Yus akatrámunka wáinkiachmajai.
48001020	Yus iirui. Wi tájana nu nekasaiti, wáitchaiti.
48001021	Nú ukunmasha Sírianmasha, Sirisianmasha wémajai.
48001022	Tuma asamtai ashí Krístunu ainia nu Jutanam pujuarmia nu winia nekaracharmai.
48001023	Aya antukarmai. «Yaunchu iin ti áintrammiaj nu yamaikia Yus Chichaman étseruk wekaawai. Yáunchuka iin amutmaktinian wakeriniaitiat yamaikia iniaisaiti» tiarmai.
48001024	Túrawar winia enentáimtursar Yusan shiir yumiṉsarmai.
48002001	Tura katurse uwí naṉkaamasmatai wisha Pirnapíji̱a̱i̱ Jerusaréṉnum wémaji. Titiuncha wi jukimjiai.
48002002	Yus akupta asamtai Jerusaréṉnum wémajai. Tura nui̱ jean aya Yus shuara úuntri̱ji̱a̱i̱ṉ áujmattsamjai. «Jú̱nisnak ashí Israer shuarchan Yus Chichaman ujainiajai» tímiajai. Takasmajna nusha tura tuke takastinian enentáimjiana nusha ántar ai̱ṉ tusan tu áujmattsamjai.
48002003	Nisha Yus shuara úuntri̱ntiat itiurchat enentáimpracharmai. Antsu chíkich shuarka Titiu Israer shuarchaitiat wiji̱a̱i̱ pujakui nisha Israer shuar ajasti tusa tsupimiamtikiatniun wakeriarmai. Túrasha tujintkiarmai.
48002004	Tura nu shuar ántar yachi ainia nu antuktai tusar waya̱warmai. Tura ii chichame̱n antukar itiurchat awajtámsatai tusar wakeriarmai. Iis, Kristu Jesus iin uwemtikrampra asamtai ti shiir iisha Yus yúpichuch umíaji. Tura nuna nekaawar atakka aya yáunchu akupkámu itiurchat ana nuja̱i̱ uwemtikrampratniun wakerutmakarmaji.
48002005	Túrasha peṉké ishichkisha umikchamji. Antsu atumíin Yus Chicham yapajniátsuk métek jeartámat tusar ni chichame̱ peṉké anturkachmaji.
48002006	Nu arantcha Yus akatrámu úuntri̱ṉkia yamaram túratniunka suruscharmai. Nincha ashí aents ti neka áiniawai tu enentáimtuiniawai. Kame nu shuar ti nékainiakuisha ti enentáimtatsjai. Yus ashí shuaran mash métek iyatsuk.
48002007	Yus akatrámu úuntri̱sha Yus winia Israer shuarchan Yus Chicham ujaktinian akuptúkma nuna nekarawarmai. Tura Pítruncha Israer shuaran Yus Chicham ujaktinian akupkámai.
48002008	Pítrun Israer shuarnum akupkáma nú Yusak Israer shuarchanum winiasha akuptúkmai.
48002009	Tuma asamtai Sántiaksha, Pítrusha, Juaṉsha, Yus akatrámu uuntri̱ ásar Yus winia ti paant akuptan nekaawar winiasha Pirnapíncha, «Ayu, átum, Israer shuarchanum Yus Chicham etserkatarum. Iisha Israer shuarnum Yus Chicham etserkattaji» tiarmai. Túrawarmatai shiir áujnaisar métek enentáimtunaiyaji tusarⁱ ii uwejé̱ja̱i̱ achirnáikiamji.
48002010	Áyatik «Kuítrincha enentáimtusrum tuke yaiṉtarum» tiarmai. Wisha núnaka ti wakerakun tuke túriniaitjiai.
48002011	Tura nú ukunam wi Antiukía péprunam pujai̱ṉ Pítiur tamai. Tura nui̱ yajauch túramtai Yus shuara úuntri̱niak chicharkamjai.
48002012	Iis, Israer shuar tuíniawai «Israer shuarcha Muisais timia núnisaṉ tsupirnakcha asamtai nu shuarja̱i̱ yurumáshtiniaiti» tuíniawai. Túmaitiat Pítiur yurumámnian nékakᵘ emka Sántiak shuar táatsa̱i̱ṉ Israer shuarchaja̱i̱ yurumámai. Tura nuyá̱ Sántiak shuar Jerusaréṉnumia̱ Antiukíanam jeawarmatai Pítiur ashamak tsupirnakcha shuarnumia̱ kanakí̱ yurumáchmai. «Tsupirnaktiniaitme» tiniu ainia nuna ashamak túramai.
48002013	Tuma asamtai chíkich Yus shuar, Israer shuar armia nu, Pítruja̱i̱ métek emka yurumáwaru áiniayat jimiará enentai takusar ukunam iniaisarmai. Pirnapísha neka áyat nútiksaṉ nupetnakmai.
48002014	Tura nuna iisan ashí iimiainiai̱ṉ Pítrun chicharkamjai. Yus Shiir Chicham tana nuja̱i̱ métek wekasachu ásarmatai tímiajai «Ame Israer shuáraitiatam Israer shuarti ikiukim tsupirnakchaja̱i̱ yurumám Israer shuarcha áintsamek túrame, tímiajai. Nuikia “Israer shuarcha Israer shuartiji̱a̱i̱ métek wekasatin áiniawai” tiip» tímiajai.
48002015	Iikia nekas Israer shuaraitji. Israer shuarcha, tunáa ainia ániuchuitji.
48002016	Túmaitiatar ju̱ nékaji. Akupkámu umíamuja̱i̱ uwemprachminiaitji antsu Jesukrístu nekas enentáimtakum uwemprattame. Nu nekaar iisha Jesukrístu nekas enentáimtusmaji tunaaja̱i̱nchu atai tusar. Aya Kristu nekas enentáiji̱a̱i̱ enentáimtusar péṉker átatji. Akupkámu takasar umirkarsha tuke nuja̱i̱ péṉker ajaschattaji. Akupkámunka shuar umiktaj táyat, chikichkí shuarkesha nuja̱i̱ péṉker ajaschamniaiti. Nu nekaar antsu péṉker ajastai tusar Jesukrístu nekas enentáimtusmaji.
48002017	Tura Israer shuar enentáimprashtimpiash «Wátsek, núnisaitkiuiṉkia wisha Krístun enentáimtustaj tákunka, emka tunáa shuaraitjiai tu enentáimtumastiniaitjiai» tíchanpiash. Nuka nekasaiti tura nuyá̱ «Nu asamtai Kristu winia tunáa shuaran najataiti» peṉké tu enentáimprashtiniaiti.
48002018	Antsu yaunchu wi túrashtiniaitjiai tímiaj nuna awaiṉkin túratniuitjiai tákunka nuikia nekas tunaitjiai.
48002019	Iistá, akupeamun umiktaj tukamán peṉké tujintkiamjai. Umiktinian tujintkian jaka áintsanak ajasmajai akupeamunam. Antsu Yusja̱i̱ iwiaaku pujajai ni wakera nuna umiktinian.
48002020	Wisha Krístuja̱i̱ krúsnum jákaitjiai. Tuma asamtai yamaikia wikia iwiaaktsujai wi wakeraj nuna túratniun antsu Kristu winí̱ iwiaakui ni wakera nuna túratniun. Tura ju̱ aya̱shnium pujayatan aya Kristu enentáimtakun iwiaakjai. Krístusha Yusa Uchirí̱ntiat winia ti anentuk jarutkamiayi.
48002021	Yus tí peṉker asamtai itiurak «Kristu ántar jakamiayi» títiaj. Iis, aya akupkámun umirkan péṉker ajasminiaitkiuiṉkia nuikia Kristu ántar jaka̱a̱yi.
48003001	¿Karaseanmaya̱tirmesha wariṉ aa? Waweamukaitrum netse enentáimprarum Yus tama umirkashtinia. Jesukrístu krúsnum mámun ti paant étserkun ¿atumín iniaktuschamkajrum?
48003002	Wátsek, aniastatjarme, enentáimpratarum. ¿Wariji̱a̱i̱ṉ Yusa Wakaní̱ atumí enentái̱n achikmarum. Akupkámu umirkarmek enentáimin achikmarum antsu Yus enentáimtusrum ni Wakaní̱ achikchamkuram?
48003003	¿Tuke nétsekaitrum. Yusa Wakaní̱ emka atumí enentái̱n wayá̱ takasmatai atumek yamaikia nu takat aya aya̱shí̱ kakarmari̱ji̱a̱i̱ṉ umiktájai tu enentáimprarmek?
48003004	¿Peṉké ántrarmek wáitsamuram tura antsu ishichkisha unuimiárchamkarum?
48003005	Naka enentáimpratarum. Yus ni Wakaní̱n súramtsuk tura aents túrachminian atumíin ti takaatsuk. Átum aya akupkámun umirkurmin Yus nuna túrachuiti. Antsu ni chichame̱ antukrum Yus enentáimtakrumin Yus nuna túraiti.
48003006	Yaunchu ii uuntri̱ Aprajám enentáimpratai. Yus Chicham nin tawai «Aprajám Yusan enentáimtusmatai Yus “Ayu, péṉkeraitme” tímiayi» tawai.
48003007	Iis, nuja̱i̱ páantchakait. Ashí shuar Yusan enentáimtuinia nuka Aprajámja̱i̱ métek enentáimpraru ásar ni uchirí̱a áintsaṉ ajasáru áiniawai.
48003008	Yamái páantaiti. Yus ashí Israer shuarchancha tawai «Aya winia enentáimtursarum péṉker átatrume.» Israer shuarchasha nuja̱i̱ péṉker ajastinia nuna ti yaunchu neka asa, Aprajáman ujakmiayi «Ámiji̱a̱i̱ ashí aents ti shiir ajasártatui.»
48003009	Tuma asamtai ashí shuar Yusan enentáimtuinia nuke Aprajámja̱i̱ métek péṉker ajasár shiir warasartatui.
48003010	Antsu ashí shuar «akupkámun umirkan uwemprattajai» tuinia nuka yajauchiniam yumiṉkramu áiniawai. Yus Papinium áarchamukait «Ashí shuar Yus akupkámun ashí aarma nuna takamtsuk umirkachka yajauchiniam yumiṉkramu áiniawai.»
48003011	Núja̱i̱ṉkia páantaiti. Akupkámu umirkatniuja̱i̱ péṉker ajaschamniaiti Yusja̱i̱ antsu aya «Yus enentáimtusam péṉker ajasam uwemprattame.»
48003012	Shuar akupkámu umirkatniun enentáimna nuka aya nuja̱i̱ péṉker ajastinian enentáimiui. «Yusan enentáimtak péṉker ajastinian enentáimtsui.»
48003013	Tura Kristu yamaikia uwemtikrampramji. Akupkámun umirkachu yumiṉkramuiti tana nuka iin túramtsuji. Antsu Kristu iin yaintmaktin krúsnum jaka yumiṉkramu ajasmiayi. Kame áarmaiti «Shuar jakati tusa numiniam nenasma yumiṉkramuiti.»
48003014	Tuma asamtai Jesukrístu jakamuja̱i̱ ashí Israer shuarchasha Aprajámja̱i̱ métek péṉker shiir warasartatui. Iisha núnisrik nu shuarja̱i̱ Yusa Wakaní̱, Yus akupkataj timia nusha, achiktatji Yus enentáimtusar.
48003015	-
48003016	Iis, yatsuru, Yus Aprajáman chichaman najana anajmatuk «Ámiji̱a̱i̱ tura amé wea akiinkiattana núja̱i̱sha ashí aents ti shiir ajasártatui» tímiayi. Kame «amé wea akiinkiartatna nuja̱i̱» tíchamiayi antsu «akiintiatta nuja̱i̱» tímiayi. Nuna taku chikichik átinia nuna enentáimpramiayi. Nusha Krístuiti. Aentstisha enentáimpratai. Shuar chichaman najana tura papinium aar nuyá̱ ni naari̱ apujas nuikia nekas yapají̱tsuk umiktiniaiti. Umitsuk iniaisachminiaiti. Patattasha patattsachminiaiti.
48003017	Wátsek, Yus núnisaṉ chichaman Aprajámja̱i̱ najana ukunam umitsuk iniaisachminiaiti. Tura chichaman najanamia nú ukunam kuatrusiántu traintia uwí naṉkaamasmatai Yus ni akupkámuri̱n Muisaisan susamiayi. Túramaitiat nuja̱i̱ Yusa yaunchu chichame̱n iniaisatniun yapaji̱áchmiayi.
48003018	Tuma asamtai Yus timia nuka tuke uminkiattawai, Yus yaunchu Aprajámja̱i̱ chichaman najana asamtai. Núja̱i̱ṉkia páantaiti, péṉker ajastajtsar akupkámu umikrikia shiir pujuschartatji antsu Yus timia nuja̱i̱ iikia takatsuk shiir pujustatji. Nuna tsaṉkatkamiayi Yus Aprajámja̱i̱ chichaman najaneakᵘ.
48003019	«¿Nuikia Yus urukamtai akupkámun susamia?» tíchaintmeash. Ayu, Aprajám wean Kristu táatsa̱i̱ṉ Yus timia nu uminkiachminiuyayi. Tuma asamtai ni táatsa̱i̱ṉ ashí yajauchin túrawarmia nu timiá yajauchiti tusa Yus akupkámun susamiayi. Tura Yusa suntari̱ ju̱ akupkámun ashí iwiarar Muisaisan susar akatrarmiayi Israer shuaran súsarti tusar.
48003020	Antsu chikichik shuar niṉki takastinian enentáimkiuṉka chikichan atsumatsui. Tura Yus aya chikichkiti. Niṉki chikichan akattsuk ashí aentsun Aprajámja̱i̱ péṉker awajsatniun Aprajáma anajmatar niji̱a̱i̱ chichaman najanamiayi.
48003021	¿Tura Yus jimiará chichamja̱i̱ chichaawak, tíchaintmeash. Emka Aprajáman «Ju̱ja̱i̱ uwemprattame» tíchamkia, nuyá̱ Muisaisan ni akupkámuri̱n súsachmakia? tíchaintmeash. Tura áintsachuiti. Nekaata, akupkámu umirkatniuja̱i̱ Yusja̱i̱ tuke péṉker pujusminiaitkiumka nuyá̱ aya akupkámuja̱i̱ uwempram yajauch túramuja̱i̱nchu ajasaintme.
48003022	Tura Yus Chicham «Ashí aents tunáa kakarmari̱ji̱a̱i̱ pujuiniawai» paant tawai. Nu asamtai yamaikia ashí Jesukrístu nekas Yusa uchirí̱nti nekas tiar enentáimtuinia nú shuar aya Yus timiá asamtai uwemprartatui.
48003023	Tura Kristu táatsa̱i̱ṉ Nin enentáimtuschamniauyayi. Tuma asamtai Ni táatsa̱i̱ṉ akupkámuka iin emettama pujurtamji aya akupkámu tana nu umirkatin. Tura ukunam ju̱ nekanayi, Kristu enentáimtusar uwempratniuitji.
48003024	Akupkámu nuikia iin waitmakmaji uchin kuírchin wainnia áintsaṉ. Kristu tatí tusa waitmakmaji. Tura Kristu támatai ashí nekas Nin enentáimtuinia nuka Yusja̱i̱ péṉker áiniawai.
48003025	Yamái Kristu nekas enentáimtustiniaiti tuma asamtai yamaikia akupkámu kuirchia áintsaṉ wáitmatsji.
48003026	Antsu Jesukrístu enentáimtusar nuja̱i̱ Yusa uchirí̱ úuntmaru ajasuitji.
48003027	Ashí Kristu náari̱i̱n imiaimiutirmeka Kristua áintsaṉ ajasuitrume.
48003028	Jesukrístuja̱i̱ tsaniṉkiu asarⁱ imiá métek aji. Israer shuar, Israer shuarcha aṉkant ainia nu aṉkantcha ainia nu áishmaṉ, nuwa̱, ashí mash Jesukrístunuitkiuiṉkia yamaikia «niishaaiti» tu enentáimprashtiniaiti. Ni shuari̱ mash chikichik áiniaji.
48003029	Tura Krístunuitkiurmeka Aprajám wea áintsaṉ ajasurme atumsha. Tuma asarum Yus Aprajáman anajmatramia nu atumsha jurumkitniuitrume.
48004001	Kuítrinniu uchirí̱ ashí ni aparí̱ takakna nuna niniu áchattawak ukunam. Tura uchichitkiuṉka ni aparí̱ takarniúri̱ya núkete.
48004002	Tuke uunt ajatsuk ni wainnia nuna umirkatniuiti. Tura uunt ajasmatai tura ni aparí̱ «Ayu» takui̱ nuyá̱ ni antsu ni aparí̱niu ashí wáinkiatniuiti.
48004003	Núnisrik iisha úchichik asarkia ashí aentsu akupkámuri̱ umirkatniuji.
48004004	Tura tsawant jeamtai Yus ni Uchirí̱n akupkámiayi ju̱ nuṉkanam. Nisha Yúsaitiat nuwa̱nam akiiniamiayi. Tura aents ajasmiayi. Tura aents ajas yaunchu akupkámuncha umirkatniuyayi.
48004005	Nuja̱i̱ ashí aents akupkámun umirkatin armia nuna uwemtikrataj tusa támiayi. Tura iisha yamaikia nuja̱i̱ ni uchirí̱ uunt ajasminiaitji.
48004006	Atumsha nekas ni uchirí̱ ajasákrumin Yus ni Uchirí̱ Wakaní̱n atumí enentái̱n akuptúrmakuiti. Tura nu Wakan atumí enentái̱ya̱ Yusan «Aparu» tawai.
48004007	Tuma asamtai yamaikia aya takarniuchuitme antsu Yus ámin ni uchirí̱n najatmaiti. Tura ni uchirí̱ asakmin ashí Yus takakna nuna Krístui̱ya̱n amastatui.
48004008	Yaunchu átum nekas Yus nékachkuram najankamu yus írunna nu umirkamarme nekascha yusak.
48004009	Tura yamaikia nekas Yus nékarme kame Yus atumín nekarmarme. Núnis asamtai itiurtsuk atak aentsu akupkámuri̱ umirkatin enentáimprum. Nuja̱i̱ kakaram ajaschamniaitme tura umikmesha yaintmakchattawai uwempratin.
48004010	Átumka námper ti najanearme. Yaunchu námper najanatin amia nú tsawantcha, nantusha, uwisha, námper tuke najanearme Yus shiir enentáimtursati tusarum.
48004011	Ashamajai, atumíin ántrantkeash takasmaj tusan.
48004012	Yatsuru, wi átumea áintsanak ajaschamkaj. Atumsha yamaikia wi wekaajna áintsarmek wekasatarum. Wi nui̱ pujakui ishichkisha yajauch awajtúschamarme.
48004013	Antsu nekamarme aya̱shrui̱ itiurchat pujayatan Yusa shiir chichame̱n emka ujakmajrume.
48004014	Tura winia suṉkur ti yajauch awajtai̱ṉ átum winia nakitrurum muí̱jrukchamarme, antsu Yusa suntarí̱a áintsarmek itiaramarme. Jesukrístu anturkatniua áintsarum anturtukmarme.
48004015	Maa, wi nékajai, nuik atumí ji̱mi ukuinkiarum surusa̱a̱rme túramniaitkiurmeka. Tura shiir enentáimpramarmena nusha itiurtsukait yamaisha.
48004016	Yamaikia nekas chichaman étserkun ¿atumí nemasri̱ ajasjak?
48004017	Chíkich yajaya̱ taaru ti shiir awajtámainiawai tura atumín yaintmaktasa áitkiarmainiatsui. Antsu winia shiir enentáimtursat tusar aya wini̱ya̱ akantámkitiai tusa wakerutmainiawai.
48004018	Nisha nekas yaintmaktinian wakerutmainiakka wi atumji̱a̱i̱ pujai̱ṉsha tura pujatsa̱i̱ṉsha atumín shiir awajtámsatin tuke péṉker ainti.
48004019	Uchiru, nuwa̱ uchin takustaj tana núnisnak ataksha wáitiajai Kristu atumíin paant atí tusan.
48004020	Atumji̱a̱i̱ pujaknaka maak aintjiai. Yamái pujaknaka nekas nusháa chichasaintjiarme. Itiurkatjarmetsuk nékatsjai.
48004021	Ayu, «akupkámu umirkatniuiti» támena nu nekaata. Akupkámuka jú̱nisaiti.
48004022	-
48004023	Aarma awai, Aprajám jimiará uchirtiniuyayi. Emka ni takarniúri̱ Ismaeran takusmiayi. Nuyá̱ Aprajáma nuwe̱ Isakan takusmiayi. Ismaera nukurí̱ Aprajáma takarniúri̱yayi. Tura Aprajám Yusan enentáimtutsuk niji̱a̱i̱ kanarmatai ni takarniúri̱ takusmiayi. Tura antsu Isaka nukurí̱ṉkia takarniúri̱nchuyayi antsu nekas ni nuwe̱ áuyayi. Nisha ti úuntchiniak Yus «takustatme» tímiayi. Tuma asamtai Yus timiaja̱i̱ Isakan takusmiayi.
48004024	Ayu. Yamái tájana nuka Yusa Chichame̱n jímiaran nakumui. Ismaera nukurí̱ Akaar chikichik chichaman nakumui. Yaunchu Senái nainnium Yus ni akupkámuri̱n áarmiayi Israer shuar, takarniua áintsaṉ, umirkarti tusa.
48004025	Senái naintcha Akaara nuṉke̱ Arapianam wajaawai. Akaarsha Senái naintian nakumak ashí Israer shuaran «Akupkámuja̱i̱ uwempramniaiti» tuinia nuna nakumui. Yamaisha Israer shuara uuntri̱ Jerusaréṉnum pujuinia nuka tu chichainiawai. Tuma asamtai Akaarsha ashí nu shuarsha núnisar akupkámu umirkatin ásar ti takarniu áintsaṉ wáitsar takainiawai.
48004026	Antsu ashí Yus shuarti uwempra asar imiankas aṉkant pujaji. Nayaimpinmaya̱ Jerusaréṉnumia̱ áentsuitji. Nuyá̱ aentsti tuke aṉkant pujuiniaji. Nuyá̱ aents asakrin nu yakiya̱ Jerusaréṉka ii nukurí̱ya áintsaṉ enentáimpramniaiti.
48004027	Jú̱nis áarmaiti «Warasta misuram nuwá̱, uchi takakchiatmek. Ti shiir warasta, uchí najawe̱ nékachiatmek. Nuwa̱ ajapamu uchin takustatui. Nuwa̱ áishri̱nniuja̱i̱ naṉkaamas uchirtin átatui.»
48004028	Iisha, yatsuru, Isaka áintsarⁱ Yus timiaja̱i̱ akiiniaitji.
48004029	Yaunchu Ismaer Isakan kajerak itiurchat awajsámiayi. Núnisaṉ yamaisha Ismaera áintsaṉ aya aya̱shniumia̱ ainia nú aents Yusa Wakaní̱ya̱ akiinia nuna yajauch awajénawai.
48004030	Tura Yus Papinium áarmaiti «Takarniusha ni uchirí̱ji̱a̱i̱ ajapam awemata. Nekas péṉker nuwa̱ uchirí̱ji̱a̱i̱ tsaniṉ pujuschamniaiti. Aparí̱ kuítri̱ncha achikchamniaiti.»
48004031	Ayu yatsuru, nekaatarum. Takarniu uchirí̱nchuitji antsu aṉkant pujaji nekas péṉker nuwa̱ uchirí̱ asarⁱ.
48005001	Kristu uwemtikrampramiaji tuke aṉkant átinian. Tuma asamtai kakaram ajasam tuke aṉkant pujusta. Ataksha nu itiurchatnum waketkip.
48005002	Wi Papru asan ujajrume. Átum Muisais timia núnisrumek tsupirnakrumni̱ṉkia Kristu nuikia atumniaka peṉké ántar awajtámsaiti.
48005003	Ataksha tájarme, ashí tsupirnakua nu shuar ashí Muisais timia nuna takamtsuk umirkatniuiti.
48005004	Átum «akupkámu umíakmin Yus shiir enentáimturmastatui» tárumna nu, nu shuartiram Krístui̱ya̱ tupa̱ṉniuitrume. Yusa aneṉkrattairi̱ya̱ kanakniurme.
48005005	Antsu iikia Yusa Wakaní̱ji̱a̱i̱ tura Yus enentáimtakrin Yus shiir enentáimturmastatji, tu enentáimji.
48005006	Nekas Krístunuitkiurkia tsupirnaktin atsumatsji. Antsu aya Yus nekas enentáimtakur ashí anenaitniuitji.
48005007	Atumsha Krístuja̱i̱ péṉker wekaimiarme. ¿Urukamtai nekas Yus timia nu iniaisatin enentáimprum ataksha akupkámunam waketkitin?
48005008	Nú enentai Yusai̱ya̱nchuiti. Niji̱a̱i̱ wekasatniunka Yus achirmákuitrume.
48005009	Ju̱ enentáimpratarum. Karía ishichik yuminnium eṉketam mashⁱ karimtiktsuk. Aneartarum atumsha.
48005010	Ayu, Yus yáintmakrumin wi tájana nu nusháa enentáimprashtatrume, nékajai. Tura atumín yajauch áujmatramainia nuna Yus asutiáttawai páchitsuk.
48005011	Wikia yatsuru, yamaisha «tsupirnaktiniaiti» tuke tákuiṉkia Israer shuar yajauch awajtúscharainti. Antsu Kristu jakamun étseriatnak «tsupirnaktiniaiti» tákuiṉkia kajertukcharainti.
48005012	Atumín yajauch awajtámsatin wakeruiniana nú shuar antsu niṉki tsupimiakar yajauch awajmámsarti.
48005013	Atumniasha yatsuru, Kristu tuke aṉkant awajtámsarme. Tura aṉkant ajasrum «Aya wi wakerajna nuna túramniaitjiai» tu enentáimprairap. Antsu nuamtak aneniakrum péṉker yáiniaiktarum.
48005014	Ju̱ chichamja̱i̱ ashí akupkámu mash uminkiattawai, ame aya̱shim aneamna áintsamek chíkich shuarsha aneeta.
48005015	Tura aneartarum. Aneniachkurmeka antsu esanairum mái̱ yunai ajakrumka nuamtak amunaiktatrume.
48005016	Ju̱na tájarme. Atumí aya̱shi̱ wakerana nu umiki̱a̱i̱j tusarum Yusa Wakaní̱ kakarmari̱ji̱a̱i̱ wekasatarum.
48005017	Yusa Wakaní̱ wakera nuna ame aya̱shim nakitiawai. Tura ame aya̱shim wakerana núnaka Yusa Wakaní̱ nakitiawai. Mái̱ maanai ajainiawai. Túmaitkiui péṉker wekasataj tukamám tujintiame. Páantchakait.
48005018	Tura Yusa Wakaní̱ jintintramkuiṉkia, aentsu akupkámuri̱ji̱a̱i̱ itit áchattame.
48005019	Wats, aya̱sh túramu ti paant áiniawai. Ju̱ áiniawai, tsanirmatin, wapik túratin, yajauch túratin,
48005020	najankamu yus ainia nu tikishmátratin, wawekratatin, nemasnaikiatin, katsumnaikiatin, akasmaktin, wari kajektin, naṉkamantu enentáimtumastin, aya niisháa niisháa enentáimsartin, níniunak íistin,
48005021	yajauch enentáimtunaistin, maṉkartuatin, nampektin, nampernum aya tí yurumin tura tí nampen átin. Chíkich nuja̱i̱ métek áiniawai. Nuik ujakmajrumna núnisnak ataksha tájarme. Shuar nuna túrakka Yusai̱ pujustinian peṉké tujintkiattawai.
48005022	Ayu, yamaikia Yusa Wakaní̱ kakarmari̱ji̱a̱i̱ túratin enentáimsatai. Yusa Wakaní̱ ii enentái̱n pujak péṉker túratniun nerektinia áintsaṉ neremtikramji. Ju̱ áiniawai, aneatin, shiir enentáimsatin, Yusja̱i̱ tura shuarja̱i̱ nawamnaikiar wekasatin, shiir enentáiji̱a̱i̱ katsuntratin, chíkich shuar shiir awajsatin, wait aneaku átin, tana nuna tímiatrusaṉ umiktin,
48005023	nekas nékaskea nuja̱i̱ métek enentáimtumastin, iik íimiasar tunáa túrashtin. ¿Ju̱ túratniuncha yaki surimia?
48005024	Shuar Jesukrístunu ainia nu, ni aya̱shí̱ wakeramuri̱ncha tura núnisaṉ ni túramuri̱ncha surimiak wekaawai. Ni aya̱shi̱ krúsnum matniua áintsaṉ túraiti.
48005025	Yusa Wakaní̱ kakarmari̱ji̱a̱i̱ Yus shuar ajasu asar núnisrik Yusa Wakaní̱ kakarmari̱ji̱a̱i̱ṉ wekasatai.
48005026	«Wats, nekapnaisatai. Wi imiá péṉkeraitjiai» nuamtak tunaitsuk yajauch enentáimtunaischatniuiti.
48006001	Túrasha yatsuru, Yus shuar tunáa túrashtimpiash. Atumsha nekas Yusja̱i̱ wekaarumna nu, nu wáinkiurmeka yátsum Yusja̱i̱ iwiarat tusarum yaiṉtarum. Tura naṉkamantu enentáimtumatsuk túratarum. Tura amesha nekaamata. Tunaanum iniara̱i̱j tusam anearam wekasata.
48006002	Kijinian júakui nuamtak yáiniaikchatniukait. Núnisrumek chíkich itiurchat pujakui nuamtak yáiniaiktarum. Túrakrumka Kristu akupeamuri̱ umíarme.
48006003	Shuar tujintiayat «naṉkamantuitjiai» tákuṉka anaṉmamui.
48006004	Shuar ní túramuri̱niak enentáimtumastiniaiti. Níniunak enentáimtumakuiṉkia tura péṉkeraitkiuiṉkia chikicha túramuri̱ íirtsuk antsu níniunak péṉker iis wararsattawai.
48006005	Iis, ashí ní kijintri̱niak júkishtinkiait.
48006006	Shuar Yus Chichaman unuimiátna nu, nu shuar nin jintíana nuna ashí takakna nuja̱i̱ yaiṉtí.
48006007	Anaṉmamawairap. Shuar Yusan anaṉkatniun tujintiawai. Ame araamna nuna nere̱ṉ júuktatme. Chíkich nere̱ áchattawai. Atumí enentái̱ncha núniskete.
48006008	Iistá. Shuar ni aya̱shi̱ wakeramunak tuke enentáimtakka jatai̱ nere̱a áintsaṉ araaiti. Nerekmatai̱ jákatniun júuktatui. Tura Yusa Wakaní̱ wakera nuna tuke enentáimtakka Yusja̱i̱ tuke shiir pujustinian júuktatui.
48006009	Nu asamtai péṉker túratin yawe̱tkishtiniaiti. Tura pimpitsuk takasar júuktin tsawant jeamtai páchitsuk júuktatji.
48006010	Tuma asamtai yáiṉmin ákuiṉkia ii jeajnia nu túratniuitji nekaska ii yachi̱ Yus shuar ainia nu yáiṉkiartin. Tura ashí shuarsha yáiṉtiniaiti.
48006011	Iimsakua winia uwejruja̱i̱ urutá uuntna áatjarum.
48006012	«Nekas tuke tsupirnaktiniaitme» tuinia nuka áyatik shuar shiir enentáimtursarti tusa tuíniawai. Kristu krúsnum jakamun étsereakuiṉkia itiurchat awajtúsara̱i̱ṉ tusar «tsupirnaktiniaitme» tuíniawai. Shuar «ashí akupkámun umiktajai» tusa Muisais timia núnisaṉ tsupirnaktiniaiti.
48006013	Pai. Tura nú shuar tsupirnaku áiniayat ashí akupkámun umiiniatsui. Muisais timia nuna ájapeni̱ṉ ikiuiniawai. Túmaitiat tsupirnakuk tusa wakerutmainiawai. Áyatik atumín «Pai, nisha tsupimiatkiakji» titiai tusar wakerutmainiawai.
48006014	Antsu wikia aya ii Uuntri̱ Jesukrístu krúsnum jakamunak wararsatniun enentáimjiai. Tu enentáimkiun Kristu krúsnum jakamia áintsanak ju̱ nuṉkanmaya̱ ana nuna jaka áintsaṉ páchiatsjai, tunaanum winia útsutkatin atsawai.
48006015	Krístunu ajasrikia tsupirnaktincha tsupirnakchaitkiursha mái̱ antraiti antsu yamaram akiiniatin nekas péṉkeraiti.
48006016	Ashí nekas Yus shuaran wi tájana nuja̱i̱ métek wekainia nuna Yus shiir enentáimias yaiṉtí tuke shiir pujustinian.
48006017	Yamaikia itiurchat najatawara̱i̱ṉ. Jesusa takatri̱ takaakui asutiuáwarma paant aya̱shrui̱ chimikma írunui.
48006018	Yatsuru, ii Uuntri̱ Jesukrístu atumín shiir yaintmakarti. Nuke atí.
49001001	Yus nuna wakerakui wi Papru Jesukrístu akatrámuitjiai. Jesukrístu nekas enentáimtusrum Yus shuar ajasrum Ipisiunam pujarmena nuna ju̱ papin áatjarme.
49001002	Ii Aparí̱ Yussha tura Jesukrístu ii úuntri̱sha atumín waitnentramainia ásar aṉkant tuke shiir pujustinian suramsarti.
49001003	Ii Uuntri̱ Jesukrístu Aparí̱ Yus nekas shiir awajtústiniaiti. Iisha Krístuja̱i̱ tsaniṉkiu asar ii enentái̱n ashí nayaimpinmaya̱ ana nuja̱i̱ warasminiaitji. Túmaitkiui Yus nu waratai̱n ashí suramsaitji.
49001004	Krístuja̱i̱ uwemprar ti shiir tunaaja̱i̱nchu Niji̱a̱i̱ pujusárat tusa Yus, ju̱ nuṉka atsai̱sha, anaitiamkamiaji.
49001005	Yámankamtaikniumia̱sha iincha ti anenmak Jesukrístu túrunamuja̱i̱ ni uchirí̱ ajasat tusa wakerutmak anaitiamkamji.
49001006	Núja̱i̱ṉkia ni waitnenkartutairi̱ imiá péṉkera nu paant atí tusa nuna túriniaiti. Núnaka peṉké ántar ni aneamu Uchirí̱n suramsaitji.
49001007	Yus imiá waitnentramak ni aneamu Uchirí̱ numpe̱ja̱i̱ ii yajauchiri̱n akikmatramak uwemtikrampraitji.
49001008	Tura tí anenmak ni enentáimtairi̱n tura nekatairi̱ncha suramsamiaji.
49001009	Nuja̱i̱ shiir enentáimturmak Kristui̱ iin uwemtikrampratniun wakerutmakmiaj nuna yaunchu nekaachman yamái paant awajtúrmaji.
49001010	Ashí jú̱ nuṉkanam írunna nunasha tura nayaimpiniam írunna nunasha Kristu ashí akupin ati tusa Yus tsaṉkatkattawai. Nunasha Yus yaunchu enentáimturu asamtai tsawant jeamtai ashí uminkiattawai.
49001011	Iisha Krístuja̱i̱ tsaniṉkiu asakrin Yus yaunchu achirmákmiaji ashí Niniu ana nuna tsaṉkatramkatniun. Nunasha ashí Ni túrana núnisaṉ aya Ni wakera asa túramiayi.
49001012	Iikia Israer shuar asar Kristu emka umirkakrin iin imiá péṉker túrutmamun nekaawar ashí shuar Yusan ti shiir awajsámin áiniawai.
49001013	Núnisaṉ atumsha nekas uwempratin chicham antukrum Kristu nekas enentáimtusurme. Túrarum Kristu shuar ajasákrumin Yus ni shiir Wakaní̱n akuptúktaj timia nuna akuptúrmakmai. Nuna tura «nekas Wí shuaraitrume» tawai.
49001014	Yamái Yusa Wakaní̱ ii enentái̱n pujuruk tuke uwemtikramji. Tura takas umik nu tsawantai̱ ashí tsaṉkatramkattaji. Tura ii enentái̱n pujá asamtai Yus ukunam Níji̱a̱i̱sha ashí tsaṉkatramkattaj nu paant nékaji. Maa, Yus tí peṉker asamtai Nin ashí ti shiir awajsarti.
49001015	Átum ii Uuntri̱ Jesukrístu nekas enentáimtamuncha tura ashí Yus shuarja̱i̱ shiir awajnáiyamuncha antukjai.
49001016	Túran shiir enentáimkiun Yusan áujkun tuke yúmiṉkiajai.
49001017	Ii Uuntri̱ Jesukrístu Aparí̱ Yus ti shiir asamtai Nin áujeakun ni Wakaní̱ ni nekatairi̱n suramas ashí jintintrámawarti tusan seajai. Nuja̱i̱ nuna naṉkaamas Yus nekaattarme.
49001018	Tura enentáimincha paant enentáimtikramprarti tusan seajai. Nuja̱i̱ shiir túrutmataj tusa achirmákuitrum nu nekaattarme. Nu arantcha imiá shiira nu, Yus ni shuari̱n ashí tsaṉkatkattana nusha nekaattarme.
49001019	Nu arantcha Yus nekas enentáimtakrin ti kakaram tujincha asa iin yáintmaj nu nekaattarme. Tura nu kakaram ti kakaram asamtai
49001020	nuja̱i̱ Krístun jakamunmaya̱ iniantkímiayi. Tura nayaimpiniam jukí̱ ni untsuurí̱ni̱ akupin pujutai̱nium apujsamiayi.
49001021	Tura ashí ju̱ nuṉkanam akupin ainia núja̱i̱sha tura ukunam nuṉka átatna nui̱ akupin áminia núja̱i̱sha tura ashí akupin ainia núja̱i̱sha tura ashí naari̱ nékamu ainia núja̱i̱sha Yus Krístun ashí naṉkaamas akupin awajsámiayi.
49001022	Tura ashí írunna nu Krístun umirkartin áiniawai. Tura Yuska Krístunak ashí Yus shuara Akupniúri̱ awajsámiayi. Túramu asa Kristu ni shuari̱ muuke̱a áintsaṉkete.
49001023	Tura ashí nuṉkanam Yus shuar ainia nu Kristu aya̱shí̱ najanainiawai. Tura Kristu ashí ni aya̱shi̱n pimiutkaiti tura nu arantcha ashí írunna nunasha pimiutkaiti.
49002001	Átum yajauch túrakrum tunaanum tuke wekaakrum Yusai̱ya̱ kanakin asarum jákauyarme.
49002002	Nu tunaanum jú̱ nuṉkanam pujuinia nuja̱i̱ métek tuke wekainiuyarme. Túrarum iwianchi akupniuri̱ wakeramuri̱ umirniuyarme. Iwianchi uuntri̱ Yusan umirainiatsna nuna ashí akaténawai. Kame ju̱ nuṉkanam yajauch wakan ni akupeamuri̱ji̱a̱i̱ wekainia nuja̱i̱ métek atumsha wekainiuyarme.
49002003	Ashí iisha núnisrik yaunchu nu shuarja̱i̱ métek ii aya̱shí̱ wakeramu umirniuyaji. Tura ii aya̱shi̱ wakeramusha núnisrik ii enentái̱ wakeramusha umirniuyaji. Tuma asar tunaaja̱i̱ akiinia asar chíkich shuarja̱i̱ métek ti kajernákmiaji.
49002004	Antsu Yus ti waitnenkartin asa iin tí anenmamiaji.
49002005	Tuma asa ii tunaanum tuke jaka pujarni̱ṉ Krístuja̱i̱ métek iwiaaku awajtámsamiaji. Aya ti anenkartin asa uwemtikrampramiaji.
49002006	Tura Krístuja̱i̱ métek Yus iniantamkimiaji. Nuyá̱ Jesukrístuja̱i̱ métek ju̱ nuṉkanam pujuinia áintsar yamaisha nayaimpinmasha apujtamsatniun tsaṉkatramkaitji.
49002007	Nuja̱i̱ Ni ti aneṉkratmari̱ncha tura Kristu túrunamuja̱i̱ waitnentrampramuncha nekapmarchamnia iniaṉnatsuk ukunma ímianaisha tuke Ni ti waitnenkartutairi̱nkia iin iniakturmasuiti.
49002008	Jesukrístu nekas enentáimta asakrumin Yus waitnentramar uwemtikrampraiti. Ju̱ka átumkeka túrunachuitrume. Antsu Yuska Niṉki kuítchaja̱i̱ suramsaitrume.
49002009	Shuar ni takatrí̱ji̱a̱i̱ uwempratniuitkiuṉka naṉkamantu enentáimsainti winia kakarmarja̱i̱ uwemprajai tusa. Nu enentáimsatniuka atsutí tusa Yuska átumka takaatsrumni̱ṉ uwempratniun suramsamiarme.
49002010	Yus najanamuitji. Kame Jesukrístuja̱i̱ tsaníakrin yamaram iwiaakman suramas tuke péṉker túratniun najatmamji. Yáunchuk nuna enentáimturmasmiaji.
49002011	Nuik ámarum nu enentáimpratarum. Ashí Israer shuar ni aya̱shí̱n tsupirnaku ásar ashí Israer shuarchan tsupirnakcha áiniakui peṉké Yúsnachua núnis enentáimtuiniawai. Tura atumsha Israer shuarcha asakrumin «tsupirnakcha» turamniuyarme.
49002012	Nuik Krísturtinchauyarme. Israer shuarcha asarum ashí ni túrutairi̱sha tura ashí Yus nin tsaṉkatkarmasha nekaachuyarme. Tura jú̱ nuṉkanmaya̱ asarum nekas Yusa nu enentáimtichuyarme tura shiir pujustin náṉkamsarum enentáimpramarme.
49002013	Antsu yamaikia Krístuja̱i̱ tsaniṉkiu asarum yaunchu Yusai̱ya̱ yajá pujuwitiatrum, yamaikia Kristu numpé̱ puármatai ni jarutramkamuja̱i̱ tántaitrume.
49002014	Israer shuarja̱i̱ Israer shuarchaja̱i̱ nemasmanaikiar ajapén péeṉkramu ámiaji. Tura Krístuka nuna sa̱a̱ki nawamnaimtikramkamiaji. Tura chikichik shuar najatmamiaji.
49002015	Nuik aya Israer shuar Muisais akupkámu untsurí armia nuna umirkatin áiniak nuja̱i̱ chíkich aentsja̱i̱ nemasmanainiarmiayi. Tura Kristu jaka nu akupkámun ántar awajás chikichik aents yamaram awajtámsamiaji.
49002016	Núnisaṉ ámiayi. Kristu krúsnum jaka nemasja̱i̱ mai̱ apattamak chikichik awajtámas Yúsja̱i̱sha nawamnaimtikramkamiaji.
49002017	Kristu taa nawamnaikiatniun chichaman Israer shuaran ujakmiayi. Tura nu chichamnak atumín Yus nékachuyarmena nunasha ujaktinian akupkámiayi.
49002018	Yamaikia Israer shuartisha tura Israer shuarchasha mái̱ metek Kristu túrunamuja̱i̱ tura Yusa Wakaní̱ takaku asar Yusai̱ jeatniuitji.
49002019	Tuma asamtai yamaikia chíkich shuarchaitrume antsu ashí Yus shuarja̱i̱ métek ajasuitrume. Nekas Yusa shuari̱ntrume.
49002020	Átum uunt je̱a̱ je̱a̱mma núnisaitrume. Uunt je̱a̱ je̱a̱mtin emka kaya apujtúktiniaiti je̱a̱ ti wewe atí tusa. Núnisaṉ yaunchu Yúsnan etserniusha tura Kristu akatrámuri̱sha Yus Chichaman etserainiak imiá nekas enentáimtustinia nuna apujtukarmiayi. Tura ashí nuja̱i̱ naṉkaamas Jesukrístu enentáimtustiniaiti.
49002021	Je̱a̱ apujtukmari̱ Kristu asamtai Ni tí peṉker ekeniar je̱a̱ je̱a̱mnaki̱ wéawai. Tura ii Uuntri̱ Krístuja̱i̱ Yusa Je̱e̱ ti shiir átatui.
49002022	Núnisrumek atumsha Krístuja̱i̱ tsaniṉkiu asarum átum ashí Yus shuarja̱i̱ Yusa Je̱e̱ya áintsaṉ ajasuitrume. Tura Yusa Wakaní̱ ashí Yus shuara enentái̱n pujú asamtai nekas Yusa Je̱e̱nte.
49003001	Nu asamtai atumín Israer shuarchatirmin yáiṉtaj tusan wi Papru Jesukrístunu étserkun sepunam pujajai.
49003002	Yus anentak Yus Chichaman atumín etserkatniun akatar akuptúkuiti. Nu nékatsrumek.
49003003	Yus nuna túrutak yaunchu nekaachmancha paant awajtúrsamiayi. Núnaka ishichik áatraitjiarme.
49003004	Nu áujsarum Krístunu yaunchu nekaachman yamaikia paant nékajna nu nekaattarme.
49003005	Nú chichaman yáunchusha chikichkinkesha ujankachmiayi. Túrasha yamaikia Yusa Wakaní̱ Kristu akatrámuri̱ncha etserniuri̱ncha nu chichaman paant awajtúsarai.
49003006	Nu chicham ju̱i̱ti. Uwempratin chichaman umirkar Israer shuarcha Israer shuarja̱i̱ métek Krístuja̱i̱ tsaniṉkiaru ásar chikichik shuar ajasártatui. Tura nu arantcha Yus ni shuari̱n ashí shíiran tsaṉkatkatniun anajmatrama nui̱ métek pachinkiartatui.
49003007	Yus ni kakarmari̱ji̱a̱i̱ winia yáintiuk tura ti anentu asa nu uwempratin chichaman etserkat tusa akattúrmiayi.
49003008	Ashí Yus shuarja̱i̱ naṉkaamas wi péṉkercha ai̱ṉ Israer shuarchanum shiir chichaman etserkat tusa Yus tsaṉkatrukmiayi. Krístuja̱i̱ṉkia kuitji̱a̱i̱ naṉkaamas péṉker, enentáimtustin jeatsjinia nu, takakji. Nusha ti shiir chichamaiti.
49003009	Yuska, ashí najana nu, nu enentáimmian yáunchusha etsertsuk yamaikia ashí shuar nu chichaman nekaawarat tusa winia akattúrmiayi.
49003010	Yamaikia ashí nayaimpiniam pujuinia nuka Yus ni shuari̱i̱n túrunamun iisar Yuska imiá neka asa ashí enentáimniua nuna paant nékainiawai.
49003011	Yus jú̱nis túratniun yáunchuk enentáimpramiayi. Tura ii Uuntri̱ Jesukrístuja̱i̱ mash uminkiamiayi.
49003012	Tura Krístuja̱i̱ Yusai̱ yúpichuch jeaji. Tura Nin nekas enentáimtusar sapijmiatsuk Nin tantamniaitji.
49003013	Tuma asamtai tájarme atumín yáiṉtaj tusan sepunam pujakui kúntuts enentáimprairap. Antsu nuja̱i̱ Yus atumín ti shiir awajtámkurmin átum warasuk tusan wakerajrume.
49003014	Nu asamtai ii Uuntri̱ Jesukrístu Aparí̱n tikishmátran áujtajrume.
49003015	Ashí nayaimpinmasha tura nuṉkasha Yus shuar ájinia nu nekas ni shuari̱ áiniaji.
49003016	Yus ti kakaram asa ni Wakaní̱ji̱a̱i̱ atumí enentái̱n pujureak ashí ni kakarmari̱ya̱n atumín suramsarat tusan áujtajrume.
49003017	Yus nekas enentáimtakrumin Kristu atumí enentái̱n pujusat tusan áujtajrume. Tuke yapají̱tsuk aneṉkratin átarum tusan áujtajrume.
49003018	Túrakrum ashí Yus shuarja̱i̱ Kristu aneṉkrattairi̱ nekaattarme. Imiá uunt asa naṉkantsuk tuke amuukachminiaiti.
49003019	Nu aneṉkrattai ashí takamtsuk nekaachmin ai̱ṉ nekaatarum tusan áujtajrume. Nuja̱i̱ Yus takamtsuk pimiutramkattarme.
49003020	Nekas Yus shiir awajnásti. Ni ti kakaram asa ii seajnia nuna naṉkaamas tura enentáimprachminia nunasha naṉkaamas iin pujurtamuk ashí túramniaiti.
49003021	Ashí Yus shuarja̱i̱sha tura Krístuja̱i̱sha Yusa péṉkeri̱ tuke paant wantini̱ṉ atí. Yus tuke iniaitsuk shiir awajnásti. Núnisaṉ atí.
49004001	Atumsha ni shuari̱ ajastin Yus achikma asarum péṉker wekasatarum tájarme. Ii úuntri̱niun étserkun sepunam pujakun seajrume.
49004002	Nekasmiancha ajasrum aneniakrum katsunnairatarum.
49004003	Yusa Wakaní̱ chikichik shuar awajtámkurmin shiir awajnáisarum pujustarum.
49004004	Yusa Wakaní̱nkia chikichkiti. Tura ashí métek Yus achikma asar métek Niji̱a̱i̱ shiir pujustin enentáimji. Iisha Kristu aya̱shí̱ aya̱shí̱mkia asar chikichik aya̱shkitji.
49004005	Ii Uuntri̱ chikichkiti. Niṉki nekas enentáimtusar métek imiantiniaitji.
49004006	Chikichkiti Yus, ashí Yus shuarti ii Aparí̱nti. Ashí akuptámniuitji. Ashí ni shuari̱i̱n pujak ii enentái̱n pujurtamji. Ti nekas ashí mash Israer shuartisha Israer shuarchasha imiá chikichik ajasuitji.
49004007	Tura chikichik chikichik niisháa shiir takastinian suramsaitji. Tura Kristu wakerimia núnisaṉ suramsaji.
49004008	Nu asamtai Yus Papiniumsha tawai «Achikman jukí̱ nayaimpiniam wakamiayi. Tura shuaran shíiran susamiayi.»
49004009	Tura «wakamiayi» tana nu ¿warintiua? Kristu nayaimpiniam pujá asa yakí̱ wákaṉka emka tárashtinkiait. Nekas nuṉká taramiayi.
49004010	Niṉki ataksha nekas nayaimpiniam wakamiayi. Nuna tura asa ashí ni shuari̱n pimiutkarmiayi.
49004011	Tura nuja̱i̱ chikichan akatrámun awajsámiayi. Chikichnasha Yúsnan etserniun awajsámiayi. Chikichnasha uwempratin chichaman etserniun awajsámiayi. Chikichnasha Yus shuara wáinniun awajsámiayi. Tura chikichnasha unuikiartinian awajsámiayi.
49004012	Túramtai ashí Yus shuar ni takatrí̱ji̱a̱i̱ yáiniaikiar tí peṉker shuar ajainiakui Kristu aya̱shi̱ takamtsuk katsua̱rartatui.
49004013	Nuja̱i̱ Yus nekas enentáimtamunam Yusa Uchirí̱ ashí métekrak péṉker nekaattaji. Nu túrakur katsukir Krístuja̱i̱ métek péṉker ajastatji.
49004014	Tura uchia núnisar áchattaji. Úchikia ashí yamaram chichaman antukar wari yapají̱i̱niawai. Tura anaṉkartinia chichame̱n antukar waaku áiniawai. Kame nu anaṉkartin shuar ti paant chichayataṉ ni shiir chichame̱ja̱i̱ anaṉkatniun pujurénawai.
49004015	Antsu nekas aneniakur nekas chicham ujanáiktiniaitji. Túrar Krístuja̱i̱ tsaniṉkiar tuke tsakakir ashí péṉker túratniuja̱i̱ Niji̱a̱i̱ métek ajastatji. Túramu asa Krístuka ashí ni shuari̱ muuke̱a áintsaṉkete.
49004016	Tuma asa ni aya̱shi̱n wainkiui ashí nuna muchitmari̱ péṉker yáiniaikiar ashí ni túratniuri̱n shiir takasartatui. Nuja̱i̱ nu aya̱shnium muchitmari̱ chíkich chíkich péṉker takainiak métekrak shiir tsakartatui. Tura anenainiakui nu aya̱shsha péṉker úuntmartatui.
49004017	Ii Uuntri̱ Kristu íimmianum ju̱na akatjarme. Chíkich aents Yusan nékachu ásar ántar ni enentáimmiaja̱i̱ṉ wekainia núnisrum wekasairap.
49004018	Ni enentái̱n kusuru áiniak Yusna nuna nekaatniun wakeruiniatsui. Tuma ásar shiir wekasatniun, Yus amaana nuna, nékainiatsui.
49004019	Nu arantcha ni túramuri̱ji̱a̱i̱ natsantichu ásar ti yajauchiniam surumakar ashí tunaan wararainiak túrin áiniawai.
49004020	Antsu átumka núnisrum enentáimtustin unuimiárchamarme.
49004021	Nekas Ni anturkaitkiurmeka tura Jesus nekas tama Kristu unuiniarmaitkiurmeka Nin shiir enentáimtustin unuimiármarme.
49004022	Yaunchu enentáimtairmeka aya̱sh wakeramu anaṉkramin ainia nuja̱i̱ piaku asa imiá yajauchiti. Nu enentáimtairmesha yaunchu túrutairmesha ajapa iniaisatarum.
49004023	Túrarum péṉker enentáimsarum wakannium yapaji̱átarum.
49004024	Tura yamaram enentáimtairam emetatarum. Nuka Yusja̱i̱ métek najanamu asa nekas péṉker tura shiira nuna tuke túriniaiti.
49004025	Nu asamtai chikichik aya̱shi muchitmari̱ asarum wáitrutsuk nekas chicham chicharnaisatarum.
49004026	Kajekrum tunáa túrawairap. Kame tsawant takamtsuk nú kajekmaja̱i̱ pujursaip.
49004027	Iwianchi uuntri̱ yajauch awajtámsatin tsaṉkatkaip.
49004028	Kasasha kasamtsuk kakaram takakmasti. Tura ni uwejé̱ja̱i̱ péṉker takaak atsumainia nú shuarnasha susati.
49004029	Mui̱jmiai̱ chicham chichasairap. Antsu chichastin akui péṉker chicham, chíkich shuar péṉker awajsámnia nu chichastarum. Anturtuinia nuna yáiṉtaj tusarum nu chicham ujaktarum.
49004030	Yusa Shiir Wakaní̱ kúntuts awajsairap. Warí, Yúsnaiti tusa pujurtamji. Tura pujurtamuk takamtsuk uwemtikramprattaji.
49004031	Ashí tsaaṉkea áintsaṉ enentáimin pimiutramkamia nuyá̱ kanaktiarum. Nakitratniusha, kajernaikiatniusha tura kakantrar charáa charáa ajatniusha, katsekmaktincha, tsanumpratniusha mash atsutí.
49004032	Antsu shiir awajkartin ajasrum waitnennairarum Kristu jakamuja̱i̱ Yus atumí tunaari̱n tsaṉkurtampra nútiksarmek tsaṉkurnáiratarum.
49005001	Tuma asamtai atumsha Yus atumín anenmana núnisrum anenaitiarum.
49005002	Kristu iin anenmajⁱ núnisrum anenaitiarum. Kame ii tunaari̱n akikmaktaj tusa Niṉki Yusan súsatniuncha tura ti shiir nekapújamnia áestamuncha núnis jákatniunam surumakmiayi.
49005003	Yusna asarum tsanirmatniusha yajauch túratniusha tura jú̱ nuṉkanmaya̱ṉ ikiauṉkatniusha ishichkisha enentáimtuschatniuitrume.
49005004	Natsanmaincha ántar chichamsha yaintmakchamnia asamtai chichaschatniuitrume. Antsu Yus shiir yumiṉsatniuiti.
49005005	Shuar chíkich nuwa̱ja̱i̱ tsanirmakka tura ashí yajauchin wakerakka tura jú̱ nuṉkanmaya̱ṉ ikiauṉkatniun wakerakka Yusai̱ Kristu akupea nui̱ peṉké pachinkiachminiaiti. Kame ju̱ nuṉkanmaya̱ṉ ikiauṉkatin najankamu yus tikishmátratniua nuja̱i̱ métekete.
49005006	Nu túramniaiti tusar ántar chichamja̱i̱ anaṉkramacharti. Warí, nuna túruiniakui Yusan umirainiachun Yus ti asutiáwartatui.
49005007	Tuma asamtai nu shuar peṉké pachischatniuitrume.
49005008	Yáunchuka atumsha kiritniunam wekainiuyarme. Tura yamaikia Krístuja̱i̱ tsaniṉkiu asarum péṉker tsáapninium wekaarme. Shuar tsáapninium wekainia nuja̱i̱ métek wekasatarum.
49005009	Tsáapninium wekainiaka shiir awajkartincha tura nekas chichamtincha tura péṉker túrin áiniawai.
49005010	Ii Uuntri̱ Kristu wakeramu nekaatin wakeruktarum.
49005011	Kiritniunam wekainia nu túramu pachisairap. Antsu nu shuar tsáapninium eṉkeatarum.
49005012	Ni u̱u̱k túruinia nu áujmatsatin natsanmainiaiti.
49005013	Tura ashí tsáapninium itiamu ashí paant ajawai. Tsáapnikia ashí paant awajeatsuk.
49005014	Nu asamtai Yus Papinium tawai «Kanaruitme nu shintiarta. Jakamunmaya̱ nantaktia. Tura Kristu tsáapin awajtúrmastatui.»
49005015	Nu asamtai átum túramu íimiastarum. Nékachu áintsarum pujusairap. Antsu péṉker enentáimprarum wekasatarum.
49005016	Ashí tsawant péṉker túramnia nu wasurkairap. Tunáa ti pampaatsuk.
49005017	Enentáincha áirap. Ii Uuntri̱ Kristu warinia wakera nu enentáimtustarum.
49005018	Nampekairap. Nampeakmeka aya yajauch ajame. Antsu Yusa Wakaní̱ winia enentái̱rui̱ takamtsuk pujurtusti tu enentáimsatarum.
49005019	Túrarum Yus shiir enentáimtakrum Yus kanta kantamkirum shiir áujnaisatarum.
49005020	Ii Uuntri̱ Jesukrístu náari̱ji̱a̱i̱ ashí írunna nu Yus Apa tuke yumiṉsatarum.
49005021	Yus shuar asarum nuamtak umirnaikiatarum. Túrakrum Kristu shiir awajsattarme.
49005022	Núwa̱ka Krístun umirna núnisaṉ ni áishri̱ncha umirkatniuiti.
49005023	Kristu ni shuari̱n akupeana núnisaṉ áishmaṉsha ni nuwe̱n akupkatniuiti. Kristu ni shuari̱n aya̱shímiak ni muuke̱a áintsaṉkete. Tura nin uwemtikkiartiniaiti.
49005024	Nu asamtai Yus shuar Krístun umirin áiniawai. Núnisaṉ ashí ana nuja̱i̱ nuwa̱ ni áishri̱n umirkatniuiti.
49005025	Kristu ni shuari̱n ti aneak nin yáiṉtaj tusa jákatniun surumakmiayi. Núnisrumek áishmaṉtirmesha atumí nuwé̱ aneatniuitrume.
49005026	Kristu ashí ni shuari̱n ni Chichame̱ja̱i̱ tura entsaja̱i̱ nijiar ní shuar péṉker árat tusa jakamiayi.
49005027	Nuja̱i̱ ashí ni shuari̱n tunaarinniuchu tura yajauch máatrachu antsu tí peṉker shiir awajás Nini̱ ejetaj tusa túramiayi.
49005028	Núnisaṉ áishmaṉ ni aya̱shí̱n anea núnisaṉ ni nuwe̱n aneatniuiti. Shuar ni nuwe̱n aneak nuja̱i̱ ni aya̱shí̱ncha aneawai.
49005029	¿Yaki ni aya̱shí̱n nakitniuit? Antsu péṉker wáiniuk áyureatsuk. Kristu núnisaṉ ni shuari̱n wainiui
49005030	ni aya̱shí̱ asamtai. Kame ni aya̱shí̱ muchitmarintji.
49005031	Tuma asamtai áishmaṉ ni aparí̱ncha nukurí̱ncha ikiukin ni nuwe̱ja̱i̱ tsaniṉkiar chikichik aya̱shtin ajainiawai.
49005032	Nusha Kristu ni shuari̱ji̱a̱i̱ tsaniṉmán tawai. Nuka yaunchu nekaachma yamaikia nekanaiti tura ti enentáimturtiniaiti.
49005033	Tura núnisaṉ ashí áishmaṉtiram atumí nuwé̱ atumí aya̱shí̱a nútiksarmek aneatniuitrume. Nuwa̱sha ni áishri̱n umirkatniuiti.
49006001	Uchitirmesha, Yus shuar asarum apasha nukusha umirkatarum. Nuka ti péṉkeraiti.
49006002	Emka akupkámu umirkam nekas shiir átatme tana nu ju̱i̱ti. «Apasha nukusha umirkata.
49006003	Túrakmeka shiir átatme tura jú̱ nuṉkanam untsurí tsawant pujustatme» tawai.
49006004	Atumsha, uchirtintirmesha, atumí uchirí̱ ántrarum akajkairap. Antsu Yusan shiir enentáimtusarat tusarum tí peṉker jintinkirum tsakatmartarum.
49006005	Takakmautirmesha, atumí uuntri̱ ju̱ nuṉkanam pujuinia nu tí peṉker umirkatarum. Kristu umirkatniua áintsarum wishiktsuk ashamakrum tuke enentáiji̱a̱i̱ takarsatarum.
49006006	Aya wáitmakui shiir enentáimtursat tusarum péṉker takarsairap. Antsu Kristu takarniúri̱a núnisrum ashí ame enentáimji̱a̱i̱ Yus wakera nu túratarum.
49006007	Aya shuárnak yayá̱ nútiksarum takasairap. Antsu ii Uuntri̱ Kristu takarsatniua nútiksarmek ásump enentáiji̱a̱i̱ takastarum.
49006008	Kame chíkich chíkich ni takasmaja̱i̱ métek akinkiartatui. Ii Uuntri̱ Kristu nu shuar péṉker túramuja̱i̱ métek akiktatui.
49006009	Tura atumsha, iniamniutirmesha, atumí takartamu wakaní̱ mántutsuk shiir enentáiji̱a̱i̱ iniartarum. Nekas enentáimpratarum. Ii Uuntri̱ nayaimpiniam pujana nuna nisha atumji̱a̱i̱ métek umirainiawai. Tura Yuska ashí shuaran akantsuk métek iyawai.
49006010	Wátsek, yatsuru, ii Uuntri̱ Yusja̱i̱ tsaniṉkiu asarum ni ti kakarmari̱ji̱a̱i̱ iwianchji̱a̱i̱ mánaiktin kakaram ajastarum.
49006011	Apach mánainiak jiru entsarua núnisrum Yus susamuja̱i̱ entsartarum. Nuja̱i̱ íwianch nupettamkui tariartatme.
49006012	Kame Yusna takáa asar peṉké aentsja̱i̱ mániatsji antsu yajauch wakan kakaram írunna nuja̱i̱ mániaji. Nisha ju̱ nuṉkanam kiritniunma áintsaṉ tunaanum wekainia nuna akupin áiniawai.
49006013	Jiru entsartinia áintsarum Yus súramna nu entsartarum. Nu entsarmaja̱i̱ itiurchat tsawant taritra nupetkarum tuke tariarum wajastatrume.
49006014	Wats, nekas tariartin nekas chicham emenmamatarum. Tura péṉker túratniuja̱i̱ jatairum ejaktarum.
49006015	Suntar iwiarnak sapatan aweá áintsarum Yusa Uwempratin Chichame̱ kame aṉkant pujustinia nú chicham, etserkatin iwiarnartarum.
49006016	Nuya̱sha ashí naṉkaamas tantar takustinia áintsaṉ Yus tuke nekas enentáimtustarum. Nuja̱i̱ íwianch eketrámkamusha ashí uwemturtatme.
49006017	Muukem ejaktincha Kristu uwemtikrampramu muukmi̱i̱n etseṉkruktarum. Tura Yus Chicham puyá̱a ántsaṉ achiktarum. Nuka nekas Yusa Wakaní̱ puya̱ri̱nti.
49006018	Yusa Wakaní̱ji̱a̱i̱ Yus áujeakrum tuke seatniuitrume. Tura tuke aneara pujustarum wake mesetsuk tura ashí Yus shuar ainia nusha Yus áujtustarum.
49006019	Núnisaṉ winiasha áujtursatarum. Wi sepunam pujayatan Yus winia chichastinian surusat tusarum seatritiarum. Tura wi chichaakun sapijmiatsuk Shiir Chichaman yaunchu nekaachma paant awajsat tusarum áujtursatarum.
49006020	Yus nu chichaman etserkatniun akuptúkuiti. Nuna túrakun sepunam pujajai. Sapijmiatsuk etserkat tusarum Yus áujtursatarum.
49006021	Ii aneamu yachi̱, Tíkikiu, ashí wi túramun ujatmáktatui. Nisha Ii Uuntri̱ Krístunu etserkatniun tí peṉker yáinniuiti.
49006022	Tuma asamtai ii ju̱i̱ pujamun ujatmak ikiantamprarat tusan akuptajrume.
49006023	Yus Apasha tura ii Uuntri̱ Jesukrístusha ashí Yus shuartirmin anenmak shiir imiatkinchanum pujustinian suramsarti. Tura Nin tuke nekas enentáimtustinian suramsarti.
49006024	Ashí ii Uuntri̱ Jesukrístun tuke enentái̱ji̱a̱i̱ aneana nuna Yus shiir yaiṉtí. Nuke atí.
50001001	Wi Papru Timiutéuja̱i̱ Jesukrístu takarin asar ashí Yus shuar Jiripiusnum pujarmena nu ju̱ papí akuptaji. Yus shuara uuntri̱ árumna nusha tura Yus shuaran yain árumna nusha ashí Yus shuarsha núnisaṉ Yusna asarum tura Jesukrístuja̱i̱ tsaniṉkiu asakrumin ju̱ papí áateajrume.
50001002	Ii Aparí̱ Yussha tura Jesukrístu ii úuntri̱sha atumín waitnentramainia ásar aṉkant tuke shiir pujustinian suramsarti.
50001003	Ashí tsawant atumín enentáimtakun Yusan tuke shiir yúmiṉkiajai.
50001004	Yusan áujeaknasha ti warasan seatjarme.
50001005	Kame iikia yámankamtaikniumia̱ Yus Chicham métek yainiaikiar iniaitsuk takasuitji.
50001006	Yus atumíin tí peṉker awajsatniun naṉkama asa núnisaṉ Jesukrístu táatsa̱i̱ṉ tuke shiir awajtamki̱ nekas péṉker najatmattarme. Nuka ti nekasaiti.
50001007	Atumín ashí ti aneajrume. Kame wi sepunam pujakun Yus Chichaman akasmatakun tura Yus shuar kaka̱rarti tusan takaakui átum yáintiarme. Yus ti anenkartin asa nu túratniun mái̱ metek tsaṉkatramkaitji. Tuma asamtai atumín jú̱nisan enentáimtustin tí peṉkeraiti.
50001008	Jesukrístu aneṉkrattairi̱ji̱a̱i̱ wi atumín aneamun Yussha paant nékarui.
50001009	Yusan áujeakun anearmena nú naṉkaamas aneak tusan seatjarme. Tura núja̱i̱sha ti neka ajasrum
50001010	ashí péṉkera nu achikiuk tusan Yusan áujtajrume. Atumín nu túrunamtaiṉkia yamaisha tunaaja̱i̱nchu pujustatrume tura Kristu támatai sumamashtatrume.
50001011	Núnisaṉ Jesukrístu kakarmari̱ji̱a̱i̱ ashí péṉker túrin átatrume. Tura nuja̱i̱ ashí shuar Yusan ti shiir enentáimturartatui.
50001012	Wini̱n túrunamu itiurchat ai̱ṉ nuja̱i̱ uwempratin chicham nekas pampaawai. Yatsuru nu nekaatarum tusan wakerajrume.
50001013	Iis, akupniu suntarí̱sha tura ashí shuarsha wi Krístunun etseru asan sepunam pujamun paant nékainiawai.
50001014	Ti untsurí Yus shuar wi sepunam eṉketman nekaawar ii Uuntri̱ Jesusan nekas enentáimtusar sapijmiatsuk Yus Chichaman etserainiawai.
50001015	Kame shuar awai winia kajertuiniak tura naṉkamantu enentáimtumainiak Krístun páchiniawai. Antsu chíkich shuarka nekas enentáiji̱a̱i̱ Krístun etserainiawai.
50001016	Yajauch shuarka Krístun shiir enentáimtutsuk antsu ashí shuar ní chichame̱nak anturkar wí shuar ajasarat tusar etserainiawai. Túruiniak wisha sepunam pujakui nu arant itit awajtústinian wakerutainiawai.
50001017	Antsu péṉker shuar Krístun nekas aneenak etserainiawai. Nu uwempratin chicham imiá peṉkeraiti wi títin asamtai winiasha anentainiak shiir etserainiawai.
50001018	Wats, mái̱ metek chíkich yajauch enentáiji̱a̱i̱ tura chíkich shiir enentáiji̱a̱i̱ Krístun etserainiakui shiir enentáimjiai. Tura nuna naṉkaamas shiir enentáimprattajai.
50001019	Kame Yus áujtursa asakrumin tura Jesukrístu Wakaní̱sha yaintiu asamtai jú̱ja̱i̱sha uwempran jiinkittiajai.
50001020	Nekas ju̱na wakerajai, natsaamtsuk akupniun Jesukrístunun paant ujakártinian wakerajai. Nuja̱i̱ winí̱ Kristu kakarmari̱ pujamu ti paant nekanattawai. Mántuiniakuisha tura mántuiniachkuisha ashamatsjai. Aya Kristu kakarmari̱n winia aya̱shrui̱ naṉkaamas nekaawarat tusan wakerajai.
50001021	Wíji̱a̱i̱ṉkia ju̱ nuṉkanam iwiaaku pujakun aya Krístunak enentáimtakun pujajai. Tura jákatniusha ju̱i̱ pujajnia nuna naṉkaamas péṉkeraiti.
50001022	Ju̱ nuṉkanam pujakun Uunt Jesusnan takasminiaitjiai. Nu asamtai tunatsuk achiktaj nékatsjai.
50001023	Wíji̱a̱i̱ṉkia itiurchataiti mai̱ achiktin. Jákatniuncha wakerajai Krístuja̱i̱ tsaniṉkian pujustaj tusan. Wíji̱a̱i̱ṉkia nu imiá péṉkeraiti.
50001024	Túrasha atumín yáiṉtaj tusan tuke ju̱ nuṉkanam iwiaaku pujusminiaitjiai.
50001025	Kame tuke pujustatjai nékajai. Núnisnak atumji̱a̱i̱ pujakun Yus nekas enentáimtakrum naṉkaamas warakrum tuke katsua̱ruk tusan yáiṉtatjarme.
50001026	Nu asamtai wi atumji̱a̱i̱ pujakui Jesukrístu yumiṉsarum shiir warastatrume.
50001027	Kristu chichame̱ tí peṉker asamtai atumsha aya péṉkera nuke túratarum. Wi atumji̱a̱i̱ pujaknasha tura yajá pujaknasha átum ti shiir túrarmena nuna antuktinian wakerajai. Ashí shuar uwempratin chichaman nekaawar umirkarat tusarum chikichik enentáiji̱a̱i̱ kakaram ajastarum.
50001028	Atumí nemasri̱sha ishichkisha sapijmiamtikramkara̱i̱ṉ. Nu túrakrumin nu shuar emesratniunam weena nusha tura átum uwempratniusha paant nekanattawai. Núnisaṉ atí tusa Yus túraiti.
50001029	Krístunu asarum Ni nekas enentáimtustinniasha tura Niniu asarum wáitsatniusha Yus anenma asa tsaṉkatramkaitrume.
50001030	Yus Chicham pamparat tusar mái̱ metek ti takáa asar wáitiaji. Wi nuik ti takasmaj nu nekamarme. Tura yamái tuke takaaj nusha ántarme.
50002001	Kristu ikiantamkuisha ni aneṉkrattairi̱ atsaṉtamkuisha, ni Wakaní̱ atumji̱a̱i̱ pujakuisha, aneṉkratniuitkiurmesha, waitneṉkratniuitkiurmesha
50002002	waramtikrustarum. Métekrak takastarum. Mái̱ metek anenaitiarum. Yusa Wakaní̱ atumí enentái̱n pujá asamtai chikichík enentaik enentáimsatarum.
50002003	Átum wakeramuk túrawairap. Naṉkamantu ajastaj tiirap. Antsu péejchach ajasrum chíkich shuar atumji̱a̱i̱ naṉkaamas péṉker enentáimtusta.
50002004	Áya niniak péṉker átatna nunak shuar túrashti. Antsu chíkich shuar yáiṉminia nuna túrati.
50002005	Kristu Jesus enentáimpramia núnisrum enentáimpratarum.
50002006	Nisha Yúsaitiat ju̱ nuṉkanam winiak tuke Yusja̱i̱ métek átinian emettsuk
50002007	-
50002008	antsu nuna ikiuak aents ajas péejchach asa ashí aentsu takarin ajasmiayi. Tura aentsu aya̱shi̱n aya̱shímiak tura Yusan umireak jákatniuncha surimiakchamiayi. Maa, imiá tunaarinniua áintsaṉ krúsnum natsanmainium jakamiayi.
50002009	Túramtai Yus nekas naṉkamantu awajsámiayi. Ni náari̱ncha ashí naṉkaamas páantin awajsámiayi.
50002010	Tuma asamtai ashí nayaimpiniam írunna nusha, nuṉká írunna nusha, tura iwiarsamusha Jesusa náari̱n antukar tikishmátrartatui.
50002011	Tura ashí shuar Jesukrístu ashí akupin ajasman paant nekaawartatui. Núja̱i̱ṉkia Yus Apá kakarmari̱sha paant nekanattawai.
50002012	-
50002013	Nu asamtai aneamu yatsuru, wi atumji̱a̱i̱ pujakui umirtukmarmena nuna naṉkaamas yamaikia arant pujakuisha umirtuktarum. Iis, Yus atumí enentái̱n takaak ni shiir wakeramu wakeruktinniasha tura umiktinniasha pujurtamprume. Nu asamtai atumsha kakaram ajastarum Yus tí peṉker awajtámsatniun wakera nu túrunati tusarum. Tura péejchach enentáimprarum awajirminiaitjiai tusarum aneara wekasatarum.
50002014	Ashí yajauch tunaitsuk tura jianaitsuk wekasatarum.
50002015	Túrakrum makuumatsuk tunaaja̱i̱nchu átatrume. Antsu Yusa uchirí̱ átatrume. Ju̱ nuṉkanmasha shuar imiá yajauch túrinji̱a̱i̱sha máatrachu asarum kiritniunam ji keeá áintsaṉketrume
50002016	iwiaaku pujustin chicham paant awajeakrum. Núja̱i̱ Kristu támatai atumíin ántran takascha asan ti shiir wararsattajrume.
50002017	Winia takatruja̱i̱ Yus shuar ajasákrumin wi jákatniuitkiuncha núja̱i̱sha warasaintjiai. Atumsha wi warajna ju̱i̱ núnisrumek warastarum tusan wakerajrume.
50002018	Atumsha warakrumin métek wararnaisatai.
50002019	Ii Uuntri̱ Jesus wakerakuiṉkia Timiutéun íirmainiarat tusan tí warik akuptúktatjarme. Tura átum shiir pujamu ujateakui warastatjai.
50002020	Kame Timiutéu wiji̱a̱i̱ métek enentáimna áinis chíkich shuar atsawai. Nisha átum shiir pujusuk tusa ti nekas enentáimturmarme.
50002021	Chíkichkia Jesukrístu wakeramun iniaisar ní wakeramunak páchiniawai.
50002022	Túrasha átumka Timiutéu tuke péṉker túramu nékarme. Uchi ni aparí̱ji̱a̱i̱ takaana ánis Yusa shiir chichame̱ etserkatniun yáintkiaiti.
50002023	Winia itiurtukartiṉ nuna nekaan Timiutéu íirmainiarat tusan akuptúktatjarme.
50002024	Kame Kristu yaintkiui wíkisha wárik íimniaitjiarme.
50002025	Wi atsumaj nuna íirsati tusarum Epaprutítiu akuptúrkamarme. Wiji̱a̱i̱ métek tsaniṉ takasuiti. Tura métek wáitsaitji. Áunkesha akupkámnia enentáimjiai.
50002026	Ni jaawai táman átum antukman nekáa íirmaitniun ti wakerutmarme.
50002027	Maa, nekas tí janiṉkiamai. Túrasha Yus nin waitnentramai. Kame winiasha wi ju̱i̱ wáitiakun ni jakamtai nu arant tí kuntuts pujuschatniun waitnentrurmai.
50002028	Tuma asamtai akuptúktinian wakerajrume. Tura atumsha ataksha wainkiarum warakrumin wisha tí kuntuts enentáimchakun akuptúktatjarme.
50002029	Kristu yumiṉsarum ti shiir warasrum wáinkiatarum. Chíkich shuar niji̱a̱i̱ métek péṉker Yus shuar ainia nusha shiir enentáimtustarum.
50002030	Kristu takatrí̱n takaak tí janiṉkiamai. Átum yáintkiachminia nuna winia yáintkiataj tusa pujus jániṉkiamai.
50003001	Yatsurtiram warastarum, ii Uuntri̱ Kristu tí peṉker asamtai nuik áatramajrum nuna ataksha títiatjarme. Ataksha ujam yaintmakminiaitkiuiṉkia wíji̱a̱i̱ṉkia itiurchatchaiti atak enentáimtikratin.
50003002	Ya̱wá̱ núni̱ṉ ainia nu shuarja̱i̱ tura péṉker takakmachuja̱i̱ aneartarum. Nu shuar Muisais timia núnis tuke yamaisha tsupirnaktiniaitrume tuíniawai.
50003003	Antsu iikia aya̱sh tsupirnakmaja̱i̱ péṉker átiniaitji tu enentáimtatsji. Iikia antsu ii wakaní̱ji̱a̱i̱ Yus shiir awajeaji tura Jesukrístunu asar Niṉki shiir wararji. Nu túrakur Muisais timia nu umintikia iitji.
50003004	Ju̱ nuṉkanam írunna nuja̱i̱ waantu enentáimpramniaitkiuiṉkia ashí shuarja̱i̱ naṉkaamas wikia waantu enentáimtumaraintjiai.
50003005	-
50003006	Israer shuar asan Muisais timia núnisaṉ wi akiiniamtai uchu tsawant naṉkaamasmatai tsupirtukarmiayi. Israer shuarnum Piṉjiamín weaitjiai. Winia aparsha nukursha mai̱ Israer shuar áiniakui wi imiá Israer shuaraitjiai. Wisha Pariséu tuinia núnisan Muisais akupkámun ti umirin asamtai chíkichkia winia sumamtikiatniun tujintrin ármiayi. Tura Pariséu asan Kristu shuari̱n ti kajerkan áintramjai.
50003007	Ashí núja̱i̱ṉkia waantu enentáimtumauyajai. Antsu yamaikia Krístuja̱i̱ṉkia peṉké ántar áiniawai tajai.
50003008	Ashí enentáimpramnia ákuisha winia úuntur Jesukrístu shiir enentáimtustin nekas péṉkeraiti. Nu asamtai Krístunu ajakun wi takusmaj nu mui̱jmiai̱ ajasmatai núnaka iniaisámjai.
50003009	Nuna túran Niji̱a̱i̱ tsaniṉkian pujajai. Tura akupkámu umirkatniuja̱i̱ péṉker ajaschaitjiai antsu Krístun enentáimtakui Yus «péṉkeraitme» túrutui.
50003010	Tuma asamtai ashí naṉkaamas wakeraj nu ju̱i̱ti, Krístun péṉker nekaan nekas enentáimtustinniasha tura ni iniantkímiu kakarman takustinniasha wakerajai. Tura Niji̱a̱i̱ métek ajastinian wakerakun ni waitkiamunam tsaniṉtinniasha tura Ni jakamia núnisan jákatniuncha wakerajai.
50003011	Túraknaka Krístuja̱i̱ métek jakamunmaya̱ nantaktiaj tusan wakerajai.
50003012	Kame wakerukuitjiana nuna mash umirkachuitjiai. Krístuja̱i̱ métek nekas imiá péṉker shuar ajaschaitjiai. Túrasha Kristu Jesus «nui̱ ejetajam» emka túrutkui wisha nui̱ jeataj tusan kakaram ajasan pimpitsuk takaajai.
50003013	Yatsuru, wisha nui̱ jeajai tátsujai. Antsu yaunchu túrutai̱n kajinmátkin kakaram ajasan Kristu wakeramunam jeatniun takaajai.
50003014	Tura nuna umikmatai Yus untsurkamtai nayaimpiniam Jesukrístuja̱i̱ tsaniṉkian shiir pujustinian Yus surustatui.
50003015	Ashí shuar Yusja̱i̱ katsua̱ru ájinia nu wi tájana núnis «jeachuitjiai» tu enentáimpratniuitji. Tura «jeaitjiai» enentáimkiurminkia Yus nunasha atak enentáimtikramprattarme.
50003016	Tura aneartarum. Nakimtsuk jeajnia nuja̱i̱ métek umirkatin pimpitsuk takastiniaitji.
50003017	Yatsuru, wisha tura chikitcha wiji̱a̱i̱ métek péṉker túrajnia nu wáinkiuram atumsha núnisrumek túratarum.
50003018	Kame untsurí Kristu krusri̱ nemasri̱ ainia nu nui̱ṉ wekainiawai. Núnaka ataksha tura nuyá̱ yamaisha útkun ni aneartarum tusan ujakuitjiarme.
50003019	Tuma ásar emesratniunam akupnákartatui. Ni aya̱shí̱ wakeramun ni yusri̱ya áintsaṉ tuke umirainiawai. Natsanmainian túruiniayat wararainiawai. Tura ju̱ nuṉkanmaya̱nak enentáimtuiniawai.
50003020	Antsu iikia nayaimpinmaya̱ shuar asar ii Uuntri̱ Jesukrístu iin uwemtikrampra asamtai nayaimpinmaya̱ tatí tusar nákaji.
50003021	Ni taa ii yajauch aya̱shi̱n yapaji̱á ni aya̱shí̱ji̱a̱i̱ métek ti shiir awajsattawai. Ashí úunt akupin ajas nu kakarmaja̱i̱ túrutmattaji.
50004001	Nu asamtai aneamu yatsuru, ii Uuntri̱ Krístuja̱i̱ tsaniṉkiu asarum kakaram ajastarum. Maa, ti aneakun atumín enentáimtakun ti waraajai tura iistajrum tusan wakerajrume. Tawasap achikiar shiir enentáimsatniua núnisnak shiir enentáimtajrume.
50004002	Ewautiancha tura Séntikincha ii Uuntri̱ Kristu shuari̱ ásar mái̱ metek enentáimsarat tusan seajai.
50004003	Amincha winia ai̱rú, nu nuwa̱ yaiṉkta tusan seajme. Nisha wi iwiaaku chichaman étsereakui wiji̱a̱i̱ métek takasarmai. Tura Krimintisha tura chikitcha wiji̱a̱i̱ métek takasarmai. Nuna náari̱n iwiaaku átinnium Yus áatraiti.
50004004	Nu asamtai Uunt Jesusja̱i̱ tsaniṉkia pujá asarum tuke warastarum. Ataksha warastarum tájarme.
50004005	Uunt Jesus tátin ishichik ajasái. Tuma asamtai tsaṉka enentái takakrum nu paant nekanati.
50004006	Itiurchat enentáimsatin atumji̱a̱i̱ peṉké atsutí. Antsu tuke Yus áujkum ashí itiurchatrum ujakta. Atsumamuram Yus seatá. Túram Yus yumiṉsata.
50004007	Nuiṉkia atumí enentái̱ aṉkant átinian, aentstikia peṉké nekaachminia nuna Yus amastatui. Yus atumín aṉkant awajtámsa asa atumí enentái̱n tura atumí enentáimsamuri̱ncha yajauch waya̱wa̱i̱ṉ tusa shiir waitmaktatrume Jesukrístuja̱i̱ tsaniṉkiu asakrumin.
50004008	Yatsuru, jú̱chiniak yamaikia Yus shuarti enentáimsatniun chichastatjai. Ashí nekas ana nu enentáimsatarum. Tura ashí anturkamnia ana nusha tura naka chicham ana nusha enentáimsatarum. Tura yajauch chichamsha enentáimsairap. Tura antsu ashí shiir ana nusha, chíkich shuarnasha péṉker enentáimtusminia nusha, kame ashí péṉker ana nu enentáimsatarum. Nuya̱sha chíkich shiir anturkamnia ana nusha enentáimsatarum.
50004009	Wi unuiniarmajrumna nu umiktarum. Tura wi túramur íisurmena nu tura antukurmena nusha umiktarum. Túrakrumni̱ṉkia Yuska aṉkant átinian amastaj tusa pujurtamsattarme.
50004010	Ii Uuntri̱ Kristu anea asarum winiasha ataksha enentáimturu asakrumin ti waraajai. Kame kajinmátrukmiarme tátsujai antsu kuítrum atsakui yáintkiatin tujintkiamarme.
50004011	Tura kuítian atsumakun tátsujai. Antsu wi takakjana núja̱i̱ṉ warastinian unuimiáruitjiai.
50004012	Kuítrinchati pujustinia nuna nékajai tura tí nukap takustinia nunasha nékajai. Tsukamaknasha ejemarnasha itiarar takustinniasha tura peṉké takutsuk pujustinniasha unuimiáruitjiai.
50004013	Kristu ni kakarmari̱n surakui ashí túramniaitjiai.
50004014	Tuma ai̱ṉ atumsha wi atsumamu akuptúrkarum tí peṉker túramarme.
50004015	Jiripiusnumia̱ shuartiram, ju̱ tí peṉker nékarme. Masetúnianam Yus Chichaman etserumtai aya atumek kuit akuptúrkamiarme. Wi etserkamuja̱i̱ atumí wakaní̱n yaiṉma asamtai yumiṉsarum akuptúrkamiarme.
50004016	Atumek wi Tisarúnikianam atsumakun pujai̱sha kuit akuptúrkamiarme.
50004017	Aya kuit akuptúrkakrumin tu enentáimtsujai. Antsu nu kuit Yusai̱ kawentramkaku tusan wakerajrume.
50004018	Epaprutítiuja̱i̱ akuptúrkamarum núja̱i̱sha atsumamaj nuna naṉkaamas tiáruncha wainkiajai. Akuptúrkamarum nusha ti kuṉkuin Yus susamua áinis ti shiir auyi.
50004019	Winia Yúsrusha tí peṉkeran núkap takakui. Atumsha Jesukrístunu ajasu asarum Yus seamniaitrume. Tura Yuska ti takakna nuja̱i̱ ashí atsumarmena nuna suramsattarme.
50004020	Ii Aparí̱ Yus tuke shiir atí. Nuke atí.
50004021	Winia náarui̱sha tura Jesukrístu náari̱ncha ashí Yus shuar ainia nu chícham ujatruktarum. Nisha shiir pujusárti. Wi írutramusha núnisaṉ shiir pujusárti tusa akuptúrmainiawai.
50004022	Tura ashí akupin Sésarai̱ pujuinia nuyá̱ Yusna ajasáruka tura chíkich Yus shuarsha shiir pujusárti tusa chichaman akuptúrmainiawai.
50004023	Ii Uuntri̱ Jesukrístu atumniasha ti shiir yaintmakarti. Nuke atí.
51001001	Wi Pápruitjiai. Yus wakerutak Jesukrístunun etserkat tusa akatrá akupkámuitjiai. Wisha ii yachi̱ Timiutéuja̱i̱
51001002	ju̱ papí áarar nui̱ Kuruse péprunam Kristu péṉker umirkarum Yusna ajasuitrumna nu akuptaji. Ii Aparí̱ Yussha tura Jesukrístu ii úuntri̱sha atumín waitnentramainia ásar aṉkant tuke shiir pujustinian suramsarti.
51001003	Iisha atumín Yus áujtakur ii Uuntri̱ Jesukrístu Aparí̱ Yus ashí tsawant yúmiṉkiaji.
51001004	Atumsha Jesukrístu ti shiir enentáimtamusha tura ashí Yus shuar aneamusha antukji.
51001005	Uwempratin chicham nekasa nu antukrum atumsha nayaimpiniam atumnian Yus ti shiir ikiusman wáinkiatai tusarum nákarme.
51001006	Nu chicham ashí nuṉkanam pampaakui shuara enentái̱n nerea áinis nusháa ajasár yamaikia péṉker túrin áiniawai. Núnisaṉ atumíincha túrunaiti. Yus ti nekas anenkartiniaiti tu etserkamu ántakrumin nu chicham atumí enentái̱ncha nerekmiayi.
51001007	Nu chichaman Epapras ujatmákmarme. Nisha iiji̱a̱i̱ métek takasu asamtai ti aneamuiti. Atumniasha Kristu takatrí̱n ti shiir takartámsaiti.
51001008	Nisha átum Yus shuar asarum mái̱ anenai ajamun ujatmákmaji.
51001009	Iisha nu antukar Yus ashí tsawant áujtajrume. Yus ni wakeramun ti paant nekaprutmawarat tusar seaji. Ashí Yúsnan ni enentáimtairi̱ji̱a̱i̱ ashí Níniun paant nekaatniun Yus jintintramat tusar seaji.
51001010	Atumsha Krístunu ainia núnisrum péṉker takarsak tusar seaji. Tura ashí ni wakerana nu umíakrum ashí péṉker ana nu, nerektinia áintsarmek túrattarme. Núnis túrarum Yusna unuimiátki̱ wéakrum Niniu tí peṉker nekaak tusar seaji.
51001011	Yus ti kakaram asa ikiakátmaruk tusar seaji. Nuja̱i̱ ashí itiurchat ákuisha páchitsuk ti shiir warasrum katsuntrattarme.
51001012	Yus ni shuari̱n tsáapninia nui̱ ashí péṉkeran susattawai. Tura iincha nui̱ pachinkiatniun tsaṉkatramka asakrin Yus Apa yumiṉsamniaitrume.
51001013	Yus iwianchin nupetak íwianch akupeana nú kiritniunmaya̱ uwemtikramar ni aneamu Uchirí̱ akupeana nui̱ wearmákmiaji.
51001014	Ni Uchirí̱ krúsnum jaka ii tunaarí̱n nijiar tsaṉkurtamar uwemtikrampramiaji.
51001015	Íischamnia Yusan Krístuka nakumeawai. Yus ashí najanamu ainia nuna iwia̱i̱yaiti.
51001016	Niji̱a̱i̱ Yus ashí nayaimpiniam írunna nunasha nuṉká írunna nunasha, ashí wáiniaj nunasha núnisaṉ wáintsuj nunasha mashⁱ najanamiayi. Nu arantcha ashí akupin ju̱ nuṉkanam írunna nusha, nayaimpiniam írunna nusha, iwianchnium írunna nusha, ashí Niji̱a̱i̱ najanamu ásar Nin umirkarat tusa najanamu áiniawai.
51001017	Ashí najanamua nuna yaunchu Krístuka tuke pujuwiti. Ashí najanamu írunna nuna emestsuk wáinniuiti.
51001018	Ashí Yus shuar métekrak chikichik aya̱shtinia núnis enentáimkiumka nuna muuke̱ṉka Krístuiti. Tura nu aya̱shí̱n ni iwiaakmari̱ji̱a̱i̱ iwiaaku átinian súsaiti. Nisha ashí jakamunmaya̱ nantakniuja̱i̱ imiá naṉkamantuiti. Núja̱i̱ṉkia ashí enentáimpramnia írunna nunasha akupniuiti.
51001019	Yus ashí takamtsuk Kristui̱ shiir pujumiayi.
51001020	Núnisaṉ Yus Kristu krúsnum jakamuja̱i̱ ashí nayaimpinmasha tura ju̱ nuṉkanmasha írunna nuna Niji̱a̱i̱ nawamnaikiar shiir pujusárat tusa wakerukmiayi.
51001021	-
51001022	Atumsha nuik tunáa túrin asarum atumí enentái̱n Yusa nemasri̱ ámarme. Tuma asarum yajá wekaimiarme. Antsu Kristu, aentsu aya̱shí̱n aya̱shímiak, krúsnum wáitias jakamuja̱i̱ ii tunaarí̱ asakármatai yamaikia Yusja̱i̱ nawamnaikiar shiir pujaji. Nuja̱i̱ Kristu iin péṉker ajasuncha tunaan máatrachmancha tura sumamachuncha Yusai̱ ejetamtatji.
51001023	Tuma asamtai Jesukrístu shiir enentáimtusrum kakaram ajasrum katsua̱rtiniaitrume. Tura uwempratin chicham antukuitrum nuyá̱ kanakchatniuitrume. Ju̱ uwempratin chichaman ashí nuṉkanam etsernakuiti. Wisha, Papru asan etserkatniun yaimjiai.
51001024	Atumín wáitiaknasha ti shiir waraajai. Kristu ni shuari̱n nekas péṉker awajsat tusa wáitiana nui̱ pachinkia asan waraajai. Ashí Yus shuar Kristu aya̱shí̱ áintsaṉ áiniakui Yus shuaran yáiṉtajtsan aya̱shruja̱i̱ wáitiakun shiir enentáimjiai.
51001025	Atumín yaiṉkiai tusa Yus akattúr Yus Chichaman takamtsuk ujakai tusa akuptúkmai. Nuna takaakun ashí Yus shuara yáintri̱ntjiai.
51001026	Yámankamtaikniumia̱ nekaachman Yus yamaikia ni shuari̱n paant awajsaiti. Nu chichamnasha ujakarai tusa winia akattúr akuptúkuiti.
51001027	Nu chichamsha ju̱i̱ti. Kristu atumí enentái̱n pujak Niji̱a̱i̱ métek ti shíiram awajtámsattawai. Nu imiá shiir chichamnum Israer shuarchasha pachiniainian Yus ashí ni shuari̱ nekaawarat tusa wakerimiayi.
51001028	Iisha Kristu étsereaji. Túrar ashí enentáimtikrar péṉker nekaawarat tusar jintintiáiniaji. Nuja̱i̱ Krístuja̱i̱ tsaniṉkiar ashí péṉker tsakarartatui.
51001029	Tuma asamtai Kristu ni kakarmari̱n tí surakui nekas kakaram takaajai.
51002001	Yatsuru nekaatarum. Yus shuaran yáiṉtaj tusan ti takaajai. Tura atumíncha Rautiséanmaya̱ shuarnasha tura ashí winia waitcha ainia nunasha yáiṉtaj tusan ti takaitjiai.
51002002	Ashí shiir enentáimtikratniun ti takaajai. Núnisan aneniarum chikichik enentáiji̱a̱i̱ métekrak wekasatarum tusan wakerajrume. Nu arantcha ashí Yusna tí peṉker nekaarum tuke katsua̱ruk tusan takaajai. Nuja̱i̱ Kristu tí peṉker nekaattarme. Tura yaunchu nekaachman Yus yamái paant awajsaiti. Nuka Krístuiti. Tura Ni nekaatin nekas shíiraiti.
51002003	Tura kakaram ajasam Kristu péṉker nekaam ashí shiir enentáimpramnia nusha tura ashí Yusna nekaamnia nusha nekaattarme.
51002004	Atumín chíkich shuar niisháa chichamja̱i̱ shiir chichartamas anaṉkramawara̱i̱ṉ tusan nuna tájarme.
51002005	Wi nui̱ atumji̱a̱i̱ pujachkuncha nui̱ pujajna áintsanak enentáimtajrume. Tuma asan átum métek enentáimprarum tura kakaram ajasrum Kristu nekas enentáimtururmena nuna íisnaka shiir enentáimjiai.
51002006	-
51002007	Nu asamtai átum ii Uuntri̱ Jesukrístu nekas enentáimtusrum Yus shuar ajasmarmena núnisrum yamaisha Ni nekas enentáimtusrum Niji̱a̱i̱ tsaniṉkrum ashí túratarum. Nu túrakrum Ni enentáimtakrum tuke tsakaki̱ wétatrume. Tura tee tariara wajasrum Yusja̱i̱ kanakchattarme. Yus Chicham núnisaṉ etsernakmatai nekamarme. Tuma asarum Yus tuke yumiṉsarum núnisaṉ péṉker wekasatarum.
51002008	Atumsha aneartarum. Aentsti enentáimmiaja̱i̱ṉ ashí ju̱ nuṉkanmaya̱n enentáimprar tura Krístun enentáimtutsuk niisháa chichaman áujtamainiak nekaschaja̱i̱ anaṉkramataj tusa wakerutmainiawai.
51002009	Krístunam Yus ashí takamtsuk pujuwiti.
51002010	Túmakui̱ atumsha Krístuja̱i̱ tsaniṉkiu asarum ni iwiaakmari̱ takamtsuk takakuitrume. Krístusha ashí akupniun akupniuiti. Aentsnumsha iwianchniumsha tura nayaimpinmasha ashí akupin írunna nuna akupniuiti.
51002011	Nu arant átum aya̱shnium tsupirnatskesha Kristu shuari̱ ajasákrumin ashí aya̱sh wakeramun tsupirkatniua áintsaṉ, Kristu ajapaiti.
51002012	Tura atumsha Yus ni kakarmari̱ji̱a̱i̱ Kristu jakaan iniantkímia nu enentáimtusrum imiantmiarme. Túrarum Krístuja̱i̱ métek iwiarnasmarme. Tura núnisrumek Krístuja̱i̱ métek nantakmiarme.
51002013	Nuikkia átumsha tsupirnatsuk atumí tunaarí̱ tuke akui atumí wakaní̱i̱n jákauyarme. Tura yamaikia Jesukrístuja̱i̱ tsaniṉkiu asakrumin Yuska atumí tunaarí̱ tsaṉkur yamaram iwiaakman suramsaitrume.
51002014	Tura ashí ii tumashri̱n sumamtikramatin amia nuna japiruiti. Kristu krúsnum jakamtai ashí akupkámuja̱i̱ sumamtikramamun tsaṉkurtámpramiaji.
51002015	Núnisaṉ Kristu krúsnum jaka, iwianchnium ashí akupin ainia nuna nupetak ashí iimiainiai̱ṉ iniatsá̱rarmiayi.
51002016	Akupkámunmaya̱ Yus aṉkant awajtámsamtai chíkich shuar ame túramuja̱i̱ yajauch enentáimturmara̱i̱ṉ. Yúamna nuja̱i̱, úmamna nuja̱i̱, uwitincha, nantutíncha tura tsawantincha nampermam nuja̱i̱ chíkich shuar yajauch áujmatramkuisha ¿warí urukatiṉ?
51002017	Nu nampernum Israer shuar Kristu túrattana nuna nakumainiak túrin ármiayi. Tura Kristu taa imia Niṉki pujá asamtai nakumkamuka ántraiti. [Rúmanam 5:14; I Kur 10: 23-33]
51002018	Tura shuar «Péejchach ajasam Yus áujtsuk aya Yusa suntari̱ shiir awajsatniuiti» túramkuiṉkia anturkairap. Nu shuar mesekranam wainkiamun áujmatenak ántar naṉkamantu enentáimtumainiawai. Aya aentsti enentáimian chichainiawai.
51002019	Tuma ásar Krístuja̱i̱ tsaniṉkiar wekainiatsui. Kristu ashí akupin asa ni shuari̱n Yúsnan jintintiá shiir tsakarat tusa péṉker wainiui. Nu arantcha ashí ápateak Yus wakerana áintsaṉ chikichik awajeawai.
51002020	Atumsha Krístuja̱i̱ jaka asarum aya aentsti enentáimtai̱ ikiukniuitrume. Nuikia ¿urukamtai ju̱ nuṉkanmaya̱ ana nu tuke páchiarum? Ni tuinia nu umirkashtiniaiti.
51002021	«Ju̱ antiṉchatniuiti, tuíniawai. Ju̱ yúashtiniaiti. Tura ju̱ achikchatniuiti» tuíniawai.
51002022	Nusha ¿warí, takasam amuukashtatuak? Kame áyatik aents akupkámu áiniawai.
51002023	Shuar nu akupkámu umiiniak Yúsnan ti nékaitjiai tura Yus shiir enentáimturui tu enentáimtumainiawai. Nu arantcha péejchach ajasan winia aya̱shrun ti asutiájai tu enentáimtumainiawai. Túrasha aya̱sh wakeramunka nupeteatsui.
51003001	Nuikia Krístuja̱i̱ nantakin asarum nayaimpinmaya̱ írunna nu wakeruktarum. Nui̱ Kristu pujawai Yusa untsuurí̱ni̱.
51003002	Ju̱ nuṉkanam ana nu enentáimtsuk aya nayaimpinmaya̱ ana nu enentáimtustarum.
51003003	Atumsha Krístuja̱i̱ tsaniṉkrum jakamarme. Tuma asarum Krístuja̱i̱ tsaniṉkrum Yusja̱i̱ iwiaaku pujarme.
51003004	Krístukete ii iwiaakmari̱. Ni nayaimpinmaya̱ wantinkiuisha atumsha Niji̱a̱i̱ métek wantinkiattarme. Tura Niji̱a̱i̱ métek tí peṉker átatrume.
51003005	Tuma asamtai ju̱ nuṉkanmaya̱ ana nu ajakratniua áintsarum iniaisatarum. Tsanirmatniusha, tunáa wakeruktincha tura takakna nuja̱i̱ naṉkaamas wakeruktincha ántar yus tikishmátratniua áintsaṉ asamtai iniaisatarum.
51003006	Shuar Yusan umirtsuk aya nuna túrin ásarmatai Yus nin kajerak ti asutiáttawai.
51003007	Atumsha núnisrumek túriniuyarme.
51003008	Tura yamaikia ju̱sha iniaisatarum, kajektincha, yajauch wakeruktincha, yajauch túratniusha, katsekmaktincha, yajauch chicham chichastincha, ashí iniaisatarum.
51003009	Wáitrakrum mai̱ ánaṉnai ajairap. Warí átumka yaunchu aya̱shkia ni túrutairi̱ji̱a̱i̱ iniaisaitrume.
51003010	Túrarum yapajmiámatniua núnisrum yamaram pushí entsaruitrume. Kame yamaram nekatai̱ achikrum iin najatma urukuit nuja̱i̱ métek tí peṉker ajasat tusa túramuitrume.
51003011	Ashí írunna nuja̱i̱ naṉkaamas Kristu ashiyaiti. Níiniun pujurui. Tuma asamtai ashí ni shuari̱ enentái̱n pujá asamtai nusháa enentáimtunairchatniuiti. Kriaku aentssha tura Israer shuarsha, tsupirnakusha tura tsupirnakchasha, apachcha tura yajaya̱ shuarsha, takarin ainia nusha tura aṉkant ainia nusha, Kristu ashí ni enentái̱n pujakui nusháa enentáimtunairchatniuiti.
51003012	Yus atumín anenmak Niniu ártí tusa achirmákmarme. Túrutma asamtai ju̱ja̱i̱ shiir iwiarmampratniua áintsarum tuke túrin atarum, waitnenkartin, shiir awajkartin, péejchach átin, émtin áchatin, tura katsuntin átin.
51003013	Kristu atumí tunaari̱n tsaṉkuramia núnisrumek nuamtak tsaṉkurnáiratarum. Chíkich yajauch awajtámkuisha shiir katsuntram yapajniáitsuk tsaṉkurnáiratarum.
51003014	Tura ashí naṉkaamas anenaitiarum. Túrakrumka chikichik ajasrum mash péṉker túrattarme.
51003015	Kame chikichik aya̱shtinia áintsarum ajastarum tusa Yus ni shuari̱ ajasat tusa achirmákmarme. Tuma asamtai Yusja̱i̱ aṉkant awajsamu atumí enentái̱n pujurtamsati. Nuja̱i̱ Yus yumiṉsatarum.
51003016	Kristu shiir Chichame̱ atumí enentái̱n piaktí. Nekas naka enentáimprarum jintinniáiyarum mai̱ ikiakánai ajatarum. Yus kanta kantamárum tuke enentáiji̱a̱i̱ Yus yumiṉsarum shiir awajsatarum.
51003017	Tura takaakmesha, chichaakmesha kame ashí túramna nuka Jesukrístu shiir awajsataj tusam ni kakarmari̱ji̱a̱i̱ṉ túrata. Túrakum Krístuja̱i̱ Yus Apa yumiṉsata.
51003018	Nuwa̱tiram, atumí aishri̱ umirkatarum Uunt Yus nuna wakera asamtai.
51003019	Áishmaṉtiram, atumí nuwé̱ aneatarum. Atumí nuwe̱ja̱i̱ kajernaikiairap.
51003020	Uchitiram, ame apa nukusha tuke umirkatarum. Nu túrakrum Yus shiir enentáimtiksattarme.
51003021	Uchirtintiram, atumí uchirí̱ ti kakantrairap. Ti kakanteamka uchisha tí kuntuts pujus péṉker wekasatniun nakitchanpiash. Nu túrunawa̱i̱ṉ tusarum ántrarum atumí uchirí̱ kakantrairap.
51003022	Takarniutiram, atumí uuntri̱ shiir umirkatarum. Ju̱ nuṉkanmaya̱ uuntri̱ ai̱ṉ aya ni iimkiui shiir enentáimturati tusarum takaschatniuitrume. Antsu Yus enentáimtakrum tuke péṉker takastiniaitrume.
51003023	Ashí túramna nu ásump enentáiji̱a̱i̱ takakmasta. Aya aentsuk yáiṉtinia áintsachu antsu nayaimpinmaya̱ úuntrum yayá̱ áitkiasrum takastarum.
51003024	Ame úuntrum Kristu asa nayaimpiniam ashí shiir takustinian tsaṉkatramkattawai.
51003025	Antsu tunáa túrin ni yajauch túramuja̱i̱ métek akinkiáttawai. Yus ashí aentsun métek iyawai.
51004001	Úuntirmesha, atumí Uuntri̱ atumín wáiniuk nayaimpiniam pujatsuk. Tuma asamtai atumí yaintma jiatsuk péṉker iniartiniaitrume.
51004002	Yus áujkuram Ni yumiṉsarum asummiarum iniaitsuk áujsatarum.
51004003	Iincha Yus áujkartustarum. Kristu chichame̱n yaunchu nekaachman yamái étserkun sepunam pujajai. Tuma asamtai nuna shiir aṉkant etserkat tusarum áujtursatarum.
51004004	Tura wi paant etserkatniuitiaj núnisan etserkat tusarum áujtursatarum.
51004005	Yus shuarchaja̱i̱ shiir túratarum Yus Chichaman yajauch enentáimturara̱i̱ṉ. Kakaram ajasrum tsawant ántrarum iniaṉkasairap.
51004006	Ti shiir chichamtin átiniaitrume tura anturújamin átiniaitrume. Núnisrum chíkich chíkich Yus Chicham paant ujaktin nekaattarme.
51004007	Ii aneamu yachi̱ Tíkikiu ashí wínian ujatmáktatrume. Nisha wiji̱a̱i̱ métek Yúsnan pimpitsuk tí peṉker takasuiti.
51004008	Nu asamtai ii ju̱i̱ pujajnia nuna ujatmak ikiantamprarat tusan akuptajrume.
51004009	Núnisaṉ ii aneamu yachi̱ Unisemu niji̱a̱i̱ winiawai. Nisha atum wéaiti, tura Yusja̱i̱ shiir wekaawai. Nu shuar ashí ju̱i̱ túrunamun ujatmáktatrume.
51004010	Aristárku wi sepunam tsaniṉkia pujamur amikmátmarme. Núnisaṉ Márkus, Pirnapí kaná yachi̱a nu, amikmátmawai. Nisha nui̱ jeamtai antukmarum núnisrum péṉker wáinkiatarum.
51004011	Justu Jesus náartin amikmátmarme. Jú̱chik áiniawai Rúmanmaya̱ Israer shuar wi Yúsnan etserkatin atutkaaru ainia nu. Túmainiak ti shiir ayamtikruiniawai.
51004012	Epaprassha, atum wea, Krístunun etserin asa atumín amikmátmarme. Nisha ashí tsawant Yusan áujeak Yusja̱i̱ kaka̱rum tuke shiir Yus wakera nu túrak tusa seatramprume.
51004013	Wisha Epapras atumín ti enentáimturman nékajai. Núnisaṉ Rautiséanmaya̱ shuarnasha tura Iarapurisnumia̱ shuarnasha ti páchiniawai.
51004014	Rúkas, aneamu tsuákratin, núnisaṉ Témassha amikmátmarme.
51004015	Tura Rautiséanam pujuinia nú Yus shuarsha amikmatruatarum. Núnisaṉ Nímpiassha tura ni je̱e̱n irunainia nú Yus shuarsha amikmatruatarum.
51004016	Átum ju̱ papí áujsarum umikrum Rautiséanmasha nuyá̱ Yus shuar áujsarti tusarum akupkatarum. Tura atumsha núnisaṉ Rautiséanmaya̱ papí támatai atumsha áujsatarum.
51004017	Tura ju̱ Arkipiu titiarum «Ii Uuntri̱ Jesus ni takatrí̱n suramsa nu péṉker umikta» tawai, titiarum.
51004018	Wi, Papru, winia uwejruja̱i̱ jú̱chiniak áatkun amikmajrume. Sepunam pujajna ju̱ enentáimturatarum. Yus shiir yaintmakarti. Nuke atí.
52001001	Wikia Pápruitjiai. Wisha Serpanuja̱i̱ tura Timiutéuja̱i̱ Tisarúnikianmaya̱ Yus shuar ajasuitrumna nuna áatjarme. Atumsha Yus shuar asarum Apa Yúsnaitrume tura Uunt Jesukrístunuitrume. Ii Aparí̱ Yus tura ii Uuntri̱ Jesukrístu waitnentrama ásarmatai aṉkant ti shiir pujustarum, tu wakerajrume.
52001002	Iisha Yus áujkurkia atumniasha tuke enentáimtusar Yus shiir yumiṉsaji.
52001003	Atumsha Yus nekas enentáimtakrum umirkarumna nu nékaji. Núnisrumek Yus aneakrum takaarme. Tura ii Uuntri̱ Jesukrístu tatí tusarum tuke tsawant nákarme. Nu neka asar ii Aparí̱ Yus iniaitsuk áujkur ashí átum enentáimtusar Yus áujtaji.
52001004	Yatsuru, Yus anenmarme. Anenma asa Winia ártí tusa achirmákurmena nusha nékaji.
52001005	Enentáimpratarum. Iisha Yusai̱ uwempratin chicham atumín ujakmajnia nusha aya chíchamja̱i̱ṉ tíchamji. Antsu nú arant nu chicham nekasaiti tusar Yusa Wakaní̱ kakarmari̱ji̱a̱i̱ tímiaji. Tura átum péṉker matsamsarat tusar atumji̱a̱i̱ pujusár shiir iruntrar wekasarmiaji. Nusha paant nékarme.
52001006	Atumsha yamaikia íksarmek ii túramiaj nu tura ii Uuntri̱ Jesukrístu túramia nu túrarme. Itiurchat ai̱ṉ Yus Chicham umikiurme. Tura wáitiayatrumek Yusa Wakaní̱ shiir enentáimtikramkui warasrum pujarme.
52001007	Nu túrakrum ashí Masetúnianmaya̱ tura Akayanmaya̱ Yus shuarsha shiir wekasatin jintintiarme.
52001008	Tuma asarum Uunt Yusa Chichame̱ tí ipiampárurme. Tuma asamtai aya Masetúnianmaya̱ tura Akayanmaya̱ shuarkeka núnaka nékainiatsui. Antsu nuna naṉkaamas Yus nekas umirkaitrumna núnaka ashí aents nékainiawai. Nuna nékainia ásar ii étserman atsumainiatsui.
52001009	Antsu átum iin péṉker itiaamun ni íksaṉ ujatmainiaji. Tura nuya̱sha najankamu yus enentáimtustin iniaisarum nekas iwiaaku Yus nekas enentáimtusrum umirkarumna nunasha ujatmainiaji.
52001010	Tura nuya̱sha Yusa Uchirí̱ Jesus jakamunmaya̱n Yus iniantkímia nu, nayaimpinmaya̱ tatí tusarum átum nákamuncha ujatmainiaji. Iis, Jesus Níṉkiti Yusa kajetáiri̱ tsawantri̱ jeattana nuyá̱ uwemtikrampratin.
52002001	Atumsha nékarme, yatsuru, iisha ántrar atumíin jeachmaji.
52002002	Antsu itiurchat wáinkiaitiatar arantutsuk shiir uwempratin chichaman ujakmajrume. Iis, nuik Jiripiusnum iincha katsekramkarmiaji. Tura nú arant ti itiurchat wainkiamiajai. Túmaitiatan Yus yaintkiui Yusa Chichame̱n ujakmajrume. Nuka atumsha tí peṉker nékarme.
52002003	Warí, iisha Yus Chicham atumín ujakmiaj nu nekasauyi. Tura yajauch enentáimsan anaṉkatjarum tusan tíchamjarme.
52002004	Antsu Yus iin péṉker enentáimturmas uwempratin chicham etserkatarum tusa akatrámpramiaji. Tuma asamtai núnisrik étsereaji. Túrasha aya aents waramtiksatai tusar étsertsuji. Antsu Niṉki Yusak ii enentái̱n nekartamin asamtai shiir enentáimtiksataitsar túraji.
52002005	Átumka nékarme, peṉkesha shíirmach chichasan anaṉkachjarme. Nuya̱sha kuit achiktai tusar ántrar chichaschamji. Núnaka Yus nékawai.
52002006	Iisha Kristu akatrámuri̱ntji. Tuma asar ni kakarmari̱ji̱a̱i̱ akupkatin takakuji. Páchitsuk túramniauji. Túrasha waantu ajastaj tíchamji. Nuyá̱ atumsha tura chikitcha iin waantu awajtámsataj tákuisha iikia nakitmiaji.
52002007	Antsu uchi kuírchin ni nukurí̱ péṉker iis tsakatmana áintsarik iikia atumniaka shiir íismajrume.
52002008	Iisha ti shiir aneajrume. Tuma asar Yus Chicham ujaktai tusar ti wakerukmaji. Tura aya ujakar iniaisatin wakerukchamji. Antsu ii jákatniuitkiursha iniaisacha̱a̱ji, atumín ti anea asarⁱ.
52002009	Yatsuru, ii atsumaj nu sumarmaktai tusar kakaram takakmasmaj nu ¿kajinmátkintrumek? Atsá. Nékarme. Iis, uwempratin chicham étserkur tsawai̱sha káshisha takasmiaji. Nusha, akirkata ti̱i̱j tusar takakmasmiaji.
52002010	Yatsuru, atumji̱a̱i̱ pujumiaj nui̱ iisha Yus wakerana nu túrimiaji tura yajauch túrutsuk shiir wekasamiaji. Nuja̱i̱ iincha chikichkisha yajauch chichartamkatniusha atsumiayi. Nuka atumsha nékarme tura nú arant Yus nékawai.
52002011	Tura atumniasha aṉkant aṉkant Yusai̱ ikiaká̱rmajrumna nu nékarme. Tura apa ni uchirí̱n átsaṉkeana nútiksarik shiir enentáimtikramajrumna nusha nékarme.
52002012	Tura Yusja̱i̱ shiir wekasatarum tímiajrume. Yus naṉkaamas uunt asa ashí akupeawai. Tura Yus shuaraitrumna nuna, Wini̱n pachinkiarat tusa Yus untsurmarme. Yus untsurma asamtai Níniuitrume. Niniu asarum Yusa uchirí̱a núnisrumek wekasatniuitrume.
52002013	Yus Chicham ii étserma antukrum aya aentsnumia̱ṉchaiti tímiarme. Yusai̱ya̱iti tímiarme. Nu tiniu asarum umirkamarme. Kame nekas tárume. Ii étserjinia nu nekas Yusa Chichame̱nte. Átum nu chicham umirka asakrumin atumí enentái̱n kakaram ajastinian amaawai, Yus Chicham asa. Átum Yus Chicham umirkaru asakrumin iisha tuke tsawant Yus yúmiṉkiaji.
52002014	Yatsuru, ju̱ nekaatarum. Aya atumek wáitiatsrume. Ashí Jutanmaya̱ Israer shuar, ní shuari̱ṉketiat, Yus shuaran wáitkiascharmakia. Iis, Yus shuaran Kristu Jesusan umirkaru ásarmatai wáitkiasarmiayi. Yamaikia atumniasha atumí shuari̱ṉ wáitkiarmainiawai. Nuja̱i̱ Jutanmaya̱ Yus shuarja̱i̱ métekrak ajasurme.
52002015	Nisha Israer shuaraitiataṉ Yus Chichaman etserin armia nuna nuamtaketiat máwarmiayi. Tura nú weak Uunt Jesusnasha máwarmiayi. Tura iincha a̱a̱ ji̱i̱ki̱ akuptámkarmiaji. Maa, nisha Yusan shiir enentáimtikiainiatsui. Tura núnisaṉ ashí aentsun kajerainiawai.
52002016	Warí, Israer shuarcha uwempratin chicham ujaktaj tákurnisha nisha suritramainiaji. Nuna túruiniak yaunchu tunaan túriarmia núja̱i̱ṉkia naṉkaamas yamaikia túrawarai. Pai, túrasha yamaikia Yusa kajetáiri̱ imiá tsuumai̱ ana nui̱ pujusárai.
52002017	Iisha, yatsuru, ishichik tsawant atumíiya̱ kanakir jeachat pujayatrik atumji̱a̱i̱sha wainniaiyachiatrik tuke ii enentái̱nkia enentáimtimjiarme. Tuma asar ataksha atumín iistai tusar ti wakerimji.
52002018	Nekas winitiaitsar wakerimji. Imia wíkisha winitniun tí nukap enentáimsamjai. Tura iwianchi uuntri̱ Satanás tuke nuna suritrámmiaji.
52002019	-
52002020	Atumsha shiir wekasa asakrumin iisha ti shiir enentáimsar waraaji. Nu tuma asar Uunt Jesukrístu tátintri̱ shiir enentáimsar nákaji. Ni támatai imiá warastatji. Atumín Yus shuar awajsa asar Ni támatai atumsha iiji̱a̱i̱ Jesus shiir iṉkiuṉtatji. Tuma asamtai nu enentáimsar tawasap achiktinia áintsar waraaji.
52003001	-
52003002	Iisha ataksha atumín íistaitsar ti wakerimji. Tura tujintiakur iikia Atenasnum juákur ii yachi̱ Timiutéu atumín íirmainiarat tusar akupkatai, timiaji. Iisha Kristui̱ uwempratin chicham etsermiaj nui̱ Timiutéuka iiji̱a̱i̱ métek takasuiti. Tuma asa nisha Yusa takatrí̱n takáa asa atumniasha Yusai̱ kaka̱rtarum turamarti tusar akupkámji.
52003003	Tura nú arant itiurchatan wáiniuk iniaisara̱i̱ṉ tusa ikiakátmararti tusar Timiutéu akupkámji. Yatsuru, átumka nékarme, ashí Yus shuaraitjinia nuka páchitsuk wáitsatniuitji. Iis, tuma asamtai atumsha ti nekas itiurchatnum pujarme, Yus Chicham umirka asarum.
52003004	Íimiatarum, atumji̱a̱i̱ nuik tuke pujumjinia nui̱ «iisha wáitsartatji» tíchamkajrum. Iis, túrunachaik. Nuka nékarme.
52003005	Tura atumín íwianch tunaanum aju̱nmárchariash tusan wisha kúntuts enentáimsamiajai. Tura ántrar takaschajiash tu enentáimsamiajai. Tuma asamtai nekaataj tusan ti wakerakun wisha tí nukap tsawant nákaschamiajai. Antsu wárik Timiutéun akupkámiajai. Yusja̱i̱ péṉkerash wekainia tusan «nu inintrúsam ikiuuta» timiajai.
52003006	Tura yamaikia Timiutéu Tisarúnikianmaya̱ waketki̱ tayi. Nisha taa, átum Yus aneakrum shiir enentáimtamuncha ujatmaji. Tura átum iin anenma asarum tuke enentáimsar pujamuncha tura ii atumín íistaitsar wakerajnia núnisrumek atumsha iincha íirmaitiai tusarum wakeramuncha Timiutéu ujatmaji.
52003007	Tuma asamtai yatsuru, ashí itiurchat tura wáitsatin wáiniatrik átum Yus shiir enentáimta asakrumin iisha shiir enentáimji.
52003008	Atumsha Yusja̱i̱ tariara weká asakrumin shuar jaa péṉker ajas enentái̱ chiṉkiana áintsarik enentáimji.
52003009	Yus péṉker umirka asakrumin iisha shiir waraaji. Warasu asar ii Yusri̱ ti yúmiṉkiaji.
52003010	Iincha Yus akuptámkurni̱ṉkia atumíin tímiaja̱i̱k jeartiai tusar wakeraji. Túrar Yusna nekaatin mash nékatsrum nu jintintiatai tusar tuke ti seaji.
52003011	Atumíin weri íistinian ii Aparí̱ Yussha tura ii Uuntri̱ Jesukrístusha iin yaintmaktai tusar wakeraji.
52003012	Atumín ii aneajnia núnisaṉ Yus atumniasha mái̱ anenai ajatniun tura chikitcha anenaiyatniun enentáimtikramprarti. Tura nú nukap aneṉkrattain Yus amasárti tusar wakeraji.
52003013	Yus ikiakátmakui átum tunáa túrutsuk Yus umirkarum wekasatarum tusar ii Aparí̱ Yus seaji. Ii Uuntri̱ Jesus Níniuri̱ji̱a̱i̱ winiak péṉker wekaarmin tatí tusar taji.
52004001	Iikia Uunt Jesus akupkámuitji. Tuma asar nu kakarmaja̱i̱ atumniasha ju̱ túratarum tusan akupeajrume. Atumsha iwiaaku pujarmena nui̱ Yus shiir waramtiksatarum tura tuke péṉker túrukrum wetarum tusar seajrume. Iisha nuik atumín unuiniarmajrumna nútiksarmek túratarum.
52004002	Uunt Jesusa akupeamuri̱ji̱a̱i̱ tura nu kakarmaja̱i̱ atumniasha nuik unuiniarmajrumna nu átumka nékarme.
52004003	Atumín Yus wakerutmarmena nu ju̱i̱ti, shuar aya Wini̱ni̱ṉ sumama pujusat tusan wakerutmarme kame chikichkisha tsanirmashti.
52004004	-
52004005	Yus shuarcha ainia nu Yusan nékainiachu ásar aya niṉki enentáimtumasar aya ni aya̱shi̱ wakeramunak umiktinian wakeruiniak nuwa̱n enentáimtuiniawai. Atumsha núnisrumek túrawairap. Antsu atumsha atumí nua̱rí̱ péṉker enentáimtusrum shiir aneasrum aya̱starum.
52004006	Nú arant amesha ame yátsum anaṉkam ni nua̱rí̱ yajauch awajtúsaip. Nu túrakrumni̱ṉkia ii tímiajrumna nútiksaṉ Uunt Yus ti kakaram asutiámawartatui.
52004007	Warí, Yus iincha péṉkercha yajauch túratarum turamchaitji. Antsu aya péṉkerak túratarum túramji.
52004008	Tuma asamtai shuar ju̱ chichaman nakitiakka aentsun nakitiatsui antsu Yusan nakitraiti. Tura nu Yussha tunaan túrashtinian ni Wakaní̱n amaawiti.
52004009	Tura yamaikia nuamtak Yus shuar anenaistin ana nuna tí neka asakrumin áatrashtatjarme. Warí, imia Niṉki Yus atumín mái̱ anenai ajatniun jintintrámawarmatai nékarme.
52004010	Iis nútiksarmek ashí Masetúnianam matsatainia nuja̱i̱ aneniatsrumek. Túrasha yatsuru, atumí aneṉkrattairi̱ nú nukap ajasti tusan seajrume.
52004011	Yamaikia tímiaj nútiksarmek yajauchin túruinia nui̱ wekatsuk chíkich shuarna pachittsuk atumí takatrí̱ṉ shiir aṉkant pujusrum atumí uweje̱ja̱i̱ṉ takakmá pujutarum.
52004012	Átum táasa̱i̱rum tusan tájarme. Túrakrumni̱ṉkia atumniasha chíkich shuar péṉker enentáimturmasartatui.
52004013	Yatsuru, Yus shuarcha ni shuari̱ jakamtai «atakka wáinkiashtatjai» tusa tí kuntuts enentáimainiawai. Tuma asamtai atumsha nútiksarmek kúntuts enentáimsa̱i̱rum tusan ju̱na tájarme. Jákaru ainia nu urukawartinkit paant nekaatarum.
52004014	Jesus jakayat nantakchamkia. Núnisaṉ Yus Jesusan iniantkin Nin umirkar jákaru áiniana nunasha iniantkíttiawai. Paant nékaji nusha.
52004015	Tuma asamtai Yus Chicham nekaprutamnia nuna atumniasha jintintiajrume. Iisha tuke iwiaaku pujarin Kristu táakuisha jákaru ainia nuka ikiuakur émkishtatji.
52004016	Antsu Yus akupeakui Yusa suntarí̱ uuntri̱ untsumkui tura Yusa kachuri̱n umpuarmatai Uunt Jesukrístu untsumuk Yus pujamunmaya̱ tarattawai. Nuiṉkia Krístunu ajasár jákaru áiniana nu iwiarsamunmaya̱ emka nantakiartatui.
52004017	Tura nuyá̱ iisha Yus shuar tuke iwiaaku pujajnia nu Krístuja̱i̱ yuraṉminiam ajapén iṉkiunaikiartatji. Nuní̱ ashí nayaimpiniam ii Uuntri̱ Jesukrístuja̱i̱ tuke iwiaaku pujusártatji.
52004018	Tuma asamtai ju̱ shiir chicham atumín ujakjana ju̱ja̱i̱ mai̱ ikiakánai ajatarum.
52005001	Túrasha, yatsuru, ni tátintri̱ waritiṉin tura warí tsawantai̱k nuka áatnartinkia atsumatsrume.
52005002	Ni tátintri̱ jú̱nis átin nékarme. Kiritniunam kasá shuar kasamkataj tusa tátatna nu nekaachminiaiti. Núnisaṉ nákatsuk pujuiniai̱ Uunt Kristu tsawantri̱ jeattawai.
52005003	Ashí shuar «Pai, yamaikia ti nekas shiir péṉker pujuiniaji» tu matsatainiai̱ aya aneachma nuṉka mesertin tsawant jeattawai. Nuwa̱ ajamtin aya aneachma jatema áintsaṉ nékachmanum átatui. Túmakui̱ pisartin peṉké atsuttawai.
52005004	Túrasha, yatsuru, átumka ujakmaitrume. Nu tsawant atumsha aneara pujarmin jeattawai. Atumsha aneara pujá asakrumin kasá áintsaṉ tarutrámashtatui.
52005005	Enta, átumka tsáapninium wekáa asarum Yus shuartirmeka nékaitrume. Iikia kiritniumia̱nchuitji.
52005006	Nu tuma asar chíkich uruka núnisrik ii enentái̱n kanartinia núnisrik «Warí, winia itiurtawa» tíchami. Antsu naka enentáimsar anearmi.
52005007	Iis, kashi kanarchatniukait. Tura nampeena nu kashi nampenawai.
52005008	Túrasha iikia shiir tsáapninium wekainiaj nuka naka enentáimprar tuke nampetsuk pujustiniaitji. Suntar ni nemasri̱ anaṉkruawa̱i̱ṉ tusa anear wekasatniuiti. Tura iisha núnisrik íwianch yajauch awajtámsa̱i̱j tusar anearmi. Yus enentáimtusar aneetniuitji. Tura núnisrik iisha ju̱ nuṉkanmaya̱ uwemprar Yusai̱ tuke pujustatji, tu enentáimprar wetái.
52005009	Páantchakait. «Jinium wéchatniuitrume» Yus iincha túramji. Antsu ii Uuntri̱ Jesukrístuja̱i̱ uwempratniun tsaṉkatramkaitji.
52005010	Niji̱a̱i̱ métekrak iwiaaku amí tusa Jesukrístu iin jarutramkamiaji. Nu tuma asamtai iisha ii aya̱shi̱ji̱a̱i̱ iwiaaku pujakrisha Niji̱a̱i̱ iwiaakji tura ii aya̱shi̱ji̱a̱i̱ jáakrisha Niji̱a̱i̱ tuke iwiaakji.
52005011	Tuma asamtai tuke túrarmena núnisrumek shiir enentáimtiknaisarum mai̱ ikiakánai ajatarum.
52005012	Yatsuru, ju̱na seajrume. Atumji̱a̱i̱ pujuinia nú shuar Yúsnan takakmainiakui shiir enentáimtustarum. Jintintramuk chichartamainiakui umirkatarum.
52005013	Yúsnan takainia ásarmatai tí peṉker enentáimtusrum aneetarum. Tura yajauch awajnaitsuk ti shiir nawamnaikiarum matsamsatarum.
52005014	Tura ju̱nasha seajrume, yatsuru. Takastinian nakitiana nusha chicharkatarum. Tura yawe̱e̱na nusha ataksha enentáimtikrarum ikiaká̱rtarum. Kakarmachu ana nusha yaiṉtarum. Tura ashí shuarja̱i̱ kajetsuk katsuntrarum wekasatarum.
52005015	Aneartarum, yatsuru. Chíkich yajauch túrutmamtai amesha nútiksamek yapajkiaip. Antsu nuka túrutsuk átumka mái̱ peṉker awajnai ajatarum. Tura nú arant ashí nuṉkanmasha ashí shuarsha nútiksarmek túratarum.
52005016	Tuke shiir warasrum pujustarum.
52005017	Tuke tsawant iniaitsuk Yus áujsatarum.
52005018	Péṉker pujakmesha, itiurchat pujakmesha ashí warí wáiniam nui̱sha Yus shiir yumiṉsatarum. Kristu Jesusai̱ Yus shuar ajasutiram nu túratniun Yus wakerawai.
52005019	Ji ikiajniáktinia núnisaṉ Yusa Wakaní̱ enentáimin keana nuka tunaaja̱i̱ téenmamtikiarum ikiajniákairap.
52005020	Yus jintintrar akupkámu asa péṉker chichaman etserainia nu nakitrairap.
52005021	Ashí etserkamu ana nu nekasashit tusarum nekaatarum. Túrarum aya péṉker ana nuke achiktarum.
52005022	Ashí yajauch ana nuya̱ṉka kanaktiarum.
52005023	Yuska, imiatkinchanum wekasatniun amaana nu, atumín takamtsuk shiir awajtámsarti. Tura ii Uuntri̱ Jesukrístu táatsa̱i̱ṉ atumí wakaní̱ atumí enentái̱ tura atumí aya̱shí̱sha mash métek tunaaja̱i̱nchu awajtámsati.
52005024	Yus atumín untsurmakmarumna nu tímianak uminiaiti. Ni tana nuna yawe̱tsuk túrattawai.
52005025	Ashí yatsurtiram winiasha Yus áujtursatarum.
52005026	Ashí Yus shuar árum nu, amikmániatarum.
52005027	Winia Uuntru Jesukrístu chichame̱ja̱i̱ ju̱na tájarme. Ju̱ papí ashí Yus shuar antukarti tusarum ashí iruntramunam áujsatarum.
52005028	Ii Uuntri̱ Jesukrístu waitnentrama ásarmatai atumín yaintmakarti. Nu atí.
53001001	Wikia Pápruitjiai. Wisha Serpanuja̱i̱ tura Timiutéuja̱i̱ iruntran atumín Tisarúnikianmaya̱ Yus shuar árumna nuna ju̱ papin áatjarme. Atumsha ii Aparí̱ Yusna tura Uunt Jesukrístunu ajasuitrume.
53001002	Tuma asakrumin ii Aparí̱ Yus tura ii Uuntri̱ Jesukrístusha waitnentrama ásarmatai aṉkant awajtámsarat tusan wakerajrume.
53001003	Yatsuru, átum péṉker matsatu asakrumin iisha Yus tuke yúmiṉkiaji. Átumka Yus nekas enentáimtustin nú nukap nekaakrum wéarme. Tura nuamtak anenaistincha nú nukap nékarme. Nu tuma asamtai Yus yumiṉsatniuitji.
53001004	Átum Yus shuar asakrumin chíkich shuar atumín yajauch awajtámainiawai. Tura itiurchat wainiu asarum tí waitiarme. Nu tuma ai̱ṉ átumka katsuntearme tuke Yus enentáimta asarum. Nu tuma asakrumin iisha Yus shuar matsatainia nuka warasar ujainiaji.
53001005	«Yusa akupeamuri̱n pachinkiamniaitrume» Yus túramprume. Nui̱ pachinkiataj tau asarum ju̱ nuṉkanam wáitiarme. Tura wáitiakrumsha nuna naṉkaamas iwiarnaruitrume nui̱ pachinkiatin. Kame núja̱i̱ṉkia Yus atumín achirmak péṉker túraiti, nuka páantaiti.
53001006	Núnisaṉ atumín wáitkiarmainia nunasha Yus tímiatrusaṉ wáitkiasartincha nekas péṉkeraiti.
53001007	Tura wáitiarmena nusha Yus íiji̱a̱i̱sha ayamtikramprartin péṉkeraiti. Ii Uuntri̱ Jesukrístu ji keana ímianisaṉ kakaram suntari̱ji̱a̱i̱ nayaimpinmaya̱ tara wantinkiamtai nu tsawantai̱ Yus ayampratniun suramsartatji.
53001008	Tura nú tsawantai̱sha Yusan nékainiatsna núnaka ii Uuntri̱ Jesukrístu Uwempratin Chichame̱n uminiatsna nunasha ti asutiátajtsa tátatui.
53001009	Nisha taa, nú aentsun peṉké játsuk tuke iniaitsuk emeskartatui. Jesukrístu pujana nuyá̱ jí̱i̱rarma ásarmatai Ni ti wincha kakarmarí̱ya̱ atsana nui̱ akupkartatui.
53001010	Kame Uunt Jesukrístu tátin tsawantri̱ jeamtai ni shuari̱ nekas enentái̱ji̱a̱i̱ péṉker awajsaru ainia nu, ni náari̱n shiir pachisartatui. Tura Yusan umikiaru ásar ti shiir enentáimsar Jesukrístun íisartatui. Ii ujakmajrumna nu antukrum umirka asarum atumsha nui̱ pachinkiattarme.
53001011	Nu tuma asamtai ii Yusri̱n atumín tuke áujtajrume. Yus atumín achirmákuitrume. Nui̱ṉkia Yuska atumí enentái̱n takas Ni wakera nuja̱i̱ métek awajtámsati, taji. Yus umirka asarum péṉker wekasataj tusarum wakerarme. Túrarum Yus enentáimtusrum péṉker túratin wakerarme. Tura wakerarmena nu umiktin Yuska ni kakarmari̱ji̱a̱i̱ yaiṉtí, tu áujtaji.
53001012	Átum péṉker wekasa asakrumin chíkich shuarsha ii Uuntri̱ Jesukrístu náari̱n naṉkamantu enentáimtusartatui. Nusha auka ii Yusri̱ tura ii Uuntri̱ Jesukrístu waitnentáimturmasar péṉker wekasatniun yáintmakui túrarme. Túramtai chíkich shuar shiir enentáimturmasartatui.
53002001	Tura yatsuru, ii Uuntri̱ Jesukrístu tátatna nuna tura Niji̱a̱i̱ iṉkiunaiktatjinia nunasha ujaktinian wakerajrume.
53002002	Chíkich shuar anaṉkramawar «Uunt Jesukrístu tsawantri̱ jeayi» tu ujatmáktaj tusar wakeruiniawai. «Íimiarmaj nuja̱i̱ nékajai» turamainiakuisha «Chícham étserman antukmaj nuja̱i̱ nékajai» turamainiakuisha tura «Papru papí áarmari̱ nuna takui̱ nékajai» turamainiakuisha páchim enentáimprairap. Tura sapijmiakairap tusan seajrume.
53002003	Peṉké anaṉnawairap. Nekaatarum. Nu tsawant jeatsa̱i̱ṉ Yusai̱ya̱ kanaktin átatui. Tura nú arant, Tuke Tunaarintin, emesnartatna nu wantinkiattawai.
53002004	Nisha aya wíniak enentáimtursarat tusa wakerak najankamu yusnasha tura nekas Yúsnasha shuar tikishmátrara̱i̱ṉ tusa ti nakitrattawai. Niṉki tí naṉkamantu enentáimtumas Yusa nuke ajas Uunt Yusa Je̱e̱n wayá̱ pujustatui. «Ju̱i̱ti Yus» shuar turutiarat tusa mash túrittiawai.
53002005	Yatsurtiram, wi atumji̱a̱i̱ pujakun nuna ashí ujakmajrume. ¿Nuka kajinmakniurmek?
53002006	Yámaikikia ni tsawantri̱ jeatsa̱i̱ṉ, Tuke Tunaarintin wantinkia̱i̱ṉ tusa surimia nu nékarme.
53002007	Tunaasha yamaisha awai, tura paantcha. Túrasha tunaan surimia nu juramkitniuk taasai nu tunaaka paant átin.
53002008	Nui̱ṉkia nu Tuke Tunaarintin wantinkiattawai. Tura Uunt Jesus ni wene̱ja̱i̱ umpuí aun máattawai. Tara ni winchari̱ji̱a̱i̱ nuna amuktatui.
53002009	Nu Tuke Tunaarintin, iwianchi uuntri̱ Satanás akupkam tátatui. Ni kakarmari̱ iniakmastaj tusa aentsti túrachminian túrak anaṉkawartatui.
53002010	Jinium wémin ainia nú shuaran ashí tunáa ana nuja̱i̱ anaṉkawartatui. Nu shuar Yus Chichaman nekas ana núnaka nakitraru ásar uwemprachmin áiniawai.
53002011	Iis, nekas ana nuna nakitia ásarmatai ti anaṉmamawar wait chichaman umirkarat tusa Yuska tsaṉkatkattawai.
53002012	Warí, nisha ni tunaari̱n wararainiak nekas ana nuna nakitraru ásarmatai Yuska «jinium wétatrume» nuna tiártatui.
53002013	Tura yatsuru, Uunt Jesus aneamu árumna nu iisha atumín enentáimtusar ii Yusri̱ yumiṉsaji. Átum nekas ana nuka umikiurme. Tuma asakrumin Yusa Wakaní̱ atumí enentái̱n péṉker awajtámsaitrume. Nu tuma asamtai yámankamtaikniumia̱ Yuska «átum uwempramniaitrume» túramprume.
53002014	Nu túrunat tusa Yus wakerutmarme. Krístuja̱i̱ uwempratin chicham ii ujakjinia nuja̱i̱ Yus untsurmakmarme. Ii Uuntri̱ Jesukrístu tí peṉker pujana nui̱ pachinkiamniuram tusan nú chichaman ujakmajrume.
53002015	Wátsek, yatsuru, Yusja̱i̱ katsua̱rtarum. Yus Chicham etserkamu antukurmena nu tura wisha áaran akuptúkjarmena nusha kajinmátkirap.
53002016	Ii Uuntri̱ Jesukrístusha tura ii Aparí̱ Yussha tí peṉker ásar iincha anenmatsjik. Tura waitnentrama ásar iincha shiir enentáimtikramji. Tura nú naṉkaamas ii tuke péṉker pujustinian ikiurtámsaitji.
53002017	Nu tuma asamtai péṉker chichastarum tura péṉker takastarum tusa Jesukrístuka shiir enentáimtikramar ikiakátmararti.
53003001	Nuyá̱ yatsuru, Yusa Chichame̱ shiir pamparti tusarum Yus áujtursatarum. Átum Yus Chicham wakerukmarmena áintsaṉ ashí nuṉkanam wakerukarti tusarum Yus seatarum.
53003002	Tura yajauch shuar péṉker ana nuna ti nakitiáinia nu iincha yajauch awajtámsacharti tusarum Yus áujkartustarum. Kame chíkich aents Yusan umirkacharu áiniawai.
53003003	Túrasha Uunt Jesusak atumín iniaitsuk waitmaktatrume. Tura atumín ikiakátmartatrume. Tura íwianch anaṉkramataj takui̱ kíishturmaktatrume.
53003004	Kame Yus atumín yaintmaktatrume, taji. Ii tájinia nu yamái umíarme. Tura tuke umirkattarme. Nusha nekaar shiir enentáimji.
53003005	Uunt Yus ni aneṉkrattairi̱n nekaatniun yaintmakarti. Kristu itiurchatan katsuntramia núnisaṉ atumniasha katsuntratniun Yus yaintmakti.
53003006	Yatsurtiram, antuktarum. Ii Uuntri̱ Jesukrístu chichame̱ja̱i̱ ju̱ taji «Nuyá̱ Yus shuar wi jintintrámun nakitiak aya wékana nu ikiuktiarum.»
53003007	-
53003008	Ii túrajnia núnisrumek túratin nékarme. Ju̱i̱ti, atumji̱a̱i̱ pujusmaj nui̱ tuke takakmasmiaji. Atumí yurumkari̱ iisha akikmakar yurummiaji. Atumji̱a̱i̱ itiurchat áchati tusar tsawai̱sha káshisha tuke takakmasmiaji.
53003009	Kame iisha Kristu akatrámu asar «yáintkiatarum» tíminiuji. Túrasha nu tútsuk ii túrajnia núnisrumek túratin nekaatarum tusar iisha tuke tsawant takaamiaji.
53003010	Warí, atumji̱a̱i̱ pujumiaj nui̱ «Takastinian nakitiana nuka yurumáshti» tíchamkajⁱ.
53003011	Iis, atumíiya̱ wea náṉkamas enentáimiainiak tura náṉkamas túruiniak peṉké takatsuk pujuiniawai turamainiaji.
53003012	Nú shuaran ii Uuntri̱ Jesukrístu chichame̱ja̱i̱ «Tákamtak shiir takakmasarti» tajai.
53003013	Yatsurtiram yawe̱ttsuk shiir túratarum.
53003014	Ju̱ papinium ii tájinia nuna, shuar umiktinian nakitiakuiṉkia «umichuiti» tákuram ni natsa̱a̱rat tusarum ikiuktiarum.
53003015	Túrasha «Yus shuara nemasri̱nti» tiip. Áyatik jintintrata tura ame nekas yátsumea áitkiasmek Yusai̱ enentáimtikrata.
53003016	Uunt Yuska aṉkant átin enentái suramsati. Jú̱ Yus itiurchatnum pujarmini̱ṉ atumín tuke aṉkant shiir pujustin enentáimtikramsarti. Uunt Yuska atumín pujurtamsarti, tajai.
53003017	Ju̱i̱ wi Papru ju̱na aajai. Wi papin akupeaj nui̱ wíniaiti tusan jú̱nisnak winia náarun áaran ápujeajai.
53003018	Ii Uuntri̱ Jesukrístu atumín ashí yaintmakarat tusan wakerajrume. Nu atí.
54001001	Wi Papru Jesukrístu akatrámurintjiai. Iin uwemtikkiartin Yussha tura ii Uuntri̱ Jesukrístusha winia akuptúku áiniawai. Jesukrístuja̱i̱ métek ti shiir ajastai tusar nákaji.
54001002	Timiutéu, ju̱ papin áateajme. Wi ujakam Yus shuar ajasu asam nekas winia uchirua áinkiaitme. Tuma asakmin Yus Apasha tura ii Uuntri̱ Jesukrístusha ti anenma ásar waitnentramainiak imiatkinchanum ti shiir aṉkant pujustinian yaintmakarti.
54001003	Masetúnianam wéakun «Ipisiunam pujuuta» timiaj núnisnak tájame. Shuar nui̱ wait chichaman jintin ainia nu suritkiarta.
54001004	Nisha Israer shuara we̱a̱trí̱n áujmatsamunak tura ni we̱a̱tri̱ naari̱ ti untsurí irurtinniak Yus Chichamja̱i̱ naṉkaamas enentáimtuiniawai. Nunak áujmatsar tuke ántar tuíniawai. Nu túramuka Yus enentáimtusar Nin shiir umirkatniun yáintmatsji. Tuma asamtai nusha suritkiata.
54001005	Yus shuar tuke enentái̱ji̱a̱i̱ Yusan shiir enentáimtusar tura tunáa túrutsuk aya péṉkera nuna wakerukar anenkartin ajastin áiniawai. Núnisaṉ péṉker ajasat tusar Yus Chicham étsereaji.
54001006	Chíkich shuar ju̱na iniaisar ántar chichaman áujmatainiawai.
54001007	Yúsnan nékachiat «jintinniuitjiai» tuíniawai. Tura unuiniainia nuna nékainiatsui.
54001008	Yus wakeramun nekaatin tura tunaan suritkiatin akupkámuka nekas péṉkeraiti. Nu paant nékaji.
54001009	Kame akupniúka péṉker shuaran itit awajsatniun akupénatsui. Antsu yajauch shuar ju̱na túrin ainia nuna itit awajsatniun akupénawai, Tunáa shuarnasha, umichuncha, Yúsnasha tura ashí Yúsnancha nakitiáinia nunasha, aparí̱n máinniasha, nukurí̱n máinniasha, kame maṉkartinniasha,
54001010	nuwa̱ncha tura áishmaṉnasha tsanirma ainia nunasha, shuaran kasamak juu ainia nunasha, wáitrinniasha, tsanumniuncha, ashí nuna itit awajsatniun akupénawai. Kame ashí péṉkercha nuna iwiaratniun akupénawai.
54001011	Núnisaṉ tawai ti shiir uwempratin chicham Yus suramsamajnia nu. Nu chichamnaka etserkatniun Yus péṉker asa tsaṉkatrukuiti.
54001012	Ii Uuntri̱ Jesukrístu shiir enentáimturu asa Níniun etserturkat tusa kakarman surusuiti. Túruta asamtai yúmiṉkiajai.
54001013	Wi Yusan imiá yajauch chicharniuyajai. Yus shuarnasha áintrarmiajai. Yusnasha katsekniuyajai. Túrin ai̱ṉ Yus winia waitnentrurmiayi. Kame Jesuska Yus Anaikiamun nékachu asan wi túramu yajauchiti tu enentáimchauyajai.
54001014	Tura ii Uuntri̱ Jesukrístu ti nekas waitnentrurmiayi. Tura Jesukrístuja̱i̱ tsaniṉkia pujakui Yus nekas enentáimtustinniasha tura anenkartin ajastinniasha surusuiti.
54001015	Ju̱ chicham ti nekasaiti. Yajauch shuaran uwemtikrataj tusa Jesukrístu ju̱ nuṉkanam taramiayi. Nunasha ashí shuar nekaatin áiniawai. Tura wikia ashí shuarja̱i̱ naṉkaamas tunaan túriniaitjiai.
54001016	Ti tunáa ai̱ṉ Jesukrístu ti anenkartin ana nu paant nekanati tusa Yus winia waitnentrurmiayi. Tuma asamtai chíkich shuar wiji̱a̱i̱ métek Yusan nekas enentáimtusar Niji̱a̱i̱ tuke iwiaaku pujusártatui.
54001017	Tuma asamtai uwir uwir tuke pujú Úunt Akupin tura jachaa núnisaṉ wáinchatai chikichik Yusa nuke iniaṉnatsuk tuke shiir awajsamu tura naṉkamantu páantin awajsamu atí. Nuke atí.
54001018	Uchiru, Timiutéu, yáunchuya̱ Yus shuar ámin «Ju̱ shuar péṉkeran túrattawai» turamarmia nútiksam yamaikia kakaram ajasta. Ni timia enentáimsam suntara áintsam Yusna kakaram takastin asumprurta. Nuna tájame.
54001019	Tura Yus tuke nekas enentáimtusam tura úmamkesam íimiasam tuke péṉker enentáiji̱a̱i̱ wekasata. Chíkich shuar péṉker enentáimtai̱nmaya̱ kanakiar Yusan enentáimtustinian nakitrar emesmampraru áiniawai.
54001020	Kame Iminíusha tura Arejántrusha núnisaṉ Yusan ikiukiarmatai iwianchi úuntri̱n surukarmajai. Nuja̱i̱ Yusan ti yajauch chicharsacharat tusan túraitjiai.
54002001	Wátsek, emka seajrume Yus áujeakum Yus yumiṉsam ashí shuaran yaintkiat tusam áujtusarta.
54002002	Imiatkinchanum pujusár Yúsja̱i̱sha tura áentsja̱i̱sha shiir túratai tusar tura ashí akupin ainia nusha péṉker akupkarat tusar Yus áujtustiniaitji.
54002003	Áitkiasar seatin péṉker asamtai uwemtikramajnia nú Yus wakerawai.
54002004	Ashí shuar nekas chichaman nekaawar uwemprarat tusar wakerawai Yus.
54002005	Aya chikichik Yus awai. Tura Jesukrístu aents ajas niṉki Yusja̱i̱ aentsun nawamnaimtikiartiniaiti.
54002006	Ashí shuara tunaari̱n akikmatkataj tusa jákatniunam Jesukrístu surumakmiayi. Tura tsawant jeamtai nu chicham ashí shuarnum etsernaktiniuyayi.
54002007	Nuna túratniun Yus winia akatar akuptúkuiti. Israer shuarcha nekas chichaman enentáimtusarti tusa Yus akuptúkmiayi. Krístunu asan wáitrutsuk nekas tajai.
54002008	Nu asamtai áishmaṉka kajetsuk yajauch tunaitsuk antsu péṉker enentáiji̱a̱i̱ uweje̱ takuiniar Yusan áujsarti.
54002009	-
54002010	Núnisaṉ núwa̱ka iwiarmamuk nekasmiancha péṉker enentáiji̱a̱i̱ entsararti. Chíkich shuar nu nuwa̱n iis temashmarmari̱ncha, shaukri̱ncha, kurimkiamuncha, iwiarmampramuri̱ncha núnaka enentáimtutsuk antsu ni péṉker túrunamun enentáimtusarti. Núnisaṉ áchatniukait nuwa̱ Yus shuar ainia nuja̱i̱. Ni péṉker túramuja̱i̱ nekas shiir awajmámsashtinkiait.
54002011	Núwa̱ka tákamtak pujusár umiiniak unuimiárarti.
54002012	Nuwa̱nka iruntramunam wajaki̱ unuikiartura̱i̱ṉ tura áishmaṉnasha akupkara̱i̱ṉ tusan suritiainiajai. Antsu tákamtak pujustiniaiti.
54002013	Yus emka áishmaṉkan Ataṉkan najanamiayi. Nuyá̱ nuwa̱n Éwan najanamiayi.
54002014	Tura Yus timian umirkach Ataṉka anaṉnachmiayi. Antsu Ewa anaṉna asa tunaan túramiayi.
54002015	Túmaitiat uchin takustin asa emesnartinniumia̱ uwempraiti. Tura Yusan nekas enentáimtak anenkartiniaitiuk tura esetar enentáimiuk péṉker wekasatniuiti.
54003001	Shuar Yus shuaran wáinkiatniun wakerakka péṉker takatan achikiuiti. Nuka nekasaiti.
54003002	Tura Yus shuara uuntri̱ ajastinian wakerakka chíkich shuar nin yajauch áujmattsachmin átiniaiti. Nuwá̱ apatka áchatniuiti. Nisha péṉker esetar enentáimin naka wekasatniuiti. Iraran ni je̱e̱n ti shiir itiaatniuiti. Péṉker jintinkratin átiniaiti.
54003003	Nampechusha tura suir enentáimtichusha átiniaiti. Aya kuítian ikiauṉkatniun enentáimtuschatniuiti. Antsu tsaṉka átiniaiti. Kajechusha átiniaiti. Chikichnancha wakerutkashtiniaiti.
54003004	Ní shuari̱n shiir akupeakui ni uchirí̱sha umin tura shiir awajkartin ártiniaiti.
54003005	Kame ni shuari̱n akupkachminiaitkiuṉka ¿itiurak Yus shuaran wainkiat?
54003006	Yus shuara úuntri̱ṉkia yama Yus shuar ajasu áchatniuiti. Túmaitkiuṉka ti naṉkamantu enentáimtumak iwianchji̱a̱i̱ métek tunaan túrak sumamattawai.
54003007	Yus shuarchasha shiir enentáimtutai̱ átiniaiti. Núnischaitkiuiṉkia nin yajauch chicharainiakui íwianch wárik tunaanum aju̱a̱rtatui.
54003008	Núnisaṉ Yus shuaran yaincha péṉker ásar ashí shuar shiir enentáimtutai̱ ártiniaiti. Ni tana nuna tímiatrusaṉ umin, nampechu, aya kuítniak ikiauṉkatniun enentáimtichu ártiniaiti.
54003009	Yúsnan tí peṉker nekaatniuiti. Tura esetar enentáimsatniuiti.
54003010	Emka péṉker íistiniaiti nuyá̱ péṉker wekaakka Yus shuaran yain átiniaiti.
54003011	Nuwa̱sha péṉker ásar ashí shuarsha shiir enentáimtutai̱ ártiniaiti. Tsanumniuchu antsu esetar enentáimiar ashí ni túratin ainia nuna ímiatrusaṉ umin ártiniaiti.
54003012	Yus shuaran yainkia nuwa̱n apatkachu tura ni uchirí̱ncha ní shuari̱ncha ashí shiir umimtikin ártiniaiti.
54003013	Yus shuaran yaya̱k nekas péṉker takaaka shiir enentáimtusmin asa páchitsuk Kristu Jesus enentáimtamun arantsuk etserkamniaiti.
54003014	-
54003015	Wárik íitniun wakerajme. Túmaitiatnak sétaknasha Yus shuarja̱i̱ takastin nekaak tusan ju̱na áatjame. Ashí Yus shuar, iwiaaku Yusna ainia nu, nekas chichaman tuke emetawar akasmatainiawai.
54003016	Maa, imiá nekasaiti, Yus iwiaintiurmakma ashí naṉkaamas tí enentáimtustiniaiti. Tura ju̱i̱ti, Yuska aents ajas aya̱shtiuk jú̱ nuṉkanam paant wantinkiamiayi. Yus Wakancha «tuke peṉké mátrachuiti» Niin etserkamuiti. Yusa suntarí̱sha Nin wáinkiarmiayi. Ashí nuṉkanam nu etsernakmiayi. Túramtai ashí nuṉkanmaya̱ aents nekas enentáiji̱a̱i̱ enentáimtusaruiti. Tura nayaimpiniam iwiaintiurkamuyayi.
54004001	Yusa Wakaní̱ ti paant tawai amuukatin tsawant jeakui untsurí aents Yus enentáimtustinian iniaisar antsu yajauch wakaní̱n nemarsar íwianch jintíamun anturkartatui.
54004002	Yajauch aentsun anturkartatui. Nu aents ni enentái̱ narúa áinin ásar ni tunáa túramun peṉké enentáimtichu áiniawai. Tuma asa shiir chichainiayataṉ wáitrin áiniawai.
54004003	Nu aents nuatnaikiatniun suritiainiawai. Núnisaṉ chíkich chíkich yurumak yúatniuncha suritiainiawai. Warí, Yus ashí yurumkan najana asamtai Yus shuar nekas chichaman nékainia ásar Yusan yumiṉsar páchitsuk yuámin áiniawai.
54004004	Ashí Yus najanamu péṉker asamtai nakittsuk antsu Yusan yumiṉsar yúatniuiti.
54004005	Yus Chicham tana núja̱i̱sha tura yuíniak Yusan yumiṉkias áujsamuja̱i̱ ashí péṉker ajasuíti.
54004006	Wi tájamna nu chíkich Yus shuar jintintiakmeka Jesukrístu péṉker takarin átatme. Tura ashí Yus Chicham péṉker jintíamu unuimiáru asam nuja̱i̱ kakaram ajastatme.
54004007	Ántar chichamsha tura netse chichamsha enentáimtutsuk nekas Yusna ana nu túratin kakaram ajasta.
54004008	Kame aya̱sh kakaram awajsatniusha ishichik péṉkeraiti. Antsu Yusna nu túratin kakaram ajastinkia imiá péṉkeraiti. Yamái ju̱ nuṉkanmasha yáintmaji tura ukunmasha Yusja̱i̱ pujustin asakrin naṉkaamas péṉkeraiti.
54004009	Nu imiá nekas asamtai ashí shuar nuna enentáimtustiniaiti.
54004010	Nekas iwiaaku Yus ashí shuaran uwemtikramniaiti tura ashí Nin enentáimtuinia nú shuaran nekas uwemtikratniuiti. Nu chicham imiá nekasaiti tu enentáimtakur katsekramainiakrincha kakaram takaaji.
54004011	Nuka ashí ame jintíakum akupkátniuitme.
54004012	Ti úuntchaitkiumnisha nakitrámprara̱i̱ṉ. Antsu péṉker túrakum Yus shuar unuiniarta. Chichammiji̱a̱i̱sha, túramurmiji̱a̱i̱sha, aneṉkratmarmiji̱a̱i̱sha nekas Yus enentáimtamuja̱i̱sha tura esetra enentáimsam Yusna péṉker túramuja̱i̱sha nisha túrawarat tusam iniaktusarta.
54004013	Wi jeatsa̱i̱ṉ Yus Chicham áujeakum shuar jintintiata. Túram Yus shuar ikiaká̱rarta.
54004014	Yus shuara uuntri̱ Yúsnan takastin anaitiamak uwejé̱n awantramsarmai. Nuna turamainiak «Ju̱ shuar kakarman Yusai̱ya̱n takustatui» turamarmia nu, kakaram ajasam tímiatrusam túrata.
54004015	Tuke enentáimji̱a̱i̱ wi tájamna nu enentáimtakmin ame péṉker túruki̱ wéamun ashí nekaawarti.
54004016	Túramna nusha tura unuiniamna nusha péṉker wáinmamkata. Nu túratin pimpikip. Nu túrakmeka uwemprattame amesha tura ujainiam nusha uwemtikrattame.
54005001	Uunta nu kakantraip. Antsu nekas ame apa nútiksamek chicharkata. Natsasha nekas ame yátsumea nútiksamek shiir awajsarta.
54005002	Nuwa̱ úuntchisha nekas ame nukua nútiksamek shiir awajsarta. Nuwa̱ natsasha nekas ame umai̱mia nútiksam shiir enentáimji̱a̱i̱ péṉker awajsarta.
54005003	Waje̱ nekas atsumin ainia nusha yaiṉkiarta.
54005004	Tura waje̱ uchirtin tura tiraṉkrinniuitkiuisha, nu shuar waje̱n wáinkiarti. Emka ni shuari̱n péṉker wáinkiatniun unuimiárarti. Ni aparí̱ anemia núnisaṉ awajénak shiir wáinkiarti. Kame núnaka Yus ti shiir enentáimtawai.
54005005	Nekas waje̱ niṉki pujana nu Yusan enentáimtak tsawai̱sha káshisha iniaitsuk Yusan áujeawai.
54005006	Antsu aya wárastiniak wakera nuka iwiaakiat jaka áintsaṉkete.
54005007	Tura waje̱nka ni shuari̱ wáinkiarti. Yus shuaran yajauch chicharnáktin atsutí tusam wi tájamna nu ashí Yus shuar ujakárta.
54005008	Shuar ni je̱e̱n pujuinia nuna nekaska wáinkiatniuiti. Tura nuyá̱ chíkich shuarnasha yáiṉtiniaiti. Túrachkuṉka Yus tana nuna umíatsui tura Yus shuarcha nuja̱i̱ naṉkaamas yajauchiti.
54005009	Yusa kuítri̱ji̱a̱i̱ yáiṉtiniaitkiuiṉkia waje̱ sasaintia uwí naṉkaamas takustiniaiti. Tura chikichik áishri̱niak takusu átiniaiti.
54005010	Ti paant péṉker túrin átiniaiti. Ni uchirí̱n péṉker tsakatmashit, iraran péṉker taatá tíniuashit, nekasmiancha enentáimtumar Yus shuaran yáiniashit, wáitiainia nuna waitnenniuashit tura chikichnasha péṉker túriniaitkiuṉka maak.
54005011	Tura sasaintia uwí takakchaka chíkich waje̱ja̱i̱ iruraip. Ni aya̱shi̱ wakeramuri̱ Krístui̱ya̱ kanamtikiainiawai tura ataksha nuatnaikiatniun wakeruiniawai.
54005012	Tura emka enentáimtiarmia nuna iniaisar sumamainiawai.
54005013	Nu arantcha nakimiainiak ántar irauwear chikicha itiurchatri̱n áujmatsachminia nunasha áujmatin áiniawai.
54005014	Nu asamtai waje̱ úchipiak ainia nuka niniurtukar uchin takusarti. Tura nuwa̱ nuatkamu takastinia nuna túrawarti. Tura ni túrunamuri̱ji̱a̱i̱ iin kajertamainiaj nú shuar yajauch enentáimturmarcharti.
54005015	Kame nuik chíkich chíkich waje̱ Krístui̱ya̱ kanakiar iwianchin nemarsaru ásarmatai nuna tajai.
54005016	Áishmaṉsha nuwa̱sha Yus shuar ainia nu ni shuari̱i̱n waje̱ ákuiṉkia Yusa kuítri̱n seatsuk ni yaiṉtí. Nuja̱i̱ chíkich waje̱n nekas atsumainia nuna Yusa kuitri̱ yáiṉtatui.
54005017	Yus shuara uuntri̱ Yus shuaran péṉker wáinkiarua nu, nekas shiir enentáimtustin áiniawai. Tura akinkiámniasha áiniawai. Nekaska Yus Chichaman etserkatniuncha tura unuiniartinniasha tuke takaaka imiá shiir enentáimtustiniaiti.
54005018	Yus Papiniumsha núnisaṉ áarmaiti «Jiṉkiaiya saepe̱n pakartaj tusa turu takaak nája̱kui ni nují̱ jiṉkiatáshtiniaiti. Antsu ni wakerak yuatí.» Tura nu arantcha áarmaiti «Takakmasua nu nekas akinkiatniuiti.»
54005019	Chikichik shuarak Yus shuara uuntri̱ tunaari̱n etsertukmataiṉkia anturkaip. Antsu jímiarsha menaintiusha tsanumtsuk métek tuíniakui anturkata.
54005020	Chíkich shuarsha ni tunaari̱n ikiuktinian nakitiáinia nu, ashí iruntramunam chicharkarta. Chikitcha nuna iisar ashamkarti.
54005021	Yussha ii Uuntri̱ Jesukrístusha tura nayaimpinmaya̱ suntarsha iimiainiamunam «túrata» tájame. Ashí shuarja̱i̱ niisháa enentáimtutsuk métekrak túrata.
54005022	Yus shuara uuntri̱ atí tusam wárik anaikiaip. Wárik túramka chikicha tunaarí̱n sumamattame. Ashí tunaanum peṉké pachinkiaip.
54005023	Wakemja̱i̱ jaa asam aya éntsak úmutsuk karía ishichik pachimsam umarta.
54005024	Chíkich shuara tunaarí̱ wáitsatin imiá paant áiniawai wáitsatin tsawant jeatsa̱i̱ṉ. Tura chíkich shuara tunaari̱ṉkia paantcha áiniawai antsu ukunam paant nekanawartatui.
54005025	Núnisaṉ péṉker túramusha ti paant áiniawai. Tura yamái páantchaitiat tuke paantcha áchamniaiti. Páchitsuk nekanattawai.
54006001	Takarniutirmesha, atumí uuntri̱ ti shiir umirkatarum. Túrachkumni̱ṉkia chíkich shuar Yusnasha ii unuiniamuncha yajauch áujmattsartatui.
54006002	Atumí uuntri̱ Yus shuar áiniaka aya Yusja̱i̱ yátsum asamtai nakiarchatniuitrume. Antsu nuna naṉkaamas péṉker takarsatniuitrume. Warí, ame yaya̱mna nu Yus shuarchak ainia, tura ame aneamu yatsumchak ainia. Ame Timiutéu, tu jintintiata.
54006003	Shuar ti shiir naka chichaman ii Uuntri̱ Jesukrístunu ana nuna nakitiak antsu niisháa chichaman étserkuṉka
54006004	nu shuar naṉkamantu enentáimtumayat ántraiti. Ni enentáimmianak chichaak aya ántumtikrar akajmartinian jikiattawai. Tura nu chichamja̱i̱ nupetmaktaj tusar náṉkamas chichainiak kajernaikiar tura katseknaikiar péṉker enentáimtunaitsuk
54006005	tuke kakannainiawai. Tura tu áujmatnaisatniun wakeruiniana nú shuar nekas chichaman nékachu ásar aya tunaan enentáimtin áiniawai. «Yusna ana nuja̱i̱ kuítrintin ajasminiaiti» tuíniawai. Nu shuar pachisaip.
54006006	Shuar takakna núja̱i̱ṉ warakka Yusna ana núja̱i̱sha warak ju̱ nuṉkanmasha tura nayaimpinmasha nekas kuítrinniuiti.
54006007	Iis, ju̱ nuṉkanam misuk támaji núnisar misuk jiinkittiaji.
54006008	Tuma asamtai yurumkasha tura entsatái̱sha takakkurkia núja̱i̱ṉ warasa pujustiniaitji.
54006009	Antsu kuítrintin ajastaj tuinia nu, tunaanum awaṉkemkar iniainiawai. Tura antra nuna wakerukar itiurchatan wainiainiawai. Nuja̱i̱ emesratniunmasha jeainiawai.
54006010	Kame kuit aneatniuka ashí tunaanum útsutmakminiaitji. Chíkich shuar nuna wakerukar Yus enentáimtustinian iniaisar ti itiurchatja̱i̱ yajauch awajmámsarai.
54006011	Antsu ame Yus shuar asam nuyá̱ pisarta. Yus nekas enentáimtakum péṉker túrata. Waantu enentáimtsuk Yus péṉker umirkata. Aneakum katsuntrata.
54006012	Yusna nu túrunat tusam kakaram ajasta. Tuke amuicha iwiaakma emetata. Nu túratniun Yus anaitiamkaiti tura ame Yus nekas enentáimtamu untsurí shuar iruntramunam etserkaitme.
54006013	Yuska ashí iwiaaku átinian súwiti. Jesukrístusha Punsiu Piratuí̱ nekasa nuna ti paant ujakmiayi. Tuma asamtai Yussha Jesukrístusha iirainiamunam nuna tájame.
54006014	Ii Uuntri̱ Jesukrístu táatsa̱i̱ṉ wi tájamna nu yapají̱tsuk tura yajauch chicharnakchamnia péṉker umikta, tájame.
54006015	Tsawant jeamtai Jesukrístu tatí tusa Uunt Yus imiá peṉker asa akupkáttawai. Níṉkiti Yus. Akupniúncha Akupniuiti. Uuntja̱i̱ naṉkaamas Úuntaiti.
54006016	Iwiaaku átinia nérenniuri̱ Níṉkiti. Ti tsáapninium pujakui nuntumtuachminiaiti. Wáinchatai asamtai shuar peṉké wáinkiacharu áiniawai. Niṉki ashí shiir awajsatniuiti tura Niṉki tuke ashí akupin atí. Núnisaṉ atí.
54006017	Jú̱ nuṉkanam kuítrintin ainia nusha naṉkamantu enentáimtumascharti. Kuitcha yúpichuch meṉkakamnia asamtai kuítniak enentáimtusar pujuscharti. Antsu iwiaaku Yus ashí iin ti peṉkeran núkap súramaj nuna nekas enentáimtusarti.
54006018	«Péṉker túratarum» tiartá. Tákumin nisha shiir enentáiji̱a̱i̱ ni takakman ajamsarti. Nuyá̱ nú péṉker túramuja̱i̱ Yusai̱ ikiauṉkarti.
54006019	Nuna túruiniak kuítriniawartatui. Núnisaṉ tuke iwiaaku átinian wáinkiartatui.
54006020	Timiutéu, ashí ame túratniua nu tuke enentáimturta. Jú̱ nuṉkanmaya̱ ántar chichainia nu anturkaip. Tura wáitruiniak «wi imiá nékajai» tuinia nusha anturkaip.
54006021	Chíkich shuar nuna umirkar Yusai̱ya̱ kanakiarai. Wátsek, Timiutéu, Yus shiir yaintmakti. Nuke atí.
55001001	Wi Pápruitjiai. Yus wakerakui Jesukrístu akatrámuri̱ ajasuitjiai. Ashí Jesukrístuja̱i̱ tsaniṉkiarun «Nekas iwiaaku átinian susattajai» tíniuiti Yus. Tuma asa nuna etserkat tusa akuptúkuiti.
55001002	Aneamu uchiru, Timiutéu, ju̱ papin áateajme. Yus Apasha tura ii Uuntri̱ Jesukrístusha ti anenma ásar waitnentramainiak aṉkant shiir pujustinian yaintmakarti.
55001003	Tsawai̱sha káshisha Yusan áujeakun ámin tuke enentáimtusan ti shiir Yusan yúmiṉkiajai. Winia we̱a̱tur túrawarmia nútiksanak Yusan enentáimtakun ti shiir awajeajai.
55001004	Kanakmiaj nui̱ e̱a̱ntramiam nuna tuke enentáimtajme. Ataksha wararnaisatai tusan íitniun wakerajme.
55001005	Yus nekas shiir enentáimtiniaitmena nuna nékajai. Nukuchrum Ruítiasha tura ame nuku Eunisiasha emka Yusan nekas enentáimtin ármiayi. Amesha núnisketme.
55001006	Tuma asakmin tájame Yusna takasái tusan winia uwejrun ámin awanteakui Yus kakarman suramsamia nuja̱i̱ atak kakaram takasta.
55001007	Yuska sápij enentáin suramsachuitji. Antsu kakaram ajastinniasha anenaitniuncha tura iik íimiasar naka wekasatniun suramsaitji.
55001008	Ii Uuntri̱ Jesukrístunu etserkatin natsantraip. Níniun étserkun sepunam pujamusha étserkum natsantruraip. Antsu Yus kakaram awajtamkui ame étseream nuja̱i̱ shuar yajauch turamainiakui surimiamtsuk wáitsatin enentáimtumarta.
55001009	Ii péṉker túrichu árini̱ṉ Yus iin anenma asa uwemtikramar péṉker túratniunam apujtamsaitji. Iisha Jesukrístuja̱i̱ tsaniṉkiaru asakrin tura Yus nuna túratniun wakerak túramiayi. Yaunchu ju̱ nuṉka atsai̱sha iin tuke waitnentrampramiaji.
55001010	Tura yamái iin Uwemtikkiartin Jesukrístu támatai nu anenmamu paant ajasuíti. Nisha jákatniun nupetak emesramiayi. Tura uwempratin chichamja̱i̱ jáchatai iwiaakman paant awajtúrmaji.
55001011	Nuna etserkat tusa Yus anaitiukmiayi. Tura akattúr Israer shuarchanum akuptúkmiayi.
55001012	Túruta asamtai ti wáitiajai. Túrasha Yusan nekas enentáimta asan natsaamatsjai. Imiá kakaram asa amuukatin tsawant jeatsa̱i̱ṉ ashí wínian susamaj nuna tí peṉker waitruktatui.
55001013	Shiir chichaman jintintiamajmena nuke emetata. Jesukrístuja̱i̱ tsaniṉkiu asar Yus nekas enentáimtaji tura nuja̱i̱ aneṉkratniuitji. Tuke núnismek túrata.
55001014	Yus ámin takasat tusa suramsamu shiir takasta. Tura Yusa Wakaní̱ iin pujurtamaj nuna kakarmari̱ji̱a̱i̱ túrata.
55001015	Asia nuṉkanmaya̱ shuar mash iniaitiusarmai. Nu nekaachmaashum. Nu shuarnumia̱ Pijirusha Ermujenessha armai.
55001016	Antsu Unisépuru niisháa shuar amai. Tí nukap shiir enentáimtikrurmai. Tura wi sepunam pujamuncha natsantrurchamai. Ii Uuntri̱ Kristu ni shuari̱ncha waitnentrarti.
55001017	Rúmanam taasha natsantrutsuk e̱a̱tak wáittsuk iniaitiuschamiayi.
55001018	Ipisiunam pujarin tí yaintmakmiaj nu paant nékame. Tuma asamtai amuukatin tsawant jeamtai nincha Uunt Yus waitnentrati.
55002001	Amesha, uchiru, Jesukrístuja̱i̱ tsaniṉkiu asam Yus amasma nuja̱i̱ kakaram ajasta.
55002002	Untsurí ántuiniamunam wi etserkamaj nu, shuar umikmin ainia nuna jintintiáwaram chikichnasha jintintiáwarat tusam akupkarta.
55002003	Ame tí peṉker Jesukrístu suntari̱ asam wáitsatin katsuntrata.
55002004	Suntarka ni uuntri̱ tana nunak umiktin asa chíkich takatan pachintiukchatniuiti.
55002005	Núnisaṉ nakurincha nakurústinia nuja̱i̱ métek nakurachkuṉka nekas péṉkeran awakmakun súsatniua nuna achikchamniaiti.
55002006	Ataksha núnisaṉ shuar ajan takaana nu, ashí shuara naṉkaamas nuya̱n yúashtinkiait.
55002007	Wats, ju̱ menaintiú métektaku chicham áiniawai. Péṉker enentáimtakmin ii Uuntri̱ Kristu paant awajtúrmastatui.
55002008	Jesukrístu jaka nantakmia nu enentáimprata. Tura úunt akupin Tawit ni we̱a̱tri̱ asamtai Jesussha úunt akupin átiniaiti. Núiti wi uwempratin chichaman étsereaj nu.
55002009	Nuna étsereakun sepunam jiruja̱i̱ jiṉkiamu pujakun wáitiajai. Túrasha Yus Chicham jiṉkiachminiaiti.
55002010	Ashí shuar ni shuari̱ ártí tusa Yus achikiárua nuna yáiṉtajtsan ashí itiurchatan katsunteajai. Nuja̱i̱ Jesukrístuja̱i̱ tsaniṉkiaru ásar uwemprar tuke shiir pujusártatui Yusja̱i̱.
55002011	Ju̱ imiá nekasaiti, Jesukrístuja̱i̱ jákaitkiurkia Níji̱a̱i̱sha tuke iwiaaku pujustatji.
55002012	Wáitiakrisha Niji̱a̱i̱ akupkáttaji. Natsantakrinkia Nisha natsantramprattaji.
55002013	Umichuitkiurnisha Niṉkia tuke uminiaiti. Warí, Yuska ni enentáimmiaja̱i̱ṉ yapajniátsuk tuke umiktiniaiti.
55002014	Shuar jintintiakum ju̱ enentáimtikrata. Ii Uuntri̱ Yus íimmianum chichamja̱i̱ yajauch tunaiyara̱i̱ṉ tusam chicharkarta. Nu tunaitin peṉké antraiti antsu ántuiniana nuna yajauch awajénawai.
55002015	Yus Chicham tuke ásump enentáimji̱a̱i̱ péṉker unuimiátram naka jintintiáwarta. Túrakum Yus péṉker íirsat tusam péṉker takarin atá. Túramka Yusai̱ natsa̱a̱rchattame.
55002016	Jú̱ nuṉkanmaya̱nak ántar áujmatin ainia nuja̱i̱ kanaktia. Shuar nuna áujmatainiak tunaanum nuna naṉkaamas wá̱i̱niawai.
55002017	Ni jintiniamusha suṉkurja̱i̱ métek pampaawai. Iminíusha tura Piritiusha nu shuar áiniawai.
55002018	Nisha nekas chichaman iniaisar tura ashí Yus shuar nantaktincha naṉkaamasai tuíniakui chíkich chíkich shuar Yusan naka enentáimtuiniatsui yamaikia.
55002019	Túrasha Yus ashí naṉkaamas enentáimtustinia nuna paant awajsaiti. Jú̱nisaiti «Uunt Yus ni shuari̱n nékainiawai» tura nuyá̱ «Ashí Kristu shuari̱ ainia nu tunaanumia̱ kanakiarti.»
55002020	Kuítrinniu je̱e̱n kuriji̱a̱i̱ najanamusha kuitji̱a̱i̱ najanamusha írunui. Núja̱i̱ṉkia ti shiira nu takastin áiniawai. Tura numiji̱a̱i̱ najanamusha nuweja̱i̱ najanamusha írunui. Antsu núja̱i̱ṉkia nekasmiancha ainia nu takastin áiniawai.
55002021	Núniskete Yusa takatrí̱ji̱a̱i̱. Ashí tunaanumia̱ kanakir péṉker wekasar shiira nu takasmin átatji. Kame ashí péṉkera nu takasmin asakrin ii Uuntri̱ Jesukrístu wakerak péṉker takata nui̱ apujtamsamniaitji.
55002022	Natsá wakerutai̱nmaya̱ pisaram esetram péṉker wekasata. Amesha ashí shuar shiir enentáiji̱a̱i̱ Yusan áujena nuja̱i̱ Yus nekas enentáimtakum aneniakum ti shiir pujusta.
55002023	Enentáimtsuk chichainiak aya ántar tunaitinian chichainia nu pachisairap. Nusha aya némasmanainiawai.
55002024	Ii uuntri̱ Jesukrístu takarniuka chíkich shuarja̱i̱ nemasmanaikiashtiniaiti antsu ashí shuarja̱i̱ péṉker nawamnaikiatniuiti. Tura waitnentáimturar péṉker jintintiátniuiti.
55002025	Tura umircha shuarnasha Yus ni enentái̱n yapajtiakui nekas chichaman shiir enentáimturarat tusa péṉker enentáiji̱a̱i̱ jintintiátniuiti.
55002026	Nuja̱i̱ íwianch ni wakeramu túrawarat tusa achikmaitiataṉ uwemprartatui.
55003001	Amuukatin tsawant jeakui tí itiurchat átatui.
55003002	Shuar aya niṉki enentáimtumasartatui. Kuítian ti wakeriartatui. Naṉkamantu enentáimtumarartatui. Yúsnasha yajauch chicharsartatui. Aparí̱ncha umirkachartatui. Yumiṉsatniuncha nékachu ártatui. Ashí Yúsnancha enentáimtuschartatui.
55003003	Aneetsuk waitnenkartichu ártatui. Tsanumin ártatui. Ni aya̱shí̱ wakeramun katsuncha ártatui. Aya kajen ártatui. Ashí péṉker túrinia nuna nemasri̱ ártatui.
55003004	Amikrí̱ncha surukartatui. Arantsuk tunaan túrawartatui. Waantu enentáimin ártatui. Yusan nakitrar aya ní wakeramunak enentáimtusartatui.
55003005	Yusa kakarmari̱ «ántraiti» tuíniak péṉker umirkachartatui. Túrasha Yusan umirua núnisar túrawartatui. Nu shuar peṉké pachisaip.
55003006	Nu shuarsha shiir chichayataṉ anaṉkawar je̱á̱ wáiniawai. Tura nuwa̱ esetar enentáimchan nekas tunaarinniun anaṉkainiawai. Nu nuwa̱ ashí yajauch wakeramuja̱i̱ anaṉnainiawai.
55003007	Tuma ásar ashí shuara chichame̱n tuke ántuiniayataṉ nekas chichaman nekaatniun tujintiainiawai.
55003008	Yaunchu Ejiptunam Muisais úunt akupniuja̱i̱ chichaakui jimiará iwishin, Jánissha tura Jámprissha Muisaisan kajerainiak «ántar tawai» tiármiayi. Núnisaṉ ju̱ shuar nekas chichaman nakitiáiniawai. Naka enentáimiainiachu ásar Yúsnan naka jintíatniun peṉké tujintiainiawai.
55003009	Túrasha nuna naṉkaamas kuákchartatui. Shuar ti paant ni netse túruiniamuri̱n nekarawartatui. Núnisaṉ nu jimiará iwishniuja̱i̱ túrunamiayi.
55003010	-
55003011	Tura ámeka wi tímiaj nu umireame. Wi Yusja̱i̱ shiir wekaamusha métek túriniaitme. Wi enentáimmiasha nékaitme. Áintruiniakui wáitsamaj nu nékame. Tura Yusan enentáimtakun tura aneṉkratkun shiir enentáiji̱a̱i̱ katsuntramjai. Antiukíanmasha Ikiuniunmasha tura Rístranmasha ashí yajauch túrutawarmatai wáitsamaj nu paant nékame. Túrasha ii Uuntri̱ uwemtikrurmiayi.
55003012	Nekasaiti, shuar Jesukrístuja̱i̱ shiir túrataj tákuṉka ni nemasri̱ áintiam ti wáitsatniuiti.
55003013	Tura ashí anaṉkartin ainia nusha kame ashí yajauch shuarsha nú yajauch túrukiar wétatui. Iwianchji̱a̱i̱ anaṉkamu ásar chikichnasha anaṉkiar wéartatui.
55003014	Antsu ámeka unuimiam nu imiá nekasaiti tu enentáimtakum tuke emetata. Jintintrámawarmia nú shuarsha wáitrichua nu nekaame.
55003015	Uchichinmaya̱ṉ Yus Chicham, Yusna Akantúkma Papí aarma nu, nekaitme. Yus Chichamka uwempratniun jintintramamniaiti. Nusha «Jesukrístu nekas enentáimtakum uwemprattame» tawai.
55003016	-
55003017	Ashí Ní Papiri̱n Yus mayatmaiti. Shuar ni chichame̱n nekaawar péṉkeran turujamai ajas ashí péṉkera nuna túrawarat tusa áarmauyayi. Tuma asa Yus Papikia shuartin unuikiartak tunáa túrajnia nu Yus Papiji̱a̱i̱ nekamatniuitji. Tura awajiakrincha esetra wekasatniun Yus Papí núnaka paant jintíak imiá péṉkeraiti.
55004001	Ii Uuntri̱ Jesukrístu amuukatin tsawantai̱ Úunt Akupin ajas iwiaakuncha tura jákaruncha ashí péṉker túramuncha tura yajauch túramuncha nekaattawai. Tuma asamtai Nisha tura Yus Apasha iimiainiamunam ju̱na akateajme.
55004002	Uwempratin Chicham etserkata. Yúpichuchia nui̱sha tura itiurchata nui̱sha tuke etserkata. Yus Chicham nekas enentáimtikrarta. Tura shiir enentáimtusam chicharkam yáiṉtaj tusam unuiniararta.
55004003	Warí, ukunmaṉka péṉker chichaman nakitrar ii wakeraj núchik nekaatai tusar shuar teremak péṉker pujuschamnia nekapea áintsaṉ, naṉkaamas unuimiáru atai tusar náṉkamas unuikiartinian ti untsurí e̱a̱kartatui.
55004004	Nekas shiir chichaman iniaisar ikiuiniak ántar áujmatsamun enentáimtusartatui.
55004005	Antsu ámeka tuke péṉker túratin wakerakum ashí itiurchat katsuntrata. Uwempratin Chicham étserkum takatrum péṉker umikta.
55004006	Warí, ishichik ajasái winia iwiaakmar Yusai̱ surumaktin. Mantamnan nayaimpiniam wétin jeatémai.
55004007	Shuar kakaram mánainia núnisnak tuke kakaram takasmajai. Tséken péṉker tsékea áintsanak yawe̱tsuk takasmajai. Tura Yus Chichaman nekas akasmatakun péṉker wáinkiaitjiai.
55004008	Tuma asamtai tawasap nukaja̱i̱ najanamu tsékena susamua áintsaṉ wisha péṉker túramunam akinkiáttajai. Tura aya wíniak akirkashtatui. Antsu ashí Ni tátinian shiir enentáiji̱a̱i̱ nákainia nunasha nekas péṉkera nuna akikiártatui.
55004009	Wárik iiraitin enentáimturata.
55004010	Témas aya jú̱ nuṉkanmaya̱nak wakerak ajapa ikiuruk Tisarúnikianam weyi. Tura Kresentisha Karaseanam weyi. Núnisaṉ Títiusha Tarmasianam weyi.
55004011	Túrawarmatai aya Rúkas wiji̱a̱i̱ pujawai. Márkus e̱a̱ka wainkiam ame itiartitia. Ju̱i̱ tí peṉker yaintkiamniaiti.
55004012	Tura Tíkikiunka Ipisiunam akupkámjai.
55004013	Tura winiakum nuparam pushí Trúasnum Karpu je̱e̱n ikiukmiaj nu takurtuktia. Núnisaṉ nuparam papisha tura nekaska peṉké papí takurtuktia.
55004014	Arejántruka jiruja̱i̱ takaawa nu ti yajauch awajtúsuiti. Túrutaitkiuisha ni túramuja̱i̱ métek Yus akikti.
55004015	Nu amesha péṉker wáinkiata. Ii étsereamun peṉké nakitiawai.
55004016	Emka akupniúnam ayamprumaktaj tusan chichaakui chikichkisha yáintkiacharmiayi. Antsu sapijmiainiak ikiurkiarmiayi. Yus nu shuaran yajauch enentáimturcharka maak.
55004017	Tura ii Uuntri̱ Jesukrístu ni kakarmari̱n surus yaintkiamiayi. Nuja̱i̱ Uwempratin Chichaman ashí nuṉkanam Israer shuarcha antukarti tusan etserkamjai. Tura núnisaṉ akupniúnmaya̱sha ii Uuntri̱ uwemtikrurmiayi.
55004018	Tura núnisaṉ ashí yajauchia nuyá̱ uwemtikrurmatai Ni akupeana nui̱ nayaimpiniam jeattajai. Niṉki tuke shiir awajnásti. Núnisaṉ atí.
55004019	Prisirnasha ni aishri̱ Akirancha amikmainiajai. Núnisnak Unisépuru shuari̱ncha amikmainiajai.
55004020	Erastu Kurintiunam juakmai. Tura Trúpimiunka Miritiunam jaan ikiukmiajai.
55004021	Michá nantu jeatsa̱i̱ṉ iiraitin enentáimturata. Tura Eupurusha Putentesha Ríniusha Kráutiasha tura ashí Yus shuarsha amikmátmainiawai.
55004022	Ii Uuntri̱ Jesukrístu ámiji̱a̱i̱ tsaniṉ pujusti. Tura Yus ashí péṉker waitmakarti. Nuke atí.
56001001	Wikia Pápruitjiai Yusa takarniúri̱. Tura Jesukrístu akatrámuri̱ntjiai. Yus achikma ainia nú shuar nisha antukar Yusan umirkarat tusan akatrámuitjiai. Shuar nuna nekaawar péṉker wekasartatui.
56001002	Tura nu arant nú shuarsha tuke iwiaaku pujusárat tusan étsereajai. Nú shuarnasha nuṉkan najantsuk «uwemtikrattajai» Yus tímiayi. Tura Nisha wáitruatniun tujintiawai.
56001003	Tura yamaikia tsawant jeamtai nuna nekaawarat tusa ii Yusri̱ uwemtikkiartinia nu winia chichamur ujakárta tusa winia akattúrmiayi.
56001004	Titiu, wi Yusna étserma umikiu asakmin winia uchirua áitkiasnak papin áateajme. Iis, iiji̱a̱i̱ métek Yus nekas enentáimtatsjik. Yus waitnentrama asa shiir awajtámsati tusan wakerajme. Tura ii Aparí̱ Yussha tura ii Uuntri̱ Jesukrístusha Uwemtikkiartin ana nu, enentáimin imiatkincha awajtámsati tajai.
56001005	Wats wi iwiarachmajna nu ame iwiarata tusan Krítianam ikiukchamkajam. Tura «ashí péprunam Yus shuar írunmanum Yus shuaran wáinkiarat tusam Yus shuara uuntri̱ anaikiarta» tíchamkajam.
56001006	Yus shuara úuntri̱ṉkia warinmaṉsha makuchmin tí peṉker tura chikichík nuwe̱ntin átiniaiti. Núnisaṉ uchirí̱sha ní wakeramunak túrichu tura aya níniunak enentáimtichu antsu Yusan enentáimtin ártiniaiti.
56001007	Enentáimprata. Yus shuara úuntri̱n Yusna ana nuna wainkiat tusa anaikiamuiti. Tuma asamtai nekas warinmaṉsha tíchamnia wekasatniuiti. Waantu enentáimtumatsuk kajetsuk tura nampechu átiniaiti. Chikichan waitkiau áchatniuiti. Tura anaṉkartua kuítrintin ajastaj tusa wakerukchatniuiti.
56001008	Antsu shuar ni je̱e̱n írar winiana nuna itiaatniuiti. Tura ashí péṉker ana nuna wakerin, esetas enentáimin átiniaiti. Tura naka enentáimin núnisaṉ esetar túrin átiniaiti. Tura niṉki íimiastiniaiti.
56001009	Tura nú arantcha Yúsnan esetar jintíamu péṉker nekáa emetamu asa chíkich shuaran tí peṉker unuimiátai̱ji̱a̱i̱ jintintiámniaiti. Tura pachimtikin ujakmancha naka nakuertiniaiti.
56001010	Nekaata. Umichu tí irunui. Nisha ántar chicháu ásar anaṉmau áiniawai. Nu shuarka Israer shuar weanam tí irunui.
56001011	Nisha kuítian achiktaj tusar wakeruiniak yajauch unuiniarchatniua nuna unuiniainiawai. Nuna túruiniak untsurí shuaran ni írutkamuri̱ji̱a̱i̱ yajauch enentáimtikiainiawai. Tuma asamtai ántar chichainiakui ni wene̱ epetkatniuiti.
56001012	Warí imia Krítianmaya̱ chichaman etserin ju̱na tíchamka «Krítianmaya̱ aentska tuke wáitrin áiniawai. Tura nákitiat ti yurumin áiniawai. Yajasma núnisaṉ áiniawai.» Nuna tíchamka.
56001013	-
56001014	Maa, nisha nékasaṉ tímiayi. Nu tuma asamtai Titiu, Israer shuar ántar tuinia nuna Yus shuar anturkacharti tusam tura nekas chichaman nakitiana nuna akupeamuri̱n umirkacharti tusam antsu Yusan nekas umirkarat tusam umichu shuar kakaram chicharkarta.
56001015	Enentáimprata. Yus shuarka ni enentái̱ chamir ajasu ana nuka ashí ni wainnia nuna péṉkernak enentáimtawai. Tura chíkich shuar Yusan umirkachu asa ni enentái̱ wapik asa péṉker ana nuna enentáimtustinian tujintiawai. Achapai enentáimiuk péṉkercha ana nuna «péṉkeraiti» tawai.
56001016	Tura nisha «Yus shuaraitjiai» tuíniayataṉ Yusan umirtsuk niisháa túruiniawai. Tuma ásar nisha mui̱jmiai̱ áiniawai. Umichu ásar péṉkeran túratniun peṉké tujintiainiawai.
56002001	Tura amesha Titiu, péṉker chicham etserkata. Yus Chicham tátsuna nu etserkaip.
56002002	Antsu áishmaṉ katsunt Yusna ainia nu ju̱ jintintrata. Nampechu, náṉkamas enentáimcha, esetas enentáimin ártí. Yus tana nuna umirin tura anenain ártí. Ni itiurchatri̱i̱n Yusan enentáimtusar katsuntin ártí.
56002003	Tura núnismek nuwa̱ katsunt Yusna ainia nusha ju̱ jintintrata. Nisha núnisaraṉ Yus shuarti túramnia nuna péṉker túrawarti. Tsanumin tura nampen ácharti. Antsu péṉker wekasatniun unuinin ártí.
56002004	Nisha yama nuatnakua nuna ni áishri̱n ni uchirí̱ncha nekas aneetniun unuiniararti.
56002005	Ju̱nasha jintintrarti. Esetas enentáimin péṉker wekain ártiniaiti. Ni takatrí̱n péṉker takastin áiniawai. Ni áishri̱n umirin ártiniaiti. Tura waitnentin ártiniaiti. Yus shuarcha Yus Chichaman yajauch chicharkara̱i̱ṉ tusar túrawartiniaiti. «Tu jintintrarta» titiá.
56002006	Nuyá̱ Titiu, natsa ainia nu «náṉkamsar enentáimsarum wekasairap» titiá.
56002007	-
56002008	Tura amesha Titiu, ashí tsawant péṉker wekasata. Nu natsa wi túramun júkiar nunak túrawarmi tusam nu túrata. Tura anturtamna nu «nekaschapitia» ti̱i̱ṉ tusam esetsam enentáimsam Yus Chicham tana nu ímiatrusmek jintintiata. Nú túrakmiṉkia Yus Chichaman nakitiana nu shuar «Titiu náṉkamas chichaawai» títiaj tukamá natsaamak tujintramkattui.
56002009	Takarin ainia nu ni takartairi̱n umirkarat tusam jintintrarta. «Shiir enentáimsarum, yajauch áimtsuk shiir umirkatarum» titiá.
56002010	«Kasamkairap tura anaṉkawairap. Iis, péṉker túrakrumka takarniuitiatrum shiir tura asarum ii Uwemtikramin Yusri̱ Chichame̱n shíiraiti tu enentáimtikrattarme» titiá.
56002011	Yus iin waitnentrama asa ashí aentstin uwemtikramprataj tusa wakerutmaji.
56002012	Kame Yus waitnentrama asamtai tunáa ana nu iniaisatniuitji nu nékaji. Tura ju̱ nuṉkanmaya̱ yajauch ana nu wakerukchatniuitji. Tura antsu ju̱ nuṉkanam pujayatrik esettsar enentáimsar anaṉma wekatsuk tuke tsawant Yus anear wekasatniuitji.
56002013	Túrar ii Yusri̱ Jesukrístu, uwemtikramajnia nu, imiá shiir iwiarnar tatí tusar nákastiniaitji.
56002014	Jesukrístuka iin jarutramkamiaji ii tunaarí̱nia̱ uwemtikrampratajtsa. Tura Winia ajasár tuke enentáiji̱a̱i̱ péṉker túrawarat tusa ii tunaari̱n japirtampramiaji.
56002015	Titiu, anaikiamu asam arantutsuk nu jintintrata. Yajauch ana nuna túrawara̱i̱ṉ tusam chicharkarta. Péṉkeran túruinia nu ikiaká̱rta. Tura yajauch chichartukara̱i̱ṉ tusam tuke péṉker wekasata.
56003001	Titiú, ju̱ enentáimtikrarta. Ashí akupin ainia nusha tura chíkich úunt akupena nusha anturkar umirkartin áiniawai. Núnisaṉ péṉkeran túratin ana nuna páchitsuk umiktiniaiti.
56003002	Tsanumtsuk kajernaitsuk antsu shiir enentáimtunaistiniaiti. Naṉkamantu enentáimtumatsuk ashí shuar péṉker awajsatarum tusam tu jintintrarta.
56003003	Warí, Yuska umirtsuk iisha núnisrik Yus shuar ajatsuk náṉkamsar wekaimji. Tura íwianch emetamu pempée wekaimji. Tura ii aya̱shi̱ wakeramu tuke túriniuyaji. Tunaasha túriniuyaji. Chíkich atankittsar wakeriniuyaji. Chíkich shuar kajerkar tura nuamtaksha kajernainiuyaji.
56003004	Túrasha Yus iin uwemtikkiartin ana nu, aneṉkratin asa ni aneṉkrattairi̱n ashí aentsun iniaktus iin uwemtikrampramiaji.
56003005	Yus iin waitnentrama asa iikia jú̱kesha péṉker túrachma ai̱ṉ uwemtikrampramiaji. ¿Itiurak uwemtikrampramiajⁱ? Ii tunaari̱n asakátrampramiaji nijiaktinia áintsaṉ. Tura Yusa Wakaní̱ pujurtamkurin ii iwiaakmari̱n yamarman amasmaji.
56003006	Jesukrístu jakamuja̱i̱ Yus iin ementúrmatsuk ni Wakaní̱n suramsamiaji.
56003007	Waitnentramu asar péṉker awajsámuitji. Nui̱ṉkia iisha yamaram awajsamu asar tuke iwiaaku átin ti wakerimiaj nu íiniuiti.
56003008	Nuka ti nekasaiti. Tuma asamtai Yusan umirkarmia nu, péṉker túratniun tuke wakerukarat tusam tuke jintinki̱ wetá. Wi tímiajna nu, péṉker asamtai ashí aents nuna nekaatniun atsumainiawai.
56003009	Shuar netse áujmatainiakui ameja pachisaip. Tura «aya winia úuntruk péṉker áiniawai» tu chichasaip. Tura Israer shuara akupkámuri̱ itiurkit tusa shuar ti áujmatainiakui nusha pachisaip. Ántraiti nuka. Péṉker wekasatniun yaya̱tsui.
56003010	Shuar tsanumprur yajauch enentáimtunaimtikiana nu chicharkata. Ántachkuiṉkia ataksha chicharkata. Tura peṉké tujintkiamka ji̱i̱ki̱ akupkata.
56003011	Nuja̱i̱ ju̱na nekaamniaitme, nuna tura asa awajiruiti. Tura ni tunaari̱ni̱ṉ jakattui.
56003012	Wisha Artemasan akatran akuptúkchatjameash. Nin akupeachkunka Tíkikiun akuptúktatjame. Ni jeamtai amesha Nekapurisnum wari winitritia. Ju̱i̱ Nekapurisnum yumí nantu asamtai seturan pujuttajai.
56003013	Senas, chichaman ti unuimiáru pujana nu, amikiur Apurusja̱i̱ jeamtai ni atsumtsuk shiir wéarti tusam ame túratin jeamna nu yaiṉtá.
56003014	Iiní̱ Yus shuar ainia nusha péṉker túratniun tura atsumainia nunasha yáiṉtinian nekaawarti. Ántar pujusára̱i̱ṉ tusan nuna tajai.
56003015	Ashí wiji̱a̱i̱ pujuinia nu amikmátmainiawai. Tura ii amikri̱ Yus shuar ainia nu amikmatruata. Atumniasha Yus shiir yaintmakat tusan wakerajrume. Nuke atí.
57001001	Wi Papru ju̱ papin áaran akuptajme ámin, Jirimiuṉká. Ii yachi̱ Timiutéusha ju̱na akuptúrmawai. Wi Jesukrístu takaru asan sepunam pujajai. Ame iiji̱a̱i̱ tsaniṉkia takáa asakmin ju̱ papin akuptajme.
57001002	Núnisaṉ ame je̱e̱miin Yus shuar irunainia nunasha tura ii umái̱ Apiancha tura Arkipiuncha iiji̱a̱i̱ ti kakaram takasu asamtai ju̱ papin akuptajrume.
57001003	Yus ii Aparí̱ tura ii Uuntri̱ Jesukrístu shiir enentáimturma ásar imiatkinchanum tuke shiir pujustinian yaintmakarti.
57001004	-
57001005	Ame Uunt Jesus shiir enentáimtakum ashí Yus shuar ainia nusha aneamun antukjai. Nuna antukan ámin ti shiir enentáimtakun Yusan áujeakun yúmiṉkiajai.
57001006	Áujeakun chíkich shuarsha ámiji̱a̱i̱ métek Yusan nekas enentáimtuiniak ashí péṉker ana nuna ti paant nekaawarat tusan seajai. Ashí péṉker ana nuka Jesukrístu shiir awajsámuja̱i̱ takakji.
57001007	Wisha ame aneṉkratmaja̱i̱ ti shiir enentáimtakun waraajai. Yatsuru, ámiji̱a̱i̱ ashí Yus shuarsha shiir enentáimiainiawai.
57001008	Nu asamtai kakaram tátsujme. Kame wakeraknaka Kristu akatrámu asan «ju̱ túrata» tíminiaitjiame.
57001009	Antsu aneakun aya jú̱nisan tájame. Wi Papru úuntach asan tura Krístun takarkun sepunam pujakun
57001010	Unisemu waitnentrai tusan seajme. Nisha wi ujakmája̱i̱ Yus shuar ajasu asa winia uchirua núnisaiti. Sepunam pujayatnak ni aparí̱ya áintsanak ajasjai.
57001011	Nuikia Unisemuka ántrauyi antsu yamaikia aminí̱sha winisha yáimniuiti.
57001012	Ataksha awaṉtajme. Wi tí peṉker aneamu asamtai péṉker itiaata.
57001013	Wi Yus Chichaman étserkun sepunam pujajai. Túmakun ame yajá pujakum yáintkiatin tujintiakmin ni antsu wiji̱a̱i̱ pujus yaintkiat tusan wakerimjiai.
57001014	Túrasha ámin ujatsuk túrachmin enentáimpramjai. Kame ame wakerakum útsukchamuja̱i̱ «pujusti» tákumni̱ṉkia maak.
57001015	Jú̱nissha enentáimpramniaiti. Unisemu ishichik tsawant meṉkakamai tura yamaikia waketki̱ ámiji̱a̱i̱ tuke pujustatui.
57001016	Kame yamaikia emetachma antsu ame aneamu yátsumea áinis átatui. Nuka ti péṉkerchakait. Wisha nin ti aneajai. Tura yaintmakmin asamtai tura Krístunam ame yátsum ajasu asamtai winí̱ naṉkaamas aneashtapash.
57001017	Wisha tí peṉker amikrumchakaitiaj. Tuma asam winia itiaarua nútiksam shiir awayá̱ta.
57001018	Yajauch awajtámkaitkiuiṉkia tura ámiji̱a̱i̱ tumashitkiuisha wi akiktatjai.
57001019	Wi Papru nekas winia uwejruja̱i̱ ju̱na áaran ti nekas akiktatjame tájame. Túrasha winia tumashitmena nuna páchittsujme. Kame wi ujakam Yus shuar ajaschamkum.
57001020	Wátsek, yatsuru, amesha Yus shuar asam wi seajme jú̱ túrutata. Kristu enentáimtakum shiir enentáimtikrurta.
57001021	Tí peṉker uminiaitme nuna nékakun jú̱nisan áatjame. Tura wi seajmena nuna naṉkaamas túrattamna nuna nékajai.
57001022	Ayu. Átum Yus áujturkurmin atumíin iiraitniun Yus winia tsaṉkatruktatui. Tuma asamtai wi nui̱ jean pujustin iwiarturata.
57001023	Epaprassha nisha Jesukrístunu étseruk sepunam wiji̱a̱i̱ pujus amikmátmarme.
57001024	Núnisaṉ Márkussha Aristárkusha Témassha tura Rúkassha Yus Chichaman etserkatniun yaintiainia nusha amikmátmainiawai.
57001025	Ii Uuntri̱ Jesukrístu atumniasha ti shiir yaintmakarti. Nuke atí.
58001001	Yáunchuka Yúsnan etserniuja̱i̱ chichas Yus ni enentáimmian ii úuntri̱n ujakmiayi. Tura untsurí nuṉkanmasha tura untsurí uwitincha niisháa niisháa chichas ujakmiayi.
58001002	Kame amúamu tsawantin pujajnia ju̱i̱ṉkia Ni Uchiri̱i̱ní̱ chichartamkaitji. Tura ashí írunna nunasha Niini̱ najanka asa Ni nérentin ajasti tusa Uchirí̱n ashí súsaiti.
58001003	Níyaiti Yusan imiá métek nakumeana nu. Tura Níyaiti Yus naṉkaamas shiira nuna paant awajeana nu. Nisha aya ni chichame̱ja̱i̱ kakarma nuja̱i̱ ashí írunna nuna wáiniuk emeta pujurui. Tura ii yajauch túramuri̱n nijiatramak akupin pujutai̱nium Yusa untsuurí̱ni̱ pujusuiti.
58001004	Yusa Uchirí̱ asa ni naari̱ nayaimpinmaya̱ suntarja̱i̱ imiá naṉkamantu awajnásuiti. Tura tí naṉkamantu asamtai Yus nayaimpinmaya̱ suntarja̱i̱ tí naṉkaamas Nin ti shiir awajtawai.
58001005	Wátsek nayaimpinmaya̱ suntaran chikichkinkesha ju̱na tútsuk Krístun tímiayi. «Ame winia Uchiruitme. Túmaitkiui yamaikia winia iwiaakmarun súsaitjiame.» Tura núnisaṉ tímiayi «Wi ni aparí̱ átatjai tura Ni winia uchir átatui.»
58001006	Tura jú̱ nuṉkanam ni Iwia̱i̱ri̱n akupeak tímiayi «Ashí Yusa suntari̱ tikishmátrarti.»
58001007	Nayaimpinmaya̱ suntarnan jú̱nis chicharui «Nayaimpinmaya̱ suntari̱n takartursarat tusa násea áintsaṉ awajsaiti. Ni suntari̱n charpia áinis akupeawai.»
58001008	Antsu ni Uchirí̱niun tímiayi «Ame, Yusá, tuke amutsuk akupniuitme. Ame akuptáirmesha aya péṉkeraiti.
58001009	Péṉkera nu anenaitme tura yajauchia nu muí̱jniuitme. Tuma asakmin Yus, ame Yúsrum ame írutramuram ainia nuja̱i̱ naṉkaamas waratai̱ asuitiji̱a̱i̱ anaitiamkaiti.»
58001010	Nu arantcha tawai «Uuntá, yámankamtaik Ame ju̱ nuṉka najanamiame. Túram ame uwejmiji̱a̱i̱ nayaimpisha najanaitme.
58001011	Nusha mai̱ amuukarmataisha Ame tuke pujutniuitme. Tarachji̱a̱i̱ métek mamurartatui.
58001012	Tura ipijram ikiustatme. Pushiya áintsam yapaji̱áttame. Túrasha Ámeka núnismek átatme. Játsuk tuke pujuttame.»
58001013	Ataksha tímiayi «Akupin pujutai̱nium winia untsuurui̱ni̱ pujusam nákarsata. Ame nemasrumin nupetkan ámin umirtamkarti tusan amastatjai.» Núnisaṉ nayaimpinmaya̱ suntaran peṉké tíchamiayi.
58001014	Antsu Yusa suntari̱ wakan áiniak ashí shuar uwemprartatna nuna yaiṉkiarat tusar Yus akupkámu áiniawai.
58002001	Nuikia Kristu ti uunt asamtai ashí Niniu antukajnia nuja̱i̱ kanakchatin ti enentáimtustiniaitji.
58002002	Yaunchu nayaimpinmaya̱ suntar Muisaisan súsarmia nú akupkámu nekas uminkiatniuyayi. Shuar umitsuk yajauchin túramtai ti kakaram asutniáwarmiayi.
58002003	Antsu ii Uuntri̱ Krístuka uwempratin chichaman emka itiamiayi. Tura imiá nekas tuíniak Nin anturkaru iin ujatmákarmaji. Tuma asamtai uwempratin chicham nakitiakrikia nuna naṉkaamas uwemtsuk asutniáttaji.
58002004	Kame nu arantcha uwempratin chichaman ujatmainiakrin imiá nekas tuíniawai tusa aentsti túrachminian kakarman Yus iniakmasmiayi. Núnisaṉ ni Shiir Wakaní̱ ni wakerana núnisaṉ niisháa niisháa kakarmaja̱i̱ takamtikiawai. Nuja̱i̱ Yus Chichama nu paant nekanamniaiti.
58002005	Ayu. Nuṉka átatna nu áujmatjinia nui̱ Yus nayaimpinmaya̱ suntaran akupkatniun tsaṉkatkachuiti.
58002006	Antsu yaaksha ujakma Yus Papinium jú̱nis áarmaiti «¿Aentsti Ame imiá enentáimtutai̱ átincha warimpiaitiajⁱ? Kame aentsu uchirí̱sha ¿warí asamtai pujursataj tamea?
58002007	Warí aentstinkia nayaimpinmaya̱ suntarja̱i̱ imianchachⁱ awajsámiame. Túrayatam winchari̱ tura arantútairi̱ susamam nuja̱i̱ páantin awajsaitme.
58002008	Tura ashí umirkarti tusam sukartusuitme.» Yus «ashí nin umirkarti» takui̱ nin umirkashtinkia atsawai. Túrasha yamaikia ashí umirainiaka wáintsuji.
58002009	Tura wáinjinia nu Krístuiti. Nisha aents ajas ishichik tsawant nayaimpinmaya̱ suntarja̱i̱ péejchach ajasmiayi. Yus ashí shuaran ti aneak jarukarti tusa wakerimiayi. Tura ni wáitias jakamuja̱i̱ yamaikia ti shiir naṉkaamas Uunt awajsamuiti.
58002010	Ashí írunna nu Yus najankamu ásar ni wakeramun umiktin áiniawai. Kame Yus ashí ni uchirí̱sha ni shíirmari̱n pachinkiarat tusa wakerawai. Tuma asa Yuska Jesukrístun, nú shuaran Uwemtiknia asa, ni wáitsamuja̱i̱ nekas tí peṉker Uwemtikkiartin awajsámiayi.
58002011	Yusna atí tusa shiir awajsámuncha tura Kristu nin shiir awajea nunasha Yuska mái̱ metek ni Aparí̱nti. Nu asamtai Yusa Uchirí̱ nú shuaran «yatsur» títinian natsantatsui.
58002012	Yus Papinium núnisaṉ tawai «Ame náarmin winia yatsurun ujakártatjai. Ashí iruntramunam kantampruáttajme.»
58002013	Ataksha ni shuari̱ji̱a̱i̱ métek enentáimtamun tawai «Yusan ti shiir enentáimtustatjai.» Tura ataksha «Yus surusmia nú uchirja̱i̱ Yusan umirkun pujajai» tawai.
58002014	Tura nu uchi aents ásarmatai núnisaṉ Jesussha aents ajasmiayi. Tura aents ajas jaka iwianchin jatai̱ nérenniuri̱n ashí emesramiayi.
58002015	Tura ti untsurí shuaran uwemtikrarmiayi. Nu shuar yaunchu jákatniun ashamainiak tuke wáitin ármiayi. Antsu ni jakamuja̱i̱ yamái aṉkant áiniawai.
58002016	Maa, imiá nekasaiti, nayaimpinmaya̱ suntaran yáiṉtaj tusa táchamiayi. Antsu ashí Aprajám wean ashí Yus shuar ainia nuna yáiṉtajtsa támiayi.
58002017	Túratin asa peṉké métek ni yáchi̱ya áinis ajasmiayi. Nuja̱i̱ iin tuke waitnentrampramniaitji. Tuma asa Yúsnan pujurniu uuntri̱ ajas Yusan tuke péṉker chichartamsamniaitji. Núnisaṉ murikiun maa Yus súsatniua áintsaṉ ni jakamuja̱i̱ ashí shuara tunaari̱n tsaṉkurniuiti.
58002018	Tura imia niṉki waitsa asa tura íwianch nekapsamu asa yamaikia iisha wáitiakrincha tura íwianch nekapramkurnisha yaintmakminiaitji.
58003001	Tuma asamtai tunaarincha yatsuru, atumniasha Niniu atí tusa Yus achirmákuitrume. Tuma asarum Kristu Jesus péṉker enentáimtustarum. Nisha Yus nekas Akatrámuyayi. Tura ashí Yus shuar ajasárua nuja̱i̱ Yúsnan pujurniu uuntri̱a núnisaiti.
58003002	Nu atí tusa Yus anaikiamiayi. Túramtai Kristu nuna tí peṉker takasuiti. Núnisaṉ Muisais ashí Yusa aentsri̱n Israer shuar armia nuna ti shiir wainkiamiayi.
58003003	Túrasha Muisaisja̱i̱ naṉkaamas Kristu ti shiir awajnásuiti. Je̱a̱ja̱i̱ naṉkaamas je̱a̱ je̱a̱mniuka nekas péṉkerchakait. Núnisaṉ Kristu Muisaisja̱i̱ naṉkaamas péṉkeraiti.
58003004	Kame ashí je̱a̱n shuar je̱a̱mtsuk. Tura Yus ashí írunna nuna najanaiti.
58003005	Wats Muisais Israer shuaran wáiniuk Yusa Je̱e̱n takastinia áintsaṉ péṉker takarniuyayi. Tura ni takaak ukunam Yus títiatna nuna etserkatniuyayi.
58003006	Túrasha Kristu Yusa Je̱e̱n takarniuchu asa antsu Yusa Uchirí̱ asa nui̱ ashí akupeawai. Nu je̱a̱sha iitji. Tura tuke iniaitsuk kakaram ajasár Yus suramsattaj nu wararsar nákastiniaitji.
58003007	Nu asamtai Yusa Shiir Wakaní̱ Yus Papinium tawai «Yamaikia Yus tana nu ántakrumka
58003008	nakittsuk shiir anturkatarum. Israer shuar yaunchu aents atsamunam wekainiak Yus táman nakitrar Yusan nekapsar akajkarmiayi.
58003009	Túramtai Yus chichaak “Nui̱ atumí uuntri̱ nekaprusar akajtukarmiayi.” Kuaraintia uwitin wi kakaram túramun íisarsha nakitrurarmiayi.
58003010	Tuma ásarmatai nu shuaran kajerkan tiármajai “Nu shuar ni enentái̱n tuke awajiniawai. Tura Wi táman umirkatniun nakitiáiniawai” tímiajai.
58003011	Tura kajerkaran nekas tákun “Wiji̱a̱i̱ shiir pujustinian peṉké tsaṉkatkachartatjai” tímiajai» tímiayi Yus.
58003012	Anearta, yatsuru. Yajauch enentáimsarum tuke iwiaaku Yus enentáimtutsuk kanakiirap.
58003013	Kame kashinkia yajauch túramuja̱i̱ anaṉnam enentáimin Yusna nakitrashtapash. Tuma asamtai yamaik tura ashí tsawant ikiakánairtarum.
58003014	Yámankamtaik Kristu shiir enentáimtusmaj núnisrik tuke iniaitsuk émeteakrikia Krístuja̱i̱ shiir tsaniṉkiar pujustatji.
58003015	Nu asamtai Yus Papí tawai «Yamaikia Yus tana nu ántakrumka nakittsuk shiir anturkatarum. Israer shuar yaunchu Yus táman nakitrarua núnisrum ajasáirap.»
58003016	Muisais Ejiptunmaya̱ ji̱i̱kmia nú shuar Yusa Chichame̱n anturkariat nakitrarmiayi.
58003017	Tura umiiniachkui kuaraintia uwí kajerkarmiayi. Tunaan túrawaru ásar untsurí shuar aents atsamunam kajinkiarmiayi.
58003018	Kame umirkacharunka Yus «Wiji̱a̱i̱ shiir pujustinian peṉké tsaṉkatkachartatjai» tímiayi.
58003019	Iis, Yusan enentáimtachu ásar Niji̱a̱i̱ shiir pujustinnium waya̱tniun tujintkiarmiayi.
58004001	Nu asamtai ii waya̱tin tsaṉkatkamu áyatar Yusja̱i̱ shiir pujustinnium páchitkiachu a̱i̱j tusar aneartiniaitji.
58004002	Yaunchu nu shuaran ujakármia núnisaṉ iincha uwempratin chichaman ujatmákuitji. Nu shuar Yusan enentáimtutsuk antukaru ásarmatai nu chicham yáiṉcharmiayi.
58004003	Antsu iikia Ni chichame̱ enentáimta asar Yusja̱i̱ shiir pujustinnium nekas waya̱ji. Tura chikichan Yus tímiayi «Nu asamtai kajerkan nekas tákun “Wi ayampratniun amaajna nuna peṉké pachischartatui” tímiajai» tímiayi. Kame Yus jú̱ nuṉkan najana umik nuyá̱ shiir pujus ayampramiayi.
58004004	Yus Chichamnum ayampramun jú̱nis tawai «Yus sais tsawant takakmas nuyá̱ tsawantai̱ ayampramiayi.»
58004005	Tura ataksha tawai «Wiji̱a̱i̱ shiir pujustinnium wayá̱ ayamprashtatui.»
58004006	Shuar nui̱ waya̱war ayampratin tuke awai. Tura emka uwempratin Chichaman antukarmia nuka umichu ásar waya̱charmiayi.
58004007	Nu asamtai ataksha Yus waya̱tin tsawantan áaṉturmaitji. Nusha yamái tsawantaiti. Wats Israer shuar ni nuṉké̱ Yus susamunam waya̱warmiayi. Tura nuna ukunam uunt Tawit timiaja̱i̱ Yus ni chichame̱n ujatmaji «Yamaikia Yus tana nu ántakrumka nakittsuk shiir anturkatarum.»
58004008	Kame Jusuí Israer shuaran ni nuṉke̱e̱n awayá̱ ayamtikraitkiuiṉkia Yus ukunam ataksha tsawantan áaṉturmacha̱a̱ji.
58004009	Nuja̱i̱ páantaiti ashí Yus shuar Yusja̱i̱ shiir pujusár ayampratin tuke awai.
58004010	Yusja̱i̱ ayampra nu ni kakarmari̱ji̱a̱i̱ takastinian ayampraiti Yus ni takatrí̱ji̱a̱i̱ ayampramia núnisaṉ.
58004011	Nu asamtai iisha Yusja̱i̱ shiir pujustinnium pachinkiacha̱i̱j tusar Yus shiir enentáimtusar kakaram ajastiniaitji. Israer shuar yaunchu Yus táman nakitrarua núnis ajaschatniuitji.
58004012	Yusa Chichame̱ iwiaaku chichamaiti, imiá kakarmaiti. Puyá̱ mai̱ érea núniniaiti. Tuma asa shuara enentái̱n init wayá̱ ashí ni enentáimmian tura wakeramuri̱n ti paant awajtawai.
58004013	Yus najanamuka peṉké Nin u̱mprukchamniaiti. Ashí írunna nu Yus íimmianum misúa áintsaṉ paant áiniawai. Tura ii túramu ashí paant ujakártatji.
58004014	Jesus Yusa Uchirí̱ nekas Yúsnan pujurniu uuntri̱ ajas Yusai̱ wayá̱ íiniun chichartamji. Nu asamtai iniaitsuk tuke nekas enentáimtustiniaitji.
58004015	Nisha iiji̱a̱i̱ métek ashí yajauchiji̱a̱i̱ nekapsamuiti. Túrasha yajauchin peṉké túrachmiayi. Tuma asa ii tujintiaj nuna paant nékak ii itiurchatri̱n waitnentramniuitji. Tura Yúsnan pujurniu uuntri̱ asamtai
58004016	Yus waitneṉkratakur akupin pujutai̱niam shiir enentáiji̱a̱i̱ arantutsuk weantúktiniaitji. Tura Yus iin anenma asa waitnentramak itiurchat pujajnia nui̱ yaintmaktatji.
58005001	Tura Yúsnan pujurniu úuntri̱ṉkia shuar anaikiamuiti tura ni takatrí̱ jímiaraiti. Yusai̱ shuarnan chicharsatniuiti. Nuya̱sha Yus suíniamun súsatniuiti tura núnisaṉ taṉkun maa Yusan súsatniuiti shuara yajauchiri̱n asakátratniun.
58005002	Tura Yúsnan pujurniu uuntri̱ nisha shuar asa ni tujintiamun nékak shuar nékachuncha tura waak yujainia nunasha waitnentramniaiti.
58005003	Tura nisha tujintia asa ni yajauchiri̱ncha chikichnaja̱i̱ métek tsaṉkurnarat tusa taṉkun maa Yusan súsatniuiti.
58005004	Shuar ni enentái̱ji̱a̱i̱ṉkia Yúsnan pujurniu uuntri̱ ajaschamniaiti. Antsu Yus nu shuaran anaikiatniuiti. Núnisaṉ Araunan anaikiamiayi.
58005005	Núniskete Krístuja̱i̱. Nisha ni enentái̱ji̱a̱i̱ Yúsnan pujurniu uuntri̱ ajaschamiayi. Antsu Yus Nin anaik nuja̱i̱ shiir awajsámiayi. Tura tímiayi «Ame winia Uchiruitme. Túmaitkiui yamaikia winia kakarmarun átakeajme.»
58005006	Tura ataksha Yus Papinium jú̱nis tawai «Mirkisetékka Yúsnan pujurin amia núnismek Amesha tuke Yúsnan pujurin átatme.»
58005007	Kristu jú̱ nuṉkanam pujak kakantar úutuk Yusan ti seamiayi. Nin jákatniunmaya̱ uwemtikramnia asamtai seamiayi. Tura Yusa wakeramuri̱n tuke enentáiji̱a̱i̱ enentáimtakui Yus anturak ti yáiṉmiayi.
58005008	Nuja̱i̱ Kristu Yusa Uchirí̱ntiat ni wáitsatniuja̱i̱ umirkatniun unuimiármiayi.
58005009	Tura imiá peṉker awajnas nekas Uwemtikin ajasmiayi. Nin enentáimtuinia nuna uwemtikiar tuke iwiaaku apujsatnium nérentin ajasmiayi.
58005010	Túramtai Yus Nin Yúsnan pujurniu uuntri̱ Mirkisetékja̱i̱ métek awajsámiayi.
58005011	Ju̱ tí nukap áujmatsatin awai. Túrasha ántichu asakrumin mash paant ujakchamniaitjiarme.
58005012	Átumka yaunchu mash nekamaintrume. Túmaitiatrum ataksha yaitias Yúsnan jintintruat tusarum atsumarme. Warí kuirchia núniniaitrume. Kátsuram yútsuk muntsu muntsúatniuitrume.
58005013	Kuírchikia uwempratin chichaman áujenak péṉker unuimiainiatsui. Tiṉkiamnumia̱ ásar tujintiainiawai.
58005014	Apatuk kátsurman aya uunt yuámniaiti. Uunt ainia nuka péṉkernasha tura yajauchincha apatkar paant nékainiawai.
58006001	Uunt ajastai. Krístunu ana nuyá̱ aya yúpichuchia nuke enentáimtutsuk nu arantcha unuimiártai. Kame emka unuimiártinia nu ju̱ áiniawai, shuar ni yajauchiri̱n jákatniunam júana nuna kúntuts ené enentáimiu ajas Yusan shiir enentáimtustincha,
58006002	imiantinnium nekaatniusha Yus shuar yaiṉmanum uwejé̱ awantsatniusha jakamunmaya̱ nantaktincha tura sumamtikiatin tsawanta nu nekaatniusha.
58006003	Tura Yus yáintmakrin nuna naṉkaamas nekaattaji.
58006004	Shuar Yusna nuna nekaaṉka tura Yus susamun takakkuṉka tura Yusa Shiir Wakaní̱ kakarmari̱n nekapsaitkiuṉka
58006005	tura Yusa Chichame̱ péṉkeri̱n nekaaṉka tura Yusa kakarmari̱ ukunam nuṉka yamarmanum takastatna nuna yamái nekapeakka,
58006006	nu shuar nuna nakitiak kanakniaka atak ni yajauchiri̱n ené enentáimiá ajasuítiat ikiuktinian nakitiak tujintkiattawai. Warí ní enentái̱ji̱a̱i̱ Yusa Uchirí̱n atak krúsnum matniua nútikiak ashí íimmianum natsanmai̱ awajui.
58006007	Kame yumi yútakui péṉker nuṉka arakan péṉker tsapamtikiuṉka arakmaun yaya̱wai. Túramtai Yus shiir enentáimiui.
58006008	Antsu nupá̱ jaṉkí tsapamtikiuṉka nu nuṉka yajauchiti. Yus áesak emesramniaiti.
58006009	Aneamu yatsuru, tu chicharkursha nú shuarchaitrumna nu nékaji. Antsu uwempra asarum nú peṉker túrattarme.
58006010	Yus tí peṉker asa átum takasmancha tura ni aneakrum Yus shuar yaiṉmancha kajinmátkishtatui. Tura yamaisha tuke túrarme.
58006011	Tura nuik túrarmena núnisrumek tuke iniaitsuk kakaram takasrum ashí Yus tsaṉkatramkatta nu wainkiattarme. Núnisaṉ atí tusar wakeraji.
58006012	Nakimtsuk kakaram ajastarum. Niniua nuna Yus ni shuari̱n susattawai. Tura shuar Yusan enentáimtak shiir enentáiji̱a̱i̱ nákakka nuna wainkiattawai. Tu takastarum tusar wakeraji.
58006013	-
58006014	Yus yaunchu Aprajámja̱i̱ chichaak «Ti nekas shiir awajsattajme tura tí nukap pampamtikrattajme» tímiayi. Nuna taku imiá nekas tajai tusa tura chíkich Niji̱a̱i̱ naṉkaamas uunt atsakui imia Niṉki pachimias tumammiayi.
58006015	Tutai Aprajám yáitmataik nákas Yus timia nuna wainkiamiayi.
58006016	Shuar «nekas tajai Yus iirui» tákuṉka chíkich niji̱a̱i̱ naṉkaamas úuntan páchiawai. Tura tu chichasmataiṉkia nuya̱ṉka imiá nekas tana nu nekaamniaiti.
58006017	Tuma asamtai Yuska «ti nekasan yapají̱tsuk túrattajai» tusa imia Niṉki pachimias tumammiayi. Nuja̱i̱ ni tsaṉkatkamun júkiartatna nu shuar Yus ti nekas umiktatna nuna nékainiawai.
58006018	Yus peṉké waitruachmin asa áyatik ni tamaja̱i̱ nekasaiti. Nuna arant nuikia imia Niṉki pachimias ti ikiakátmaji iin. Nuja̱i̱ iisha uwempratai tusar Niní̱ weamkatikia tsaṉkatramkattajnia nu ti shiir enentáimsar wáinkiatin nákaji.
58006019	Nu enentáimsar kakaram ajaji. Yusai̱ya̱ iin umuchtiamkamnia peṉké atsawai. Yusai̱ áchitkia asakrin ti kakaram emettamji.
58006020	Jesussha emka Yusai̱ wayá̱ mash iwiarturmaji. Tura Mirkiseték amia núnisaṉ Nisha yamái tuke amuukashtinian Yúsnan pujurniu uuntri̱ ajasuíti.
58007001	Nu Mirkisetéksha Sarem nuṉkanam akupniuyayi. Tura naṉkamantu Yúsnan pujurniuyayi. Tura Aprajám chíkich akupniun mesetja̱i̱ awakak winiakui iṉkiuṉtajtsa jiintiuki̱ péṉker pujutnum yumiṉkramiayi.
58007002	Túramtai Aprajám nupetmakar kuit jukimiun tias akantúk susamiayi. Mirkisetéka naari̱ tana ju̱ka «tí peṉker úunt akupin» tawai. Tura Saremka «itit awajsachma ti shiir aṉkant pujustin» tawai. Tura Mirkiseték Sarema akupniúri̱ asa «ti shiir aṉkant pujú akupin» tawai.
58007003	Apartincha tura nukurtincha núnisaṉ ni úuntri̱sha atsawai. Ni akiiniamuri̱ncha ni jakamuri̱ncha ujaatsui. Tuma asamtai Yusa Uchirí̱a áintsaṉ tuke iniaṉnakchatniun Yúsnan pujurin ajasuíti.
58007004	Mirkiseték nekas páantniua nu enentáimprata. Ii uuntri̱ Aprajámsha nupetmakar kuit jukimiun tias akantúk susamiayi.
58007005	Muisais akupkámuja̱i̱ Riwí weanmaya̱ Yúsnan pujurin anaikiamu áiniakuisha nisha ashí Israer shuarja̱i̱ métek Aprajám wea áiniawai. Túmaitiatar peṉké Israer shuar ni warirí̱n tias akantúk Yúsnan pujurniun suu ármiayi. Muisais tu akupkámiayi.
58007006	Túrasha Mirkiseték Riwí weachuitiatnak Aprajám tiásan akantúk nin susamiayi. Warí, Aprajáman Yus tí nukap anajmatramaitiat Mirkisetékka Aprajáman péṉker pujutnum yumiṉkramiayi.
58007007	Imiá nekas Mirkiseték Aprajáma naṉkaamas páantin asa Aprajáman shiir awajsámiayi.
58007008	Israer shuarti tias akankámun súajnia nú shuar aya aents ásar tuke pujuschamin áiniawai. Antsu Mirkiseték jakamun Yus Chicham peṉké ujaatsui.
58007009	Yamái Riwí wea shuar kuit akankámun achiktin áiniawai. Túrasha Aprajám Mirkisetékan súakui Riwí wea nuja̱i̱ susa áiniawai.
58007010	Aprajám wea áiniak ni aya̱shí̱a áinis enentáimtusmin áiniawai.
58007011	Muisais akupkámunam Riwí shuarnumia̱ aya Araun wea shuar Yúsnan pujurin ármiayi. Nisha Muisais akupkámu timia nuja̱i̱ métek peṉké shuarja̱i̱ takasarmiayi. Tura Riwí shuarnumia̱ Yúsnan pujurniu takatrí̱ji̱a̱i̱ yajauchin nekas asakárminiaitkiuiṉkia Yúsnan pujurin yamarmaka Araun weachu anaikiashtin ainti. Túrasha Yus Jesusan Mirkiseték amia áinis Yúsnan pujurniun anaikiaiti. Nusha Araun weachuiti.
58007012	Tura Yúsnan pujurin yapajniámtai Muisais akupkámusha yapajniátniuiti.
58007013	-
58007014	Nu arantcha ii Uuntri̱ Jesukrístu Riwí shuarcha antsu Jutá shuarauyayi. Tura Muisais akupkámuja̱i̱ Jutá shuarnumia̱ Yúsnan pujurin atsutniuiti. Antsu nuna takatrí̱n peṉké túrashtiniuyi. Tuma asamtai núja̱i̱sha Muisais akupkámu yapajniátniuiti.
58007015	Nú paantcha awajsámniaiti. Wats Yúsnan pujurin yamarma nuka Mirkisetékja̱i̱ métekete.
58007016	Niṉkia Riwí shuar asa Yúsnan pujurin ajaschamiayi antsu jákashtin asa nu kakarmaja̱i̱ Yúsnan pujurin ajasmiayi.
58007017	Tuma asamtai ju̱na Yus Jesusan áujmatui «Mirkisetékka Yúsnan pujurin amia núnismek Amesha iniaṉnatsuk Yúsnan tuke pujurin átatme.»
58007018	Nuja̱i̱ yaunchu akupkámu péṉker awajsatin peṉké tujintiak japirmaiti.
58007019	Muisais akupkámuka shuaran péṉker awajsachminiuyayi. Antsu Yus iin ti shiir awajtámsattajnia nu nákaji. Nuja̱i̱ Yusai̱ ti shiir jeawitji.
58007020	Nunasha Yus «nekas tajai» tusa Niṉki pachimias tumammiayi.
58007021	Riwí shuarnumia̱ Yúsnan pujurin Yusa naari̱ pachittsuk ái̱kiamu ármiayi. Antsu jú̱ Yúsnan pujurniunka Yus imia Niṉki pachimias anaikiamiayi. Tura Nin jú̱nis tímiayi «Uuntka imia Niṉki pachimias tiniu asa peṉké yapaji̱áshtatui. Nisha Mirkisetékka Yúsnan pujurin amia núnismek Amesha tuke Yúsnan pujurin átatme» tímiayi.
58007022	Tuma asamtai Jesuska nekas uwemtikrattajai tusa yaunchu amia nuja̱i̱ naṉkaamas péṉker chichaman iwiarturuiti.
58007023	Yaunchu Yúsnan pujurin untsurí ármiayi. Chíkich jakamtai chíkich tuke takaarmiayi.
58007024	Antsu Jesus tuke jákashtin asa chikichan ikiurkishtatui.
58007025	Tuma asa tuke iwiaaku pujak ni shuari̱n tuke Yusan áujtusminiaiti. Tuma asa shuar Nin enentáimtusar Yusai̱ weantkarun tuke uwemtikramniaiti.
58007026	Tuma asa Jesus Yúsnan péṉker pujurniu uuntri̱ asa ii atsumajnia núkete nisha. Nisha ti shiir asa peṉké tunaarinchaiti. Ashí yajauchinmaya̱ kanakniuiti. Tura Yusja̱i̱ métek Uunt ajasuíti.
58007027	Nisha yaunchu Yúsnan pujurniu uuntri̱ armia núninchaiti. Yaunchua nuka murikiun máwar ashí tsawant Yusan suu ármiayi. Nuja̱i̱ emka ni yajauchiri̱n nuyá̱ ashí shuara tunaari̱ncha asakátin ármiayi. Tura Jesuska jákatniunam chikichkí surumak ashí shuara yajauchiri̱n asakátramiayi.
58007028	Kame Muisais akupkámu chichamka peṉké shuarnak tuke péṉkercha ai̱ṉ Yúsnan pujurniu uuntri̱ ánaiyawai. Túrasha nuna ukunam yapaji̱áchmin chichaman Yus timia nuka Ni Uchirí̱n imiá peṉker awajsamua nuna Yúsnan pujurniu uuntri̱ tuke iniaitsuk anaikiaiti.
58008001	Nekas ju̱na tájame, Yúsnan pujurniu uuntri̱ Jesus iin ti shiir yaintma asa akupin pujutai̱nium Yusa untsuurí̱ni̱ nayaimpiniam pujusuiti.
58008002	Nekas Yusa Je̱e̱ nayaimpinma nu aents najanachma antsu Yus najanamuiti. Nui̱ Jesus Yúsnan pujurui.
58008003	Ashí Yúsnan pujurniu uuntri̱ ainia nu, shuar Yúsnan susamuncha tura taṉku maar Yus sútai̱ncha Yusan ashí súsatin áiniawai. Núnisaṉ Jesukrístusha Yusan súsatniuiti.
58008004	Ju̱yá̱ Yúsnan pujurin Muisais timia nuna Yusan yamaisha susamin akui Jesus ju̱ nuṉkanam pujakka Yúsnan pujurin áchainti. Antsu nayaimpiniam takaawai.
58008005	Yus yaunchu Muisaisan nayaimpiniam írunna nuna iniaktus chichaak «Ámin nainnium iniaktusmajmena nuja̱i̱ métek ashí najanata» tímiayi. Túramu asamtai ashí yaunchu Yúsnan pujurin Muisais najanamuja̱i̱ takainia nu aya nayaimpiniam ana nuna nakumkamuja̱i̱ṉ takainiawai.
58008006	Antsu Jesus ti nekasa nuja̱i̱ nayaimpiniam takaawai. Muisais akupkámuka shuaran péṉker awajsachminiaiti. Antsu Yus iin tí peṉker awajtámsattaji. Kame yamaram chichamnum Yus ashí túrutmattajnia nu Muisais akupkámunam ana nuna naṉkaamas tí peṉker áiniawai. Tuma asamtai naṉkaamas péṉker chichaman Jesus takartamji.
58008007	Kame emka chicham Yus Muisaisja̱i̱ yaunchu najanamia nu, nekas péṉkeraitkiuiṉkia yamaram chichaman najanacha̱a̱yi.
58008008	Antsu péṉkercha áiniakui Israer shuaran chicharainiak «Uunt Yus tawai, Tsawant jeamtai ashí Israer shuarja̱i̱ yamaram chichaman najanattajai.
58008009	Yaunchu ju̱ shuara úuntri̱n Ejiptunmaya̱ yaruakmiaj nui̱ emka chichaman najanamjai. Tura yamaram chichaman najanattaj nu núnischa átatui. Emka nuna uminiachkui ajapan iniaisarmajai, tímiayi Uunt Yus.
58008010	Tura nu arantcha tawai, Tsawant jeamtai Israer shuarja̱i̱ yamaram chichaman najanattaj nuka jú̱nis átatui. Wi akupeajna nuna enentái̱n paant enentáimtikrartatjai. Nuyá̱ ni Yusri̱ ártatjai tura nisha Wí shuar ártatui.
58008011	Nui̱sha Yusan nekaat tusa ni ai̱sha ni yachi̱sha jintinniáiyachartatui. Warí ashí shuar, uchisha uuntcha niṉki nekarawartatui.
58008012	Tura ashí ni yajauchiri̱ncha tsaṉkuraran kame ni tunaari̱n atak peṉké enentáimtuschartatjai» tímiayi.
58008013	Wats emka chicham yajauch ajakui Yus yamaram chichaman nájaneak pujurui. Tura yajauch ajasua nuka wárik ajapnattawai.
58009001	Yamaikia nekaata, emka chicham najanamuka Yus itiur enentáimtustiniait tura Yus Shiir Awajtai̱ Je̱a̱ ju̱ nuṉkanam amia núnan jintiimiayi.
58009002	Kame Yus Shiir Awajtai̱ Je̱a̱sha ju̱ní̱ najanamuyi. Émkaka Shiir Tesamua nui̱ṉkia shirikip ekentai̱ tsáapin awajtai̱sha tura awa̱tai̱niam Yus iiji̱a̱i̱ pujawai tama paṉsha awamniuyayi.
58009003	Nuyá̱ tarach ejamu á̱a̱wini̱ṉkia Tí Shiir Tesamu ámiayi.
58009004	Nui̱ kuṉkuin áestutai̱sha núnisaṉ Yus Aentsja̱i̱ Chícham Najanamu Eṉketai̱sha takamtsuk kurimpramu pujuarmiayi. Kame nú eṉketai̱niam init piniṉ kúriji̱a̱i̱ najanamunam maná yurumak eṉkeamu tura Arauna wai̱ri̱ je̱e̱rmia nusha núnisaṉ jimiará kaya pakanam Akupkámu Chicham Yus áarmasha nui̱ eṉkemármiayi.
58009005	Kame Yusa winchari̱n nakumainia nú kirupín nui̱ pátatek wajasar Tunaan Akikmatrukmatai Tsaṉkurnatai̱ ni nanape̱ja̱i̱ nukuarmiayi. Túrasha nu yamaikia tímiatrusar jintiarar áujmattsachminiaiti.
58009006	Núnis aa asamtai Shiir Tesamunam ashí Yúsnan pujurin tuke wainiak Yúsnan takasarmiayi.
58009007	Tura Imiá Shiir Tesamunmaṉka aya Yúsnan pujurniu uuntri̱ wá̱i̱niuyayi. Tura nisha ashí uwitin aya chikichik tsawant wá̱i̱niuyayi. Waya̱k ni yajauchiri̱ncha tura ashí shuara yajauchiri̱ncha tsaṉkurnarat tusa taṉkú numpe̱n Yus súsatniuya nuna juu wémiayi.
58009008	Núja̱i̱ṉkia Yusa Wakaní̱ ju̱na paant ujakúyayi. Yus Shiir Awajtai̱ Je̱a̱ tuke pujakui ashí aents Imiá Shiir Tesamunam waya̱tniun tujintkiarmiayi.
58009009	Nusha yamái pujuiniajⁱ nuna enentáimtikrampratniuitji. Shuar Yus shiir enentáimtikratniun taṉkun maa suíniaksha nu shuar ni yajauch túrutairi̱ji̱a̱i̱ tuke itit enentáimtumarmiayi.
58009010	Warí aya yurumátniusha umartincha nijiartincha tura ashí núnisaṉ túratniuja̱i̱ aya pátatek ásarmatai enentáiniam írunna nuna iwiarachmin áiniawai. Antsu Yus nú túratniunka yapaji̱átniuyayi. Tuma asamtai yapajniátsa̱i̱ṉ túratin ármiayi.
58009011	Antsu Krístuka Yúsnan pujurniu uuntri̱ asa Yúsnan takastinian pujurniuiti. Yusa Uunt Je̱e̱n tí uuntan tura tí peṉkera nui̱ṉ waya̱iti. Nu je̱a̱ aents najanachmauyayi tura nuṉkaya̱ najanawarmia núja̱i̱sha naṉkaamas tí péṉkeraiti. Kame ju̱ nuṉkanmaya̱nchuiti.
58009012	Tura Kristu Imiá Shiir Tesamunam chipiu áishmaṉ tura waaka yamatskama numpe̱ja̱i̱sha waya̱chuiti antsu ímia ni numpe̱ja̱i̱ṉᵏⁱ waya̱iti. Tura aya chikichkí wayá̱ ii yajauch túrutairi̱n asaktúrmar iniaṉnatsuk uwemtikrampramiaji.
58009013	Nekas taṉkú numpe̱sha tura áesamu yuṉkunmiri̱sha shuara yajauchiri̱n aya pátatek ukatkámu aya pátatek shiir awajsámniuyi.
58009014	Antsu Kristu peṉké tunaarinchaitiat tuke jáchatai Wakaní̱ kakarmari̱ji̱a̱i̱ jákatniunam Yusai̱ surumakmiayi. Tuma asamtai Kristu numpé̱ ii yajauchiri̱n peṉké asakáru asamtai yamaikia ii tunaarí̱ jákatniunam júana nuja̱i̱ itit enentáimtumatsuk nekas iwiaaku Yus ¿shiir umirkachminkiaitiajⁱ?
58009015	Nu asamtai Jesukrístu yamaram chichaman shiir takarniuiti. Yaunchu chichamja̱i̱ yajauch túramu nekas tsaṉkurachma asamtai Kristu jaka nu tunaancha tsaṉkurarmiayi. Nuja̱i̱ ashí Yus shuarti Yus achikma asar Yus tsaṉkatramajnia nu wáinkiar tuke wararsattaji.
58009016	-
58009017	Shuar ni kuítri̱n akantratak chichaman najanatniuiti. Tura jáatsa̱i̱ṉ nu kuit akantrashtiniaiti. Aya ni jakamtai nu chicham najanamu uminkiatniuiti.
58009018	Nu asamtai emka chicham Muisaisja̱i̱ najanamusha maamu numpé̱ ukatramuja̱i̱ akupkámuyayi. Núja̱i̱sha taṉkun mátniuyayi.
58009019	Muisais nu akupkámun ashí shuaran ujakármiayi. Nuyá̱ ure kapa̱a̱kuja̱i̱ tura isupu nupa̱ja̱i̱sha taṉkú numpé̱ entsaja̱i̱ pachimiar aya̱k akupkámu papincha ashí shuarnasha tsakiṉmatkarmiayi.
58009020	Tura tiármiayi «Ju̱ numpaja̱i̱ Chícham Yus akuptúrmarmena nu nekas umiktiniaiti tawai.»
58009021	Nuyá̱ nu numpaja̱i̱ Yus Shiir Awajtai̱ jutai̱ Je̱e̱ncha ashí nui̱ takastin irunmia nunasha ukatkarmiayi.
58009022	Nu akupkámuja̱i̱ peṉké ishichik numpa ukatkachmaja̱i̱ shiir awajsámniaiti. Túmaitiat numpaja̱i̱nchuka yajauch túrutai̱ peṉké asakárchamniaiti.
58009023	Tuma asamtai Muisais najanamu aya nayaimpiniam írunna nuna nakumenak taṉkú numpe̱ja̱i̱ shiir awajsatin ármiayi. Antsu nekas nayaimpiniam írunna núnaka nuna kakaram numpaja̱i̱ shiir awajsatniuyayi.
58009024	Kame Krístuka Yusa Je̱e̱n aents najanamu nayaimpinmaya̱ṉ aya nakumea nui̱ waya̱tsuk antsu nekas nayaimpiniam Yus pujamunam wayá̱ iin áujturmaji.
58009025	Yaunchu Yúsnan pujurniu uuntri̱ ni numpe̱ja̱i̱nchu ashí uwitin Imiá Shiir Tesamunam wa̱i̱n ármiayi. Antsu Krístuka tuke wa̱i̱ pujuchmiayi.
58009026	Kame wa̱i̱ pujutniuitkiuiṉkia nuṉka yama naṉkammanumia̱ṉ juárkiniaitkiuṉka ataksha awaiṉki̱ ajá puju̱a̱yi. Túrasha yamaikia tunáa amukatniun nuṉka amuumam jákatniunam Krístuka chikichkí surumakuiti.
58009027	Ashí shuarsha chikichkí jakar nuyá̱ ni túrukarman Yusai̱ nekamatin áiniawai.
58009028	Núnisaṉ Kristu chikichkí jákatniunam surumak untsurí shuara tunaari̱n asakáruiti. Tura atakka aents yajauch túrukarman asakártinian wantinkiashtatui. Antsu ni tátintri̱n nákainia nuna uwemtikrattsa wantinkiattawai.
58010001	Muisais akupkámuka ukunam tí peṉker átatna núchaiti. Antsu aya nuna ajeta núnis nukuawai. Tuma asa ashí uwitin taṉku maar Yus sútai̱ji̱a̱i̱sha shuar yajauch túrukarma asakátrachminiaiti.
58010002	Kame asakátrar shuar nekas shiir awajsámniaitkiuiṉkia taṉku maar Yus súsatniun atsumachuk iniaisara̱a̱yi. Iis, mash tsaṉkuramuitkiuṉka ni tunaari̱ji̱a̱i̱ itit enentáimtumascharainti.
58010003	Antsu taṉkun maar ashí uwitin tuke suíniak nuja̱i̱ ni yajauch túrutairi̱n tuke enentáimtuiniawai.
58010004	Warí waakasha tura murik áishmaṉsha maar nuna numpe̱ja̱i̱ ii yajauch túrukarma peṉké asakárchamniaiti.
58010005	Nu asamtai Kristu jú̱ nuṉkanam taa Yusan chicharuk «Taṉku maar sútai̱sha peṉké nakitrame. Antsu aya̱sh iwiaram surusuitme.
58010006	Yajauch túrukarma asakáktin taṉku takamtsuk áesamusha tura taṉku susamusha wakeratsme.
58010007	Tuma asamtai “Ame pénuimiu papirumin Winia áatrurumna núnisnak ame wakeramurmin umiktajtsan táwitjiai Winia Yúsrun tímiajai”» tímiayi.
58010008	Emka Muisais akupkámu ai̱ṉ taṉku susamuncha yajauch túrukarman asakárat tusa taṉku maar susamuncha nuyá̱ taṉku áesamuncha Yus ashí nakitraiti tawai Kristu.
58010009	Nuyá̱ «Yusru, ame wakeramurmin umiktajtsan táwitjiai» tawai. Nuna taku taṉku maar sútai̱n «asakáiniaiti» tawai. Tura chikichan ikiuawai.
58010010	Nuja̱i̱ Jesukrístu Yusan umiruk jákatniun chikichkí surumakmatai Yus iin tunaarincha shiir awajtámsaitji.
58010011	Tura Israer shuarnumia̱ Yúsnan pujurin ashí tsawantai̱ nú taṉkunnak máwar yajauchin asakáchunak Yusan ti suu áiniawai.
58010012	Antsu Jesukrístuka jákatniunam chikichkí surumak ashí shuara yajauchiri̱n asakár atakka peṉké jákashtiniaiti. Nuna tura Yusa untsuurí̱ni̱ nekas akupin pujutai̱nium pujusuiti.
58010013	Tura Yus ni nemasri̱n nupetak nin umirkarti tusa súsartatna nuna nákawai.
58010014	Chikichkí jakamuja̱i̱ ni shuari̱n tuke tunaarincha awajsaruiti.
58010015	Yusa Wakaní̱sha núnisaṉ tawai. Emka tímiayi
58010016	«Yamaram chichaman najanattaj nuka jú̱nisaṉ átatui. Wi akupeaj nuna ni enentái̱n paant enentáimtikrartatjai.»
58010017	Nuya̱sha tawai «Ni yajauch túrukmari̱n peṉké enentáimtuschattajai.»
58010018	Tuma asamtai ii yajauchiri̱ tsaṉkuramu asamtai atak iin jarutramkatin atsumatsji.
58010019	Tuma asar yatsuru, Jesukrístu numpe̱ja̱i̱ péṉker awajsamu asar sapijmiatsuk shiir enentáiji̱a̱i̱ Tí Shiir Tesamu imiá shiira nui̱ Yus nekas pujamunam waya̱mniaitji.
58010020	Kame Yamaram tura Iwiaaku jintianmaani̱ Kristu ímia niṉki Yusa Je̱e̱n Tí Shiir Tesamunam tarach ejamuncha ni aya̱shí̱n nakumeana nu áṉturma asakrin yamaikia páchitsuk waya̱mniaitji.
58010021	Jesus Yúsnan pujurniu uuntri̱ asa ashí Yus shuartin wáitmak pujurtamji.
58010022	Tuma asamtai tuke enentáiji̱a̱i̱ Yus imiá nekas enentáimtusar Yusai̱ jeartai. Ii enentái̱ Kristu numpe̱ja̱i̱ nijiarma asamtai nekas enentáimtakur Kristu nekas winia úuntruiti tiar ii yajauchiri̱ji̱a̱i̱ itit enentáimtumaschatniuitji. Tura ii aya̱shí̱sha saar entsaja̱i̱ imiantniuitji.
58010023	Yus tsaṉkatramkattajnia nu shiir enentáimtamu iniaitsuk kakaram ajasár tuke emetatniuitji. Yus tsaṉkatramkaitjinia nuna umiktatui.
58010024	Péṉker anenain tura péṉker túrin ajasártai tusar mai̱ yáiniaikiartiniaitji.
58010025	Yusa Je̱e̱n Yus shuarja̱i̱ tuke iruntratin iniaisashtiniaitji. Chíkich iniainiakuisha iikia tuke iruntratniuitji. Nui̱ irunkurkia ikiakánairtiniaitji. Tura Kristu tátintri̱ ishichik tsawant ajasu asamtai nú nukap túratniuitji.
58010026	Túrasha shuar nekas chichaman nékayat ní wakeramuri̱ji̱a̱i̱ṉ yajauchiniam wekaakka Kristu jakamun nakitia asamtai chíkich taṉkun numpe̱ja̱i̱ ni yajauch túramu asakátratin atsawai.
58010027	Áyatik ashamak tí tsuumai̱ sumamatin tsawantan nákasminiaiti. Nu tsawantai̱ Yus ni nemasri̱n ti kajerak asutiak mash emesrattawai.
58010028	Shuar Muisais akupkámun umikchamtai tura jímiar shuar menaintiuksha etserkamtaikia waitnentsuk mátniuyayi.
58010029	Núnisaitkiuiṉkia shuar Yusa Uchirí̱n wishikiainiakka ni numpe̱ncha nakitiáiniakka tura waitnenkartutai̱ Wakaní̱ncha katsekainiakka nuna naṉkaamas asutniáchartatuak. Warí ni nakitiana nú numpaja̱i̱ yamaram chicham nekas umirkatin awajsámuyayi. Tura núja̱i̱sha ni tí peṉker awajnástiniuyayi.
58010030	Ii Uuntri̱ Yus jú̱nis chichaak «Wi yapajkiattajai tura Wi akikmaktatjai.» Nuya̱sha tímiayi «Wí shuara yajauchiri̱n ti paant nekarattajai.»
58010031	Tí tsuumainti iwiaaku Yusa kakarmari̱ji̱a̱i̱ asutniátin.
58010032	Tura atumsha yámankamtaik Yusna nekaarum Krístunu ajasmiarmena nú enentáimsatarum. Nui̱ kakaram ajasrum ashí itiurchat katsuntramiarme.
58010033	Chikichtirmeka katseknakmarme tura ashí iimiainiamunam yajauch awajnásmarme. Chikitcha nu shuarnum páchitkia asarum itit awajnásmarme.
58010034	Atumsha sepunam pujuarmia nusha waitnentramarme. Tura shiir warasrum kuítrumin atantramainiakuisha katsuntramarme. Nayaimpiniam tuke amuukashtin ashiji̱a̱i̱ naṉkaamas írunna nu achiktin asarum túramarme.
58010035	Tuma asarum yawe̱tsuk Yus tuke enentáimtusrum kakaram ajastarum. Túrakrum naṉkaamas sunaschatniuitiajtai tiirap.
58010036	Atumsha esetra enentáimsarum Yus wakera nu túrakrum Yus atumín amastatjarme timia nu wainkiattarme.
58010037	Kame Yus Chichamnum áarmaiti «Tátinia nu ishichik ajasái. Wárik tátatui.
58010038	Péṉkera túrinkia Yusan nekas péṉker enentáimta asa iwiaaku pujustatui. Tura iniaiyakuiṉkia nin wararsashtatjai.»
58010039	Tura iikia iniaisaar mesena nú shuarchaitji. Antsu Yus nekas enentáimtusar uwempraitji.
58011001	Yus nekas enentáimtakur «nákajnia nuna, Yus nekas suramsattaji» taji. Tura wáinchaitiatar «nekas wainkiattaji» taji.
58011002	Yaunchu ii uuntri̱ Yusan nekas enentáimtuiniakui Yus «péṉkeraitme» tiármiayi.
58011003	Aya Yus enentáimtakur ju̱ nékaji, Yus aya ni chichame̱ja̱i̱ṉ ashí nuṉkan najanamiayi. Túramtai ashí wainiainiaj nu wáinchataiji̱a̱i̱ najanamu áiniawai.
58011004	Apir Yusan nekas enentáimtak Kainji̱a̱i̱ naṉkaamas péṉkera nuna Yusan susamiayi. Túramtai Yus «péṉkeraitme» taku shiir yumiṉsamiayi. Tuma asamtai Apir jákaitiat tuke enentáimtikramji.
58011005	Enuksha Yusan nekas enentáimtak iwiaakuk nayaimpiniam junakmiayi. Yus jukimiu asamtai wáinkiacharmiayi. Tura Yus Chichamnum aarma «Enuk júnatsuk Yusan ti shiir enentáimtikniuyayi» tawai. [Náṉkammari̱ 5:21-24]
58011006	Tura Yus nekas enentáimtachkumka ¿itiurak Ni shiir enentáimtiksatam? Nekas enentáimji̱a̱i̱ Yusan weantúktaj tusam wakerakmeka emka Yus iwiaakuiti tu enentáimpratniuitme. Nuya̱sha Wi Yusan imiá nekas e̱a̱kuiṉkia Yus winia yaintkiattawai, tu enentáimsatniuitme.
58011007	Yus «ama̱a̱rkatniun akupkáttajai» tiniu asamtai Nuwaisha Yusan nekas enentáimtak ama̱a̱run wáinchaitiat «ama̱a̱rkattawai» tímiayi. Túrak Yus timiaja̱i̱ métek uunt kanun najana ni shuari̱ncha uwemtikramiayi. Tura Yusan nekas enentáimta asamtai Yus «péṉkeraitme» tímiayi. Tura ní umirkamuja̱i̱ chíkich shuar Yusan umircha áiniaṉka sumamtikiawarmiayi.
58011008	Tura Aprajámsha Yusan nekas enentáimtak «núṉkem ikiukim wetá» Yus tutai shiir umikmiayi. Yus tuke nin súsatniua nú nuṉkanam wémiayi. Túrasha ni nuṉke̱n ikiuak ni jeatniun nékatsuk jiinkimiayi.
58011009	Yusan shiir enentáimtak nú nuṉkanam Yus nin tsaṉkatkamuitiat írara áinis pujusmiayi. Nuap je̱a̱nam pujuyayi. Núnisaṉ ni uchirí̱ Isaksha tura ni tiraṉkí̱ Jakupsha nui̱ṉ tsaṉkatkamuitiataṉ írara núnisar pujuarmiayi.
58011010	Kame Aprajámka nayaimpinmaya̱ ashirchamin péprunam pujustinian nákasmiayi. Yus nu pepru péṉker iwiar je̱a̱mka asamtai umuchkiachminiaiti.
58011011	Aprajáma nuwé̱ Sarasha Yusan shiir enentáimta asa úuntach áyat ajaprukmiayi. Yus timia nuna umiktatui tau asa uchin takusmiayi.
58011012	Tura nuja̱i̱ Aprajám ti úuntchitiat ti pampaṉmiayi. Ni chikichkitiat ni pampaṉmári̱ ti untsurí ajasár yaaja̱i̱ métek tura náikmiji̱a̱i̱ métek nekapmarchamnia ajasármiayi.
58011013	Ashí nu shuar Yus tsaṉkatkamun wáintsuk jákarmiayi. Túrasha Yusan nekas enentáimtuiniak arantia̱ wáinkiar warasar shiir enentáimtiarmiayi. Túrawar «ju̱ nuṉkanam nekas aya íraraitji» tiármiayi.
58011014	«Íraraitji» tu chichainiak chíkich nuṉka e̱a̱mun paant awajainiawai.
58011015	Nisha matsatu winíarmia nui̱ atak waketkitniun wakeruiniakka páchitsuk waketkiara̱a̱yi.
58011016	Tura antsu nisha nuna naṉkaamas péṉker nuṉkan nayaimpinmaya̱ nuna enentáimtiarmiayi. Túmainiakui Yuska péprun iwiartur susa asa «Wi ni Yúsri̱ntjiai» títinian natsantatsui.
58011017	Ataksha Aprajám Yusan nekas enentáimtak «Chikichik uchi amasmaj nu, taṉkua áitkiasmek maam surusta» takui̱ Aprajám Isakan ní uchirí̱n Yus súsatniun peṉké suritkiachmiayi.
58011018	Kame Yus «Isakja̱i̱ ti pampaṉtatme» tau asamtai
58011019	Aprajám «mámtaisha Yus iniantkíttiawai» tu enentáimpramiayi. Tura Yus ukunam mátniun suritkiamtai Isakan máchiat nekas jákatniunmaya̱ uwempran nantakniua áintsaṉ wainkiamiayi.
58011020	Isaksha Yusan nekas enentáimtak ni uchirí̱n Jakupnasha Esauncha ukunam ni túrunattana nuna ujakármiayi.
58011021	Núnisaṉ Jakup Yusan nekas enentáimtak játsuk ni tiraṉki̱n, Jusé uchirí̱n shiir túrunattana nuna ujakármiayi. Tura ti úuntach asa wái̱ri̱n ushukruma Yusan shiir awajsámiayi.
58011022	Tura Jusesha jákatniuri̱ ishichik ajatésmatai Yusan nekas enentáimtak Yus ukunam Israer shuaran Ejiptu nuṉkanmaya̱ júkiartatna nuna ujakármiayi. Tura jiiniainiak ni ukunchi̱n júkiar Yus tsaṉkatkamu nuṉkanam iwiarsarat tusa akupkámiayi.
58011023	Muisaisa aparí̱sha nukurí̱sha Yusan nekas enentáimtuiniak Muisais tí shiirmach asamtai suntar máwara̱i̱ṉ tusa ákiiniamunmaya̱ṉ menaintiú nantu ú̱karmiayi. Tura úunt akupin akupkámun ashamkacharmiayi.
58011024	Muisaissha Yusan shiir enentáimtak uunt ajas Ejiptunmaya̱ úunt akupniu nawantrí̱ uchirí̱ ajastinian nakitrámiayi.
58011025	Antsu Ejiptu nuṉkanam ishichkisha yajauch túramun warartsuk Yusa shuari̱ji̱a̱i̱ métek wáitsatniun naṉkaamas wakerukmiayi.
58011026	Nuja̱i̱ Krístun yajauch awajsarmia núnisaṉ nisha wáitsatniuyi. Túrasha ashí Ejiptu nuṉkanam péṉker irunmia núna naṉkaamas Yus nin ukunam tsaṉkatkata nuna shiir enentáimtusmiayi.
58011027	Nisha Yusan shiir enentáimtak úunt akupin kajeramu ai̱ṉ ashamtsuk Ejiptu nuṉkanmaya̱ jiinkí̱ wémiayi. Yusan wáinchiat shiir enentáimtamuja̱i̱ wáinniua áinis kakaram ajas ashí katsuntramiayi.
58011028	Muisais Yusan shiir enentáimtak yámankamtaik Paskua namperan najaneak ashí Israer shuaran numpaja̱i̱ ni wáitiri̱n kuérat tusa akupkarmiayi. Nuja̱i̱ Yus timia núnisaṉ nayaimpinmaya̱ suntar nuna iis nu je̱a̱nam iwia̱i̱ri̱n máatsuk naṉkaikit tusa tímiayi.
58011029	Israer shuarsha Yusan shiir enentáimtuinia ásar Kapantin Entsa nakaakamtai ajapén tí peṉker kukarnum katiṉkiarmiayi. Ejiptunmaya̱ suntarsha núnisaṉ katiṉtai tukamá jakerarmiayi.
58011030	Israer shuarsha Yusan shiir enentáimtuinia ásar Yus timian umirkar siati tsawant Jirikiú péprun téntakarmatai a̱a̱ wénuk sa̱a̱nakmiayi. Nuja̱i̱ ti yúpichuch nupetkarmiayi.
58011031	Raapsha nu péprunam pujakᵘ Yusan nekas enentáimtak tsanirmatai áyat Israera suntari̱n mamikmak wekaan tí peṉker itiá asa chíkich shuar Jirikiúnam matsatua nuja̱i̱ jákachmiayi.
58011032	Nu arantcha Yusan shiir enentáimtin ti írunui. Jeteuncha, Paraksha, Sansuncha, Jeptisha, Tawitcha, Samuirsha, Yúsnan etserniusha nu shuar ármiayi. Mash ujaktinian jeatsjai.
58011033	Nisha ashí Yusan nekas enentáimtuinia ásar Yusa kakarmari̱n niisháa niisháa iniaktusarmiayi. Nuna túruiniak chíkich chíkich nuṉkanmaya̱ aentsun nupetkarmiayi, nui̱sha péṉker akupkarmiayi tura Yussha ni timia núnisaṉ yaiṉkiarmiayi. Úunt ya̱wa̱ncha kajechu awajsarmiayi.
58011034	Uunt jiniasha ikiajniákarmiayi, puya̱ja̱i̱ mantamnatniuncha uwemprarmiayi. Kakarmachusha kakaram ajasár mesetnumsha ni nemasri̱ncha nupetkarmiayi.
58011035	Nuwa̱sha ni uchirí̱ jakaan iniantkímiun wáinkiarmiayi. Chikitcha wáitias mantamnawarmiayi. Ti shiir pujustinnium nantaktiai tusar nú tsawantai̱ uwempratniun nakitrarmiayi.
58011036	Chikitcha katseknakarmiayi, asutniáwarmiayi, jiruja̱i̱ jiṉkiawar sepunam eṉkenawarmiayi.
58011037	Kayaja̱i̱ tukú mantamnawarmiayi, jímiapetek tsupinkiarmiayi, Yusan iniaisarat tusa nekapnasarmiayi, puya̱ja̱i̱ mantamnawarmiayi. Aya wékainiarmiayi, kuítrincha ásar nuapen entsararmiayi, shuar nincha áintrar wáitnenmai awajiármiayi.
58011038	Atsamunmasha, naintcha, wá̱a̱nmasha, ashí nuṉkanam wekain ármiayi. Nú shuarja̱i̱ṉkia ju̱ nuṉkanmaya̱ shuar imiá yajauch ásar niji̱a̱i̱ pujumainchu áiniawai.
58011039	Nu shuar Yusan shiir enentáimtuiniakui Yus «péṉkeraitrume» tiármiayi. Túmaitiat ni tsaṉkatkamun wáinkiacharmiayi.
58011040	Yuska nuna naṉkaamas péṉkeran iwiarturaru asa tura iin yamái pujajnia ju̱na enentáimturma asa nisha iisha mái̱ metek tsaniṉkiar tí peṉker ajasárti tu enentáimsamiayi.
58012001	Ashí ju̱ nuṉkanam túrajnia nuka shuar nakuruiniak tsékena nuja̱i̱ nakumkamniaiti. Ashí shuar yaunchu Yusan shiir enentáimtusaruka téntakar íirmainiaji. Tuma asamtai ashí kijin ana nusha tura ashí yajauch túramu itit awajtamaj nusha ajapa iniaisar tura katsuntrar tsékeṉkir jeatái.
58012002	Túmakur Jesus tuke enentáimtusar tsékeṉtiai. Ashí shuarja̱i̱ naṉkaamas Jesus Yusan ti nekas enentáimtak aya péṉkernak túramiayi. Tuke nekas awakmakmiayi. Imiá yajauch shuar krúsnum mátin ai̱ṉ natsanmainium jákatniuncha surimiakchamiayi. Antsu ukunam ti shiir warastin átatna nuna enentáimtak nuna ashí katsuntramiayi tura nuyá̱ Yusa untsuurí̱ni̱ akupin pujutai̱nium pujusuiti.
58012003	Yajauch shuar Jesusan wáitkiasarmia nu enentáimpratarum. Túrarum pimpitsuk katsuntratarum.
58012004	Átumka yajauch túramuja̱i̱ mániakrumsha Jesus túramia áintsarum numpe̱msha puárchaitrume tura jákachuitrume. Nui̱sha katsuntrarum jeatniuitrume.
58012005	-
58012006	Yus nekas ni uchirí̱n chicharkatniua áinis túramprum nu kajinmatkichmashuram. Jú̱nis tawai «Uchiru, wi jintintramajmena nu kajinmátkip. Asutiámkuisha kúntuts pujusaip. Kame Uuntka Ni aneana nuna jintintiawai. Tura ni uchirí̱ ajasat tusa achíana nuna asutiawai.»
58012007	Tuma asamtai Yus ni uchirí̱a ánis chichartamkuisha katsuntratarum. Warí ashí apa ni uchirí̱n chicharkashtatuak.
58012008	Tura ashí uchin chicharkatniua núnis Yus atumín chichartamchakrumni̱ṉkia nekas ni uchirí̱nchuitrume. Antsu chikichnaitrume.
58012009	Nu arantcha ii aparí̱ uchich árini̱ṉ chichartamkurin umirniuyaji. Nu arant nuikia nekas ii Aparí̱ nayaimpiniam pujana nu shiir umirkar tuke shiir pujustin wakerishtatjik.
58012010	Ii aparí̱ ishichik ni enentái̱ji̱a̱i̱ wakeramun chichartamniuyaji. Antsu Yuska tí peṉker awajtámsataj tusa nekas atsumajnia nuja̱i̱ métek chichartamji.
58012011	Kame nekasaiti, ashí chicharnamu yamaikikia waraschamniaiti aya kúntuts enentáimtikramji. Tura jintintiakur chicharnákmaja̱i̱ ukunam péṉker pujutnum unuitiamji.
58012012	Nuja̱i̱ pimpirárusha tura kakarmachu ainia nusha ikiaká̱rtarum.
58012013	Túrarum péṉker esettsa enentáimsarum wekasatarum. Túrarum tujintiainia nusha shiir wekasatin yaiṉtarum.
58012014	Kame tuke enentáimji̱a̱i̱ ashí shuar péṉker túrakrum itit awajnáitsuk tura tunaasha máattsuk aṉkant pujustinnium matsamsatarum. Kame núja̱i̱ṉchuka ii Uuntri̱ peṉké wainkiachminiaiti.
58012015	Chikichkisha Yusa waitnenkartutairi̱n tátracharat tusarum péṉker iistarum. Tura yapá nupa̱ tsapái̱ yáitmataik jamaki̱ wea atumíin yajauch awajtamkui ni túruiniamun untsurí shuar utsumárara̱i̱ṉ tusarum péṉker wáinkiatarum.
58012016	Núnisaṉ atumín tsanirmatniua núnis Yusna nuna nakitratniun Isaka uchirí̱ Esaú enentáimturmia nuja̱i̱ métek atsutí. Kame iwia̱i̱ri̱ asa núkap sunastinia nuna ántraiti tu enentáimias ishichik yurumkaja̱i̱ yapaji̱á surukmiayi.
58012017	Tura ukunam aparí̱ iwia̱i̱ri̱n súsatniua nuna nekáa Esaú ti wakerukmiayi tura utki̱ seamaitiatcha ni aparí̱ péṉkernum yumiṉkramun yapajtsuk aparí̱ tsaṉkatkachmia nuka nékatsrumek.
58012018	Atumji̱a̱i̱ṉkia Yusna enentáimtusminia nuka yaunchu Israer shuarja̱i̱ ashammain amia núnischaiti. Yáunchuka Yus ni akupkámuri̱n Israer shuaran súakui Senái naintian jearmiayi. Nainnium uunt jisha kiritniusha teesha nasesha ajamiayi.
58012019	Tura kachu kakaram umpuamusha ámiayi. Tura Yus kakaram nin chichaream antukar ashamkar atakka chichaschati tu searmiayi.
58012020	Kame Yus chichaak «Shuarsha taṉkusha ishichkisha nú nainnium najarmatai nuka kayaja̱i̱ tukurar tura naṉkiji̱a̱i̱sha mátniuiti» tímiayi. Nu akupkámu ti ashammai asamtai «chichaschati» tiármiayi.
58012021	Wáinkiarmia nu tí tsuumai̱ asamtai imia Muisaissha «Ashamakun kura̱a̱jai» tímiayi.
58012022	Antsu atumji̱a̱i̱ṉkia Yusna enentáimtustin nuja̱i̱ naṉkaamas péṉkeraiti. Átumka nayaimpinmaya̱ Seun nainnium Jerusaréṉ iwiaaku Yus pujutai̱ péprun nakumeana nui̱ jeeaitrume. Nui̱sha ti untsurí nayaimpinmaya̱ suntarsha
58012023	ashí Yus shuarsha shiir iruntraru áiniawai. Yus shuarka ashí nayaimpiniam ni naari̱ anujtúkma ásar ni uchirí̱ áiniawai. Nui̱sha Yus, ashí shuaran ti nékana nu pujawai. Nisha shuaran tí peṉker awajsámtai nu shuar jákar ni wakaní̱ nui̱ shiir pujuiniawai.
58012024	Nui̱sha Yamaram Chichaman iin chichamprútmajnia nu, Jesus pujawai. Ni numpe̱ ukatramuja̱i̱ Apira numpe̱ja̱i̱ naṉkaamas péṉkeraiti. Kame Apir ántar maamu asamtai yapajmiátrukta títinia áintsaṉ enentáimtaji. Antsu Jesus yajauch shuaran péṉker awajsartaj tusa jakamiayi.
58012025	Nuka tí peṉker asamtai Yus chichartamprumna nu nekas anturkatniuitrume. Yaunchu Yus jú̱ nuṉkanam murá chichaamun anturkachar asutniátniunam uwempracharmiayi. Nui̱kia Yus nayaimpinmaya̱ chichartamkurin ántachkurkia ishichkisha uwemprashtatji.
58012026	Yaunchu Yus Chichame̱ja̱i̱ nuṉkan ú̱u̱rmamtikiarmiayi. Tura yamaisha tawai «Ataksha aya núṉkankechu antsu nayaimpinmasha ú̱u̱rmamtikiattajai.»
58012027	«Ataksha» tana nuja̱i̱ «ashí muchitrámnia nu amuukartatui» tawai. Tura muchitrachminia nu juárartatui.
58012028	Yus iin akupkatniun tsaṉkatramaj nuka umuchnakchattawai. Tuma asamtai Yus yumiṉsatniuitji. Yus wakerana núnisrik wishiktsuk shiir enentáimtusar Yus shiir awajsatniuitji.
58012029	Maa, ii Yusri̱ṉkia kajerkaṉka uunt jía nuke aesa mash emesramniaiti.
58013001	Nuamtak yachi̱a núnisrum tuke mái̱ anenai ajatarum.
58013002	Tuke írar shiir itiaatarum. Nuna túruiniak shuar nékachminiak Yusa suntari̱n itiaawaruiti.
58013003	Sepunam pujuinia nusha atumsha niji̱a̱i̱ pujá núnisrumek waitnentrarta. Wáitkiasarma nusha wisha núnisnak wáitsamniapitjia tusarum waitnentratarum.
58013004	Nuatnaikiatin péṉkeraiti. Shuar ni nuwe̱ja̱i̱ tsaniṉ pujustin péṉkeraiti. Tura nuatkamu ainia nusha chikichan e̱a̱kchatniuiti. Tsanirmana núnaka Yus asutiáttawai.
58013005	Aya kuítiak enentáimtusam pujusaip. Yuska «kanakchattajai tura peṉké ikiukchattajme» túramui. Tuma asamtai ame takakmena nuja̱i̱ shiir enentáimsam «máakete» titiá.
58013006	Tiniu asamtai arantutsuk ju̱ tíminiaitji «Winia yainnia nuka Úunt Yusaiti. Nu asamtai shuar túrutamnia nuna ashamkashtatjai.»
58013007	Atumín Yus Chichaman jintintrámawarmia nu enentáimtustarum. Yusan nekas enentáimtuiniak péṉker wekasarmia núnisrumek atumsha túratarum.
58013008	Jesukrístuka tuke yapají̱tsuk nuikiya núnisaṉ yamaisha tura ukunmasha tuke núnisaṉ átatui.
58013009	Chíkich chicham niisháa írunna nu anturkairap. Yus iin anenma asakrin kakaram ajasártai. Shuar niisháa yurumkaja̱i̱ enentái̱rui̱ kakaram ajastaj táyat peṉké yáiṉchaiti. Yurumeaj núja̱i̱nchu antsu Yusa aneṉkrattairi̱ji̱a̱i̱ ii enentái̱n kakaram ajasminiaitji.
58013010	Yaunchu Yúsnan pujurin taṉku maar Yus susamunmaya̱n yuu ármiayi. Tura iikia Yus sutai̱ nusháa ana nu súaji. Nusha Kristu jakamu asamtai yaunchua nu Yúsnan pujurin nui̱ pachinkiachmin áiniawai.
58013011	Israer shuarnumia̱ Yúsnan pujurniu uuntri̱ yajauch túramun asakártaj tusa taṉkú numpe̱n júkiar Imiá Shiir Tesamunam wa̱i̱n ármiayi. Tura nu namaṉ arant áesatniuyayi.
58013012	Núnisaṉ Jesussha péprunam arant wáitkianas mantamnamiayi. Nuja̱i̱ ashí shuara tunaari̱n ni numpe̱ja̱i̱ nijiatkaiti.
58013013	Núnisrik iisha péprunmaya̱ arant wétinia núnisrik Jesusai̱ werí Niji̱a̱i̱ métek wishiknamu katsuntutai.
58013014	Kame ju̱ nuṉkanam amukachmin pepru atsawai. Antsu ukunam ti shiir pepru átatna nu nákaji.
58013015	Tuma asar taṉku maar Yus sútsuk antsu shiir chicham súakur tuke Yus shiir yúmiṉkiaji. Tuke núnisar túratai.
58013016	Péṉker túrakrum takakrum nu ajamnaisatin kajinmátnaikiirap. Nusha ti shiir Yus sútainti.
58013017	Yus shuara uuntri̱ umirkarum shiir enentáimtikratarum. Ni takatrí̱n Yusan ujaktin ásar atumí wakaní̱n shiir wainiainiawai. Nisha itiurchatcha antsu wakerumainian túrawarat tusarum shiir yaiṉtarum. Nu túrachkumka ¿itiurak yaintmakarat?
58013018	Iincha Yus áujsatarum. Iisha ashí péṉker túratin wakeraji. Túraji enentáimji.
58013019	Tura Yus áujkuram Yus ataksha atumji̱a̱i̱ wainniaikiatniun wari tsaṉkatrukat tusarum seatritiarum.
58013020	-
58013021	Aṉkant pujustinnium apujkartinia nú Yus, ii Uuntri̱ Jesukrístun jakamunmaya̱ iniantkímia nu, ni numpé̱ kakarmari̱ji̱a̱i̱ ashí péṉker ana nuna suramsarti. Nuja̱i̱ ni wakeramu túrattarme. Tura Jesukrístu kakarmari̱ji̱a̱i̱ ashí ni wakeramun iin pujurtamas takasti. Ii Uuntri̱ Jesukrístu ashí Yus shuaran tí peṉker Wáinniuiti. Tura ni numpe̱ja̱i̱ yamaram chichaman kakaram awajsámiayi. Nu chichamsha tuke meṉkakashtatui. Aya Kristu tuke shiir awajnásti. Núnisaṉ atí.
58013022	Yatsuru, kakaram chicharkajrumna ju̱ shiir enentáimji̱a̱i̱ anturkatarum. Kame tí warik áatrajrume.
58013023	Yamaikia ii yachi̱ Timiutéu sepunmaya̱ jiinkí̱ aṉkant ajasái. Nuna ujajrume. Wárik támataiṉkia atumín íitiaj tusan winiakun niji̱a̱i̱ winittiajai.
58013024	Atumí úuntri̱sha tura ashí Yus shuarsha amikmátarum. Itiaria nuṉkanmaya̱ shuarsha amikmátmainiawai.
58013025	Ashí Yus ti shiir yaintmakarti. Nuke atí.
59001001	Wi Sántiak Yusan tura núnisaṉ ii Uuntri̱ Jesukrístun takarin asan ju̱ papin aajai. Ashí Yus shuartirmin ashí nuṉkanam tsakiṉmakarum matsatrumna nuna amikmajrume.
59001002	Yatsuru, ashí itiurchat wáinkiurmesha tuke warastarum.
59001003	Iis, itiurchatnum pujakrum nekas Yus enentáimtaitkiurmeka katsuntratin unuimiártatrume.
59001004	Tura tuke páchiachkuram tuke katsunteakrum nuikia Yusja̱i̱ tí peṉker katsua̱rtatrume. Peṉké atsumashtatrume.
59001005	Átum náṉkamsarmek nekaatin tujintiakrumka Yusa nekatairi̱ seatá. Shuar seakui Yuska kajetsuk tura ementutsuk antsu patatas suawai. Tuma asamtai seakminkia suramsattawai.
59001006	Túrasha Yus nekas enentáimtusam seatá. Nekas enentáimtsuk «cha, surustimpiash» tútsuk seatá. Tu seakmeka nayantsa tsukatskari̱ ja̱wa̱t ukatak waketki̱ ajana amesha núniame.
59001007	Enentáimiin núnisaitkuiṉkia seamna nuna Yus peṉké amaschattawai.
59001008	Shuar jimiará enentáimna nuka shiir wekasatniun tujintiawai.
59001009	Yus shuar, ju̱ nuṉkanam kuítrincha ainia nu, Yus shiir awajsamua nuja̱i̱ warasti.
59001010	Tura Yus shuar kuítrinniuitkiusha péejchach enentáimtikramsha warasti. Iis, nupa̱ kuáṉkam tura nantu ti sukuam kaar miniatsuk.
59001011	Etsa̱ sukúam nupa̱ ka̱a̱wai tura kuku̱jísha iniaawai. Nuyá̱ shíirmach íiramuri̱ nui̱ amúawai. Núnisaṉ kuítrinniuka súrutnak pujurkusha itiurchat wainiak wárik amuukattawai.
59001012	Shíiraiti shuar ni itiurchatri̱i̱n nekas katsunteana nuka. Nekapsam jíinkiuṉka akinkiatniun wainkiattawai. Iwiaaku átinian, tawasap achiktinia núnisaṉ wainkiattawai Yus ni aneam tsaṉkatka nuna.
59001013	Shuar tunáa túramnia nekapeakka «Yus nuna útsutrutui» tu enentáimprashtiniaiti. Yuska yajauch túramnia enentáimtsui túrasha Nisha peṉké chikichkinkesha tunaanum útsuchuiti.
59001014	Antsu ni wakeramuri̱ji̱a̱i̱ṉ aents tunaan niṉki ikiatmamkaiti yajauch túratniun. Núja̱i̱ṉkia tunaanum útsukmaiti.
59001015	Nu yajauch wakeramunmaya̱ tunáa akiiniui. Tura nu tunáa mash amukámtai jákatin akiiniui.
59001016	Yatsuru, aneakun tájarme, anaṉmamawairap.
59001017	Ashí péṉker ana nu, ashí shiir ana nusha nayaimpinmaya̱ Yusak amasuiti. Yus ashí tsáapninia nuna najanaiti. Tura Nin kiritin atsa̱i̱ṉ yapají̱tsuk tuke tsáapniti.
59001018	Ni wakera asa ni nekas chichame̱a nuja̱i̱ ni uchirí̱ najatmamji. Tura ashí ukunam átatna nuja̱i̱ ii émkaitji.
59001019	Tuma asamtai aneamu yatsuru, wárik chichakaip antsu antúu ajata. Núnisaṉ wárik kajekaip.
59001020	Kame kajena nuka Yus péṉker wakeramun túratsui.
59001021	Nu asamtai ashí péṉkercha nu tura ashí yajauch írunna nusha iniaisata. Tura tuke enentáiji̱a̱i̱ Yus Chicham ame enentáimin araamu anturkata. Tura nu chicham kakarmaiti uwemtikrampratniun.
59001022	Yus Chicham umikta. Aya ántukaip. Aya ántakmeka amek anaṉmamattame.
59001023	-
59001024	Shuar íspikia íimiak ni yapi̱n wapikian wainiak tura nuyá̱ jáupmitsuk we, ni urukuit nuna wárik kajinmátkishtimpiash. Shuar Yus Chicham umitsuk aya ántana nuka nuja̱i̱ métekete.
59001025	Yus tana nuja̱i̱ aṉkant ajasminiaiti. Shuar íspikia imia áintsaṉ nekas Yus péṉker táman tuke iniaitsuk enentáimtus, nu shuar kajinmáttsuk aya antukchattawai antsu tuke umiktatui. Tura ni tura nuja̱i̱ ti shiir enentáimsamniaitrume.
59001026	«Nekas Yusan shiir umirjai» tana nu tura eseer chichaachkuṉka imia niṉki anaṉmamui tura «Yusan shiir umirjai» tana nuna ántar tawai.
59001027	Nekas Yus Apa awajitsuk shiir umirkatin ju̱i̱ti, mitiaikiasha waje̱sha itiurchatnum pujuiniakuisha yáiṉtiniaiti tura ju̱ nuṉkanam ashí tunáa ana núja̱i̱sha máatrashtiniaiti.
59002001	Yatsuru, ii Uuntri̱ Jesukrístu winchari̱ timiá shiira nu enentáimtatirmeka shuar akantratin enentáimsairap. Shuara enentái̱ enentáimtsuk antsu aya pátatek wáinmena nuja̱i̱ aents akantram niisháa enentáimturairap.
59002002	Iis, iruntrumna nui̱ shuar kuítrintin kurí aniyu aweera tura péṉker iwiarmampra waya̱shtimpiash. Tura núnisaṉ chíkich kuítrincha aruta entsaru waya̱shtimpiash.
59002003	Tura kuítrinniua nu «Péṉkera ju̱i̱ pujusta» tíchatameash. Tura kuítrinchaka «Atú wajauta, túrachkumsha ju̱i̱ nuṉkaṉsha pujusta» tíchatameash.
59002004	Nu tákumka yajauch enentáimpram jimiará enentáiji̱a̱i̱ aents enentáimtame.
59002005	Aneamu yatsuru, antuktarum. Ju̱ nuṉkanam kuítrincha ainia nuna Yus achikiuiti Ní shuar ajasár Nin nekas enentáimtin ajasártinian. Tura ashí nayaimpiniam írunna nunasha Yus nin tsaṉkatkattawai. Ashí shuar Yusan aneena nuna anajmatra asa nin tsaṉkatkattawai.
59002006	Antsu átum kuítrincha natsant awajearme. Iistá, kuítrinniua nuka timiá itiurchat awajtámainiatsuk. ¿Nuiṉkia achirmak chichamprinnium japiki̱ júramprumna nuka níchuk ainia?
59002007	¿Níṉkichuk ainia Kristu naari̱ shiira nuna ántar pachikiar peṉké yajauch áujmatainia nu? Tura átumka nuna naari̱ tuke shiir awajkurmin ashí shuar «Kristu shuari̱» turamainiawai.
59002008	Yus Chichamnum ju̱ akupkámu nekas péṉkeraiti «Ame aya̱shim aneamna núnismek ame írutramuram aneeta.» Nu nekas umirniuitkiurmeka maak.
59002009	Nú enentáiji̱a̱i̱ kuítrinniuja̱i̱ chichasminiaiti. Tura nuyá̱ kuítrinchaja̱i̱ shiir chichaachkumka niisháa enentáimta asam nu akupkámu umirkachuitme. Tunáa túrame. Núnismek Yusa akupkámuri̱ji̱a̱i̱ amek sumamame.
59002010	Chíkich akupkámu írunna nu ashí umikiam tura aya chikichik akupkámu umikchamka nuikia ashí akupkámu umircha ajasume.
59002011	Iis, Niṉki Yusak chichaak tíchamka «tsanirmawaip.» Tura chikichnasha «maṉkartuawaip» tímiayi. Nu asamtai shuar tsanirmatsuk túrasha maṉkartakka Ni wakeramun umirtsui.
59002012	Kristu aṉkant awajtámsamtai ii yamái ni akupkámuri̱ yúpichuch umirkamniaitji. Nu asamtai nú akupkámuja̱i̱ métek wekaakrumni̱ṉkia Yus «péṉker túraitme» turamtatji. Tura umikchakriṉkia «péṉker umikchaitme» turamtatji. Tura nu enentáimsar péṉker chichasar takasar wekasatniuitji.
59002013	Chikichan waitnentachkuṉka waitnennatsuk asutniáttawai. Tura waitneṉkratniuitkiurni̱ṉkia tsawant jeamtai Yus iin waitnentramprattaji.
59002014	Yatsuru, shuar «Yusan shiir enentáimtajai» táyat tura péṉker túrachkuiṉkia péṉkerashit. Nuja̱i̱ uwemprattawak.
59002015	Wátskea, Yus shuar áishmaṉsha nuwa̱sha entsatái̱ri̱n tura yurumkan atsumashtimpiash.
59002016	Tura ame nékayatmek aya̱shi̱ atsumana nu sútsuk tíchatapash «Péṉker wetá, entsatái̱ entsaram péṉker yurumáta.» ¿Nu sútsuk tákum péṉkerkait?
59002017	Núnisaṉ takakmamu iniakmatsuk Yus enentáimtustinkia jaka mashiarua áintsaiti.
59002018	Tura shuar tíchanpiash «Chíkich takaawai tura chikitcha Yusan shiir enentáimtawai. Mai̱ péṉkerchakait» tíchanpiash. Wats, ame Yus enentáimtamu takatsuk paant iniaktusminiashitiam. Antsu wikia péṉker takatruja̱i̱ Yus enentáimtamun paant iniaktustatjai.
59002019	Nekas «Yus chikichkiti» tu enentáimtame. Nuka péṉker túrame. Nunasha iwianchcha nékainiawai túrak kurainiawai.
59002020	Netse enentáimpraip. Yus wakeramu takaachkumka Yus enentáimtustin ántraiti. Kame nu ¿nekaatin wakeramek? Iistá.
59002021	Aprajámka murik maar Yus sútai̱nium ni uchirí̱ Isakan surittsuk Yusan susamiayi. Tura suritkiacham Yus «Péṉkeraitme» tímiayi.
59002022	Páantchakait. Aprajám Yusan shiir enentáimtak umirkamiayi. Umirchakka Yusan enentáimtamun ántar a̱a̱yi. Tura umirka asa Yus enentáimtamun umikmiayi.
59002023	Nuja̱i̱ Yus Chicham aarma nu uminkiamiayi. Ju̱i̱ti, Aprajám Yusan shiir enentáimtusmiayi tura Yus chicharuk «Máakete. Núja̱i̱ṉkia tuke péṉker túraitme Wiji̱a̱i̱» tímiayi. Aprajámka nekas «Yusa Amikri̱» tu náamkamiayi.
59002024	Páantchakait. Shuar aya Yusan shiir enentáimtamuja̱i̱nchuk tura péṉker takasmaja̱i̱sha Yus nin shiir enentáimtawai.
59002025	Núnisaṉ Raap tsanirmataiyayi. Túmaitiat Israera suntari̱n mamikmauta tusar akupkámun ni je̱e̱n itiaawar tura ú̱kar chíkich jintianam akupak uwemtikrarmiayi. Nuna túramtai Yus «péṉkeraitme» nincha tímiayi.
59002026	Aya̱sh wakantichuka jákachukait. Núnisaṉ Yus enentáimtustin tura ni wakeramu takaachkurkia, jaka áintsaṉ ántraitji.
59003001	Átum untsurí jintinkiartin ajastin wakerukairap. Yus iin, jintinkiartin ájinia núnaka, naṉkaamas neka asakrin awajiakriṉkia núna naṉkaamas Yus iin seatmattaji.
59003002	Iis, ashí mash ti awajiatsjik. Tura shuar chichaak, aya péṉkernak chichaakka nu shuar tuke eseer enentáimniuiti. Tura aya̱shí̱i̱sha tuke péṉker ana nuna túriniaiti.
59003003	Kawaisha enentáimpratai. Jiru wenuchiniam ikiursam ni aya̱shi̱ ashí ayantátsuk.
59003004	Kanusha ti úuntaitiat tura kakaram wéayat ishitiápach wiantaiji̱a̱i̱ shuar wakera nui̱ ayantárminiaiti.
59003005	Núniskete ii iniái̱. Timiá ishitiápchitiat awakmáktinia tímianu chichaatsuk. Ji ishichik kapa̱a̱ja̱i̱ ashí numi tsaruaku ekemákchamniakait.
59003006	Ii iniai̱sha jiji̱a̱i̱ métekete. Ashí tunáa piákuiti. Tura ii aya̱shí̱i̱n tunáa túratniun útsutmaji. Túṉkuruanmaya̱ jiji̱a̱i̱ ikiapármaiti tura ashí ii wekaajnia nui̱ émeseawai.
59003007	Shuar ashí yajasman nawamkamin áiniawai. Ashí kajen írunna nunasha, nanamtinniasha, napincha tura entsaya̱ncha ashí nawamkaruiti.
59003008	Tura iniai̱kia peṉké nawamkachminiaiti. Ti yajauch asa peṉké nupetkachminiaiti. Iniai̱kia ti tará tseasaiti.
59003009	Nu iniai̱ji̱a̱i̱ Yus Apa shiir awajeaji tura nu iniai̱ji̱a̱i̱ṉ aentsti yajauch chicharnaiyaji. Aentsun Yus Niji̱a̱i̱ métek taku najanamaitiatar yajauch chicharnaiyaji.
59003010	Nu iniai̱ji̱a̱i̱ṉ péṉkersha tura yajauchisha chichaaji. Yatsuru, nuka peṉké atsutniuiti.
59003011	¿Púkuninmaya̱ entsa sáawiji̱a̱i̱ kusuku jiinkimniakait?
59003012	Yatsuru, ¿kushiṉkiap shuinian nereawak. Munchisha kushiṉkiapen nerektatuak? Núnisaṉ púkuninmaya̱ entsa sáawiji̱a̱i̱ kusuku jíinkichminiaiti. Ii iniai̱ji̱a̱i̱ núnisaṉ aya péṉkera nu chichastiniaitji.
59003013	Shuar ti neka enentái takakna nu, péṉker túrattawai. Nekas nékaitkiuṉka péejchachia núnis tuke péṉker ana nuna túrattawai.
59003014	Antsu atumí enentáiji̱a̱i̱ peṉké yajauch enentáimtunairum tura atumek péṉker pujustin enentáimtumarum nékaitiatam péṉker túrachiatam «péṉkeraitjiai» tiip. Nuka wáitrame. Nekaska núchaiti.
59003015	Nú enentáikia Yusai̱ya̱nchuiti. Antsu ju̱ nuṉkanmaya̱iti, shuara enentái̱ya̱iti núnisaṉ nú enentáikia iwianchniumia̱iti.
59003016	Shuarsha yajauch enentáimtunairar tura niṉki enentáimtumainiakui nuja̱i̱ ashí meseawai tura ashí yajauch ti awai.
59003017	Antsu Yusai̱ya̱ enentáin takakua nuka jú̱nisaiti, ashí naṉkaamas emka eseeratin nuyá̱ nawamkartin, shiir ajá, péṉker anturnain, waitneṉkratin, ashí métek enentáimias yáiṉtin tura anaṉkartutsuk naka chichamtin.
59003018	Eseera enentáimsatniusha shiir takaawai ashí shuar péṉker ana nuna túrawarti tusa.
59004001	¿Urukamtaitsuk tuke kajernaikiarum tí manaisrum pujarum. Mesetnumsha urukamtai wéarum? Jú̱nisaiti, atumín yajauch enentái katsuntrachmin útsutmakrumin tuke mániarme.
59004002	Wakerarmena nu takustin wakerarme tura nu wakeramu takustin jeachkuram juruktiaj tusam nérentin maarme. Chíkich takakna nuja̱i̱ itit enentáimtuniarme tura ata̱i̱tin tujintkiam máiniaitrume. Wakerarmena nusha Yus seachu asarum wáintsurme.
59004003	Tura seakrumsha yajauch searme. Atumí péṉkeri̱ji̱a̱i̱ warastin enentáimiu asarum searmena nusha wáintsurme.
59004004	Jú̱ nuṉkanmaya̱ wakerakum Yusa nemasri̱ji̱a̱i̱ tsanirma áintsaṉketrume. Atumsha nékatsrumek. Jú̱ nuṉkanmaya̱ṉ wakerakrikia Yusa nemasri̱ntji. Shuar ju̱ nuṉkanmaya̱ṉ wakerakka Yusa nemasri̱ ajawai.
59004005	Yus Chicham ju̱na tawai «Yus ni Wakaní̱ ii enentái̱n apujturmasuitji. Nu Wakan iin anenma asa ti akasmatramaji» tawai. Tura nuna ¿ántraṉkeash taa?
59004006	Tura anenma asa ti yáintmaji. Tuma asamtai Yus Chicham tawai «Kajemtinian Yus íistatui tura péejchachin Yus nin aneak ti shiir yáiṉtatui» tawai.
59004007	Yusai̱ ikiumastarum tura íwianch taritratarum. Túrakrumin íwianch ikiurmáktiatui.
59004008	Yusai̱ni̱ weamkata tura Ni atumín wearmáktatrume. Tunáa shuartiram Kristu numpe̱ja̱i̱ nijiamartarum. Tura átum, Yussha tura ju̱ nuṉkanmaya̱sha mái̱ metek wakerarmena nu, atumí enentái̱ naka eseeratarum.
59004009	Atumí tunaarí̱ enentáimsarum kúntuts enentáimpratarum. Nu kúntutsja̱i̱ ti úttiarum. Nuik shiir enentáimprarum wishikmiarumna nuka iniaisarum kúntuts enentáimprarum úttiarum.
59004010	Yusja̱i̱ péejchach ajasta túrakmin shiir awajtámsattawai.
59004011	Yatsuru, yajauch áujmatnaisairap. Yus shuar ni yachi̱n yajauch áujmatas tura yachí̱ tunaarí̱ tuke áujmatuk Yus ashí anenaitiarum tana nuna umichuiti. Antsu umichu asa «nú akupkámu ántraiti, umirkashtiniaiti» tawai nu shuar. Nuja̱i̱ nu shuar umirtsuk Yus akupkámu naṉkaamas enentáimtumawai.
59004012	Yus Niṉki akupkámu najana asa Niṉki nu akupkámu umirkamun nekas nekaamniaiti tunaashit tusa. Níṉkiti uwemtikratniun tura emesratniunam akupkatin jeá nu. Amesha yáitiam chikicha tunaarí̱ íistincha.
59004013	Wátsek, átum áujmateakrum «Arumsha kashincha nu péprunam weri nui̱ chikichik uwí takasar kuit achiktatji» tíchattarpash.
59004014	Ishichkisha peṉké nékatsrume kashin átatna nu. Ju̱ nuṉkanam ii iwiaakmari̱ wárik amúatsuk. Yuraṉkim utsanar tura nantu sukuam mash wárik meṉkaatsuk. Núnisketji.
59004015	Antsu jú̱nis tíminiaitrume «Yus wakerakuiṉkia iwiaaku pujakrikia nusha túrattaji» titiarum.
59004016	Túrachkurmeka átumka Yusja̱i̱ naṉkamantu enentáimprume. Tura ashí nu enentáikia yajauchiti.
59004017	Shuar péṉker túratniun nékayat, túrachkuiṉkia, nuka tunaiti.
59005001	Kuítrinniutiram ju̱ antuktarum. Ti úttiarum. Tí waitsatin asarum ti kakantra úttiarum.
59005002	Kuítrum mash mamukarai tura iwiarmampramurmesha mash tiṉkishap yúkayi.
59005003	Kurirmesha tura kuítrumsha ashí ijiakmamkarai. Ijiakmampramuri̱sha ame péṉkercha túram nuna paant iniakmawai. Tura jinium áesamua áintsaṉ aya̱shmíin ame kuítrum yajauch awajtámsattawai. Amuukatin tsawant jeamunam anearchamame antsu ame kuítrum ikiauṉkamame.
59005004	Ame takat iniararam ementushim akirarmamna nu «akirkati» turamainiawai. Anearta. Ashí Akupin Uunt Yus, nu takartámniu chichame̱n antukai.
59005005	Ashí ju̱ nuṉkanam írunna nu wararsaruitrume. Tuma asarum kapuṉka nuke machararme tura yamaikia mátin tsawant jeayi.
59005006	«Nu shuar tunaiti» tíirum tunaachu tsanumprurum mámarme tura niṉkia surimiakcharmai.
59005007	Nu asamtai yatsuru, nu páchitsuk ii Uuntri̱ Kristu tátin nákastarum. Arakmausha ni arakri̱ péṉker tsapaiti tusa yumi yutuktinian shiir enentáiji̱a̱i̱ nákatsuk. Yútasua umirmatai esatrurmatai júuktatjai tusa nákatsuk. Tura juurmaksha ti waratsuk.
59005008	Núnisaṉ atumsha katsuntsatarum tura yawe̱tkiirap. Kristu tátin yuntumtemayi.
59005009	Yatsuru, nuamtak «ju̱ yajauch túrutui» tunainirap. Tákurminkia Yus iirmastatrume. Níṉkichukait nuna íistin tura anearta nu Yusak tíjiu̱ch wajatramui.
59005010	Yatsuru, yaunchu Yúsnan etserin enentáimpratarum. Tuke ii Uuntri̱ Yus timia nuna shiir etserkarmiayi. Túmaitiat wáitsarmiayi túrasha pachischarmiayi. Núnisrumek enentáimsatarum.
59005011	Itiurchatan katsuntainia nuka nekas shíiraiti, tu enentáimji. Shuar itiurchatan ti katsuntin ámiayi, ni naari̱ Juup. Tura ni itiurchatri̱ naṉkaamasmatai Yus ti núkap kuítri̱n susamiayi. Nu nékatsrumek. Ii Uuntri̱ Yus ti waitneṉkratchakait.
59005012	Ju̱ ashí naṉkaamas enentáimtustiniaiti, yatsuru. Ame «ee» tákumka nekas titiá. Tura «atsá» tákumka nusha nekas titiá. Nekas chicham chichaachkumni̱ṉkia Yus iirmastatui. Nu asamtai nayaimpisha nuṉkasha ashí írunna nusha páchitsuk aya támena nu tuke nekas atí.
59005013	Wáitiakmeka Yus áujsata. Warakmeka warasam kantamám Yus shiir awajsata.
59005014	Yus shuartiram, shuar jaakka, Yus shuara úuntri̱n untsukti. Tura nisha taartí. Tura Jesusa naari̱ pachikiar asuitiji̱a̱i̱ jaa shuaran ishichik ukatkarti. Túrawar nu shuaran Yusan áujtusarti.
59005015	Tura «Yus nuna nekas anturtamkattaji» tu enentáimsar áujsarti. Túrawarmatai jaa shuar péṉker ajastatui. Yus nin tsuártatui. Tura tunaan tura asa jáakuiṉkia Yus nu tunaan tsaṉkurattawai.
59005016	Nu asamtai atumí tunaarí̱ paant etsertunaiktarum. Túrarum Yus áujtunaistarum atumí tunaarí̱ tsaṉkurnarat tusarum. Péṉker shuar Yusan nekas enentáiji̱a̱i̱ áujeamuri̱ṉkia ti kakarmaiti.
59005017	Yaunchu Yus Chichaman etserin ámiayi, ni naari̱ Irías. Nisha iiji̱a̱i̱ méteketiat yumi yutuka̱i̱ tusa Yusan áujsamtai menaintiú uwí nuyá̱ naṉkaamas yutukchamiayi.
59005018	Ataksha yutukti tu áujsamtai ataksha yutukmiayi tura araksha ataksha tsapainiarmiayi.
59005019	Yatsuru, shuar eseera wekatainmaya̱ kanaakuiṉkia chíkich nin waketkitniun yaiṉtí.
59005020	Shuar tunáa shuaran yajauch wekaan awakeakka jákatniunmaya̱ uwemtikrattawai tura ti untsurí tunaarí̱ tsaṉkurnartatui.
60001001	Wisha ju̱ papin aajna nu Pítruitjiai. Wisha Jesukrístu akatrámurintjiai. Israer shuar Yus shuar árumna nuna atumín aṉkant aṉkant tsakiṉmakarum chíkich chíkich nuṉkanam matsatrumna nuna áatjarme. Púntunmasha Karaseanmasha Kapatúseanmasha Ásianmasha Pitinianmasha pujarmena nuna áatjarme.
60001002	Yaunchu Apa Yus uwemtikrataj timia núnisaṉ achikmaitrume. Tura Winia ajasat tusa ni Wakaní̱ji̱a̱i̱ akantámkamiarme. Umirtukat tusa nuna túramiayi. Tura Jesukrístu numpe̱ tsakiri̱ji̱a̱i̱ atumí enentái̱n chamir awajtúrmasmiarme. Wats, Yus tuke waitnentramar ti shiir awajtámsarat tusan wakerajrume.
60001003	Wats, Yus ii Uuntri̱ Jesukrístu Aparí̱ ana nuna naari̱ shiir awajsatai. Yussha ti waitnentrama asa atak akiiniatniun suramsaitji. Jesukrístu jakamunmaya̱ nantakin asamtai iikia atak akiiniar tuke iwiaaku pujustiniaitiajnia nu arutramji.
60001004	Tura nayaimpiniam ikiurtámsamu ana nuna achikmintrum tusa Yus wakerawai. Nu ikiurtámsamu meserchamnia amuukachminiaiti. Tura nusha yajauchichuiti.
60001005	Yus nekas enentáimta asakrumin ni kakarmari̱ji̱a̱i̱ wearmarme. Tura tuke uwemtikrampratniun nuṉka amúamunam paant iniakmastatna nu achikmintrum tusa tuke tsawant ni kakarmari̱ji̱a̱i̱ wáitmarme.
60001006	Nu enentáimsarum wararme. Kame ju̱ nuṉkanam pujakrum itiurchat wáinkiashtarmeash. Tura ju̱ nuṉkanam pujustin ishichkichukait. Ukunam péṉker pujustaj tu enentáimsarum wararme.
60001007	Enentáimsatarum. Shuar kurin wakerana núnisaṉ atumniasha umirtukat tusa Yus wakerutmarme. Aents kurin jinium unuiniawai aya kúrik juákat tusar. Kurin ti wakeruinia ásar amukámnia ai̱ṉ túruiniawai. Atumsha itiurchat wainkiarmena nuja̱i̱ Yusan nekas enentáimtusartimpiash tusa nekapsamuitrume. Nu enentáimtamu kuriji̱a̱i̱ naṉkaamas péṉkeraiti. Ukunam Jesukrístu támatai Yuska atumín «péṉker túraitrume» turamtajtsa wakerittiawai. Tura «Ashí shuar nuna nekaawar winia náarun uunt awajsarat» tusa túrutmattarme. Nu tuma asamtai ju̱ nuṉkanam itiurchat wáintrumna nuja̱i̱ nekapsamuitrume.
60001008	Jesukrístu wáinchaitiatrum anearme. Tura yamái wáinchiatrumek nekas enentáimtarme. Tuma asarum ti wararme. Nu warastin nayaimpiniam warastatjinia núniskete, nuka paant títin jeatsji.
60001009	Íimiatarum. Uwemtikrurat tusarum Yus umirkachurmek. Nu uwempratin wainiu asarum wararme.
60001010	-
60001011	Yus aentsun waitnenta asa uwemtikrataj tusa tuke wakerimiayi. Núnaka Yúsnan etserin etseriarmiayi. Kristu Wakaní̱ ni enentái̱n pujuriarmia nu túruntsa̱i̱ṉ Kristu wáitsatniuri̱n jintíarmiayi. Tura ukunam ni ti shiir pujustintri̱ncha etseriarmiayi. Túrasha tú áishmaṉkait Kristu tutai tura urutíak túrunat tusar nu etserin émamkesar anintrúsarmiayi.
60001012	Tura ni pujuiniai̱ṉkia túrunashtinian antsu ti ukunam ii pujajnia ju̱i̱ túrunatniun Yus nekaamtikiamiayi. Núnaka Yusa shiir chichame̱n ujatmákarmia nú shuar nekaprutmarme. Nú shuar Yusa Wakaní̱ nayaimpinmaya̱ akupkámu ana nuna nekatairi̱ji̱a̱i̱ ujatmákurme. Maa, nu uwempratniun tájana nuna nayaimpinmaya̱ suntar nekaatai tusar wakeruiniawai túrasha tujintiainiawai.
60001013	Tuma asamtai péṉker enentáimsarum tura péṉker íimiasrum wekasatarum. Tura Jesukrístu ukunam wantiniak waitnentramprattana nu yawe̱tsuk nákastarum.
60001014	Umin uchia áintsarmek yaunchu nékachu asarum wakerimiarmena nu iniaisarum Yus umirin atarum.
60001015	Ashí túramurmiji̱a̱i̱ timiá peṉker wekasatarum. Yus untsurmakuana nu, péṉker asamtai átumka ni shuari̱ asarum péṉker wekasatarum.
60001016	«Wi péṉker asamtai atumsha péṉker wekasatarum» Yus tana nu ni Papirí̱i̱n áarchamukait.
60001017	«Yus winia Aparuiti» tárumna nu aneartarum. Ashí aentsu túrutairi̱n métek Yus nekaattawai. Nu neka asarum ju̱ nuṉkanam pujarmena ju̱i̱ Yus ashamkatarum.
60001018	Warí, antra wekasatniun atumí uuntri̱ jintintramarmena nuyá̱ Yus uwemtikramprarme. Túrasha kurisha kuitcha amukámnia ainia nuja̱i̱ uwemtikrachmaitrume.
60001019	Antsu Kristu numpe̱ ti shiira nuja̱i̱ uwemtikramuitrume. Nu nékarme. Yaunchu shuar tunáa túrakui Yus chichaak «Murik yajauchichu tunamárcha máarum Yus sútai̱niam ikiustarum. Nuna numpe̱n wainkian atumí tunaari̱n tsaṉkurattajai» tíniuyayi. Núnisaṉ Kristu iin jarutramka asa ii tunaarí̱nia̱ uwemtikrampraitji.
60001020	Nuṉkan nájantsuk aentsun jaruktinian Krístun anaikiamiayi Yus. Tura wárik akupkachmiayi. Antsu yamái tsawantin átum pujarmin péṉker pujusúk tusa wakerak atumín jarutramkat tusa Krístun akupkámiayi.
60001021	Niji̱a̱i̱ átumka Yus umiirume. Yuska Krístun jakamunmaya̱n iniantki̱ naṉkamantu awajsámiayi. Yus nekas enentáimtakrum aya péṉkernak túrawai titiarum tusa túraiti.
60001022	Yus nekas tana nuna Yusa Wakaní̱ yáintmakui umirka asarum atumí wakaní̱n péṉker ajasuitrume. Yus shuarja̱i̱ yajauch enentáimtunaitsuk mái̱ anenai ajatai tusarum tura asarum nekas shiir enentáimtunaisrum mái̱ anenai ajatarum.
60001023	Nekaatarum. Yusa chichame̱ umirka asarum atak akiiniaitrum nuka ju̱ nuṉkanmaya̱nchuiti. Antsu Yusa chichame̱ iwiaaku tuke amukachmin ana nú chichamja̱i̱ tuke iwiaaku átiniaitrume.
60001024	Ju̱ aya̱sh tuke pujuschamniaiti. Yusa Papirí̱i̱n jú̱nis áarmaiti «Ashí aentsti nupa̱a̱ ániuitji. Ii péṉkeri̱sha kuku̱jia ániuiti. Nupa̱ wárik kaawai. Kuku̱jsha núnisaṉ wárik iniaawai.
60001025	Tura Yusa chichame̱sha tuke amuukachminiaiti.» Nu chichamja̱i̱ uwempramnia asamtai atumín etsernakuiti.
60002001	Tuma asamtai ashí yajauch ana nu iniaisatarum. Anaṉkartin ántar chichamtin átin, chikichna wakeruktin, ashí tsanumpratniusha iniaisatarum.
60002002	-
60002003	Antsu Uunt Jesukrístu waitnenkartutairi̱ nekapsa asarum uchi yama akiinia muntsun ti wakeruinia áintsarmek Yusa chichame̱ aya péṉkerkea nu ti wakeruktarum. Yusa chichame̱ja̱i̱ tuke tsawant tsakakrum tuke uwemprami tusarum túratarum.
60002004	Ii Uuntri̱ Kristu kaya ántsaṉkete. Tura shuar kayan yajauchin nakitiáinia núnisaṉ Jesukrístun nakitrarmiayi. Tura kayan tí peṉkeran wakeruinia núnisaṉ Yuska «winia Uchir tí peṉkeraiti» tusa Jesukrístun achikmiayi. Atumsha Jesukrístu weantuktarum. Ni iwiaaku káyaiti.
60002005	Atumsha iwiaaku kaya ántsaṉketrume. Tuma asarum Yus wiji̱a̱i̱ ni je̱e̱n je̱a̱mti tusarum tsaṉkamaktarum. Tura nútiksarmek Jesukrístui̱ atumí iwiaakmari̱ tsaṉkamaktarum Yus wakera nuna túrutati tusarum. Jesukrístuja̱i̱ tura asarum Yus shiir enentáimtikrume.
60002006	Jesukrístunun Yusa Papirí̱i̱n jú̱nis áarmaiti «Iistarum. Kayan tí peṉkeran achikjiai» Yus tímiayi. «Je̱a̱n emka apujtuamuri̱ atí tusan Seúnnum ápujeajai. Nin enentáimtana nu ántar enentáimtachu asa natsa̱rchattawai.»
60002007	Kristu nekas Yusa uchirí̱nti nekas tírum enentáimtarmena nu «kaya tí peṉkeraiti» tárume. Antsu Krístun nekas enentáimtuiniatsna nú kaya nakitrámuiti. Ju̱ áarmaiti «Je̱a̱n je̱a̱min nakitrarmia nú kaya je̱a̱n emka apujtuamuri̱ atí tusa apujamuiti.»
60002008	Tura ju̱sha aarma awai «Tukumak iniaartin káyaiti.» Kame shuar Jesukrístunun etserkamun nakitiakka ¿enentáinium itiur péṉker wekasat? Wats, nú shuar Krístun umirainiachu ásar tuke túrunatin asamtai tukumainiawai.
60002009	Tura átumka Yus achikmaitrume. Tura wínian pujurtursarat tusa yajauchinmaya̱ Uunt Yus akantámkaitrume. Yusna asarum péṉker enentáimin ajasurme. Tura sumakma asarum Yúsnaitrume. Nisha winia péṉkerun etserturkarat tusa túraiti. Kame kiritniunmaya̱ jiinkirum ni tsáapnintri̱n wekasatniun achirmákurme.
60002010	Yaunchu nusháa shuar áuyarme. Tura antsu yamaikia Yus shuar ajasrum, Niniu ajasurme. Yus shuar ajatsrumni̱ṉ ¿ya waitnentrampramia? Antsu yamaikia Yus waitnentramuitrume.
60002011	Yatsurtirmin tájarme Yusna ajasrum ju̱ nuṉkanam írar matsatu asarum atumí aya̱shi̱ wakerana nu tsaṉkatkairap. Aya̱shim wakerana nu túrakmiṉkia ame enentáim nuja̱i̱ yajauch ajastatui.
60002012	Yus shuarchanum péṉker wekasatarum. Túrakrumni̱ṉkia nisha yamái «Yus shuar yajauch túruiniawai» ántar tuíniayataṉ ukunmaṉka Yusja̱i̱ iṉkiunaiktin tsawant jeamtai péṉker wekarmena nuna enentáimturmasar nú shuarsha Yusan shiir awajsártatui.
60002013	Kristu atumí Uuntri̱ asamtai ju̱ nuṉkanam akupin áiniana nusha umirkatniuitrume. Uunt akupin ashí akupin asamtai umirkatarum.
60002014	Tura ni akupeamuri̱ ainia nusha tunaan túruinia núnaka asutiáti tura péṉkeran túruinia núnaka shiir awajsati tusa úunt akupin akupkámu ásarmatai umirkatarum.
60002015	Nekas péṉker wekaamurmiji̱a̱i̱ enentáimcha ainia nu netse chichaamuri̱ itiatmamtikiatarum tusa Yus wakerawai.
60002016	Tunaanumia̱ aṉkant ajasu asarum péṉker wekasatarum. Túrasha wi aṉkant ajaschajak tusarum náṉkamsarum yajauch túrawairap. Antsu Yusna asarum ni wakera nuna umirkátjai tusarum anearum wekasatarum.
60002017	Ashí aents shiir enentáimtustarum. Yus shuar ainia nusha aneetarum. Yus ashamkatarum. Úunt akupniusha shiir awajsatarum.
60002018	Takarniutirmesha ame úuntrum péṉker shiir enentáimturmakuisha tura yajauchitkiuisha umirkatarum.
60002019	Nekaatarum. Ántar wáitkiarmainia nui̱ «Yus iirui» tu enentáimsa katsunteakrumka tí peṉkeraiti.
60002020	Yajauch túrawakmin asutiámamtai katsunteakmeka nui̱sha wariṉ ati. Antsu péṉker túrawakmin asutiámamtai katsunteakmeka ju̱ka Yusai̱ tí peṉker túrame.
60002021	Núnisaṉ túrunatin achikmaitrume. Kristu wáitrutmasmiarme nui̱ Wi túraj núnisaṉ túrawarmi tusar wáitsamiayi.
60002022	Krístuka tunaan peṉké túrachmiayi. Tura chikichkinkesha peṉké anaṉkachmiayi.
60002023	Kátsekeamsha Niṉkia katsekachmiayi. Wáitkiamsha «yapajmiáktaj» tíchamiayi. Antsu «winia Apar Yus iistí» tímiayi Yus péṉker túrin asamtai.
60002024	Kristu imia Niṉki ni aya̱shí̱i̱n ii tunaari̱n entsakí̱ krúsnum jarutramkamiaji. Kame iikia yajauch túrutainmaṉka jákaitji. Túmaitiatar naka péṉkera nuja̱i̱ métek túratniunam iwiaakji. Ántsarik Ni asutniámuja̱i̱ iikia tsuámaruitji.
60002025	Murik ni pujutái̱ri̱n waketkitniun nékatsna ántsarmek atumsha meṉkaka wekaimiarme. Tura yamaikia atumí wáitmauri̱i̱n waketkintrume. Atumí waitmau Krístuiti atumí enentái̱n wainnia nu.
60003001	-
60003002	Tuma asamtai nuwa̱tiram atumí aishri̱ umirkatarum. Amesha péṉker Yus umirka weká asakmin áishrum Yus chichaman umirchaitiat ame túramurmin nekáa ámeka chichaatsmini̱ṉ nisha Yus shuar ajastinian wakerittiawai.
60003003	Nu asamtai aya pátatek iwiarmampratniusha ti enentáimtusairap. Intiash tí peṉker iwiaratniusha, kuriji̱a̱i̱ iwiarmampratniusha, pushí tí kuitji̱a̱i̱ entsartincha ti enentáimtusairap.
60003004	Antsu «nekas shíirmach ajastaj» tákumka enentáimin «shiir kajechu átaj» tu enentáimsatarum. Nuka sakarchattawai. Kame Yúsja̱i̱ṉkia nu timiá peṉkeraiti.
60003005	Yaunchu núnisaraṉ nuwa̱ Yusan enentáimtusarmia nu, tura Yusan shiir enentáimtikratniun wakeriarmia nu, ni áishri̱n umirkar nuja̱i̱ ni enentái̱n shíirmach ajasár pujuarmiayi.
60003006	Atumí we̱a̱tri̱ Sara ni áishri̱n Aprajáman umirmiayi. Umirin asa «winia uuntru» nin tíniuyayi. Atumsha péṉker túrakrumka tura sapijmiatsuk wekaakrumka, Saraja̱i̱ métek átatrume.
60003007	Tura áishmaṉtirmesha Yus wakerana nu nekaarum atumí nuwe̱ shiir enentáimtusrum tsaniṉtarum. Nuwemsha, nuwa̱ asa, áishmaṉja̱i̱ métek katsuntrachminiaiti. Tura nisha ámiji̱a̱i̱ métek Yusa waitnenkartutariji̱a̱i̱ tuke iwiaaku átinian takusminiaiti. Tu enentáimta asam ame núwem shiir enentáimtusta. Yus áujkuram itiurchat atsutí tusarum túratarum.
60003008	Nuya̱sha ashí Yus shuartirmin tájarme, aya chikichík enentaik atí. Waitnennairatarum. Nekas yátsum aneam núnisrumek anenaitiarum. Aya áminiuk enentáimtutsuk chikichan yáiṉtaj tu enentáimsatarum.
60003009	Yajauch turamainiakuisha «yapajkiataj» tiirap. Katsekramainiakuisha «íkkiataj» tiirap. Antsu «Yus winia shiir awajtúsuiti» tu enentáimsarum yajauch turamainiana nu péṉker awajsatarum.
60003010	-
60003012	Yus chichamnum jú̱nis aarma asamtai nu túratarum «Uunt Yus péṉker wekaana nuna wainiui tura ni áujmancha ántawai. Tura yajauchin túrana nuna nakitrawai. Tuma asamtai shiir pujustaj tákuṉka tura tuke tsawant warastinian wakerana nuka yajauch chichaka̱i̱j tura waitruawa̱i̱j tusa péṉker íimiasti. Tunaanumia̱ kanakí̱ péṉkeran túrati. Nekas enentáiji̱a̱i̱ shiir átinian e̱a̱ktí.»
60003013	¿Yaki yajauch túrutmat péṉker turamnisha?
60003014	Túrasha péṉker túrayatmek wáitiakminkia Yus shiir enentáimtikramprattarme. Tuma asamtai ashamkartutsuk sapijmiatsuk wekasatniuitrume.
60003015	Tura «Kristu winia úuntruiti» tu enentáimtustarum. Tura «¿urukamtia Yus shuar ajasuítiam?» turamainiakuisha, péṉker aimkiamnium iwiarnarum pujustarum. Waantu enentáimtumatsuk nin péṉker enentáimtikrataj tusam túrata.
60003016	«Yusja̱i̱ péṉker wekasataj» tu enentáimsarum wekasatarum. Yus shuar asakrumin chíkich shuar ántrar áujmatramainia nu ni ántar áujmatramsamun nekaawar natsa̱a̱rarat tusarum Yusja̱i̱ péṉker wekasatarum.
60003017	Yajauch túrakur wáitsatniuja̱i̱ṉkia naṉkaamas, Yus wakerakuiṉkia péṉker túrakur wáitsatniuka tí peṉkeraiti.
60003018	Kristu ii tunaari̱n asakártaj tusa jarutramkamiaji. Ashí asakárma asamtai atak tunaan jarukchatniuiti. Nisha tunaan peṉké túrichuitiat ii tunáa asakrin Yusai̱ ejetamtai tusa wáitrutmasmiaji. Aya̱shi̱i̱nkia jakayat ni wakaní̱ji̱a̱i̱ ni aya̱shi̱ ataksha iwiaaku ajasmiayi.
60003019	Ni wakaní̱ji̱a̱i̱ jakáa wakaní̱n emetamu armia nuna etserkataj tusa wémiayi.
60003020	Nusha yaunchu Nuwái uunt kanun nájanuk siantu painti uwí pujurmia nui̱ Yuska umirtukarat tusa ti nákamaitiat Nuwái étserman umikcharmiayi. Nú kanunmasha ishichik, uchu aents kanunam pujuinian yumiji̱a̱i̱ uwemtikrarmiayi.
60003021	Nu yumi Yus shuarti imiantinian nakumui. Ii aya̱shi̱ chamir awajsatai tusar imiantsuji. Antsu ii enentái̱ péṉker atí tusar Yus sear imianji. Nuja̱i̱ iisha uwemji. Jesukrístu nantakin asamtai nuja̱i̱ uwempraitji.
60003022	Tura Nisha nayaimpiniam we akupin pujutai̱nium Yusa untsuurí̱ni̱ apujsamuiti. Túramtai nayaimpinmaya̱ suntarsha tura ashí kakaram akupin áiniana nusha Jesukrístun umirainiawai.
60004001	Kristu ni aya̱shi̱i̱n waitsa asamtai atumsha núnisrumek wáitsatin ákuisha, katsuntratjai titiarum. Ni aya̱shi̱i̱n wáitiana nú shuar yajauchin páchiatsui.
60004002	Antsu «iwiaakjana nui̱kia Yusa wakeramuri̱n tuke umirkátjai» tu enentáimiui. Ni aya̱shi̱ wakerana nuna yamaikia páchiatsui.
60004003	Warí, Yusan nékainiatsna nú shuar túruiniana nu atumsha núkap túrichmakuram. Yus shuar ajatsuk tsanirmatin wakerimiarme. Yajauch túratniusha, nampernum nampekrum ti yurumárum, enentáincha ajasrum charaatum ajatniusha, najankamu yusa namperi̱i̱n yajauch ana nu najanatniusha nusha ashí wakerimiarme.
60004004	Tura surimiatsuk yajauch túrimiarmena nu iniaisa asakrumin yaunchu atumji̱a̱i̱ nuna túrin armia nu «¿urukamtai iniaisara?» tusar yajauch áujmatramprume.
60004005	Túrasha ukunam nu aents ni túramuri̱n etserkartatui. Iwiaaku ainia nunasha tura jákaru ainia nunasha Neka awai. Ni nu aentsun sumamtikiawartatui.
60004006	Túrasha jaka armia nu Yusa shiir chichame̱ ujankarmiayi. Ni aya̱shi̱i̱n ashí shuarja̱i̱ métek jakamniaitiataṉ Yus iwiaaku pujana núnisaṉ ni wakaní̱ iwiaaku pujusárat tusa ujankarmiayi.
60004007	Ashí amuukatin jeatémayi. Tuma asamtai péṉker enentáimsatarum. Túrarum anearum Yus auju pujutarum.
60004008	Aneniamuja̱i̱ untsurí tunaasha tsaṉkuratin awai. Tuma asamtai ashí naṉkaamas nuamtak anenaistarum.
60004009	Kajé kajeja̱i̱nchu atumí je̱e̱n itiaaniatarum.
60004010	Iin aṉkant aṉkant shiir awajtámsatniun Yus tí nukap takakui. Tura iin shiir awajtámsamuja̱i̱ chíkich shuarsha shiir awajsatarum tusa chíkich chíkich túratniun suramsaitji. Tuma asamtai péṉker takaawa áintsarmek Yus amasmania nuja̱i̱ ame írutramuram yaiṉtá.
60004011	Etserkatniun Yus amasuítkiuiṉkia ame támena nu Yus tana nuja̱i̱ métek atí. Chíkich shuar yáiṉtiniaitkiumka Yus amaana nú kakarmaja̱i̱ túrata. Ashí túramna nu Yusa naari̱ shiir atí tusam Jesukrístu náari̱ji̱a̱i̱ túrata. Jesukrístun ashí aents shiir enentáimtusarti. Tura ashí aentsnum ni kakarmari̱ tuke atí. Nuna tajai.
60004012	Aneamu yatsurtiram, tí waitsatin nekapramsartin jeartámprumna nu nusháa enentáimprairap. Wáitsatin támatai «¿urukamtai waitsa pujaj?» tu enentáimsairap. Kame túrunamniaiti.
60004013	Tuma ai̱ṉ shiir enentáimsatarum. «Kristu wáitsamuri̱n métek taku wáitiakun péṉkeraiti» tu enentáimsatarum. Ukunam Kristu winchari̱ wainkiarum timiá warasmi tusarum túratarum.
60004014	Krístunu asakrumin katsekramkachartimpiash. Túmaitkiuisha Yusa Wakaní̱ shiir ana nu atumíin pujurtamkui shiir awajsámuitrume. Katsekramainia nú shuar imia Yusa Wakaní̱n yajauch áujmatainiawai. Tura átumka Yusa Wakaní̱ shiir awajearme.
60004015	Tura atumsha yajauch túrawa̱i̱rum aneartarum. Maṉkartana nu, kasamkana nu, tunáa túrana nu tura chikichna páchiana nusha ni wáitsatniuri̱ṉkete. Atumji̱a̱i̱ṉkia nu wáitsatniuka atsutí.
60004016	Tura antsu Krístunuiti tusar wishikramuk wáitkiarmainiakui natsa̱a̱rairap. Krístunu asam wáitiayatmek natsaamtsuk Kristu naari̱ shiir awajsata.
60004017	Yuska ni shuari̱n nekapsatajtsa naṉkamatniuiti. Tura nu tsawantcha jeayi. Yus imia iin nekapramkuisha Yus chichaman umirainiatsna nú shuarsha urukawartiṉ. Ti asutniáwartatui.
60004018	Imia Yus umirjinia nu uwempratniuri̱ itiurchataitkiuisha tunaan túruiniana nusha urukawartiṉ.
60004019	Tuma asamtai Yus wakeramuja̱i̱ wáitiainia nu, nisha Yus najanamu asa Yus íirsati tusa tuke péṉker túrati. Warí, Yuska tuke péṉker túrichukait.
60005001	Yamaikia Yus shuara úuntri̱tirmin, jintintjiarme. Wisha núnisnak Yus shuara úuntri̱ntjiai. Kristu wáitsamuri̱n wisha wáinkiaitjiai. Tura ukunam ti shiir átatna nui̱ chíkich Yus shuara úuntri̱ya núnisnak wisha pachinkiattajai.
60005002	Yus shuar ame íistiniaitmena nu, péṉker iistá, murikiu wáinin ni murikrí̱n wainnia áintsamek. Nakittsuk shiir enentáimsam túrata Yus wakerana nuke. «Chíkich akupta asamtai túrattajai» tútsuk tura nuja̱i̱ kuítrintin ajastin enentáimtsuk Yusa takatri̱ asamtai nekas wakeritia.
60005003	Túrasha «Yus shuara uuntri̱ ajasan Yus shuaran akuptiaj» tu enentáimsaip. Antsu shiir túramurmiji̱a̱i̱ Yusa murikrí̱ jintintiata.
60005004	Nuiṉkia murikiu wainniu Uuntri̱ taa wantiniak iwiarmamtai tawasap tí shiirmachia núninian suramsattawai. Aents súana nu shíirmach wari mamurtiniaiti. Tura úuntrum ámin suramsattana nuka peṉké mamurchattawai.
60005005	Tura natsatirmesha atumí uuntri̱ umirkatarum. Kame yaunchu Yus Papinium aarma asamtai ashí Yus shuartiram naṉkamantu enentáimtumatsuk umirnaikiatarum. «Waantu enentáimtuma núnaka Yus nakitiawai. Antsu naṉkamantuchu enentáimtuma nuna Yus waitnentak yaya̱wai.»
60005006	Wats, Yus timiá kakaram asamtai amek nekamam péejchach enentáiji̱a̱i̱ enentáimtumasta. Nuiṉkia tsawant jeamtai ni wakerak Yus ámin peṉkeri̱ awajtámsattawai.
60005007	Yus ámin ti enentáimturmakui ame itiurchatrum ainia nu Yus ashí íktusta.
60005008	Aneartarum tura íimiastarum. Íwianch atumí nemasri̱ ana nu, úunt ya̱wa̱a nuke yanak emesraintiaj tusa e̱a̱k tentá wekaawai.
60005009	Tura tuke Yus nekas enentáimtusrum surimiaktarum. Ashí nuṉkanam Yusai̱ atumí yachi̱ ainia nu átum wáitiarmena núnisaraṉ wáitiainiawai. Nusha kajinmakchatniuitrume.
60005010	Wats, ishichik tsawant wáitsarmena nu naṉkaamasmatai Yus ataksha péṉker awajtámsattarme. Tura numi wewe wajana núnisaṉ ikiakátmartatrume. Tura Yus ikiaká̱rma asarum ni jinti̱i̱n tuke péṉker wekasattarme. Ju̱ Yus tuke iin waitnentramtsujik. Tura iisha Jesukrístunu asakrin Niji̱a̱i̱ métek Yus ni shiir pujutai̱nium tuke shiir pujusmintrum tusa achirmákuitji.
60005011	Nú Yusnasha ashí aents shiir enentáimtusarti. Tura ashí aentsnum ni kakarmari̱ tuke atí. Nuke atí.
60005012	Serpanuja̱i̱ ju̱ papin ishichik áarmaj nuna akupeajai. Serpanu Yusja̱i̱ péṉker wekaak Yusai̱ winia yatsur ajasuíti, núnaka nékajai. Yus waitnentrama asa tí yaintmakmania nuna ju̱ papiji̱a̱i̱ enentáimtikiajrume. Tura tuke ni waitnenkartutairi̱i̱n wekasatarum tájarme.
60005013	Papirúnianmaya̱ atumji̱a̱i̱ métek Yus achikma ainia nu amikmátmarme. Winia uchir Márkus núnisaṉ amikmátmawai.
60005014	Yusai̱ yachi̱ ajasu asarum anenaisrum shiir awajnáisatarum. Jesukrístunu ajasuitrumna nuna Yus aṉkant shiir pujustinian suramsarat tusan wakerajai. Nuke atí.
61001001	Wikia ju̱ papin aajna ju̱ Semuṉ Pítruitjiai. Jesukrístu akatrámu asan ni takarniúri̱ntjiai. Ii Yusri̱ tura iin Uwemtikramin Jesukrístu umirumna nuna atumniasha ju̱na áatjarme. Nisha ashí aentsun métekrak enentáimtin asamtai atumsha iiji̱a̱i̱ métek Niniu ajasurme. Nuka tí peṉkeraiti.
61001002	Yus tura ii Uuntri̱ Jesussha nékarmena nú nukap nekaki̱ wéakrumin Yuska atumín tí nukap yaintmaktatrume tura ti nekas imiatkinchanum pujustinian suramsattarme. Nuna nekaan tuke núnisaṉ atí tusan wakerajrume.
61001003	Yus uunt asa tura ashí túramnia asa umirtukat tusa achirmákuitji. Ni neka asar atsumajnia nu wáinkiaitji. Yus shuarti wekasatniusha tura Nin aneatniusha ii atsumajnia nuna Yuska kakaram asa suramsaitji.
61001004	Nisha uunt asa tura tujintkiachu asa ni chichame̱n suramsaitji. Nu chichamsha ti kakarmaiti tura tí peṉkeraiti. Nu chichamja̱i̱ atumsha atumí aya̱shi̱ yajauch wakerana nuyá̱ uwemprarum Yusai̱ páchitkia átinian suramsaitrume.
61001005	Yus umirkarme. Yamaikia ju̱na túrataj tusarum kaka̱rtiniaitrume. Tí peṉker wekasatniuitrume. Nuyá̱ Yusna nekaatniuitrume.
61001006	Nuyá̱ yajauch túrashtin íimiastiniaitrume. Nuyá̱ katsuntratniuitrume. Nuyá̱ Yus shiir enentáimtusrum wekasatniuitrume.
61001007	Tura nuyá̱ ashí shuar shiir enentáimtustiniaitrume. Tura nu naṉkaamas ashí shuar aneatniuitrume.
61001008	Ashí nu túrakrumka tura tuke túrukrum wéakrumka nakiarchattarme. Túrarum ni takatri̱ émamkesrum takastatrume. Tura ii Uuntri̱ Jesukrístu nekas nekaattarme.
61001009	Tura nuna túruiniatsna nuka kusurua ánin áiniawai. Jesukrístu wakeramuri̱n enentáimtuiniatsui. Ni tunaarí̱ya̱ uwemprarmia nuna kajinmatainiawai.
61001010	Tuma asamtai yatsurtiram, Yus atumín anaitiamak achirmákurmena nu tuke enentáimsarum wetarum. Túrakrumka peṉké iniarchattarme.
61001011	Tura ii Uuntri̱ Jesukrístu uwemtikramprajnia nu, Ni tuke akupeana nui̱ nakittsuk shiir awa̱intiámattarme.
61001012	Tuma asamtai nékarmini̱ṉ tura Yusna nekas ana nuyá̱ kanaatsrumni̱ṉ tuke enentáimtikratajrume.
61001013	-
61001014	Nekaatarum. Wi ju̱ aya̱shin ikiuktinian jeatéma nuna ii Uuntri̱ Jesukrístu ujatkayi. Tuma asamtai ju̱ aya̱shnium pujái̱ atumín tuke enentáimpratarum tusan jintintratniuitjiarme, tu enentáimsajai.
61001015	Tura wi jakamtai aajna ju̱na tuke kajinmatki̱i̱rum tusan wi jeajna nuna túrattajai.
61001016	Ii Uuntri̱ Jesukrístu kakarmari̱ tura ni táratniuri̱ etserkamajnia nu aya aentsnumia̱ ántar chichamchauyi. Antsu imia íi ji̱ji̱a̱i̱ Uunt Jesukrístu naṉkamantu ajasu wainkia asar ujakmajrume.
61001017	Tura Apa Yus Jesukrístun shiir waantu awajsámia nui̱ ni imiá shiir pujutái̱ri̱ya̱ chichaak «Ju̱ka winia ti aneamur Uchiruiti. Nin ti wararjai» tímiayi.
61001018	Iisha Yus akantúkma naint tájinia nui̱ Niji̱a̱i̱ pujá asar nu nayaimpinmaya̱ chichaamu paant antukmaji.
61001019	Tura núna naṉkaamas ti nekasa nu, Yúsnan etserin yaunchu etserkarmia nusha nékaji. Ju̱ étserma ju̱sha tsawant tsawa̱tsa̱i̱ṉ kiritniunam ji keak tsáapin awajeana áintsaṉ asamtai péṉker enentáimta asarum péṉker túrarme. Tura Kristu taa Yáṉkuam etsantea núnisaṉ atumí enentái̱n ashí paant awajsattawai. Tura nu tsawant jeatsa̱i̱ṉ nu étserma tuke péṉker enentáimtustarum.
61001020	Tura ju̱ emka nekaatarum. Shuar aya ni enentáimmiari̱ji̱a̱i̱ṉ, Yusa Wakaní̱ji̱a̱i̱nchu, Yus Chicham urukamtai tu chicháa nuna nekaatniun jeatsui.
61001021	Warí, Yúsnan etserin aya ní enentái̱ji̱a̱i̱ṉ peṉké etserkacharmiayi. Antsu Yusa Wakaní̱ ni enentái̱n útsuam Yusna nuna etserkarmiayi.
61002001	Tura Israer shuarnum wait chichaman etserniusha páchitkia ármiayi. Atumíincha wait chichaman unuiniau páchitkia ártatui. Nisha awajimtikrampratniun wakeruiniak wáitian ti yajauchin ú̱kar unuiniarartatui. Tura «Uunt Jesus uwemtikrurmia nusha ántraiti» tiártatui. Nuna takui̱ ni amuukatniuri̱sha wárik jeartiatui.
61002002	Tura untsurí shuar ni yajauch túruiniamuri̱n iirsar métek túrawartatui. Iis «Yus Chichaman unuiniaitjiai» tuíniayataṉ imiá yajauch túruiniakui untsurí aents «Yus Chicham ántraiti» tiártatui.
61002003	Kuítian ti wakeruinia ásar wait chichaman unuitiamprar akíam kuítriniawartatui. Tura nú shuar yaunchu Yus jákatniunam sumamtikiawarma ásar ni amuukatin tsawantri̱ jeatémayi.
61002004	¿Warí? Tunaan túrawarmatai Yuska ni suntari̱ nayaimpiniam pujuarmia nunasha peṉké tsaṉkurachmiayi. Antsu nayaimpinmaya̱ jinium akupkarmiayi. Tura nekapsatin tsawant jeatsa̱i̱ṉ kiritniunam jiṉkiamu emetamu pujuiniawai.
61002005	Yáunchuya̱ shuarnasha Yus tsaṉkurachmiayi. Antsu amuukarat tusa ama̱a̱n akuptúkarmiayi. Antsu áya Nuwainiak Yusja̱i̱ wekas etserin asamtai ni shuari̱ siati armia nuja̱i̱ uwemtikramiayi.
61002006	Enentáimpratarum. Sutumancha tura Kumurancha nayaimpinmaya̱ jin akuptuk Yus mash amukmiayi. Aya yúṉkunmik awajsámiayi. Ukunam nu túrunamun nekaawar shuar tunáa túratin tsuumainian nekaawarat tusa túramiayi.
61002007	Tura Yus Ráutan uwemtikramiayi. Péṉker shuar asa Sutumanmaya̱ aents imiá yajauch ásar tunáa túruiniakui Raut kúntuts enentáimsamiayi.
61002008	Péṉker áishmaṉ asa, nuyá̱ aentsu yajauchiri̱n wáitiainiak, ni enentái̱ péṉker asamtai tuke tsawant kúntuts enentáimiuk wáitmiayi.
61002009	Tuma asa Yuska nin enentáimtus pujuinia núnaka nekapsamunmaya̱ tsawantai̱ aṉkant awajsatniun iwiaramniaiti. Túrasha yajauch shuarnaka nekapsatin tsawant jeakui tí asutniami tusa Yus yamaikikia nú aentsun akankámniaiti.
61002010	Tura Yus akupeana nuna umirkatniun nakitrar ni yajauch wakeramuri̱n túruinia nunasha Yuska nekas asutiáttawai. Enentáimcha áiniawai. Tura ni wakeramuri̱niak wakeruiniawai. Niji̱a̱i̱ naṉkaamas akupin ainia nuna yajauch áujmatainiawai.
61002011	Warí, imia Yusa suntari̱ Yusai̱ matsatainia nu, nuna túratniun tsuumainiawai. Naṉkaamas kakaram tura naṉkaamas uunt áiniayat nú akupniun katsekainiatsui.
61002012	Nu áishmaṉsha enentái̱ncha yajasma núnin áiniawai. Achikiar mantamnatniuk akiinia áiniawai. Enentáimtsuk náṉkamsar yajauchin chichainiawai. Tuma ásar yajasma núnisaṉ jákartatui.
61002013	Chikichan wáitkiamia áintsaṉ wáitsartatui. Tuke tsawant ni wakeramunak túruiniak «waraajai» tuíniawai. Tura atumji̱a̱i̱ irunar yurumáiniayataṉ atumín anaṉkramawar warainiawai. Nuka natsantaiti.
61002014	Nuwa̱n wakerutskeka íiniatsui. Tunaan yawe̱tainiatsui. Yúpichuch ainia nú shuaran netse túratniun wakerumtikiainiawai. Kuítian wakeruktinniasha ti nékainiawai. Jákatniunam sumamawaru áiniawai.
61002015	Naka jintianka ikiuiniak Piura uchirí̱ Paraaman patatuiniak awajirarai. Warí, Paraamka yajauchin túrak kuítian achiktinian ti wakerukchamkia.
61002016	Kame tunáa túramunmaṉka chicharnákmai. Tura umpuru chichachuitiat aents chichana núnis chicharkam wáurkamaikia ni túrimia núnaka iniaisámiayi.
61002017	Nu áishmaṉsha yumirmat ku̱yu̱a núnis áiniawai. Tura núnisaṉ yuraṉmisha ki̱áriat nase umpuim meṉkaana nu, yumi aju̱a̱rcha ásar, peṉké ántar áiniawai. Warí, Yus Chichamja̱i̱ aentsun yáiniainiatsui. Nisha imiá kirit ámanum tuke pujustin áiniawai.
61002018	Nisha ti chichainiayat ántar chichainiawai. Yajauch túratniuja̱i̱ tura aya̱sh wakera núja̱i̱sha páchim túriarmia nuyá̱ kanakiarua nú shuaran ataksha tunaanum aju̱a̱rtajtsa wakeruiniawai.
61002019	«Iiya núnis túrakrumka aṉkant átatrume» tu wénawai. Túrasha imia niṉki ni tunaarí̱i̱n emetamu áiniawai. Páantchakait. Shuar warí tunaaja̱i̱n nupetnaka, nuna emetamuri̱nti.
61002020	Kame shuar, Uunt Jesukrístu uwemtikkiartin ana nuna chichame̱n nékainiak ju̱ nuṉkanam yajauch ainia nuyá̱ uwempra ainia nu, tunáa nupetkam atak yajauchiniam iniainiakka, nuik pujumia núja̱i̱ṉkia naṉkaamas yamái imiá yajauch pujuiniawai.
61002021	Yusa akupkámuri̱n imiá péṉkera nuna Yus nú shuarnasha súsarmiayi. Túrasha nékainiayat tunaanum waketkiaru ásar ti asutniáwartatui. Tuma asamtai nekas jintian nekaachuitkiuṉka maak árainti.
61002022	Tíchamukait «ya̱wá̱ iyak ataksha yúawai» tura «kuchisha imiaimiuitiat ataksha tsakusnum má̱jkimiui.» Nu áishmaṉsha núnisaṉ yajauchiniam ataksha waketainiawai.
61003001	Aneamu yatsurtiram ju̱ papin jimiará áatjarme. Mái̱ papinium winia jintintiámurja̱i̱ atumí chamir enentái̱n enentáimtikratjarum tusan wakerajrume.
61003002	Yúsnan etserin, péṉker wekain armia nuna etserkamuri̱ enentáimturtarum. Tura ii Uuntri̱ akupkámuri̱n ni akatrámuri̱ji̱a̱i̱ ujatmákarmia nusha enentáimpratarum. Jesukrístu uwemtikrampramaj nuna chichame̱n tajai.
61003003	Ju̱sha emka nekaatarum. Amúamu tsawantin Yúsnan wishikin wantinkiartatui. Tura nisha ni yajauch wakeramuri̱n túrusar wekasartatui.
61003004	Tura ju̱na tiártatui. «¿Krístuka “wi atak tátatjai” timia nusha urukuit? Warí, ii uuntri̱ yaunchu kajinkiarmia nuyá̱ yapaji̱áchmaiti. Yus yaunchu ju̱ nuṉkan najanamia nuyá̱ yamaisha tuke núniskete» tiártatui.
61003005	Túrasha nuṉkancha nayaimpincha Yus yaunchu najanamia nuna nekaatniun nakitiáiniawai. Yusa Chichame̱ja̱i̱ nuṉka entsaya̱ jiinkimiayi tura nuṉkasha entsá nanatrawai, Yus timia nuja̱i̱ métek.
61003006	Tura ukunam nu nuṉkan ama̱a̱rkamuja̱i̱ Yus emesramiayi. Ashí nuna nekaatniun nakitiáiniawai.
61003007	Tura Yus tiniu asamtai nayaimpisha nuṉkasha yamaiya̱ nuka jiji̱a̱i̱ emesnarat tusa ikiusma áiniawai. Yus aentsun nekapsattana nu tsawantai̱ yajauch aents emesnartatui tura jisha nu tsawantai̱ nuṉkancha nayaimpincha áesattawai.
61003008	Tura ju̱sha aneamu yatsurtiram enentáimsatarum. Uunt Krístuja̱i̱ṉkia chikichík tsawant mir uwiya núniskete, mir uwisha chikichík tsawanta núniskete.
61003009	Uunt Kristu «atak tátatjai» tana nuna umitsuk meṉkakashtatui. Áyatik aentsti «wau taatsui» taji. ¿Urukamtai wau taatsua? Iin aentstin nákarmaji. Shuar chikichkisha meṉkaka̱i̱ṉ tusa nakitiawai. Antsu ashí shuar enentái̱n yapaji̱áwarat tusa wakerawai.
61003010	Túrasha Uunta tsawantri̱ aya aneachma jeattawai. Kasa aya aneachma kiritniunam taana núnisaṉ tátatui. Nu tsawantin nayaimpisha ipiamta núnis charáa timiatai meṉkakattawai. Tura nui̱ ashí írunna núurtiuk esaawartatui. Tura nuṉkasha tura ashí írunna nusha esaawartatui.
61003011	Ashí nu emesnartin neka asarum atumsha imiá nekas Yus tuke enentáimtusrum, takamtsuk umirkarum wekasatniuitrume.
61003012	Yusa tsawantri̱ wárik tati tusar, jintiá íimprusar nákastiniaitji. Nu tsawantai̱ nayaimpisha esáa emesnartatui tura ashí írunna núurtiuk ti tsue̱r ajas entsamnattawai.
61003013	Tura iikia yamaram nayaimpisha, yamaram nuṉkasha ati tusar nákaji. Nu átatui, tímiayi Yus. Tura nui̱sha aya péṉkerak átatui.
61003014	Nu tuma asamtai aneamu yatsurtiram ju̱ túrunati tusarum nákarmena nui̱ imiatkinchanum wekasam chamir enentáimji̱a̱i̱ makuuchmin Yus wáitkiati tusarum wekasatarum.
61003015	Ju̱ nekaatarum. Iin uwemtikramprataj tusa Yus ti nákarmaji. Ii aneamu yachi̱ Páprusha núnisaṉ Yus ni nekatairi̱n susamia tímiatrusaṉ áatrampramarme.
61003016	Ashí papí aarmia nui̱ Pápruka wi tájana nuna chichaawai. Kame ni áarmari̱ chíkichkia ishichik nekaachminiusha áiniawai. Nékachu ainia nú shuarsha tura Yusai̱ tariarcha ainia nusha Papru áarman yapaji̱áwar nusháa jintintiáiniawai. Tura chíkich chichamsha Yus Chichamnumia̱ ana nuna núnisaṉ túruiniawai. Túmainiakka niṉki emesmamainiawai.
61003017	Wátsek, aneamu yatsurtiram, túruntsa̱i̱ṉ ujakjarmena nu neka asarum yajauch shuar anaṉkramattsa wakerutmainiak awajimtikrura̱i̱ṉ tusarum tura Yusai̱ tariarurmena nuyá̱ iniara̱i̱j tusarum anearum wekasatarum.
61003018	Tura ii Uuntri̱ Jesukrístu iin Uwemtikkiartin ana nu yamái nékarmena nú naṉkaamas nekaatarum. Tura enentáimin nú naṉkaamas tariarum wetarum. Yamaisha tura tuke ii Uuntri̱ Jesukrístu náari̱n uunt awajsarti. Nu atí.
62001001	Ashí naṉkamamia nú yaunchu Yusa Uchirí̱ tuke pujuuyayi. Nusha iisha anturkaitji. Nekas ii ji̱ji̱a̱i̱ wáinkiaitji. Wáinkiarsha ii uwejé̱ja̱i̱sha antiṉkiuitji. Nisha Yusan ti paant awajeakᵘ Chícham tíminiaiti. Tura tuke iwiaaku átinia nérennuiti. Nuna áateajrume.
62001002	Iwiaaku átinia nérenniusha paant nekanamiayi nusha Jesukrístuiti. Iisha Ni wainkia asar nu étsereaji. Tura tuke iwiaaku átinia nérenniuri̱ asa tuke Yus Apaja̱i̱ pujuyayi. Tura yamaikia iiní̱ paant ajatrámsakrin atumniasha ujajrume.
62001003	Yus Apaja̱i̱sha ni Uchirí̱ Jesukrístuja̱i̱sha tsaniṉkiar nekas chikichík ajaji. Tura atumsha núnisrumek iiji̱a̱i̱ chikichík ajasúk tusar wainkiamajnia nuna tura anturkamajnia nunasha ujajrume.
62001004	Kúntutsja̱i̱nchu ti shiir warasaruk tusan ju̱na áatjarme.
62001005	Yus imiá tsáapnin asamtai kiritin Niiṉkia peṉké atsawai. Nu chichaman Jesukrístu iin unuitiamprakrin nuna atumniasha ujajrume.
62001006	«Niji̱a̱i̱ tsaniṉkia pujaji» táyatar kiritniunam pujustinia áintsar yajauch túramunam pujakrikia wáitraji tura nekas péṉkera nu túratsji.
62001007	Yuska tuke tsáapninium pujuwiti. Iisha núnisrik tuke tsáapninium pujakrikia nuamtak nawamnaikiar pujuiniaji. Túrakrin Yus ni Uchirí̱ Jesukrístu numpe̱ja̱i̱ ashí ii yajauch túramuri̱n japirtamji.
62001008	«Wi tunaan túrichuitjiai» tákurkia ímia iik anaṉmamaji. Antsu nekasa nuka chichaatsji.
62001009	Antsu ii yajauch túramuri̱ Yus paant ujakrinkia Yuska tsaṉkurtámprattaji. Tura ashí ii tunaari̱n asakátramprattaji. Yuska tí peṉker asa Ni tana nuna tímiatrusaṉ umikmin asa túrattawai.
62001010	Kame «tunaan túrichuitjiai» tákurkia «Yuska wáitriniaiti» taji. Ni chichame̱sha ii enentái̱nkia pujurtamtsuji.
62002001	Yus shuartiram tunaanum iniaara̱i̱rum tusan ju̱ papí áateajrume. Túrasha Yus shuar yajauch túramtaiṉkia ii Aparí̱i̱n iin chichamprútma takakji. Nuka Jesukrístuiti. Nisha nekasa nuja̱i̱ métek ayamprutmaitji.
62002002	Jesukrístu ii tunaari̱n asakártaj tusa jarutramkamiaji. Túrasha aya íiniunkechu antsu ashí shuara tunaari̱n asakártaj tusa jarukmiayi.
62002003	Yus tana nu umirkurkia nuikia Yus nekas nékaitji.
62002004	Tura shuar «Yusan nékaitjiai» táyat Yus tana nuna umirchakka wáitrawai. Nekasa nuka ni enentái̱n atsawai.
62002005	Antsu shuar Yus tana nuna umireakka Yusan ti shiir aneawai. Túrakur Niji̱a̱i̱ tsaniṉkiar pujamu nékaji.
62002006	«Yusja̱i̱ tsaniṉkia wekaajai» tana nú shuar Jesukrístu wekasamia núnisaṉ wekasatniuiti.
62002007	Yatsuru, yamaram akupkámun áattsujrume. Áyatik yámankamtaikniumia̱ antukmiarum nunak tájarme. Ashí atumín jintintiámu yaunchu akupkámuiti.
62002008	Túmaitiat nekas yamarma áitkiasnak áateajrume. Nu akupkámun Krístusha nekas iniakmasmai. Atumíincha nu akupkámu nekas paant awajsamuiti. Nuja̱i̱ kiritin meṉkaatemka asamtai tura nekas tsáapniṉkia paant tsáapnirtasa pujakui nu akupkámun ataksháa áateajrume.
62002009	Shuar «tsáapninium pujajai» táyat chíkich Yus shuaran nakitiakka tuke kiritniunam wekaawai.
62002010	Yus shuaran aneana nu nekas tsáapninium pujawai. Nisha iniaatsuk chikichnasha yajauch túramun aju̱a̱rchamniaiti.
62002011	Tura shuar chíkich Yus shuaran nakitiakka kiritniunam tuke wekaawai. Tura kiritniunam iimiu asa itiuraani̱ wea nuna nékatsui.
62002012	Uchitirmincha, Jesukrístu jakamuja̱i̱ atumí tunaarí̱ tsaṉkurnaru asakrumin ju̱na áateajrume.
62002013	Úuntirmincha yámankamtaikniumia̱ tuke pujuuya nu nekáa asakrumin ju̱na áateajrume. Úuntmarutirmincha iwianchi uuntri̱ nupetka asakrumin ju̱na áateajrume. Uchitirmincha, Yus Apa nekáa asakrumin áateajrume.
62002014	Úuntirmincha yámankamtaikniumia̱ tuke pujuuya nu nekáa asakrumin ju̱na áatjarme. Úuntmarutirmincha atumí enentái̱ji̱a̱i̱ Yus Chicham umirkarum kakaram asarum íwianch nupetka asakrumin ju̱na áatjarme.
62002015	-
62002017	Aya aentsnumia̱ ana nu yakiya̱nchuiti. Apa Yus súsachuiti. ¿Warimpiait nu? Ju̱i̱ti, ame aya̱shim wakerana nusha ame iisam takustaj támena nusha tura naṉkamantu ajastin. Nuka ju̱ nuṉkanmaya̱ áiniawai. Shuar aya nunak wakerak Yúsnaka aneatsui. Kame ju̱ nuṉkasha amuukattawai. Ashí nu wakeruktincha ti nekas amuukattawai. Túrasha shuar Yusa wakeramuri̱n umíana nu tuke iwiaaku pujustatui Yusja̱i̱. Nu asamtai atumsha ju̱ nuṉkanam ana nu pachikiairap. Tura aya ju̱yá̱ ana nu aya tákustin enentáimsaip.
62002018	Uchiru, amuukatin tsawant jeatémayi. Atumsha Kristu nemasri̱ tátin antukuitrume. Yamaikia untsurí Kristu nemasri̱ wantinkiarmatai amuukatin tsawant jeatémayi.
62002019	Nusha ii we̱a̱k ármayi. Túmaitiat nekas Yus shuar ácharmayi. Nekas Yus shuar áiniaka tuke iiji̱a̱i̱ irunar pujuara̱a̱yi. Tura jíinkiarmatai nekas Yus shuarcha ainia nu paant nekanamniaiti.
62002020	Antsu atumniaka Yusa Shiir Wakaní̱n Kristu suramsamtai ashí paant nékarme.
62002021	Nékachuitrume tu enentáimkiun áattsujrume. Antsu nekas chicham ana nu neka asakrumin paant áatjarme. Wáit chichamsha nekas chichamsha peṉké nushaachuk ainia.
62002022	Wáitrin ju̱i̱ti. Jesusan «Yus anaikiamunka Krístuchuiti» tana núiti. Núiti nekas Kristu nemasri̱. Yus Apancha ni Uchirí̱ncha nakitia asa Kristu nemasri̱nti.
62002023	Yusa Uchirí̱n nakitiáinia nu Yus Apaja̱i̱sha tsaniṉ pujatsui. Tura Yusa Uchirí̱n shiir awajea nu, Yus Apaja̱i̱sha tsaniṉ pujawai.
62002024	Yámankamtaikniumia̱ antukmiarum nu atumí enentái̱n pujurtamsati. Nu túrakrum atumsha Yusa Uchirí̱ji̱a̱i̱sha Yus Apaja̱i̱sha tuke tsaniṉkrum pujustatrume.
62002025	Jesukrístusha Niji̱a̱i̱ tuke iwiaaku pujustinian tsaṉkatramkaitji.
62002026	Anaṉkartin írunkui ju̱na áatjarme.
62002027	Atumniasha Jesukrístu Yusa Shiir Wakaní̱n suramsakrumin, nú Wakan tuke pujurtamkurmin shuar jintintrámatin atsumatsrume. Antsu Yusa Wakaní̱ ashí jintintramprume. Ni jintintrammasha imiá nekas asa wáitchaiti. Tuma asamtai Ni jintintramna áintsarum Krístuja̱i̱ tuke tsaniṉkrum pujustarum.
62002028	Yamaikia uchiru, Krístuja̱i̱ tuke tsaniṉkrum wekasatarum. Nu túrakrikia Ni támatai natsamtsuk ti shiir iṉkiunaiktatji.
62002029	Atumsha Jesukrístu tí peṉkera nu nékarme. Núnisaṉ ashí shuar péṉkeran túruinia nuka Yusa uchirí̱ áiniawai. Nusha nekaatarum.
62003001	Maa, shiir enentáimpratarum. Yus Apa ti anenma asa «winia uchir» tu anaitiamkaitji. Kame nekas ni uchirí̱ntji. Tuma asakrin jú̱ nuṉkanmaya̱ Yus shuarcha nekarmainiatsji. Kame Yusnasha nékainiatsui.
62003002	Aneamu yatsurtirmesha ju̱na tájarme, nekas Yusa uchirí̱ ajasuitji. Kame ukunam urukuk átajⁱ nusha nékatsji. Túrasha ju̱ paant nékaji, Jesukrístu támatai imia Ni paant wáinkiar Niji̱a̱i̱ métek ajastatji.
62003003	Tura shuar shiir enentáiji̱a̱i̱ nuna nákakka imia niṉki shiir awajmamui Jesukrístuja̱i̱ métek shiir atajai tusa.
62003004	Shuar yajauch túrakka Yus akupkámu umirkachuiti. Kame Yus akupkámu umirkashtin tunaiti.
62003005	Jesukrístu ii tunaarí̱ asakártaj tusa ju̱ nuṉkanam tamia nu nékarme. Tura Niṉkia yajauchin túrichuyayi.
62003006	Tuma asamtai shuar Niji̱a̱i̱ tsaniṉ wekáa nuka tunaanum wekaatsui. Antsu shuar yajauch túramunam wekaakka nu shuar Krístun wáinchaiti núnisaṉ nékachuiti.
62003007	Uchiru, shuar anaṉkramawairap. Péṉker túrinkia Kristu tí peṉker asamtai nisha péṉkeraiti.
62003008	Antsu shuar yajauchiniam wekaana nu iwianchnaiti íwianch tuke yajauchin túrin asamtai. Yusa Uchirí̱ ju̱ nuṉkanam táwiti ashí íwianch túramun emesrataj tusa.
62003009	Shuar nekas Yusja̱i̱ akiinia nu yajauchin túrataj tusa wekaatsui. Yusa uchirí̱ asa Yusa iwiaakmari̱ji̱a̱i̱ wekaawai. Tuma asa tunaanum tuke wekaatsui.
62003010	Shuar péṉker túratsna nuka tura Yus shuaran kajera nuka Yus shuarchaiti. Nuja̱i̱ Yusa uchirí̱ ainia nusha tura iwianchi uchirí̱ ainia nusha paant nekaamniaiti.
62003011	Atumsha yámankamtaikniumia̱ chícham antukmiarum nu ju̱i̱ti, mái̱ anenai ajartin.
62003012	Iisha Kainkia ánin áchatniuitji. Íwianch shuar asa ni yachi̱n mámiayi. Tura ¿urukamtai mamia? Enentáimprata. Ni yajauch asa tura ni yachi̱ péṉker asamtai mámiayi.
62003013	Yatsurtiram, ju̱ nuṉkanmaya̱ shuar nakitramainiakui ti enentáimsairap.
62003014	Iikia jákatniunmaya̱ uwempra asarⁱ nekas iwiaaku pujaji. Túmakur Yus shuar ainia nu aneaji. Nuja̱i̱ yamaram iwiaakma takakjinia nu imiá páantaiti. Shuar Yus shuaran aneachkuṉka tuke jákatniunam wekaawai.
62003015	Shuar Yus shuaran nakitiakka maṉkartinia núnisaiti. Tura maṉkartinkia tuke amuicha iwiaakmanum pujuiniatsui. Nuka nékaji.
62003016	Jesukrístu iin jarutramka asakrin nuja̱i̱ nekas iin anenmaj nu nékaji. Iisha núnisrik Yus shuar ainia nu ti aneakur ni yaiṉtai tusar jarukmin átiniaitji.
62003017	Túrasha shuar chíkich Yus shuar atsumana nuna takakiat waitnentachkuṉka nekas ni enentái̱ji̱a̱i̱ Yusan aneawash.
62003018	Uchiru, aya chíchamja̱i̱ṉ anenain áchatniuitji antsu nekas aneniakur péṉker túrar yáiniaiktiniaitji.
62003019	Ju̱ja̱i̱ ii Yusai̱ sapijmiatsuk jeatniusha tura nekas Yus shuaraitji nu nekaatniusha nekapmampramniaitji.
62003020	Ii enentái̱ yajauch túratniun enentáimtikramkurnisha Yus iiji̱a̱i̱ naṉkaamas ashí mash nékatsuk.
62003021	Tura, aneamu yatsurtiram, ii enentái̱ yajauch túratniun enentáimtikramchakrinkia Yusai̱ sapijmiatsuk jeamniaitji.
62003022	Tura Ni wakeramu túrakrikia tura Ni chichame̱sha umiru asakrin ashí ii seaj nuna suramsattaji.
62003023	Ju̱i̱ti Yus akupkámu, Ni Uchirí̱ Jesukrístu nekas enentáimtustin tura Kristu timia áintsarik shuartisha mái̱ anenai ajartin.
62003024	Shuar Ni chichame̱n umía nuka Yusja̱i̱ tsaniṉ wekaawai tura Yus niji̱a̱i̱ tsaniṉ wekaawai. Mai̱ chikichik ajasu áiniawai. Tura Yusa Wakaní̱ ii enentái̱n pujá asamtai nuja̱i̱ Yus iiji̱a̱i̱ tsaniṉ wekaana nu nékaji.
62004001	Aneamu yatsuru, untsurí shuar wáitruiniak «wi Yúsnan etserniuitjiai» tuíniawai. Tuma asamtai ashí shuar «wi Yusa Wakaní̱n takakun chichaajai» tuinia nu péṉker nekaptsuk enentáimtusairap. Antsu íisrum nekas Yusa Wakanímpiashit tura chíkich wakaniashit nu nekaatarum.
62004002	Ju̱ja̱i̱ nekapsarum ya nekas Yusa Wakaní̱n takaka nu nekaattarme, shuar «Jesus Yusa Uchirí̱ Krístuitiat nekas aents ajas aya̱shimkiamiayi» tana nu Yusa Wakaní̱n nekas takakui.
62004003	Tura Jesusan tu enentáimtatsna nuka Yusa Wakaní̱n takaktsui antsu Kristu nemasrí̱ wakaní̱n takakui. Kame Kristu nemasri̱ wakan tátin tama ántichukaitrum. Nu wakan yamaikia ju̱ nuṉkanam táwiti.
62004004	Uchiru, átumka Yusna asarum Yus atumí enentái̱n pujawai. Tura ju̱ nuṉkanmaya̱ shuara enentái̱n íwianch pujawai. Atumíin pujana nuka niji̱a̱i̱ naṉkaamas kakaram asamtai wáitrin ainia nu nupetkaitrume.
62004005	Nisha ju̱ nuṉkanmaya̱ ásar aya ju̱ nuṉkanmaya̱n áujmatainiawai. Túmainiakui ju̱ nuṉkanmaya̱ shuar tí peṉker anturainiawai.
62004006	Antsu iikia Yúsnaitji. Tuma asakrin Yusan nékainia nu anturtamainiaji. Tura Yúsnachu ainia nu anturtamainiatsji. Nuja̱i̱ nekas Wakanin takakusha tura wáitrin wakaní̱n takakusha nekaamniaiti.
62004007	Aneamu yatsuru, anenaitin Yusai̱ya̱ asamtai mái̱ anenai ajartai. Shuar aneṉkratniua nuka Yusa uchirí̱ asa Yúsnancha nékawai.
62004008	Shuar aneṉkratcha nuka Yúsnanka nékatsui. Kame Yuska tuke aneṉkratniuiti.
62004009	Tuma asa ni Uchirí̱ chikichkiniak ju̱ nuṉkanam akuptúrmakmiaji. Iisha ni túrunamuja̱i̱ nekas iwiaaku pujaji. Nuja̱i̱ Yus iin yáintmak ni aneṉkrattain paant iniakturmasmiaji.
62004010	Ju̱ja̱i̱ nekas aneṉkrattaiṉkia paant nekanamniaiti, ii Yus aneaj núchaiti. Antsu ii ti tunáa árini̱ṉ Ni aneachmaitiataṉ Yuska ti anenma asa ni Uchirí̱n ii tunaari̱n asakárat tusa akuptúrmakmiaj nuja̱i̱ nekas nekanamniaiti.
62004011	Aneamu yatsuru, Yus núnis anenma asakrin iisha núnisrik mái̱ anenai ajartai.
62004012	Chikichkisha Yusan wáinkiachuiti. Túmaitiat mái̱ anenai ajakrikia Yus ii enentái̱n pujurtamkui Niji̱a̱i̱ métek aneṉkratin ajaji.
62004013	Yus ni Wakaní̱n suramsa asakrin Yus iiji̱a̱i̱ tsaniṉ wekaana nusha tura ii Niji̱a̱i̱ tsaniṉkia wekaajnia nusha nuja̱i̱ nékaji.
62004014	Yus Apa ni Uchirí̱n ashí shuaran uwemtikrarat tusa ju̱ nuṉkanam akupkámia nu wainkia asarⁱ étsereaji.
62004015	«Jesus Yusa Uchirí̱nti» tana nu shuarja̱i̱ Yus tsaniṉ wekaawai tura nisha Yusja̱i̱ tsaniṉ wekaawai. Mai̱ chikichik ajasu áiniawai.
62004016	Yus iin anenmajnia nu ti nekas nékaji. Yus tuke aneṉkratniuiti. Tuma asamtai shuar anenkartakka Yusja̱i̱ tsaniṉ wekaawai tura Yussha niji̱a̱i̱ tsaniṉ wekaawai. Mai̱ chikichik ajasu áiniawai.
62004017	Núnisar tí peṉker anenkartin ajaji. Túrarⁱ sumamtikiatin tsawantai̱ natsamtsuk wajastatji. Kame ju̱ nuṉkanam pujayatrik Jesukrístuja̱i̱ méteketji.
62004018	Nekas anenaiyamunam sápij atsawai. Antsu nekas anenaiyamunam sápij meṉkaawai. Aya asutiátin akui sapijmiaktinaiti. Tuma asamtai ántar sapijmiana nu nekas aneṉkratchaiti.
62004019	Yus emka iin anenma asakrin iisha Ni aneaji.
62004020	Tura shuar «wi Yusan aneajai» táyat chíkich Yus shuaran nakitiakka nuka wáitriniaiti. Kame Yus shuaran tuke wainnia nuna aneachkuṉka ¿itiurak Yusan wáinchasha aneat?
62004021	Yus iincha ju̱na turammiaji, Yusan anea nu shuar chíkich Yus shuarnasha aneatniuiti.
62005001	Ashí «Jesus Yusa Uchirí̱ Krístuiti» tu enentáimtana nú shuar Yusa uchirí̱nti. Tura aparí̱ aneakrikia ni uchirí̱sha aneattaji.
62005002	Yus Apa aneakur tura Ni wakera nu umirkur Yusa uchirí̱sha ashí aneattaji.
62005003	-
62005004	Yus aneakur Ni tana nu umiktatji. Ashí Yusa uchirí̱ya nu Yusan nekas enentáimta asa, ashí ju̱ nuṉkanmaya̱ írunna nuna núpeteawai. Nu asamtai Yus tana nu umirkatin itiurchatchaiti.
62005005	Aya «Jesus Yusa Uchirí̱nti» tu enentáimtana nú shuar ju̱ nuṉkanmaya̱ ana nuna awakkamniaiti.
62005006	Jesukrístu jú̱ nuṉkanam taa entsaja̱i̱ imiantkui Yus nayaimpinmaya̱ chichaak «Ju̱ka winia aneamu Uchiruiti» tímiayi. Tura nuyá̱ Jesus jakamtai ni numpé̱ puármiayi. Entsaja̱i̱ imianin ni takatrí̱n naṉkamamiayi túrasha iin jarutramak ni takatrí̱n ju̱ nuṉkanam amukmiayi. Chikichkinkikia túrutsuk mái̱ metek tura asamtai Yusa Uchirí̱ya nu paant nekanamniaiti. Yusa Wakaní̱sha tuke nekas tiniua nu métek tawai.
62005007	-
62005008	Nu asamtai menaint «Yusa Uchirí̱nti» Jesusan tuíniawai. Nayaimpiniam Yus Apa tura Jesukrístu, Chícham aa nu tura Yus Wakancha, nuṉkanmasha Yus Wakancha, entsasha tura numpasha. Mash métekrak tuíniawai.
62005009	Aents étserainiakui ántureaji. Nuna naṉkaamas Yus ni Uchirí̱n tana nu nekas anturkatniuitji.
62005010	Yusa Uchirí̱n enentáimtana nú shuar ni enentái̱ncha nékawai. Antsu Yus ni Uchirí̱n timian enentáimtatsna nú shuar Yusan enentáimtachu asa Yusan «wáitriniaiti» tawai.
62005011	Yus ni Uchirí̱n timia ju̱i̱ti. Tuke iwiaaku pujutai̱ nérenniuiti tura nu iwiaakmancha iin suramsaitji.
62005012	Yusa Uchirí̱ji̱a̱i̱ tsaniṉ wekaana nú shuar, nu iwiaakmaja̱i̱ iwiaaku pujuiniawai. Tura Yusa Uchirí̱ji̱a̱i̱ tsaniṉ wekaatsna nú shuar, nu iwiaaku átinnium pujatsui.
62005013	Yusa Uchirí̱ nekas enentáimtakrum tuke amuicha iwiaakmaja̱i̱ iwiaaku pujarme. Nu nekaatarum tusan ju̱na áatjarme.
62005014	-
62005015	Yus wakeramuja̱i̱ métek seakrinkia anturtamji. Tura anturtamkurin ii seamaj nu nekas takusua nu enentáimpramniaitji. Nu neka asar Yus ti shiir enentáimtaji.
62005016	Tunáa awai jákatniunam júana nu. Shuar nu tunaan túramtaiṉkia Yus áujtustin ántraiti. Tura shuar chíkich tunaan túrakuiṉkia nuka nekas Yus áujtustiniaiti. Nekas jákatniunam júatsna nú tunaan túraitkiuiṉkia iwiaaku átinian Yus susattawai.
62005017	Ashí yajauchⁱ ana nuka tunaiti. Tura jákatniunam júatsna nú tunaasha awai.
62005018	Nekas Kristui̱ akiinia nú shuar yajauch túrutainmaṉ tuke enentáimias wekaatsui. Antsu Yusa Uchirí̱ nin tí peṉker wainkiui íwianch antiṉkiachminiaiti.
62005019	Iikia nekas Yúsnaitji tura ashí ju̱ nuṉkanmaya̱ shuar iwianchnia áiniawai.
62005020	Yusa Uchirí̱ ju̱ nuṉkanam taa nekas Yus ana nuna paant jintintramji. Yusa Uchirí̱ Jesukrístuja̱i̱ tsaniṉkia wekaakur nekas Yúsja̱i̱sha tsaniṉkiar wekaaji. Nekas Yus asa tuke iwiaaku átinia nuna nérenniuiti.
62005021	Uchiru, ju̱ nuṉkanmaya̱n ni yusri̱ya ímiatrus enentáimtuiniana nui̱ atumsha páchitkia áirap. Nuke atí.
63001001	Wi Juaṉ Yus shuara uuntri̱ asan ii umái̱ Yus achikma nuna tura ni uchirí̱ncha ju̱ papin áateajai. Wisha nekasan atumín aneajrume. Tura aya wíkichu antsu ashí Yus shuar ainia nusha nekas chichaman nekaawaru ásar atumín anenmarme.
63001002	Nekas chicham tuke amuutsuk ii enentái̱n pujá asamtai aneajrume.
63001003	Yus ii Aparí̱sha tura ii Uuntri̱ Jesukrístusha, Yus Apa Uchirí̱ asa, atumín anenmak aṉkant tuke shiir pujustinian waitnentramak yaintmakarti. Nuja̱i̱ nekas chicham nekaarum anenaittiarme.
63001004	Ame uchiram Yus Apa akupkámuja̱i̱ métek umiiniakui nuna nekaan ti shiir enentáimprajai. Nekas chichaman umin áiniawai.
63001005	Yamaikia, umaru, tájame, mái̱ anenai ajartai. Yamaram akupkámun áattsujme antsu yámankamtaik antukmiaj nunak tájame.
63001006	Nekas anenkartinia nú shuar Yus akupkámun uminiaiti. Tura Yus akupkámuka «anenkartin tuke atarum» tawai. Nusha yámankamtaikniumia̱ antukuitrume.
63001007	Ju̱ nuṉkanam anaṉkartincha ti írunui. Jesukrístu nekas aents ajas akiiniamia nuna enentáimtuiniatsui. Nu shuar anaṉkartin ásar Kristu nemasri̱ áiniawai.
63001008	Nu shuarja̱i̱ aneartarum. Yajauch shuar ántar yaya̱krumin Yus átum takasman métek akirmákchamniaiti. Antsu aneara takasakrumin Yus métek akirmákarmi.
63001009	Ashí shuar Kristu jintíamun iniais «naṉkaamas nékajai» tana nu, Yúsnachuiti. Antsu Kristu jintíamun umíana nu shuar Yus Apaja̱i̱sha tura ni Uchirí̱ji̱a̱i̱sha mai̱ tsaniṉ pujawai.
63001010	Shuar nekas Kristu chichame̱n jintíachu atumí je̱e̱n íirmastaj tusa jeakui awayá̱wairap tura «shiir taume» tiirap.
63001011	Kame nu shuar «shiir taume» tákumka nu shuar yajauch jintíamu jímiareame.
63001012	Tí nukap atumji̱a̱i̱ áujmatsatniun wakerajai. Túrasha ju̱ papinium mash áatrashtatjarme. Antsu imia wiki atumín iyakun jeatjai. Nuyá̱ naka chichasar ti shiir warastatji.
63001013	Ame kaim Yus achikma nuna uchirí̱ amikmátmainiawai. Nuke atí.
64001001	Wi Juaṉ Yus shuara uuntri̱ asan winia amikrun Kayun ju̱ papin áateajai. Wisha ti nekas aneajme.
64001002	Aneamu yatsuru, Yusja̱i̱ péṉker wekaakum ame wakanim péṉker pujana núnisaṉ ame aya̱shmisha péṉker atí tusan Yusan áujtajme.
64001003	Ame nekas chicham umirman shuar ju̱i̱ taar ujatkarmayi. Tura nuna antukan ti warasmajai.
64001004	Yus shuar nekas chichaman umiiniakui imiá shiir enentáimtuiniajai.
64001005	Aneamu yatsuru, chíkich Yus shuar tí peṉker yaya̱me. Kame yajaya̱ yujainia nusha nekas yaya̱me. Nu péṉkeraiti.
64001006	Nu shuar ame nekas anenamun ju̱i̱ taar Yus shuar iruntramunam etserkarai. Ataksha irauwenakui atsumainiana nu susam shiir akupkarta. Péṉker wáinkiumka Yus shiir enentáimtikrattame.
64001007	Nu shuar Jesukrístun takarsatai tusar wekainiawai. Túrawar Yus shuarcha ainia nuna kuítri̱ji̱a̱i̱ yurumátniun nakitrarmatai
64001008	ii Yus shuartikia ni atsumainia nu ajamsatniuitji. Nekas chichaman etserainia nu, yaiṉkiartai tusar túratniuitji.
64001009	Ashí Yus shuar árumna nuna papin akuptúkmajrume. Kame nékajai, Tiútrepes naṉkamantu enentáimtumak ii tájinia nuna umiktinian nakitiawai.
64001010	Nu asamtai nui̱ jean ni yajauch túramun etsertuktatjai. Ni ántar ti áujmatuk tsanumprutmaji. Tura nu arantcha Yúsnan takainia nu irainiakui awayá̱iniatsui. Tura chíkich awayá̱taj tákuisha suritiawai. Tura nuyá̱ Yus shuarja̱i̱ iruntratniun surimiawai.
64001011	Aneamu yatsuru, nu yajauch túramu jumamkiirap antsu péṉker túratarum. Péṉker túrinia nuka Yúsnaiti. Antsu tunáa túrinia nuka Yusan nékachuiti.
64001012	Imiá nekas péṉker shuar asamtai ashí shuar Timitriun péṉker áujmatainiawai. Iisha núnisrik péṉker shuaraiti tákurin nekas tájinia nusha nékarme.
64001013	Wi tí nukap títinian wakerajme. Túrasha ju̱ papinium mash áatrashtatjame
64001014	wárik íitin asan. Nui̱ jean chichasmi.
64001015	Shiir pujusta. Ju̱yá̱ amikrum amikmátmainiawai. Ii amikrí̱sha chikichik chikichik amikmatruata.
65001001	Wi Jútas Jakupu yachi̱ntjiai. Jesukrístu takarin asan ashí Yus Apa ni shuari̱ átinian achikma ainia nuna ju̱ papin áateajai. Jesukrístuja̱i̱ tsaniṉkiaru ásarmatai Yus nin wainiainiawai niji̱a̱i̱ kanakchatniun.
65001002	Yus ti waitnentramak imiatkinchanum tuke shiir pujustinian yaintmakarti. Ti anenma asa túrati.
65001003	-
65001004	Aneamu yatsuru, iikia mái̱ metek Yus shuar asar ju̱ uwempratin chichaman áatratniun wakerukjarme. Túrasha ti yajauch shuar anaṉkramawar atumíin pachinkiarmai. Nisha «Yus ti anenkartin asamtai páchitsuk tunáa túramniaitji» tuíniawai. Nu arantcha Yus iin Akuptámniuncha tura ii Uuntri̱ Jesukrístuncha nakitín áiniawai. Nu asamtai nu shuaran «yaunchu sumamawaruiti» tímiayi Yus. Tuma asamtai tájarme «Tuke Yus chicham yapaji̱áshtinian ashí Yus shuar akasmatkarat tusar susamuiti. Wátsek, kakaram ajastarum» tájarme.
65001005	Yaunchu Uunt Yus Israer shuaran túramia nu nékarme. Nuna atak enentáimtikratjarme. Ejiptunmaya̱ júkiar Nin nekas enentáiji̱a̱i̱ enentáimtuscharuṉka Yus amukármiayi.
65001006	Nayaimpinmaya̱ suntarsha ni pujutái̱ri̱n ajapa ikiukiar Yus susamun umitsuk iniaisarmiayi. Túrawarmatai Yus kiritniunam jiruja̱i̱ tuke jiṉkiá sepunam apujas pujuráiniawai. Tura Uunt Tsawant jeamtai súmamtikiawartatui.
65001007	Núnisaṉ Sutumasha Kumurasha tura tíjiu̱ch péprusha áishmaṉja̱i̱sha nuwa̱ja̱i̱sha ti yajauch nuamtak tsanirmanainiakui ti tunaan peṉké túrachmin ana nunasha túrin ármiayi. Túmainiakui ashí shuar ashamkarat tusa Yus amuicha jinium asutiáwarmiayi.
65001008	Ayu. Atumíin yajauch shuar ainia nu, yaunchu túrunamun enentáimtsuk tuke yajauch enentáimiainiak ni aya̱shin yajauch awajmamainiawai, Yusnasha nakitiáiniawai, tura ashí akupin ainia nunasha yajauch áujmatainiawai.
65001009	Antsu Mikiair, nayaimpinmaya̱ suntara kapitiántri̱ntiat, iwianchji̱a̱i̱ mániak Muisaisa aya̱shi̱n akasmatak «ániumsha» tu chicharkachmiayi. Antsu áyatik «Yus iirmasti» tímiayi.
65001010	Túrasha ju̱ shuarka nékainiatsna nuna náṉkamas yajauch chicharainiawai. Tura nékainiana nuka ya̱wá̱ áinis enentáimtsuk áyatik nékainiawai. Tura núja̱i̱sha imia niṉki yajauch emesmamainiawai.
65001011	Maa, aneararti. Kain yajauchin túramia núnis tura ásar jákartatui. Tura Paraama áinis kuítian ti wakeruiniak imia niṉki tunaanum tsaṉkamakaru áiniawai. Tura Kurái áinis ashí akupniun nakitín áiniak kajinkiartatui.
65001012	Átum nuamtak anenaitiai namper nájankurmin nu shuar chikichan enentáimtutsuk Yusnasha ashamtsuk imia niṉki enentáimtumainiawai. Peṉké ántar áiniak yumi kia̱r tee ajasua núnin áiniawai. Tura nase umpuim yútutsuk naṉkaamainiawai. Árak nerektin nantutin nerechua ánin áiniawai. Tuma ásar uwemu peṉké jaka ánin áiniawai.
65001013	Entsa nujaṉkrak sáuri̱n ajekeawai. Nu shuarsha núnisar ni natsantrí̱n natsaamtsuk ajekénawai. Tura yaa waakua ánin áiniawai. Tuma ásar nekas kiritniunam tuke meṉkakatin áiniawai.
65001014	Ataṉka tiraṉki̱yayi Enuk. Ti peṉker Yúsnan etserin asa ju̱na tímiayi «Uunt Yus ti untsurí ni shuari̱ji̱a̱i̱ winittiawai.
65001015	Nuyá̱ ashí shuar túrawarman nekaattawai. Tura ashí yajauch shuarnasha ti tunáa túrawarua nuja̱i̱ tura Yusan yajauch áujmatsarua núja̱i̱sha súmamtikiawartatui» tímiayi Enuk.
65001016	Nu shuarka péṉkera nuja̱i̱ waratsuk «yajauchiti» tuíniawai. Aya ni aya̱shí̱ wakeramunak wakeruiniawai. Naṉkamantu enentáimtumainiak chichainiawai. Tura chíkich shuaran shiir chicharainiaksha aya ni wakera nuna túrutati tusa péṉker chichainiawai.
65001017	Tura atumsha, aneamu yatsuru, ii Uuntri̱ Jesukrístu akatrámuri̱ yaunchu «aneartarum» tiármiania nusha enentáimtustarum.
65001018	«Amúamu tsawant ishichik ajatésmatai shuar Yúsnan wishikrar nakitrartatui. Tura ni yajauch wakeramuri̱niak umíi pujuartatui» tiármiayi.
65001019	Nu yajauch shuar atumín akantamenawai. Ju̱ nuṉkanmaya̱nak páchiniak Yusa Wakaní̱n takakainiatsui.
65001020	Tura átumka, aneamu yatsuru, tuke Yus nekas enentáimtusrum kakaram ajastarum. Yusa Wakaní̱ kakarmari̱ji̱a̱i̱ ashí Yus seatarum.
65001021	Yus ti anenmakui ni wakera nu wakeruktarum atumsha. Túrarum ni anenmamu shiir nekaattarme. Tsawant winiawai, ii Uuntri̱ Jesukrístu iin waitnentrama asa tuke shiir Niji̱a̱i̱ pujustinian amastatji. Nu tsawant naká pujutarum.
65001022	Mái̱ yapaji̱ ajá ainia nu naka enentáimtikratarum.
65001023	Chíkich shuarsha jiniumia̱ júsatniua áitkiasrum uwemtikratarum. Tura chikitcha ti yajauch ásarmatai anearum waitnentratarum. Tura ni pushirí̱sha ni tunaari̱ji̱a̱i̱ maatra asamtai muíjkiatniuiti.
65001024	-
65001025	Yus chikichkiti. Ti nékaiti. Iin uwemtikkiartin asa ni kakarmari̱ji̱a̱i̱ yaintmakminiaiti tunaanum iniarchatniun. Tuma asa tunaaja̱i̱ máatrachu awajtámas ni ti shíirmari̱n ejetamtatrume. Túrutma ti waramtikramsattarme. Ii Uuntri̱ Jesukrístu túrunamuja̱i̱ Yuska Niṉki shiir awajsatniuiti tura naṉkamantu enentáimtustiniaiti. Yáunchusha, yamaisha, tura tuke ashí akupin atí. Núkete.
66001001	Jú̱ áarman Jesukrístun Yus ujakmiayi. Wárik túrunatta nuna ni shuari̱n ujakárat tusa ujakmiayi. Tuma asamtai Jesukrístu ni suntari̱n akupak ashí winia paant awajtúrsamai. Wisha Jesukrístu takarniúri̱ Juáṉkaitjiai.
66001002	Yus timia nunasha tura Jesukrístu ujatkámia nunasha tura wi íismaj nunasha ti paant aya nekasa nuna tajai. Peṉké wáitratsjai.
66001003	Jú̱ papin áujea nu shuar tura núnisaṉ ju̱na ántana nusha nekas enentáimtuiniakka shiir ártatui. Ukunam átatna nuna ujaawai tura jeatémayi.
66001004	Wi Juaṉ, Ásianam siati péprunam Yus shuar írunun ju̱ papin áateajai. Yus anenma asa aṉkant shiir pujustinian yaintmakarti. Nu Yus tuke yaunchu pujuyayi. Núnisaṉ yamaisha pujawai. Tura nuke winittiawai. Akupin pujutai̱nium Yusa Wakaní̱ siati naka pujurainia nusha shiir yaintmakarti.
66001005	Núnisaṉ Jesukrístu shiir yaintmakarti. Ni tana nu imiá nekasaiti. Nisha emka jakamunmaya̱ yamaram iwiaakmaja̱i̱ nantakniuiti. Tura ju̱ nuṉkanmaya̱ akupniu Úuntri̱nti. Iin anenma asa ni numpe̱ja̱i̱ ii tunaari̱n nijiatramkaitji.
66001006	Túrutma akupin awajtámsaitji. Tura ni Aparí̱ Yúsnan pujursarat tusa anaitiamkaitji. Ni ti kakaram asa tuke shiir awajnásti. Núnisaṉ atí.
66001007	Wats, Krístuka yuraṉmiji̱a̱i̱ winittiawai. Tura íjiuarmia nusha tura ashí shuarsha nuna wáinkiartatui. Túrawar ashí sapijmiainiak úttiartatui. Maa, nekas núnis átatui.
66001008	Witjiai Émkanka tura Náṉkatkancha Wíkitjiai tawai ii Uuntri Yus. Kame yáunchusha tuke pujuyajai tura yamaisha tuke pujajai núnisaṉ Ashí Tujintkiachu ukunam winittiana nusha Wíkitjiai.
66001009	Wi Juaṉ atumji̱a̱i̱ métek waitia asan atumí yachi̱ntjiai. Núnisaṉ nayaimpiniam Yus akupeana nui̱ métek jeattaji. Tura katsuntrar nákastinian Jesukrístu mái̱ metek súramji. Yus Chichamnasha tura Jesukrístu timiancha étsereakun nayantsanam nuṉkach étentkamunam Pátmusnum sepunam apujsamua núnisaṉ pujumjai.
66001010	Tumai̱ Uunt Jesusa tsawantri̱ Yusa Wakaní̱ pujurtakui winia úkurui̱ni̱ kakantar untsumman antukmajai. Kachu umpuamua núnis ti kakarmauyi.
66001011	Tura chichaak «Witjiai Émkanka tura Náṉkatkancha Wíkitjiai. Yáunchusha tuke pujuyajai. Núnisnak yamaisha tuke pujajai. Tuma asamtai wáinmena ju̱, papinium áaram Ásianam siati péprunam Yus shuar írunna nui̱ akuptúkarta. Jú̱ peprunam akupkarta, Ipisiusha, Ismirnasha, Pírkamusha, Tiatirasha, Sártissha, Piratírpiasha tura Rautiséasha» turutmiai.
66001012	Túrutkui yaki túruta tusan apajá̱san iikman siati shirikip ikiutai̱n kuriji̱a̱i̱ najanamun wainkiamjai.
66001013	Tura nui̱ ajapén Aents Ajasua núninian wajan wainkiamjai. Tura pushirí̱sha nawe̱a timiai nuntuaru entsaruyi. Emenmamkesha kúriniak netsepnum emenmamauyi.
66001014	Tura ni muuke̱ intiashí̱sha murikiu uré̱ nijiamua núnisaṉ tura micha núnisaṉ ti puju chí̱a̱rauyi. Tura ni ji̱sha jiya núniskeyi.
66001015	Ni nawe̱sha ti wincha asa jiru yaṉkutaku jiamua áinis néwar ajarmiayi. Ni chichame̱sha ti kakaram asa uunt entsa téter ajá áintsauyi.
66001016	Ni untsuurí̱ni̱ siati yaan takakuyi. Tura ni wene̱nia̱sha puyá̱ áinis tsakatskat mái̱ ere awajsamu jiinmiai. Ni yapi̱sha etsa̱ ti etsantuk íischamnia núnisauyi.
66001017	Nuna wainkian jakaa áintsanak nawe̱e̱n iniaarmajai. Túrasha ni untsuuri̱ uwejé̱n awantrus turutmiayi «Ashamkaip. Witjiai ashí juármari̱ tura amúamuri̱sha.
66001018	Wikia tuke iwiaakuitjiai. Jakamiajai tura nantakin jákashtinian tuke iwiaaku pujajai. Jákatniuncha tura jaka pujuinia nuna yawiri̱n takakun nérenniuitjiai.
66001019	Tuma asamtai wainkiamna ju̱sha, yamái wáinmena nusha tura ukunam átatna nusha aartá.
66001020	Wáinmena nu jú̱nisaiti. Siati shirikip ikiutai̱ kúrik wainkiam nu siati péprunam Yus shuar írunun nakumeawai. Tura winia untsuurui̱ni̱ siati yaa wainkiam nu siati péprunmaya̱ Yus shuaran wáinniun nakumenawai» turutmiai.
66002001	Nuyá̱ turutmiai «Ipisiunmaya̱ Yus shuara uuntri̱ ju̱ áatrata. Siati yaan untsuurnum takakna nu tura núnisaṉ siati shirikip ikiutai̱ kúrinmaṉ ajapén étenta wekáa nu, tawai
66002002	“Ashí ame túram nuna nékajai. Ti kakaram takaakum katsunteamuncha nékajai. Yajauch shuar nawamtsuk awemaitrume. Shuar «Yus akatrámuitjiai» ántar tuinia nu nekaamarme. Wáitrinia nusha nékaitme.
66002003	Ti wáitiayatmek katsuntram yawe̱tsuk Winia ti takartusuitme.
66002004	Túrin ámini̱ṉ ju̱na títiatjame. Yus aneakum yámankamtaik tí peṉker wekainiuyam núnisam túratsme.
66002005	Tuma asam ikiuknium nu enentáimpram yaunchu túriniuyam núnismek ataksha túrata. Túrachakminkia ame shiripkirmin wari jurustatjame.
66002006	Tura ju̱ péṉker túriniaitme. Nikiurás shuar nakitniuitrume. Nu shuar «aya̱sh wakeramu páchitsuk túramniaiti» tuíniakui Wisha núnisnak nakitiajai.
66002007	Kuíshtinia nu shuar Yusa Wakaní̱ ashí Yus shuaran timian antukti. Nupetmakunka tuke iwiaaku pujutai̱ numi nere̱n yúatniun tsaṉkatkattajai. Nu numi Yus pujana nui̱ wajaawai.” Tu aartá» turutmiai.
66002008	Nuyá̱ turutmiai «Ismirnanmaya̱ Yus shuara uuntri̱ ju̱ áatrata. Yámankamtaikniumia̱ amúamunam tuke pujuwa nu tura núnisaṉ jaka nantakmia nu tawai
66002009	“Ashí ame túram nuna nékajai. Ti wáitiam nunasha tura kuítrinchaitmena nunasha nékajai. Antsu Yusai̱ṉkia ti kuítrinniuitme. Tura shuar iwianchi uuntri̱ Satanása shuari̱ áiniayat «Israer shuaraitjiai» tuíniak yajauch áujmatramena nuna nékajai.
66002010	Tí waitsattamna nu ashamkaip. Íwianch ashí nekapramsataj tusa atumíinia̱n sepunam eṉkeattawai. Nui̱ tias tsawant wáitsattarme. Jáakmesha tuke Yus shiir enentáimtusakminkia tawaspan nakurin súsatniua nútiksanak nekas iwiaakman tuke shiir pujustinian amastatjai.
66002011	Kuíshtinia nu shuar Yusa Wakaní̱ ashí Yus shuaran timian antukti. Nupetmakuka jimiará jákatniuka wáitsashtatui.” Tu aartá» turutmiai.
66002012	Nuyá̱ turutmiai «Pírkamunmaya̱ Yus shuara uuntri̱ ju̱ áatrata. Puyá̱ áinis tsakatskat mái̱ ere awajsámun takakna nu tawai
66002013	“Ashí ame túram nuna nékajai. Iwianchi uuntri̱ Satanás akupea nui̱ pujayatmek tuke shiir enentáimturmena nuna nékajai. Winia shiir umirtínian Ántipasan máwarmataisha Winia enentáimtursatin ishichkisha iniaitiuschamame. Nusha íwianch pujutai̱nium pujakrumin túrunamai.
66002014	Túrin ámini̱ṉ ju̱na títiatjame. Atumíiya̱ shuar yaunchu Yúsnan etserin Paraam yajauch jintíamun tuke emetainiawai. Nisha Israer shuaran tunáa awajsat tusa Parakan unuiniarmiayi. Nuyá̱ Parak Yus sutai̱ taṉkun maar yúatniun Israer shuaran jintintiámiayi. Núnisaṉ ti tsanirmatniun jintintiámiayi.
66002015	Atumíiya̱ shuarsha Nikiurás jintíamuncha Wi nakitiaj nuna iniaisatniun nakitiáiniawai.
66002016	Wats, enentáimpram iniaisata. Túrachakminkia Wi wari wini̱n winia wenuruí̱ya̱ puyá̱ jiinia nuja̱i̱ mániktajai.
66002017	Kuíshtinia nu shuar Yusa Wakaní̱ ashí Yus shuaran timian antukti. Nupetmakunka maná yurumkan u̱kma nuna ayurattajai. Nuyá̱ kaya pújun susattajai. Nu kayanam yamaram naari̱ aarma átatui. Nunasha chíkich shuarka peṉké nékatsa̱i̱ṉ aya achía nuke nekaattawai.” Tu aartá» turutmiai.
66002018	Nuyá̱ turutmiai «Tiatiranmaya̱ Yus shuara uuntri̱ ju̱ áatrata. Yusa Uchirí̱ ji̱ jiji̱a̱i̱ métek keena nu tura núnisaṉ nawe̱ jiru yaṉkutaku jiamua núnis néwar ajawa nu tawai
66002019	“Ashí ame túram nuna nékajai. Yus shiir enentáimtakum aneam nuna nékajai. Tura katsuntram péṉker takaamna nuna nékajai. Yáunchuja̱i̱ naṉkaamas péṉker túrame yamaikia.
66002020	Túrin ámini̱ṉ ju̱na títiatjame. Nu nuwa̱ Jisawír awematsme. «Yúsnan unuiniajai» tinia Wí shuaran ti anaṉkenawai. Tura ti tsanirmatniuncha tura najankamu yus sutai̱ taṉkun maar yúatniun jintintiáiniawai.
66002021	Nisha ni tunaari̱n enentáimiar iniaisat tusan nákasuitjiai. Tura nakitiawai.
66002022	Wátsek, suṉkurmatkiakan peaknum aepsattajai. Tura chíkicha niji̱a̱i̱ tsanirma ainia nunasha niji̱a̱i̱ métek tí waitkiastatjai. Ni tunaari̱n enentáimiar iniaisacharmataiṉkia túrattajai.
66002023	Ni uchirí̱ncha mantuattajai. Nuja̱i̱ ashí Yus shuar Wi nekas shuara enentái̱n nékaitjia nuna nekaawartatui. Atumniasha chikichik chikichik takasmaja̱i̱ métek akiktatjarme.
66002024	Tura chíkich shuar Tiatiranmaya̱tiram nú chicham enentáimtuscharmena nu «nekas iwianchnia u̱kma» tutaiya nu nékachu asakrumin atakka túratniun patatkashtatjarme.
66002025	Tura Wi jeatsa̱i̱ṉ takakrum nu emetatarum.
66002026	Nupetmakunka Wi wakeraj nunak tuke iniaitsuk túrana nuna untsurí nuṉkanam akupkatniun tsaṉkatkattajai.
66002027	Winia Apar tsaṉkatrukmia núnisnak akupkatniun tsaṉkatkattajai. Tura nuwe̱ najanamu jiruja̱i̱ awati ijiakratniua áinis ti kakarmaja̱i̱ akupkáttawai.
66002028	Yáṉkuam káshik jiinia nuna susattajai.
66002029	Kuíshtinia nu shuar Yusa Wakaní̱ ashí Yus shuaran timian antukti.” Tu aartá» turutmiai.
66003001	Nuyá̱ turutmiai «Sártisnumia̱ Yus shuara uuntri̱ ju̱ áatrata. Siati Yusa Wakaní̱n takakna nu tura núnisaṉ siati yaan takakna nu, tawai “Ashí ame túram nuna nékajai. Iwiaakua áintsaṉ wekayatmek Wíji̱a̱i̱ṉkia jákaitme.
66003002	Shintiarta. Kaji̱nia nu umpuim ekemákta. Kame Yusja̱i̱ iisam péṉker túrichuitme.
66003003	Yus Chicham ti shiir enentáiji̱a̱i̱ emka antukmam nu ataksha enentáimpram emetata. Tura tunaarumsha enentáimpram iniaisata. Tura iniaiyachkumni̱ṉkia kasa núnisnak nékatsmin jeartiatjame.
66003004	Tura Sártisnum shuar ishichik pushiri̱ wapikmákcharu pujuiniawai. Nusha tí peṉker áiniak pushí pújun entsarar Wiji̱a̱i̱ wekasartatui.
66003005	Nupetmakuka pushí pújun entsartatui. Tura iwiaaku átinia nu papiniumia̱ ni naari̱ áarman japirashtatjai. Antsu winia Apar tura ashí nayaimpinmaya̱ suntar íimmianum shiir áujmattsattajai.
66003006	Kuíshtinia nu shuar Yusa Wakaní̱ ashí Yus shuaran timian antukti.” Tu aartá» turutmiai.
66003007	Nuyá̱ turutmiai «Piratírpianmaya̱ Yus shuara uuntri̱ ju̱ áatrata. Ti shiir túrin tuke nekasan tana nu, úunt akupin Tawitia yawiri̱ takaku asa uraimtai chíkich peṉké epenchamniaiti. Tura epenmiatai chíkich peṉké uraichminiaiti. Ju̱na tawai
66003008	“Ashí ame túram nuna nékajai. Kakarmachuitiatmek winia chichamur shiir enentáimtakum Winia initiuschaitme. Tuma asakmin wáitin uratjiame. Nuna chíkich peṉké epenchamniaiti.
66003009	Wátsek. Shuar wáitruiniak «Israer shuaraitjiai» tuíniayat iwianchi uuntri̱ Satanás shuar áiniawai. Nu shuaran nekas ámin aneajna nuna nekaawarat tusan amiini̱ tikishmátkiarartatjai.
66003010	Katsuntrata tímiaj nu, shiir umirka asakmin Wisha tí wáitsatin ashí nuṉkanam átatna nuyá̱ uwemtikrattajme. Nu wáitsatniuja̱i̱ ashí nuṉkanmaya̱ shuar nekapnasartatui.
66003011	Wárik winittiajai. Takakmena nu emetata. Akinkiatniuitmena nuna chíkich shuar atantramkiara̱i̱ṉ.
66003012	Nupetmakunka winia Yusru je̱e̱ pauri̱n awajsattajai. Tura nuyá̱ peṉké jíinkichartatui. Tura nin winia Yusru náari̱n áatrattajai. Tura winia Yusru pépruri̱ náari̱ncha áatrattajai. Nu pépruka nayaimpinmaya̱ yamaram Jerusaréṉka Yusai̱ya̱ tara núiti. Núnisaṉ winia yamaram náarun nin áatrattajai.
66003013	Kuíshtinia nu shuar Yusa Wakaní̱ ashí Yus shuaran timian antukti.” Tu aartá» turutmiai.
66003014	Nuyá̱ turutmiai «Rautiséanmaya̱ Yus shuara uuntri̱ ju̱ áatrata. Wáitrutsuk nekasa nunak tiniua nu tura núnisaṉ ashí Yus najanamun úuntri̱ya nu, tawai
66003015	“Ashí ame túram nuna nékajai. Tura michaash míchachuitme. Núnisaṉ tsue̱rsha tsué̱rchaitme. Míchaitkiumsha tura tsué̱raitkiumsha maak.
66003016	Kame míchachu tsue̱rcha antsu aya tsué̱tsue̱tak asakmin imiutkattajme.
66003017	Iis «Kuítrinniuitjiai, ti irumpraitjiai, warinkisha atsumatsjai» tame. Túrasha ashí yajauch, wáitnenmai, kuítrincha, kusuru tura misú iyajme.
66003018	Tuma asam ju̱na chichareajme. Winí̱ ti shiir kuri sumakam nekas kuítrintin ajasta. Túram puju pushí Winí̱ sumakam misú ajasma shiir entsarta. Péṉker íimprataj tusam ji̱nium eṉketai̱ eṉkeeta.
66003019	Aneajna nuna chichareajai. Nu asamtai kakaram ajasam tunaarum enentáimpram iniaisata.
66003020	Enentáimprata. Shuar wáitiniam wajas untsumna áintsanak Wi ámin untsúajme. Winia anturtukam ame enentáimin awa̱intiakminkia Wi wai̱ntiuattajme. Tura waya̱n ámiji̱a̱i̱ yurumáttajai. Tura amesha Wiji̱a̱i̱ yurumáttame.
66003021	Nupetmakuka akupin pujutai̱nium Wiji̱a̱i̱ pujustatui. Wisha núnisnak nupetmaku asan winia Aparja̱i̱ akupin pujutai̱nium pujusuitjiai.
66003022	Kuíshtinia nu shuar Yusa Wakaní̱ ashí Yus shuaran timian antukti.” Tu aartá» turutmiai.
66004001	Nu naṉkaamasmatai nayaimpiniam waiti uranniun wainkiamjai. Tura nuyá̱ kakaram untsumman antukmajai. Nuik kachuja̱i̱ métek kakaram chichartukma nu turutmiai «Ju̱i̱ yakí̱ wakata. Ukunam átatna nuna iniaktustatjame» turutmiai.
66004002	Nu chichamaik Yusa Wakaní̱ yapajtiuámai. Túrutamtai nayaimpinmaṉka akupin pujutai̱nium pujan wainkiamjai.
66004003	Nisha jaspi kayasha tura kurnarínia kayasha nuja̱i̱ métek ti wínchauyi. Akupin pujutai̱n tuntíak téntakuyi. Nusha ismirárta kayaja̱i̱ métekeyi.
66004004	Chíkich paintikuátru akupin pujutai̱n nu pujutai̱n téntakarun wainkiamjai. Tura paintikuátru uunt puju entsarainian tura kurin etseṉkrakainian nui̱ pujuinian wainkiamjai.
66004005	Akuptáiniumia̱ peemsha ipiamtasha untsummasha jíiniarmai. Tura nu pujutai̱nium naka siati shirikip kearmai. Nusha siati Yusa Wakaní̱nti.
66004006	Núnisaṉ nu pujutai̱nium naka nayantsa ánin ti saar amai. Nu pujutai̱nium wakenmaani̱sha niisháa taṉku kuatru téntakar ármiayi. Ukuri̱ni̱sha tura eemsha ji̱ irunmiai.
66004007	Emka taṉku úunt ya̱wa̱a ániuyi. Chíkichka turu uchichia ániuyi. Tura chikicha shuara yapi̱ya ániuyi. Tura chíkichka churuwia nanamua ániuyi.
66004008	Nusha sais nanamtin armai. Tura ji̱sha ti irunainiak ashí wáinmarmai. Káshisha tsawai̱sha tuke iniaitsuk ju̱na tiniu armai. «Tunaarincha tunaarincha nekas tunaarincha Úunt Yusaiti. Ashí Tujintkiachu Yúsaiti. Tuke yaunchu pujuyayi. Núnisaṉ yamaisha pujawai. Tura ataksha ju̱ke winittiawai.»
66004009	Tura uunt pujutai̱nium pujana nu tuke iwiaaku pujú asamtai nu taṉku ti shiir awajsar yúmiṉkiak pujuriarmai.
66004010	Túruiniakui paintikuátru uunt tuke iwiaaku pujun tikishmátainiak ni etseṉkrutairi̱n naka áepruiniak jú̱nis tuíniawai
66004011	«Uuntá, ii Yúsri̱nme. Tuke shiir awajmáinme. Ashí naṉkaamas kakarmaitme. Amek ashí írunna nu najankaitme. Tura aya wakerakum najankamame. Ame wakerakmin irunainiawai» tuíniawai.
66005001	Nuyá̱ akupin pujutai̱niam pujuma nuna untsuurí̱ni̱ papí pénuimiu takaku pujan wainkiamjai. Nu papisha initiaani̱sha tura pátatkesha áarmauyi. Tura urakchamnia atí tusa siati asaka péekmauyi.
66005002	Tura nayaimpinmaya̱ suntar ti kakarma nu, ti kakantar inintran wainkiamjai. Nisha chichaak «¿Ya akupniuk ju̱ papin asakamun ja̱a̱k urakminiait?» timiai.
66005003	Tura nayaimpinmaya̱sha nuṉkanmaya̱sha tura jakamunmaya̱sha chikichkisha nu papin urakmin atsumiayi. Áujtsuk íistinniasha tujintkiarmai. Tímianu akupin atsumai.
66005004	Nu papin uraktincha tura áujsatniusha, kame íistincha atsakui tí utmiajai.
66005005	Nuyá̱ chikichik uunt turutmiai «Tí utip. Israer shuarnumia̱ úunt ya̱wa̱, Jutá wea awai. Nisha úunt akupin Tawit wéaiti. Nupetmaku asa nu papí siati asakamun ja̱a̱k urakminiaiti.»
66005006	Nuyá̱ uunt pujutái̱ya̱ nui̱ tura kuatru taṉkunam ajapén tura úuntnum ajapén Murik wajan wainkiamjai. Maamua áintsaṉketiat iwiaakuyi. Kachurí̱sha siátiyi. Ni ji̱sha siátiyi. Nusha Yusa Wakaní̱ siati ashí nuṉkanam akuprámua nuuyi.
66005007	Nu Murik we nekas úunt Akupniun untsuurí̱nian nu papin achikmiayi.
66005008	Tura papin achikmatai kuatru taṉkusha tura paintikuátru uunt arma nusha Murikiun tikishmátrarmiayi. Ashí uunt arpa tuntuitiai̱n takaku armai. Tura ashí kuṉkuin eṉketain kuri najanamun takaku armai. Nu kuṉkuin Yus shuar áujsamuiti.
66005009	Ju̱ yamaram kantancha kantampriarmai «Amek imiá naṉkaamas akupniuitme. Amek papí achikiam asakamu já̱a̱kminiaitme. Yus sutai namaṉkea áinis mantamna asam túramniaitme. Ashí nuṉkanmaya̱ shuarnumia̱sha Yusna árat tusam ame numpe̱mja̱i̱ iin sumakmiame.
66005010	Túram akupin awajkartusuitme tura núnisaṉ ii Yusri̱niun pujurin awajkartusuitme. Tuma asakmin akupin ajasár ju̱ nuṉkanam akupkáttaji.» Tu kantamáiniawai.
66005011	Tura untsurí nayaimpinmaya̱ suntar uunt pujutaincha taṉkuncha tura úuntnasha éṉkekawarun wainkiamjai. Nusha nekapmarchamnia ti untsurí armia nu
66005012	kakantar tiarmai «Murik mantamnamia nu akupin ajas ashí kakarmancha, kuítniasha, nekaatniuncha Niṉki achikminiaiti. Tura nupetmaku asamtai yumiṉsar Nin ti shiir awajsatin áiniawai» tiarmai.
66005013	Núnisaṉ ashí Yus najankamu, nayaimpiniam írunna nusha, nuṉkanam írunna nusha, nuṉká init írunna nusha, nayantsanam írunna nusha, tuinian antukmajai «Muriksha tura akuptáinium pujana nusha ti shiir tura ti kakaram ásar tuke iniaitsuk shiir awajnásarti» tuíniawai.
66005014	Tura kuatru taṉkusha «Tuke núnisaṉ atí» tiarmai. Tura paintikuátru uuntka nekas tuke iwiaaku pujá nuna tikishmátar shiir awajsarmai.
66006001	Tura siati asakamunmaya̱ emka asakamun wísha iimiai̱ṉ Murik ja̱a̱kmai. Túramtai chikichík taṉku ipiamtaja̱i̱ métek kakantar untsumun antukmajai. «Winitiá» timiai.
66006002	Takui̱ kawái pújun wainkiamjai. Nui̱ ekemia nu tíshimkiun takakuyi. Awakmakmatai sútai̱sha susamuyi. Tura tuke nupetmaktinian jiinkimiai.
66006003	Nuyá̱ Murikkia asakamu jímiaran já̱a̱kmatai taṉku jímiara nu «Winitiá» timiai.
66006004	Takui̱ chíkich kawái kapa̱a̱kun wainkiamjai. Nui̱ ekemia nuna puyá̱ úuntan susamuyi. Nusha shiir pujuscharat tusa ashí jú̱ nuṉkanmaya̱ shuaran mánaimtikiatniun akupkámuyi.
66006005	Nuyá̱ Murik asakamu menaintiun já̱a̱kmatai taṉku menaintiua nu «Winitiá» timiai. Takui̱ kawái mukusan wainkiamjai. Nui̱ ekemia nusha kijin nekapmatai̱n takakuyi.
66006006	Tura kuatru taṉku ajapénia̱ chichaamun antukmajai. «Tsawant takamtsuk takaakmesha apatkuka peṉké ishichik sumakmin átatme. Tura núnisaṉ machasha nijiamchisha amuukacharat tusam péṉker wáinkiata» timiai.
66006007	Nuyá̱ Murik asakamu kuátrun já̱a̱kmatai taṉku kuatrua nu «Winitiá» timiai.
66006008	Takui̱ kawái yaṉkun wainkiamjai. Nui̱ ekemia nusha Jákatin náartiniuyi. Tura nuna úkuri̱n Jatai̱ nemarki̱ winimiai. Nusha ashí nuṉkanmaya̱ shuar kuatru akankarmanumia̱ chikichik mátin akupkámu armai. Nisha mesetja̱i̱ tsukaja̱i̱ nuyá̱ suṉkurja̱i̱ tura yajasmaja̱i̱ nu aentsun máwarmai.
66006009	Nuyá̱ Murik asakamu séṉkun já̱a̱kmatai Yus sutai kuṉkuin áestutai̱ wakenmaani̱ íismajai. Túran Yus Chichaman etserainiakui máwarma wakaní̱n wainkiamjai.
66006010	Nusha kakantar untsumainiak tiarmai «Uuntá, tí peṉker asam támena nu umíatsmek. ¿Urutíak nuṉká pujuinia nú shuar ii mantamnamunam yapajmiátruktam?» tiarmai.
66006011	Tuíniakui pushí pújun súsar tiarmai «Itiur átum jakamiarum núnisaṉ atumí yachi̱sha tura Krístunun etserainiak urutmá tuke mantamnatin ártiniait nu nákakrum ishichik ayampratarum» tiarmai.
66006012	Nuya̱sha Murik asakamu sáisan já̱a̱kmatai ti ú̱u̱run wainkiamjai. Tsawái̱ nantusha itiurchat ajasua áintsaṉ mukusa ajasmai. Kashí nantusha numpa áintsaṉ ajasmai.
66006013	Tura yaasha wampú nere̱ nase umpuim ti maju̱wa áintsaṉ kákekarmai.
66006014	Nayaimpisha papí pénuimiu júamua áintsaṉ meṉkakamai. Tura naintcha yajá apujnasarmai. Tura nuṉkasha nayantsanam ajapén atentrainia nusha yajá apujnasarmai.
66006015	Tura jú̱ nuṉkanam akupin ainia nusha nainnium wéar kayá wá̱a̱nam ú̱mkarmai. Níji̱a̱i̱sha ashí shuar, uuntcha, kuítrinniusha, suntara kapitiántri̱sha, ashí kakaram ainia nusha tura takarniusha aṉkant ainia nuja̱i̱ nainnium wéarmai.
66006016	-
66006017	Túrawar náintniasha kayancha tiarmai «Asutniátin tsawant jeayi. ¿Yaki aun katsuntrat? Nu asamtai saanakim iin yutukratáta. Túrarum Murik ti asutiámataj nuya̱sha tura akupin pujana nuya̱sha ú̱kratkata» tiarmai.
66007001	Nu naṉkaamasmatai kuatru nayaimpinmaya̱ suntar, nuṉká kuatru yantamén wajan wainkiamjai. Nusha kuatru nase kukarsha, nayantsanmasha tura kampunniunmasha nasenkacharat tusar wajatiarmai.
66007002	Kame kukarsha tura nayantsanmasha yajauch awajsatniun akupkámu armai. Tura chíkich suntarnasha etsa̱ tatainmaani̱ya̱ winian wainkiamjai. Tuke iwiaaku Yusa anujtutairi̱n takakuyi. Nusha kuatru suntaran kakantar untsúak timiai
66007003	«Ii Yusri̱ takarin ainia nu nijia̱i̱nium áarar ásaktsarni̱ṉ kukarsha, nayantsasha tura kampunniusha naseja̱i̱ yajauch awajsairap» timiai.
66007004	Tura timiajní untsurí áarar asakamun antukmajai. Ashí Israera uchirí̱ tuse wea ainia nuyá̱ siantu kuaraintikuátru mir armai.
66007005	Jutá weanmaya̱ tuse mir asakamu armai. Ruwin weanmaya̱sha tuse mir asakamu armai. Kaat weanmaya̱sha tuse mir asakamu armai.
66007006	Aser weanmaya̱sha tuse mir asakamu armai. Neptarí weanmaya̱sha tuse mir asakamu armai. Manasés weanmaya̱sha tuse mir asakamu armai.
66007007	Semiun weanmaya̱sha tuse mir asakamu armai. Riwí weanmaya̱sha tuse mir asakamu armai. Isakár weanmaya̱sha tuse mir asakamu armai.
66007008	Sapurún weanmaya̱sha tuse mir asakamu armai. Jusé weanmaya̱sha tuse mir asakamu armai. Piṉjiamín weanmaya̱sha tuse mir asakamu armai.
66007009	Nuyá̱ ti untsurí shuaran wainkiamjai. Ashí nuṉkanmaya̱ nusháa shuaraim iruntraru ásar nekapmarchamnia armai. Tura nusha úunt akupin pujutai̱nium tura Muriknium naka wajaarmai. Tintiuki nuke̱a ániun takaku armai. Tura ashí pújun entsaru armai.
66007010	Ashí kakantar untsumainiak tiarmai «Ii Yusri̱ úunt akupin pujutai̱nium eketna au tura Muriksha imia Niṉki Uwemtikin áiniawai» tiarmai.
66007011	Tura nayaimpinmaya̱ suntarsha úunt akupin pujutaincha, kuatru taṉkuncha, tura úuntnasha téntatkar armia nu piniakum nuṉká tepersar Yusan shiir awajsar
66007012	tiarmai «Nekasaiti. Tuke iniaitsuk ii Yusri̱ ti shiir awajsatniuiti. Niṉki ti neka, ti kakaram, ti akupin tura tí peṉker asamtai tuke yumiṉsatniuiti. Núnisaṉ atí.»
66007013	Nuyá̱ chikichik uunt inintsamai «Pújun entsaru ainia ju̱sha ¿ya ainia tura tuyá̱ ainia?»
66007014	Túrutkui «Uuntá, amek nékame» tímiajai. Tutai «Ju̱ shuar tí waitsaru áiniawai. Túrawar Murikiu numpe̱ja̱i̱ ni pushiri̱ nijiamawar puju awajsaru áiniawai.
66007015	Nuna túrawaru ásar yamaikia Yusai̱ naka pujusár tsawai̱sha káshisha Yúsnan ni Je̱e̱n takainiawai. Tura akupin pujutai̱nium eketna au tuke wáinkiartatui.
66007016	Yamaikia tsukaja̱i̱sha kitiakja̱i̱sha wáitsachartatui. Tura etsa̱sha sukuiniak yajauch awajsachartatui.
66007017	Muriksha akupin pujutai̱nium naka wajana au, ni murikrí̱nkia péṉker wáiniuk áyureak tí peṉker púkuni entsa waana nuí̱ apujsartatui. Tura Yus ni nea̱jkirtincha ukuitiurartatui» turutmiai.
66008001	Nuyá̱ Murik asakamu siátin já̱a̱kmatai nayaimpiniam chikichik ura jeastatuk ajapén mitia ajasmai.
66008002	Nuyá̱ siati Yusa suntari̱ Yusai̱ naka wajainia wainkiamjai. Nusha siati kachu susamu armai.
66008003	Nuyá̱ chíkich Yusa suntari̱ kuṉkuin eṉketain kuriji̱a̱i̱ najanamun itiamai. Tura Yus sútai̱nium ayamas wajasmatai núkap kuṉkuin sunasmai. Nu kuṉkuin ashí Yus shuar áujsamuja̱i̱ métek kuṉkuin ekemátainium ekemáktiniuyi. Nu ekemátai̱ kuriji̱a̱i̱ najanamuyi tura úunt akupin pujutai̱nium naka pujumai.
66008004	Tura Yusa suntari̱ ekemákmatai kuṉkuinia mukuintiuri̱ Yus shuar seamuja̱i̱ métek Yus nekaprámai.
66008005	Nuyá̱ nu kuṉkuin eṉketain Yusa suntari̱ achik ekemátainmaya̱ ji kapa̱a̱n kaí̱ri̱n áimiak ju̱ nuṉkanam ukaamai. Túramtai ipiamtasha untsummasha, peemsha tura u̱u̱sha armai.
66008006	Nuyá̱ siati Yusa suntari̱ kachun takakainia nu umpuartai tusar iwiarnararmai.
66008007	Emka Yusa suntari̱ kachun umpuarmatai micha kákekamai. Nunasha ji numpaja̱i̱ pachimpramuncha nuṉkanam ajapawarmai. Túmakui̱ menaintiú nakakma jean numincha tura ashí írunna nui̱ ekemákmai. Tura ashí nuṉkanam chírichrin takamtsuk ekemákmai.
66008008	Nuyá̱ Yusa suntari̱ jímiara nu kachun umpuarmatai uunt naintia ánin kean nayantsanam aju̱ṉmai. Túramtai menaintiú nakakma jeá nayants numpa ajasmai.
66008009	Núnisaṉ menaint jeá nayantsanam matsatainia jákarmai. Tura menaint jeá uunt kanua nu emesnararmai.
66008010	Nuyá̱ Yusa suntari̱ menaintiua nu kachun umpuarmatai ti uunt yaa nayaimpinmaya̱ kapá̱a̱ iniarmai. Tura entsasha tura púkuninmasha menaintiú nakakam jeanum iniarmai.
66008011	Nu yaasha Yapá numi náartiniuyi. Tura menaintiú nakakam jeá entsa yapá ajasármai. Túrunamtai ti untsurí shuar nu entsa yapá ajasmája̱i̱ jákarmai.
66008012	Nuyá̱ Yusa suntari̱ kuatrua nu kachun umpuarmatai menaintiú nakakam jeá etsa̱sha, kashí nantusha tura yaasha emesnarar ajapén tee ajasármai. Túrunawar tsawai̱sha káshisha menaintiú nakakam jeanum tsáapnircharmai.
66008013	Nuyá̱ chíkich Yusa suntari̱ nayaimpiniam nanamun wainkiamjai. Nusha kakantar untsumuk chichaak «Maa, chíkich menaintiú suntar umpuiniakui nuṉká matsatainia nu ti wáitsartatui» timiai.
66009001	Nuyá̱ Yusa suntari̱ seṉkua nu, kachun umpuarmatai yaan nayaimpinmaya̱ nuṉká inian wainkiamjai. Tura nu yaan tunáa shuar jákaru matsamtai̱ yawiri̱ susamuyi.
66009002	Tura uraimtai nu náṉkatkachu wá̱a̱nmaya̱ ti mukuint jiinmiai uunt jiniumia̱ áintsaṉ. Tura etsa̱ncha tee awajsamai yuraṉmincha tee awajsamai.
66009003	Nuyá̱ nu mukuintiunmaya̱ manchi jíintrar nuṉká ti yujarmai. Tura ju̱ nuṉkanmaya̱ titiṉkia áinis najamin susamu armai.
66009004	Chírichrincha ashí arakmancha ashí numincha yajauch awajsatin suritkiamuyi. Antsu áyatik shuar nijia̱i̱nium Yusa naari̱ áarar apujtuachmanak yajauch awajsatin armai.
66009005	Túrasha ajaktsuk seṉku nantutin wáitkiastin susamu armai. Kame titiṉ shuaran ijiú najawe̱a núnis najawe̱atin susamu armai.
66009006	Nui̱ shuar wari jakataj tuíniayataṉ jákachartatui. Ti wakeruiniayataṉ jákatniun tujintkiartatui.
66009007	Manchisha iisam mesetnum weena nu kawaiya áinis armai. Kurí tawaspa áinis etseṉkraku armai. Yapi̱sha shuarna áinis armai.
66009008	Intiashí̱sha nuwa̱nua núnis armai. Nai̱sha úunt ya̱wa̱ nai̱ya núnis armai.
66009009	Netsepé̱n namaka saepe̱a áinis jiru péeramu armai. Tura nanamenaksha kawái karu japiniak mesetnum tsékena núnisaṉ téter ajarmai.
66009010	Ujuké̱sha titiṉki ujuke̱a áinis asa jaṉki ajakin armai. Nuja̱i̱ tuke seṉku nantu yujarsar shuaran íjiuar wáitkiastin armai.
66009011	Tura náṉkatkachu wa̱a̱ uraimia nu suntar ni úunt akupniuri̱nti. Israer chichamja̱i̱ ni naari̱ Apatún tutainti. Tura Kriaku chichamja̱i̱ṉkia Apuriún tutainti. Nuka Yajauch Awajkartin tawai.
66009012	Ju̱ja̱i̱ emka wáitsatin naṉkaamasai. Túrasha tuke jímiar taasai.
66009013	Nuyá̱ Yusa suntari̱ saisa nu kachun umpuarmatai chichaman antukmajai. Yusai̱ naka kuṉkuin ekemaka Yus sutai kurimpramu amai. Tura ni kuatru yantame̱ kachu jiinmiai.
66009014	Tura nuyá̱ suntar saisa nu kachu takakun chichaak «Kuatru suntar Yúpratisa kanusári̱ pujuinia nu atiram akupkarta» timiai.
66009015	Túramtai nu kuatru suntar wéar menaintiú nakakam untsurí shuaran maatai tusar weriarmiayi. Kame nuna túrawarat tusar ikiusma armai. Tura nu uwitin, nu nantutin, nu tsawantin tura nu úratin atíatin ikiusma armai.
66009016	Tura suntarnasha kawainium eketáinian wainkiamjai. Tura timiá untsurí nekapmarchamnia asamtai aya númiruri̱n antukmajai. Nusha tusiantu miyun armai.
66009017	Tura ímiaja̱i̱k suntarnasha kawaincha jú̱nisan wainkiamjai. Eketáiniaka netsepnum jirun entsaru armai. Nusha kapa̱a̱ku wiṉkia tura yaṉkú armai. Tura kawaisha úunt ya̱wa̱a muuke̱ áinin armai. Tura ni wene̱ya̱sha jisha, mukuintiusha, asuprisha ti tsue̱r keá jíiniarmai.
66009018	Nu menaintiú ti yajauch wáitsamuja̱i̱ menaintiú nakakam shuar untsurí jákarmai. Jíji̱a̱i̱sha, mukuintiuja̱i̱sha, asupriji̱a̱i̱sha jákarmai.
66009019	Nuja̱i̱ nu kawái ni wene̱ja̱i̱ shuaran wáitkiasarmai. Tura ni ujuké̱ napí múuke̱ya áinin armai. Núja̱i̱sha shuaran wáitkiasarmai.
66009020	Tura nuja̱i̱ jákacharmia nú shuar yajauch túratniun peṉké iniaisacharmai. Tura yajauch wakanniasha tura najankamu yusnasha tikishmátratniun iniaisacharmai. Nu ántar yus kuriji̱a̱i̱, kuitji̱a̱i̱, yaṉkú jiruja̱i̱, kayaja̱i̱, numiji̱a̱i̱ najanamu ásar wainmaktinniasha, antuktinniasha tura wekasatniuncha tujintiainiawai.
66009021	Núnisaṉ maṉkartuatniuncha, wawekratatniuncha, tsanirmatniuncha tura kasamkatniuncha iniaisacharmai.
66010001	Nuyá̱ chíkich kakaram suntar nayaimpinmaya̱ táarun wainkiamjai. Nusha yuraṉkim amúamu tura muuknum tuntíak téntakmauyi. Yapi̱sha etsa̱ja̱i̱ métek wínchauyi. Tura kujapé̱sha ji keá áintsaṉkeyi.
66010002	Nusha papin urak takakuyi. Tura imiá uunt asamtai ni nawé̱ untsuurnumaani̱ nayantsanam tura menaari̱ni̱ kukar tarimias wajasmai.
66010003	Tura úunt ya̱wa̱ kaka̱a̱r shiniak chicháa áinis ti kakaram untsumkamai. Nuja̱i̱ siati ipiamtasha chichasarmai.
66010004	Ni chichasarmatai ni chichamen áartiniujai tura nayaimpinmaya̱ chichartak «Aaraip, turutmiai. Ju̱ka nekanashti» turutmiai.
66010005	Tura nuyá̱ suntar nayantsanmasha tura kukarsha tarimias wajama nu ni uwejé̱ untsuurí̱n nayaimpinmaani̱ takuimiai.
66010006	-
66010007	Tura timiai «Peṉké ishichik ajasái. Suntar siatia nu umpuakuiṉkia Yus ashí yaunchu enentáimpramia nu uminkiattawai. Emka ujatsuk ukunam ni shuari̱n Yúsnan etserniua nuna ujakmiayi» timiai. Nuyá̱ chichaak «Yus tuke iwiaaku pujawai. Tura imiá kakaram asa nayaimpincha, nuṉkancha, nayantsancha tura ashí nui̱ írunna nunasha najankaiti» timiai.
66010008	Nayaimpinmaya̱ «aaraip» turutmia nu ataksha chichartak turutmiai «Suntar nayantsanam tura kukar tarimias wajana nu weritia. Túram ni untsuurí̱ni̱ papin urak takakna nu achikta» turutmiai.
66010009	Nuyá̱ túrutkui werin papichin seamjai. Tura surak turutmiai «Papái. Yuátá. Tura yuamka ti yumin átatui. Tura antsu wakemí̱nkia yapamprattame» turutmiai.
66010010	Nuyá̱ papichin suntarnumia̱ jukin yuamjai. Tura ni turutmia núnisaṉ wenuruí̱ṉkia ti yumin nekapramjai. Tura antsu yuan wakeruinkia yapampramjai.
66010011	Tura nuyá̱ turutiarmai «Waketkim ataksha ashí nuṉkanmaya̱ shuaran tura ni úuntri̱ncha Yus tana nu ujakártiniaitme» turutmiai.
66011001	Nuyá̱ karis nekapkan surus turutiarmai «Weme Yusa Uunt Je̱e̱ nekapmarta. Túram taṉku maar Yus sútai̱sha nekapmarta. Tura nui̱ Yusan shiir awajena nusha nekapmarta.
66011002	Antsu je̱a̱ á̱a̱ri̱ṉkia yajaya̱ shuar susamu asamtai nekapmatsuk ikiuktia. Nu shuar ti shiir péprun Jerusaréṉkan kuaraintitús nantu nui̱ akupénak mash yajauch awajsártatui.
66011003	Túruiniakui Wikia Wi shuaran jímiaran akatran akupkáttajai. Nusha mir tusiantu sasaintia tsawant pujusár Winian etserkartatui. Nuka menaintiú uwí naṉkaamasaiti. Útkur entsatái̱ pushin entsaru ártatui» turutiarmai.
66011004	Nu jímiar shuarsha nayaimpiniam nakumkamu áiniawai. Uriwiu numisha jímiar tura shirikip ekemátaisha jímiar nayaimpiniam awai. Nusha ju̱ nuṉká Uuntri̱ Yusai̱ wajainiak jímiar akatrámua nú shuaran nakumainiawai.
66011005	Shuar nin yajauch awajsataj tutai ni wene̱nia̱ jinia ji̱i̱ki̱ nemasri̱ ashí áesatniuiti. Núnisaṉ nin yajauch awajsatniun wakera nuka jákartatui.
66011006	Nu aentska Yúsnan áujmatainiak yumi yutukaip títinian kakarman takakainiawai. Núnisaṉ entsancha numpa awajsatniun kakarman takakainiawai. Tura ashí yajauchia nuja̱i̱ aentsun wáitkiastinian takakainiawai. Nuna ashí ni wakeruinia nui̱ páchitsuk túramin áiniawai.
66011007	Tura ni takatrí̱n umikiarmatai Ti Kajen Yajasma náṉkatkachu wa̱a̱nmaya̱ jiinia nu mesetan najata nupetak máwartatui.
66011008	Tura iwiarnatsuk ni aya̱shi̱ uunt pepru jinti̱i̱n ajapén tepeartatui. Nu péprunmasha ii Uuntri̱ Jesukrístuncha máwarmiayi. Nu péprunmaya̱ shuar tuke yajauchin túrin ásarmatai Ejiptu tuíniak tura núnisaṉ Sutuma tuíniak nu péprun páchiniawai.
66011009	Tura menaintiú tsawant nuyá̱ naṉkaamas ashí nuṉkanmaya̱ aents jaka tepan iisar iwiarnascharti tiártatui.
66011010	Nu jákarmatai ashí nuṉkanam pujuinia nú shuar ni jakamun ti wararainiak mái̱ sunai ajartatui. Kame nu jimiará aents Yúsnan áujmatenak ashí aentsun wáitkiasaru ásarmatai ti warasarmai.
66011011	Nuyá̱ menaintiú tsawant nuyá̱ naṉkaamas jaka tepesarmatai Yus ataksha iwiaaku awajsarmai. Tura nantakiarmatai nuyá̱ aents nin wáinkiar ti ashamkarmai.
66011012	Nuyá̱ nu nantakiaru nayaimpinmaya̱ kakaram untsumman antukarmai «Ju̱i̱ yakí̱ wakatarum» untsummiai. Tutai ashí ni nemasri̱ iimiainiai̱ṉ yuraṉkim amuam nayaimpiniam wákarmai.
66011013	Túmainiai̱ ti ú̱u̱rkamtai tias nakakam jeá pepru sa̱a̱nakmiai. Tura siati mir aents jákarmai nu u̱u̱ja̱i̱. Chíkichkia sapijmiainiak Yus nayaimpiniam pujana nuna shiir awajsarmai.
66011014	Jímiar wáitsatin naṉkaamasai. Chikichik ajasua nu túrunatin ishichik ajasái.
66011015	Nuyá̱ suntar siatia nu, kachun umpuarmatai chícham kakaram chichainia nayaimpinmaya̱ antunkamai. Jú̱nis tiarmai «Yamaikia ii Uuntri̱ Yus tura ni Anaikiamu Kristu ashí shuaran akupin ajasárai. Nisha tuke amutsuk akupkartatui.»
66011016	Nuyá̱ paintikuátru uuntka akupin pujutai̱nium Yusai̱ naka pujuarmia nu piniakum tepersar Yusan shiir awajénak tiarmai
66011017	«Uunt Yusá, ti kakaram asam Ámiji̱a̱i̱ tujintkiatin atsawai. Yáunchusha, yamaisha tura tuke amuutsuk iwiaaku pujuwitme. Ame ti kakarmarmiji̱a̱i̱ nekas akupkatin yamaikia juarme. Tuma asakmin yumiṉsajme, tiarmai.
66011018	Ashí aents kajertámkarmai. Tuma asamtai yamaikia ame kajerkatin tsawantrum jeayi. Jákarusha iniantkim ni túramuri̱ íisartatme. Túram amé shuarka shiir etserturmakua nusha tura Aminiak enentáimturmasarua nusha tura Ámin shiir awajtámsarua nusha ashí mash ti shiira nu súakum akiktatme. Antsu ju̱ nuṉkan emesniuka ashí emesratniunam akupkáttame» tiarmai.
66011019	Tuíniakui Yusa Uunt Je̱e̱ nayaimpiniam ana nu uranmiatai wakenmaani̱ Yus Aentsja̱i̱ Chícham Najanamu Eṉketai̱ paant amai. Túrunamtai peemsha, ipiamtasha, cháarpisha, u̱u̱sha armai tura michasha tí kakekamai.
66012001	Nuyá̱ nakumkamu ti enentáimpramnia nayaimpiniam wantinkiamai. Nuwa̱ etsa̱ja̱i̱ penuarma wantinkiamai. Nawe̱sha nantunam ekeemai. Tura muuknum tuse yaan etseṉkrakuyi.
66012002	Nu nuwa̱ ajamtin asa takustaj tusa wáitiak ti kakantar utmiai.
66012003	Tumai̱ ataksha ti enentáimpramnia nayaimpiniam wantinkiamai. Ti Kajen Yajasma kapa̱a̱ku wantinkiamai. Muuke̱sha siati asa siati akuptai̱ tawaspan etseṉkraku armai. Tura kachurí̱sha tiásauyi.
66012004	Menaintiú nakakam jean yaan ni ujuké̱ja̱i̱ japiki̱ akakermai. Tura nuṉká utsamai. Nu Ti Kajen Yajasma nu nuwa̱ jatema nui̱ wajasmai. Takusmataik yuruataj tusa wajattsamai.
66012005	Tura nuwa̱sha áishmaṉkan takusmai. Nu uchi uunt ajas ashí nuṉkanam ti kakaram akupkatin asa nu uchi akupin pujutai̱nium Yus pujana nui̱ junakmiai.
66012006	Tura núwa̱ka atsamunam pisarmai. Nui̱ pujustinian Yus iwiarturmai. Tura mir tusiantu sasaintia tsawant ayurnat tusa akupkámai. Nuka menaintiú uwí naṉkaamasaiti.
66012007	Nuyá̱ nayaimpiniam meset amai. Nayaimpinmaya̱ suntara uuntri̱ Mikiair ni suntari̱ji̱a̱i̱ Ti Kajen Yajasmaja̱i̱ mánaikiarmai. Ti Kajen Yajasmasha ni suntari̱ji̱a̱i̱ ti mánaikiarsha
66012008	nupetmakcharmai. Túramtai nayaimpinmaya̱ ji̱i̱ki̱ akupkámuyi.
66012009	Núnisaṉ Ti Kajen Yajasma ashí ni suntari̱ji̱a̱i̱ nuṉká akupnakmai. Nu Yajasmasha iwianchi uuntri̱ Satanás tutainti. Nisha yáunchuya napiti. Ashí nuṉkanmaya̱ shuaran anaṉniuiti.
66012010	Nuyá̱ nayaimpinmaya̱ kakaram untsumman antukmajai. Tura chichaak «Iwianchi uuntri̱ ii yachi̱n yajauch áujmatin ji̱i̱ki̱ akupkámu asamtai yamaikia ii Yusri̱ uwemtikratniusha tura ni kakarmari̱n iniakmastincha tura akupkatniusha jeayi. Anaikiamu Krístusha ashí akupin ajastincha jeayi. Tura iwianchi uuntri̱ ii yachi̱n tsawai̱sha káshisha iniaitsuk Yusai̱ yajauch áujmatniua nuna
66012011	íksaṉ ii yachi̱ nupetmakarai. Yus susamu murikiu numpe̱ya áinis Jesukrístu numpe̱ja̱i̱ nupetmakarai. Nisha jákatniuitkiusha surimiatsuk nekas chichaman páchitsuk etserkarmai. Núja̱i̱sha iwianchi úuntri̱n nupetkarmai.
66012012	Tuma asamtai nayaimpiniam pujarmena nusha warastarum. Antsu nuṉká tura entsá pujarmena nusha iwianchi uuntri̱ atumín tarutmarmatai, maa, waitnentajrume. Ni tsawantri̱ ishichik ajatésman nekáa ti kajekuiti» timiai.
66012013	Nuyá̱ Ti Kajen Yajasma nuṉká ajapna nuwa̱ áishmaṉkan takusma nuna áintramai.
66012014	Túrakui nuwa̱n uunt nanapen churuwia nanape̱a áinis sunasmai. Nuja̱i̱ nanamuk yáunchuya̱ napiya̱ nuyá̱ pisar atsamunam wemai. Tura ni ayuratniunam menaintiú uwí nuyá̱ sais nantu pujusmai.
66012015	Nuyá̱ nu napi ni wene̱ya̱ entsá ji̱i̱ki̱ nujaṉmamaamai nuwa̱n ajekrataj tusa.
66012016	Túrasha nuṉka nuwa̱n yaya̱k nakaak nu entsan mash uku̱yámai.
66012017	Túramtai nuwa̱n ti kajerak ni wea chíkich írunna nuja̱i̱ mánaiktaj tusa wemai. Nu shuarsha Yus akupkámun umirainiak Jesusan ti shiir áujmatenakui niji̱a̱i̱ mánaiktaj tawai.
66013001	Nuyá̱ nayantsa kaanmatkari̱i̱n wajasan nayantsanmaya̱ Yajasman jíiniun wainkiamjai. Muuke̱sha siátitiat kachuri̱ tias tura akuptai̱ tawaspasha tias armai. Ashí muuke̱n Yusan yajauch chicharin tu áarmauyi.
66013002	Nui̱ wainkiamaj nu Yajasma nekas úunt ya̱wa̱a ániuitiat nawe̱nka chai̱ nawe̱a ániuyi. Wene̱sha nekas kajen ya̱wá̱a ániuyi. Tura Ti Kajen Yajasma Entsaya̱ Yajasman ni kakarmari̱ncha tura ni akupkatniuri̱ncha susamai nuja̱i̱ ti kakaram akupkati tusa.
66013003	Entsaya̱ Yajasma muuké̱ chikichkin jakamnia awatmian wainkiamjai. Túrasha péṉker awajnásmai. Túramtai ashí nuṉkanmaya̱ aents nuna iisar ti enentáimturar nemarsarmai.
66013004	Túrawar nin tikishmátrar shiir awajsar «¿Yaki jú̱ja̱i̱sha jeá. Imiá kakaram asamtai yaki niji̱a̱i̱ mánaikminiait?» tiarmai. Tura Ti Kajen Yajasma ni kakarmari̱n Entsaya̱ Yajasman susa asamtai ashí aents nincha tikishmátrarmai.
66013005	Núnisaṉ nu Entsaya̱ Yajasma waantu enentáimtumak Yusan yajauch chicharkatniusha tsaṉkatnakmai. Tura kuaraintitús nantutin kakaram akupkatin sunasmai.
66013006	Núnisaṉ túrak Yusan yajauch áujmatuk ni náari̱ncha ni Je̱e̱ncha tura ashí ni shuari̱ nayaimpiniam pujuinia nunasha katsekkarmai.
66013007	Tura Yusna ainia nuja̱i̱ mesetan najana nupetkatniun tsaṉkatnakmai. Tura ashí nuṉkanmaya̱ aents akupkatniun tsaṉkatnakmai.
66013008	Túramtai ashí aents tuke iwiaaku átinia nu papinium ni naari̱ yámankamtaikniumia̱ anujkamu atsúarma nuka nu Yajasman tikishmátrarmai. Nu papincha Murik jaka nantakmia nu takakui.
66013009	Shuar ju̱na ántakka enentáimprati.
66013010	«Shuaran emeta juinia nusha emetnattawai. Núnisaṉ shuaran naṉkiji̱a̱i̱ mainia nusha naṉkiji̱a̱i̱ mantamnattawai.» Tuma asamtai Yajasma mesetan najanamtai Yus shuar Yus iistí tusar tuke enentáimtusar katsuntsar pujustin áiniawai.
66013011	Nuyá̱ chíkich Yajasman kukaria̱ wáakun wainkiamjai. Nusha murikiua ánin jimiará kachurtiniuyi. Tura Ti Kajen Yajasma áinis kakaram chichaakuyi.
66013012	Nisha Entsaya̱ Yajasma kakarmari̱n súam akupniuyi. Tura ashí nuṉkanmaya̱ aentsun «Entsaya̱ Yajasma peṉké jaa tsuarma nu, shiir awajnásti» timiai.
66013013	Núnisaṉ aentsti túrachminian tí túrin asa ashí aents iimiainiai̱ṉ nayaimpinmaya̱ jinia nuṉká aju̱a̱rmai.
66013014	Tura Entsaya̱ Yajasma súam aents túrachminian tí turak ashí nuṉkanmaya̱ aentsun anaṉkawarmai. Túrak Entsaya̱ Yajasma nakumkamuri̱n najanawarat tusa akupkámai. Túramtai puya̱ja̱i̱ peṉké jakamnia awatmia péṉker ajasma nuna nakumkamuri̱n najanawarmai.
66013015	Kukaria̱ Yajasma kakaram sunasmai. Nuja̱i̱ Entsaya̱ Yajasma najanamun iwiaaku awajsatniua áintsaṉ ichachkiamai. Túram ashí níniak shiir awajeacham mátniun susamai.
66013016	Nu arantcha ashí aents anujmamprarat tusa akupkámai. Uuntcha uchisha kuítrinniusha kuítrinchasha aṉkantcha aṉkantchasha ashí ni nijia̱i̱ncha tura wakerakka untsuurí̱ni̱sha anujtúktiniuyi.
66013017	Entsaya̱ Yajasma náari̱n tura wakerakka ni naari̱ númiruri̱n anujtúktiniuyi. Túrachuka sumatnasha sumakchamniuyi, surutnasha surukchamniuyi.
66013018	Wats, wi tájana ju̱ nekaatniuka ti nekas enentáimtustiniaiti. Entsaya̱ Yajasma númiruri̱ áishmaṉka númiruri̱ asa saisiantu sasaintisáisaiti. Ashí ti neka ainia nú aents Entsaya̱ Yajasma númiruri̱n nekapmar nin nekaati.
66014001	Nuyá̱ Murikiun Seun nainnium wajan wainkiamjai. Níji̱a̱i̱sha siantu kuaraintikuátru mir shuar wajaarmai. Nusha nijiái̱ Murikiu náari̱ncha tura ni Aparí̱ náari̱ncha anujtúkma aarmai.
66014002	Ti untsurí árpan nayaimpiniam túntuiniak te̱e̱r awajénak kanusa uuntri̱ nujaṉkrak téter ajá núnisaṉ antukmajai. Ti kakaram ipiamta núnis amai.
66014003	Nu tuntuiyamuja̱i̱ siantu kuaraintikuátru mir shuar akupin pujutai̱nium naka wajasar yamaram kantan kantamáwarmai. Nisha kuatru taṉkunmasha tura paintikuátru úuntnumsha naka wajasar kantamáwarmai. Nu kantanka chíkichka nekaachmin armai. Aya nu siantu kuaraintikuátru mir shuarka jú̱ nuṉkanmaya̱ shuarnumia̱ uwempraru ásar nu kantan kantamiarmai.
66014004	Nu shuarsha nuwa̱ja̱i̱ yajauch ajascharu ásar ti shiir áiniawai. Túrawar Murik wéana nui̱ nemarainiawai. Ju̱ nuṉkanmaya̱ shuarnumia̱ uwempraru ásarmatai Yussha tura Muriksha ti shiir enentáimtiarmai. Nisha emka juukma ti shiira núnisaṉ armai.
66014005	Nu shuar peṉké wáitrichu ásar Yusai̱sha ti shiir tunáa máatrachu armai.
66014006	Nuyá̱ nayaimpiniam suntar nanamun wainkiamjai. Nusha uwempratin chicham tuke amuukashtinia nuna ashí nuṉkanam pujuinia nú shuaran ujakártiniuyi.
66014007	Nusha ti kakantar untsumuk timiai «Yus ashamkatarum. Niṉki shiir awajsatarum. Yamaikia ashí shuaran súmamtikiawartin tsawant jeayi. Nayaimpincha nuṉkancha nayantsancha ashí entsancha najana asamtai shiir awajsatarum.»
66014008	Nuyá̱ chíkich suntar, jímiara nu, taa timiai «Pai, Uunt Papirúniaka peṉké meserai. Nisha tuke tsanirmatia núnisaṉ ashí aentsun aar anamkatniua núnisaṉ utsurmai. Tuma asa nisha nú aentsja̱i̱ nupetnak tuke emesnarai.»
66014009	Nuyá̱ chíkich suntar, menaintiua nu, taa timiai «Shuar Entsaya̱ Yajasmancha tura ni nakumkamuri̱ncha shiir awajeakuiṉkia tura nijia̱i̱niumsha uwejnumsha ni naari̱ anujtúkmaitkiuiṉkia
66014010	Yus nin kajerak ti asutiáttawai. Yapá pachimprachman áartinia áintsaṉ ti kajerkattawai. Túramtai asupri ti tsue̱r keá nuja̱i̱ jinium wáitsartatui. Yusa suntari̱ tura Murik íimmianum apenáwar jinium wáitsartatui.
66014011	Ni wáitsatniuri̱ ji esaak kajintsuk tuke mukuintia núniskete. Entsaya̱ yajasman tura ni nakumkamuri̱n shiir awajénak ni naari̱ anujmamainia nuka tsawai̱sha káshisha ayamtsuk wáitsartatui.
66014012	Nu asamtai ni chichame̱n umirainiak Yusna ainia nuka Krístun ti shiir nemarainia ásar nu tsawantai̱ itiurchatnum pujuiniak katsuntratin áiniawai.»
66014013	Nuyá̱ nayaimpinmaya̱ chichaman antukmajai. Nusha turutmiai «Ju̱ áatrata “Uunt Jesusan umirainia nu yamái jákarusha tura ukunam jákarusha ti shiir pujusártatui.” Tu aartá» timiai. Núnisaṉ Yusa Wakaní̱ tawai. «Ee, tí takasaru ásar jákar yawe̱rman ayamprartatui. Tura tí peṉker túrawar akinkiartatui» tawai turutmiai.
66014014	Nuyá̱ yuraṉkim pújun wainkiamjai. Tura yuraṉminiam Aents Ajasua nuna eketun wainkiamjai. Akuptai̱ tawaspan kuriji̱a̱i̱ najanamu etseṉkrakuyi. Tura machitian éren takakuyi.
66014015	Tura chíkich suntar Yusa Uunt Je̱e̱nia̱ jiinkí̱ yuraṉminiam eketun kakantar chicharuk timiai «Árak júuktin tsawant jeayi. Machitrumja̱i̱ tsupiram juuktá.»
66014016	Tutai yuraṉminiam eketu ni machitri̱ji̱a̱i̱ nuṉká arakman tsupir juukmai.
66014017	Nuyá̱ chíkich suntar Yusa Uunt Je̱e̱ nayaimpiniam ana nuyá̱ jiinkimiai. Nisha ni machitri̱ éren takakuyi.
66014018	Tura chíkich suntar Yus áestutai̱nmaya̱ jiinkimiai. Nisha jinia wáinniuyi. Tura máchit ti éren takakun kakantar chicharuk timiai «Machitrum ti érea nuja̱i̱ uwa nuṉká arakma nu tsupiram juuktá. Mash tsamakarai.»
66014019	Tutai suntar ni machitri̱ji̱a̱i̱ ashí nuṉkanmaya̱ uwa nere̱n tsupir juukmai. Tura neketai̱niam chumpíamai. Nu neketai̱ Yus ti kajerak shuaran ti asutiátta nuna nakumeawai.
66014020	Tura uunt péprunmaya̱ arantach ijiurarmai. Tura neketai̱nmaya̱ numpa jiinkimiai. Nu numpa traisiantu kirumitrua nui̱ pajamar kawái nuji̱ji̱a̱i̱ métek ajasmai.
66015001	Nuyá̱ ashammain ti enentáimpramnian nayaimpiniam wainkiamjai. Siati suntar amúamunam wáitkiastinia nuna takusarmai. Nuja̱i̱ ju̱ nuṉkanam yajauch shuaran ti wáitkiasar Yus kajeamun umirtatui.
66015002	Nuyá̱ antumiaṉka áintsaṉ ti saar jiji̱a̱i̱ pachimpramun wainkiamjai. Ni kaanmatkari̱ncha Entsaya̱ Yajasman tura ni nakumkamuri̱ncha nupetkarma nu nui̱ wajaarmai. Tura nin arpa tuntuitiai̱n Yus súsarmai.
66015003	Túramtai kantamáwarmai. Yusa takarniúri̱ Muisaisa kantari̱ncha tura Murikiu kantari̱ncha kantamáiniak tiarmai «Uuntá, Ashí Tujinchaitme. Tí peṉker tura ti enentáimturmin ashí najanaitme. Ashí Úunt Akupin asam ashí nekasa nu túrasha péṉkera nu túriniaitme.
66015004	Uuntá ¿yaki ashampramkachatⁱ. Tura yaki ti shiir awajtámsachatⁱ? Aya Amek ti shiir tunaarinchaitme. Ashí nuṉkanmaya̱ shuar ame ti shiir túramun wáinkiar Aminiak jeartámar ti shiir awajtámsartatui.» Tu kantamáwarmai.
66015005	Nuyá̱ atak Yusa Uunt Je̱e̱n iisan Ti Shiir Tesamun uranniun wainkiamjai.
66015006	Tura Ti Shiir Tesamunmaya̱ siati suntar siati wáitkiastinji̱a̱i̱ jíinkiarmai. Nisha ti shiir pújun entsaru armai. Netsepnumsha kurin emenmama armai.
66015007	Nuyá̱ kuatru taṉkunmaya̱ chikichik kurí piniṉkian súsarmai. Nu piniṉ tuke iwiaaku Yusa kajetáiri̱ji̱a̱i̱ piaku armai.
66015008	Tura Yusa kakarmari̱ ti ashammai Ti Shiir Tesamunam mukuintiua núnis piakmai. Túramtai nu siati suntar wáitkiastinian ukarar amuiniatsa̱i̱ṉ Yusa Je̱e̱n waya̱chminiuyi.
66016001	Nuyá̱ Imiá Shiir Tesamunmaya̱ ti kakaram chichaamun antukmajai. Nusha siati suntaran tiarmai «Nuṉká werum Yusa kajetáiri̱ siati piniṉnum ana nu ashí ukartarum.»
66016002	Tutai emka suntar we, piniṉnumia̱n kukar ukarmai. Túramtai ashí aents Entsaya̱ Yajasma náari̱n anujmamprar ni nakumkamuri̱n shiir awajiarma nuna ti najamin kuchap jiintiurarmai.
66016003	Nuyá̱ chíkich suntar jímiara nu, we Yusa kajetáiri̱n nayantsanam ukarmai. Túramtai nayants jakáa numpe̱ya áinis ajasmai. Tura ashí nui̱ matsatuka nu kaji̱nkiarmai.
66016004	Nuyá̱ suntar menaintiua nu, entsanam tura púkuninmasha ukarmai. Túramtai ashí numpa ajasármai.
66016005	Nuyá̱ suntar entsá wáinniua nuna chichame̱n antukmajai. «Uuntá, amek tí peṉker Yus asam jú̱tikiame. Yáunchusha tuke pujúu asam tí shiiraitme.
66016006	Iis, nu shuar amé shuarumincha tura ame chichammin etserniuncha máwar ni numpe̱n ukatraru ásarmatai Amesha núnismek numpa áarume. Maa, páchitsuk áitkianatin áiniawai.»
66016007	Tutai Yus áestutai̱nmaya̱ chichaman antukmajai. «Ee, Uuntá. Nekas kakaram asam ashí ti tujinchaitme. Nekas túratniua nu tí peṉker túrin asam nu shuar túramuja̱i̱ métek akiruitme» timiai.
66016008	Nuyá̱ suntar kuatrua nu, tsawái̱ nantunam ukarmai. Túramtai jiji̱a̱i̱ aentsun esaamuja̱i̱ wáitkiastin kakaram sunasmai.
66016009	Tura aents ti sukuam wáitiarmia nu, nu wáitkiastinian nérenniun Yusan yajauch chicharkarmai. Tura ni tunaari̱n enentáimtsuk Nin shiir awajsatniuncha peṉké nakitrarmai.
66016010	Nuyá̱ suntar seṉkua nu Entsaya̱ Yajasma akupin pujutái̱ri̱n ukarmai. Túramtai ni nuṉke̱e̱n ashí kashi ajasmai. Tura aents ti najaimiainiak iniai̱ncha esamiarmai.
66016011	Tura núja̱i̱sha yajauch túratniuncha iniaisacharmai. Antsu kuchaprí̱ji̱a̱i̱sha tura ti najaimiainiak wáitiainiak nayaimpinmaya̱ Yusan ti yajauch chicharkarmai.
66016012	Nuyá̱ suntar saisa nu, Yúpratis entsanam ukarmai. Túramtai ku̱yu̱amai. Nuja̱i̱ etsa̱ tatainmaani̱ya̱ akupin taartí tusa jintiamnamai.
66016013	Tura nuyá̱ ju̱na wainkiamjai. Ti Kajen Yajasma wene̱ya̱sha, Entsaya̱ Yajasma wene̱ya̱sha tura núnisaṉ peṉké Kukaria̱ Yajasma ántar yúsnan etserniua nuna wene̱ya̱sha puachia núnin yajauch wakan menaint jíiniarmai.
66016014	Íwianch áiniak aents tujintiamun túruiniak ashí nuṉkanmaya̱ akupniun irurarmai. Ti Tujintkiachu Yusai̱ ni uunt tsawantri̱ jeamtai mesetan najanatai tusar weriarmai.
66016015	(Yamái Kristu «Aneara pujustarum, tawai. Nékachmanum kasa núnisnak jeattajai. Kánutsuk tuke iwiarnar pujak ni entsatái̱ri̱n péṉker wainia nú shuar ti shiir átatui. Misuchu asa natsa̱a̱rchattawai» tawai.)
66016016	Tura yajauch wakan úunt akupin áinian Armajetúṉnum irurarmai. Israer chichamnum nu nuṉka tu anaikiamuiti.
66016017	Nuyá̱ suntar siatia nu nasenam ukarmai. Túramtai nayaimpinmaya̱ Yusa Uunt Je̱e̱nia̱ ti kakaram chicham Yus akupin pujutái̱nmaya̱ chichaak «Mash uminkiai» timiai.
66016018	Tura nuya̱ṉka peemsha, chárpisha, ipiamtasha ajamai. Tura nuṉkasha ti kakaram ú̱u̱rkamai. Maa, aents jú̱ nuṉkanam yámankamtaik pujuarmia nuyá̱ jú̱nis ú̱u̱rkamuka atsuwiti.
66016019	Ti uunt péprusha menaint nakantramai. Ashí nuṉkanmaya̱ péprusha sa̱a̱nakiarmai. Nui̱sha Yus ti kajerak Papirúniancha kajinmáttsuk ni kajetáiri̱n yapá umutai̱ya áintsaṉ aarmai.
66016020	Entsá ajapén atentrasha tura murasha meṉkaramai.
66016021	Núnisaṉ nayaimpinmaya̱ uunt kaya núnisaṉ micha kákeramai. Ti uunt áiniak kintiarja̱i̱ métek kijin armai. Aentssha nuja̱i̱ ti wáitiainiayataṉ áyatik Yusan yajauch chicharkarmai.
66017001	Nuyá̱ siati suntarnumia̱ chikichik taruti turutmiai «Winitiá. Tsanirmatai nuwa̱ ti asutiátniun iniaktustatjame. Nu nuwa̱ nayantsanam uku eketui.
66017002	Ashí ju̱ nuṉkanmaya̱ akupin niji̱a̱i̱ tsanirmawaru áiniawai. Núnisaṉ ashí ju̱ nuṉkanmaya̱ aents, nu nuwa̱ tsanirmatniun tsaṉkateam, nijiamanch umartinia áintsar niji̱a̱i̱ ti yajauch túrawar nampekarmai.» Nuna taku Yusai̱ya̱ kanaktinian nakumkamai.
66017003	Nuyá̱ mesekranam kampuntin atsamunam jurukmiai. Tura nui̱ Yajasma kapa̱a̱kunam nuwa̱ eketun wainkiamjai. Nu Yajasmanmasha ashí Yusan yajauch chichareamu áatramuyi. Muuke̱ siátitiat kachuri̱ tiásauyi.
66017004	Nu nuwa̱sha tarach yamákái kapa̱a̱kuja̱i̱ ti shiir iwiarmamar entsaruyi. Kuriji̱a̱i̱sha, shíirmach kayaja̱i̱sha, ti shiir sháukja̱i̱sha iwiarmamprauyi. Kurí piniṉkian mui̱jmiainniasha tura ashí ni tsanirmatairi̱ imiá yajauch armia nunasha piákun ajaamak takakuyi.
66017005	Nijia̱i̱niumsha ni naari̱a áintsaṉ yúpichuch nekaachminia nu jú̱nis áarmauyi, UUNT PAPIRÚNIA, ASHÍ TSANIRMAUNCHA tura ASHÍ JU̱ NUÐKANAM MUI̱JMIAINIAN TÚRINIA NUNASHA NUKURI̱NTI.
66017006	Nu nuwa̱sha Yus shuar Krístunun etserkar máwarma ainia nuna numpe̱n nampekuyi. Nuna wainkian ti enentáimturmajai.
66017007	Túrunamtai nayaimpinmaya̱ suntar turutmiai «¿Urukamtai imiá enentáimtam? Wats, ashí nuwa̱nun paant ujaktatjame. Núnisan yajasma ekenak júana nunasha paant ujaktatjame. Muuke̱sha siátichukait tura kachurí̱sha tiáschak ainia.
66017008	Nu yajasma wainkiam nuka yaunchu pujuwiti tura yamaikia ju̱i̱ pujachiat amúamunam tuke játsuk náṉkatkachu wá̱a̱nmaya̱ jiinkittiawai. Shuar nuna wáinkiar ni naari̱ tuke iwiaaku pujutai̱ papinium yámankamtaikniumia̱ anujtúkchamua nuka nu yajasman ashamkartatui. Nu yajasma yaunchu pujú yamaikia atsayat atak wantinkiattawai turutmiai.
66017009	Nekas neka ainia nu ju̱na enentáimturarti. Siati muuke̱ṉka siati náintian nakumui. Nu nuwa̱ nui̱ eketui.
66017010	Núnisaṉ ni siati muuke̱ siati akupniun nakumui. Kame seṉku akupniúka naṉkaamasaru áiniawai. Chikichik tuke akupniuiti tura chíkichka tuke taatsui. Ni taasha núkap tsawant akupkashtatui.
66017011	Nuyá̱ ashí ukunmaṉka yaunchu amia nú yajasma wantiniak nuja̱i̱ uchu akupin ajastatui. Túmaitiat chíkich siati akupniuja̱i̱ iruram métek enentáimpramniaiti. Tura nu yajasma yamaikia atsayat wantiniak akupak umik tuke emesnartinnium wétatui turutmiai.
66017012	Tias kachuri̱ wainkiam nuka tias akupin tuke akupénatsna nuiti. Nisha nu yajasmaja̱i̱ métek peṉké ishichik tsawant akupin ajasártatui.
66017013	Ju̱ tias akupniúsha métekrak enentáimiainiak ni kakarmari̱n núja̱i̱sha akupkat tusar yajasman súsartatui.
66017014	Murikji̱a̱i̱sha mesetan najanawartatui. Túrasha Murik nupetkartatui. Nisha uuntja̱i̱ naṉkaamas Uunt asa tura núnisaṉ akupniúja̱i̱ naṉkaamas Akupin asa nupetmaktatui. Tura Niji̱a̱i̱ írutraa nu, Yus Winia atí tusa achikma ásar tura Nin tuke umirin ásar Niji̱a̱i̱ nupetmakartatui.»
66017015	Suntar tuke chichartak turutmiai «Tsanirmatai nuwa̱ nayantsanam uku eketu wáinkiachumek. Nu nayantsaka ashí nuṉkanmaya̱ aentsun nakumeawai.
66017016	Tura tias káchuka yajasmanum wainkiam nu, tsanirmatai nuwa̱n nakitrar ajapawar misú ikiukiartatui. Ni aya̱shí̱ncha yuáwartatui tura áesawartatui.
66017017	Nu akupniu enentái̱n Yuska ni wakeramuri̱n apujsaiti. Ni timia nu umintsa̱i̱ṉ akupniúsha métekrak enentáimprar ni kakarmari̱n takamtsuk yajasman súsatniun enentáimtikramai.
66017018	Nuwa̱ wainkiam nuka ashí nuṉkanmaya̱ akupniun akupeana nu pépruiti» tímiayi.
66018001	Nuyá̱ nayaimpinmaya̱ suntar táarun wainkiamjai. Ti kakaram akupin asa nuṉkancha tsáapin awajsamai.
66018002	Tura ti kakantar chichaak timiai «Pai, Uunt Papirúnia peṉké meserai. Tura yamaikia íwianch matsamtaisha ashí yajauch wakaní̱ pujutái̱ri̱sha ajasái. Mui̱jmiai̱ nanamtincha tura ashí yajauch nanamtin ainia nusha nui̱ pasuṉmainiawai.
66018003	Nu péprunmaya̱ aents tuke tsanirmauwa núnisaṉ ashí nuṉkanmaya̱ shuaran anampratniua núnisaṉ ni ti yajauch túramuja̱i̱ utsurmai. Núnisaṉ ashí jú̱ nuṉkanmaya̱ akupin Yusan iniaisar niji̱a̱i̱ tsanirmawarua áinis áiniawai. Tura súrin ainia nusha ni yajauch wararmaja̱i̱ ti kuítrintin ajasáruiti» timiai.
66018004	Nuyá̱ nayaimpinmaya̱ ti kakantar chichaman antukmajai. «Wí shuaraitrumna nuka nú peprunmaya̱ jíinkitiarum. Túrachkurmeka ni tunaarí̱ jumamkirum ni wáitsatniuri̱ncha pachinkiattarme.
66018005	Ni tunaarí̱sha ti piak nayaimpiniam jeastatuk ajasái. Tuma asamtai Yus ni tunaari̱n kajinmatkichuiti.
66018006	Ni tunáa túramuja̱i̱ métek akikiam ataksha nuna naṉkaamas métek patattsata. Ni yajauch túramu nijiamchin ashí árarma núnisaṉ nuna naṉkaamas tí waitsatin nijiamanch pachimpruram susata.
66018007	Waantu enentáimtumak yajauchin wararsama nuja̱i̱ métek ti wáitkiasta yamaikia. Tunaan ti túriniaitiat ni enentái̱nkia enentáimias “Úunt akupniuitjiai. Wáje̱chu asan peṉké wáitsashtiniaitjiai” tu enentáimtumawai.
66018008	Tuma asamtai ti wárik chikichik tsawantai̱ ni wáitsatniuri̱ tarittiawai. Jákatniusha ti wáitsatniusha tura tsukasha tarí ashí jiji̱a̱i̱ ekemánkattawai. Uunt Yus Ashí Tujintkiachua nu kajerkámu asa nuja̱i̱ asutniáttawai» timiai.
66018009	Ashí nuṉkanmaya̱ akupin niji̱a̱i̱ tsanirmawaru ainia nu ashí yajauchin niji̱a̱i̱ wararsaru ásar nu pepru esaak múkuint ajakui e̱a̱rarmai.
66018010	Ti esaak wáitiakui nui̱ pachinkiar wáitsatniun ashamainiak arant wajasar tiártatui «Maa, Papirúnia ti uunt pépruitiat nekas wáitnenmai ajawai. Imiá wárik ni wáitsatniuri̱ tarini̱.»
66018011	Núnisaṉ ashí nuṉkanam súrin ainia nusha nu péprun tí kuntuts enentáimturar e̱a̱rartatui. Ni surutain itiamun ¿yaki sumarkat?
66018012	Kame ju̱na itiaru áiniawai, kurincha, kuítniasha, kaya shíirmachincha, ti shiir sháuknasha, tí peṉker tarachniasha, akupin entsatái̱ shíirmachin yamakáincha kapa̱a̱nniuncha, sétancha itiaru áiniawai. Núnisaṉ ashí kuṉkuin numincha, ti shiir awara najanamuncha, tí shiiram numincha yaṉkú jiruncha, peṉké jiruncha, mármur kayancha itiaru áiniawai.
66018013	Núnisaṉ ishpiṉnasha, nusháa kuṉkuinniasha, mira kuṉkuinniasha, umutaincha, asuitincha, trikiu nere̱ncha tura trikiu tí peṉker nekeṉmancha itiaru áiniawai. Núnisaṉ aentstai̱ taṉkuncha, murikniasha, kawaincha ni káruri̱ji̱a̱i̱ tura nú arantka shuarnasha suruktinian itiaru áiniawai.
66018014	Tura nu péprun tiarmai «Numí nere̱n ti wakeruk súmauya nu yamaikia nui̱ atsawai. Ashí ni kuítri̱sha tura ashí ni péṉkeri̱sha tuke peṉké amuukayi» tiarmai.
66018015	Ashí nuna súrin armia nu, nuna surukar kuítrintin ajasáru ásar ti wáitsamun ashamkar arant wajasar e̱a̱rartatui.
66018016	Túrawar tiártatui «Maa, uunt pépruitiat ti wáitnenmai ajakai. Nuwa̱ tí peṉker iwiarmampra áinis nuyá̱ shuar akuptai̱ tarachin yamákáiji̱a̱i̱ kapa̱a̱ku entsarmai. Kuriji̱a̱i̱sha kaya tí shiirmachiji̱a̱i̱sha tura tí peṉker sháukja̱i̱sha ti shiir iwiarmampraruyi.
66018017	Ti wárik ashí ju̱ kuit amuukaiti» tiarmai. Ashí uunt kanú kapitiántri̱sha, ashí nayantsanam katinia nusha ashí kanú wianniusha tura ashí kanú nérenniuri̱sha árantak wajasármai.
66018018	Tura pepru esaak múkuint ajaan wáinkiar ti kakantar útainiak tiarmai «Timiá shiir pepru atsuwiti.»
66018019	Tiar tí kuntuts pujuiniak awatmamar kakantar útainiak tiarmai «Maa, tí uunt pépruitiat ti wáitnenmai ajakai. Ashí uunt kanu nérentin nayantsanam niji̱a̱i̱ takasar kuítrintin ajasármai. Tura tí warik mash emesnarai.
66018020	Antsu nayaimpiniam pujarumna nu, ashí Yus akatrámutirmesha, ashí Yusna etserniutirmesha tura ashí Yus shuar árumna nu ni wáitsamuja̱i̱ warastarum. Nu wáitsamuja̱i̱ atumín yajauch awajtámsamarmena nuna yapajtiúrmakurme» tiarmai.
66018021	Nuyá̱ ti kakaram nayaimpinmaya̱ suntar ti uunt neketai̱ kayan jukí̱ nayantsanam aju̱ṉ timiai «Jú̱nisaṉ uunt pepru Papirúnia emesnar atakka wainniakchatin tuke meṉkakattawai.
66018022	Tura atakka jantsemma piṉkiuisha tampursha shakapsha antunkashtatui. Nu arantcha nui̱ṉkia shuar peṉké takakmaschartatui. Túramtai nekeamusha antunkashtatui. Ashí mitia átatui.
66018023	Shiripkincha ekemákchartatui. Nuatma nampersha antunkashtatui. Nuikkia ni shuari̱ súrin arma nu ashí nuṉkanam naṉkamantu armai. Tura ashí nuṉkanmaya̱ aentsun waweatniua áintsaṉ niya núnis ajasarat tusa anaṉkawarmai. Túrasha núnisaṉ ti kakarmaitiat ju̱ mash túrunayi.
66018024	Kame ni akupkámuja̱i̱ péṉker shuar ti mantamnawaru asamtai nu péprunam ashí yaunchu Yusna etserniu numpe̱sha ashí Yus shuara numpe̱sha tura péṉker shuar ashí nuṉkanam maamu ainia nuna numpe̱sha nui̱ paant wainkiamniaiti» timiai.
66019001	Nuyá̱ nayaimpinmaya̱ tí untsurí shuar kakantar untsumainian antukmajai. «¡Naṉkamantuitme Uunt Yusá! Yuska uwempratniuncha, nekas shiir átinniasha, naṉkamantu átinniasha tura ashí kakarmancha nekas nérenniuiti.
66019002	Nisha aya nekas péṉker túratniua nuna túrin asa tí nukap tsanirmaun ashí aentsun tsaniri̱ji̱a̱i̱ utsur ti asutiáyi. Nin ti wáitkias ashí ni shuari̱ máwarman yapajmiátkaiti» tiarmai.
66019003	Ataksha kakantar untsumainiak tiarmai «¡Naṉkamantuitme Uunt Yusá! Ni wáitsatin ji esaak tuke kajintsuk múkuint ajawai» tiarmai.
66019004	Tuíniakui paintikuátru uunta nu tura kuatru taṉkusha nuṉká piniakumawar akupin pujutai̱nium Yus pujana nuna shiir awajsarmai. Túrawar «¡Nuke atí! ¡Naṉkamantuitme Uunt Yusá!» tiarmai.
66019005	Akupin pujutái̱nmaya̱ chícham jiinkimiai. «Yusna takarniutirmesha tura ni umirniutirmesha, úuntaitkiurmesha úchitkiurmesha kapitiánitkiurmesha péejchachitkiurmesha, ii Yusri̱ tuke shiir awajsatarum» timiai.
66019006	Nuyá̱ tí untsurí shuar chichainiak kanusa uuntri̱ nujaṉkrak téter ajá núnisaṉ antukmajai. Ti kakaram ipiamta núnis amai. «¡Naṉkamantuitme Uunt Yusá! Ii Uuntri̱ Yus Ashí Tujintkiachu asa ashí akupkatniun naṉkamayi.
66019007	Tuma asamtai shiir enentáimsartai. Murikiu anajmarmari̱ shiir iwiarnarmatai ni nuatnaikiatin tsawantri̱ jeayi. Tuma asamtai ti shiir warasar nincha shiir awajsatai.
66019008	Murikiu anajmarmari̱ṉkia iwiarnarti tusa ti shiir pushí sunasmai. Nusha yamaram máatrachu asa tí pújuiti» tiarmai. Nu pushí Yus shuar péṉker túramun nakumeawai.
66019009	Nuyá̱ nayaimpinmaya̱ suntar turutmiai «Ju̱ áatrarta “Murik nuatma nampernum ipiaamu ainia nuka ti shiir warasarti.” Tu aartá, turutmiai. Ju̱ka Yus timia asa imiá nekasaiti.»
66019010	Takui̱ nu Yusa suntari̱n shiir awajsataj tusan tikishmátramjai. Túramtai chichartak «Íimsakia áinkiaip. Wisha ámiji̱a̱i̱ métek tura yatsumja̱i̱ métek Jesusa nekas chichame̱n tuke umirin ainia núnisan Yusa yáintri̱ntjiai. Yusak shiir awajsatniuiti» turutmiai. Kame Jesus imiá nekas tiniua nuna ashí átatna nuna wakaní̱nti.
66019011	Nuyá̱ nayaimp uranniun wainkiamjai. Nui̱ kawái puju wantinkiamai. Nu kawainium ekema nuna naari̱ Tí Peṉker Umin tutaiyi. Núnisaṉ Ti Nekas Túrin tutaiyi. Tí peṉker Akupin asa aya nekas péṉker túrak mesetan najanaiti.
66019012	-
66019013	Ni ji̱sha jiji̱a̱i̱ métek keearmai. Muuknumsha akuptai̱ tawaspan untsurí etseṉkrakuyi. Nui̱ ni naari̱ Yus Chicham áarmauyi. Túrasha tana nuna Niṉki takamtsuk nekaamai. Numpaja̱i̱ eṉkerman entsaruyi.
66019014	Ti untsurí nayaimpinmaya̱ suntar mesetnum weena áintsar kawainium ekemkar ti shiir pújun entsaru Nin nemariarmai.
66019015	Nu suntara Uuntri̱ wene̱ya̱ ashí nuṉkanmaya̱ yajauch aentsun mátin, puyá̱ mái̱ ere tsakatskatin jiinmiai. Tura jiruja̱i̱ asutiátniua áintsaṉ ti kakaram akupkáttawai. Túrak Ashí Tujintkiachu Yusa kajetáiri̱ ti kakarma nuja̱i̱ aentsun asutiáttawai. Uwa nekeṉkar ijiuratniua áitkiasaṉ wáitkiasartatui.
66019016	Ni pushiri̱ncha makui̱ncha ni naari̱ áarmauyi, ASHÍ AKUPNIUN AKUPIN tura ASHÍ UUNTA UUNTRI̱.
66019017	Nuyá̱ tsawái̱ nantunam suntaran eketun wainkiamjai. Nusha nayaimpiniam nanamtin nanamainian kakantar untsúak timiai «Yusa uunt namperi̱n yurumáitiarum.
66019018	Akupniu namaṉké̱sha yuítiarum. Suntara uuntri̱ namaṉké̱sha, kakaram suntara namaṉké̱sha, kawái namaṉké̱sha tura eketainia nuna namaṉké̱sha, kame ashí aentsu namaṉké̱sha naṉkamantu ainia nunasha tura peṉké aents ainia nunasha yuítiarum» untsukmai.
66019019	Tura nuyá̱ Entsaya̱ Yajasmancha tura jú̱ nuṉkanam akupin ainia nunasha ashí ni suntari̱ji̱a̱i̱ wainkiamjai. Nisha kawainium eketka nuja̱i̱ tura nuna suntari̱ji̱a̱i̱ mesetan najanatai tusar iruntrarmai.
66019020	Tura nu mesetnum Yajasmasha tura Kukaria̱ Yajasmasha, peṉké ántar yúsnan etserniua nu, mái̱ achintkiarmai. Nuikkia Entsaya̱ Yajasma ni kakarmari̱n súam nu Kukaria̱ Yajasmaka aents tujintiamun tí turak shuaran anaṉkawarmai. Túramtai nu aents Entsaya̱ Yajasma náari̱n apujmamsar ni nakumkamuri̱n shiir awajsarmai. Tuma asamtai Entsaya̱ Yajasmancha tura Kukaria̱ Yajasmancha íwiaakuk asupriji̱a̱i̱ ti keá nu ji antumiaṉnum apeáwarmai.
66019021	Chíkichkia kawainium eketkanumia̱ puyá̱ tsakatskatin wene̱ya̱ jiinmia nuja̱i̱ mantamnawarmai. Túramtai nanamtin ni aya̱shi̱n yuáwar ejemakarmai.
66020001	Nuyá̱ nayaimpinmaya̱ suntar táarun wainkiamjai. Nusha náṉkatkachu wa̱a̱ yawiri̱n tura jiṉkiatai jirun kampurman takakuyi.
66020002	Nu suntarsha Ti Kajen Yajasman jiru kampurmaja̱i̱ jiṉkiamai. Nu Yajasma iwianchi uuntri̱ Satanás tutainti. Nisha Yáunchuya̱ napiti. Tura nu iwianchin jiṉkiá mir uwí pujusat tusa
66020003	náṉkatkachu wá̱a̱nam epenmiai. Tura waiti uraichminian anujtúkmai. Mir uwí naṉkamatsa̱i̱ṉ ashí nuṉkanmaya̱ shuaran anaṉkawara̱i̱ṉ tusa túramai. Antsu mir uwí naṉkaamasmatai ishichik tsawant aṉkant akupnáktiniaiti.
66020004	-
66020005	Nuyá̱ akupin pujutai̱nium pujuinian wainkiamjai. Tura shuara túramuri̱n íirsarat tusa kakaram sunasarmai. Tura núnisaṉ muuke̱ tsupirka maamu wakaní̱ncha wainkiamjai. Nusha Yusa Chichame̱n etserainiak tura Kristu Chichame̱ncha etserin ásar maamu armai. Nisha Entsaya̱ Yajasmancha ni nakumkamuri̱ncha tikishmátracharu armai. Núnisaṉ náari̱ncha nijia̱i̱niumsha tura uwejnumsha anujmamprakcharu armai. Nu shuar ataksha nantakiar emka nantaktin tsawantnum pachinkiarmai. Túmainiak Krístuja̱i̱ métek mir uwí akupeamun wainkiamjai. Antsu chíkich jákaruka mir uwí naṉkamatsa̱i̱ṉ nantakcharmai.
66020006	Antsu emka nantaktin tsawantnum pachinkiarua nú shuar tí peṉker áimiak ti shiir warasmin áiniawai. Nu shuarka jimiará jákatniunam pachintsuk Yusna tuke takarin tura núnisaṉ Krístunu tuke takarin ártatui. Tura Krístuja̱i̱ métek mir uwí akupkartatui.
66020007	Tura mir uwí naṉkaamasmatai iwianchi uuntri̱ epenmianumia̱ urani̱ akupnáktatui.
66020008	Túram ashí nuṉkanmaya̱ aentsu anaṉkawartaj tusa jiinkittiawai. Kuk nuṉkanmasha tura Makuk nuṉkanmasha ashí pujuinia nuna anaṉkawartatui. Tura mesetan najanataj tusa ni suntari̱n nekapmarchamnia ti untsurí irurtatui.
66020009	Tura ashí nuṉkan enetak Yus shuar matsamtai̱ncha tura Yus ti aneamu pépruncha mash éṉkekarmai. Túramtai Yus nayaimpinmaya̱ jinia akuptuk mash áesawarmai.
66020010	Tura iwianchi úuntri̱n nin anaṉkawarmia nu asupriji̱a̱i̱ keá ji antumiaṉ kuamunam aju̱a̱mai. Nú yaunchusha Entsaya̱ Yajasmasha tura Kukaria̱ Yajasmasha peṉké ántar yúsnan etserniua nu, nui̱ aju̱a̱warmai. Nui̱sha tsawai̱sha káshisha iniaṉnatsuk ti wáitsartatui.
66020011	Nuyá̱ akupin pujutai̱n úuntan tura tí pújun wainkiamjai. Tura nui̱ pujancha wainkiamjai. Nisha ti kakaram asamtai nuṉkasha nayaimpisha aya meṉkarar tuke atsúarmai.
66020012	-
66020013	Tura túrunatsa̱i̱ṉ nayantsanam jákarua nusha jíinkiarmai. Núnisaṉ iwiarsamunam jaka pujuinia nusha jíinkiarmai. Tura jákaruncha, naṉkamantu arma nunasha tura peṉké shuar arma nunasha ashí wainkiamjai. Tura Yusai̱ naka wajaarmai. Nuyá̱ ashí shuar túramu aakma papí urantrarmai. Tura nu papinium aarma nuja̱i̱ métek ashí ni túramuri̱ paant nékaneakui súmamtiknawarmai. Tura chíkich papisha tuke iwiaaku pujustin papí urankamai.
66020014	Nuyá̱ jákatin amuukati tusa ti keá nu ji antumiaṉ kuamunam aju̱a̱mai. Nu ji antumiaṉ kuamunam wétinkia jimiará jákatin tutainti.
66020015	Tura ashí shuar tuke iwiaaku pujustin papinium ni naari̱ áatrachma asa wainniakchama nusha ti keá nu ji antumiaṉ kuamunam aju̱a̱warmai.
66021001	Nuyá̱ nayaimpisha tura nuṉkasha meṉkarámtai yamaram nayaimpin tura yamaram nuṉkancha wainkiamjai. Tura nayantsasha atsúarmai.
66021002	Wi Juaṉ, ti shiir péprun Yusai̱ya̱ yamaram Jerusaréṉkan nayaimpinmaya̱ táarun wainkiamjai. Anajmarma ni áishri̱n iṉkiuṉtaj tusa ti shiir iwiarmampra áintsaṉ tí peṉker iwiaramuyi.
66021003	Nayaimpinmaya̱ ti kakantar chichaamun antukmajai. «Iisiá, Yus yamaikia aentsja̱i̱ pujawai. Tuke niji̱a̱i̱ pujakui ashí ni shuari̱ ártatui. Tura niji̱a̱i̱ tuke pujak nekas tuke ni Yusri̱ átatui.
66021004	Yus ni nea̱jkin u̱ju̱jturartatui. Tura nuik amia nuka ashí amuukarmatai jákatniusha, úttincha, wáitsatniusha tura najaimiatniusha atsuttawai» timiai.
66021005	Tura akupin pujutai̱nium ekema nu «Iistá, Wi ashí peṉké yamarman nájanjai» timiai. Nuyá̱ nu arantcha turutmiai «Ju̱ka imiá nekas asamtai aartá. Nekas enentáimtustiniaiti.»
66021006	Ataksha chichartak «Yamaikia mash uminkiayi. Witjiai ashí juármari̱ tura amúamuri̱sha. Kame A rétranmaya̱ Y rétranam ashí retra áintsaṉketjai. Ashí kitiama núnaka tuke iwiaaku pujutai̱ entsan peṉké kuítchaja̱i̱ áartatjai.
66021007	Nupetmakunka ashí yamarma ju̱na mash susattajai. Wisha ni Yusri̱ átatjai. Núnisaṉ nisha winia uchir átatui.
66021008	Antsu sápijkia Yusan enentáimtichusha, yajauchin máatrasha, maṉkartincha, tsanirmatan pujurniusha, wawekratniusha, najankamu yusan tikishmátniusha tura ashí wáitrincha ji asupriji̱a̱i̱ keá antumiaṉnum apenáwartatui. Nuka jimiará jákatin tutainti» timiai.
66021009	Nuyá̱ siati suntar piniṉ amúamunam wáitkiastinji̱a̱i̱ piákun takakua nuyá̱ chikichik taruti turutmiai «Winitiá. Murikiu anajmarmari̱n iniaktustatjame.»
66021010	Taku mesekranam naint yakí̱ jurukí̱ Yusai̱ya̱ ti shiir Jerusaréṉ pepru nayaimpinmaya̱ táarun iniaktursamai.
66021011	Nu péprusha Yusa winchari̱ji̱a̱i̱ tsáapniniuyi. Nu tsáapnincha kaya tí shiirmachia núnis jaspi kaya nuní̱ saar asa tí tsaapniniuyi.
66021012	Pepru yantamesha ti yakí̱ péṉkramuyi tura wáitiri̱ tuse amai. Tura nu wáitinium suntar wajatiarmai. Nu wáitinmasha Israer shuara uuntri̱ tuse armia nuna naari̱ áarmauyi.
66021013	Nantu tatainmaani̱ menaintiú waiti amai. Nantu akatainmaani̱sha menaintiú waiti amai. Nuṉkaani̱sha menaintiú waiti amai. Arakaani̱sha menaintiú waiti amai.
66021014	Ti uunt kaya tuse apujsamu armai. Tura nui̱ ekenir péṉkramuyi. Nu tuse kayanam Murikiu akatrámuri̱ tuse armia nuna naari̱ áarmauyi.
66021015	Suntar wiji̱a̱i̱ chichaua nu, nekapmatai̱n kurin takakuyi. Nuja̱i̱ pépruncha, wáitiri̱ncha tura péṉkramuri̱ncha nekapmartiniuyi.
66021016	Pepru esantí̱sha waṉkantí̱sha yakiri̱sha mash métekrak armai. Suntarsha péprun nekapmatai̱ji̱a̱i̱ nekapmaram esantí̱sha waṉkantí̱sha tura núnisaṉ je̱a̱mkamu yakiri̱sha tus mir tusiantu kirumitru amai.
66021017	Nuyá̱ péṉkri̱ncha nekapmarmai. Suntar aents nekapmatai̱ji̱a̱i̱ nekapmaram sasaintikuátru mitru amai.
66021018	Nu péṉkramusha jaspi kayaja̱i̱ najanamuyi. Péprusha aya kúrikiyi. Nu kuri tí peṉker sáarauyi.
66021019	Peṉ apujtukma kayasha ti shiir kaya ainia nuja̱i̱ najanamu asa ti shiir iwiaramuyi. Emka nu jaspi káyauyi. Jímiara nusha sapiru káyauyi. Menaintiua nusha ákata káyauyi. Kuatrua nusha ismirártauyi.
66021020	Seṉkua nusha únise káyauyi. Saisa nusha kurnarínia káyauyi. Siatia nusha krisuritiu káyauyi. Uchua nusha periru káyauyi. Nuiwia nusha tupasiu káyauyi. Tiasa nusha krisuprasa káyauyi. Áunsea nusha jasentu káyauyi. Tusea nusha amatísta káyauyi. Ti kayaim apujsamu asamtai tí shiirmachiyi.
66021021	Pepru wáitiri̱ tuse ainia nu ti shiir nayantsanmaya̱ shaukja̱i̱ chikichik najanamu armai. Pepru jinti̱sha aya kúrikiyi. Nu kuri tí peṉker sáarauyi.
66021022	Yusa Uunt Je̱e̱ncha wáinkiachmajai. Antsu nú peprunam Uunt Yus Ashí Tujintkiachua nu tura núnisaṉ Muriksha nú peprun pímiutkui takamtsuk Níniuyi.
66021023	Nú peprunmasha tsawái̱ nantusha kashí nantusha atsumchamai. Antsu Yusa winchari̱ tsáapin awajmiai. Núnisaṉ Muriksha tsáapin awajmiai.
66021024	Nu tsáapniji̱a̱i̱sha ashí nuṉkanmaya̱ shuar wekasartatui. Tura ashí nuṉkanam akupin ainia nusha nui̱ yujainiak ni péṉkeri̱ji̱a̱i̱ nuna shiir awajtuiniawai.
66021025	Tura kashi atsá asamtai tuke tsawai̱ti. Tuma asamtai wáitiri̱ tuke epenchamu ártatui.
66021026	Tura ashí nuṉkanam péṉker ana nuna nui̱ itiaartatui.
66021027	Antsu yajauchikia peṉké waya̱shtatui. Mui̱jmiainian túrincha tura wáitrincha peṉké waya̱chartatui. Antsu áyatik shuar tuke iwiaaku pujutai̱ papinium naari̱ aarma ainia nuke waya̱wartatui. Nu papincha Murik takakui.
66022001	Nuyá̱ suntar tuke iwiaaku pujutai̱ entsan tí saaran iniaktursamai. Nusha úunt akupin pujutái̱nmaya̱ ti saawi jiinmiai. Nu pujutai̱sha Yusna tura Muriknauyi.
66022002	Pepru jinti̱ncha tura entsá mái̱ paen tuke iwiaaku pujutai̱ numi wajamai. Nusha ashí tuse nantutin neremai. Ni nuke̱sha ashí nuṉkanmaya̱ shuar tsuámatainti.
66022003	-
66022004	Ashí yajauchia nuka atsuttawai. Uunt akupin pujutai̱ Yúsnasha Murikniasha nui̱ṉ aa asamtai ni shuari̱ ti paant wainiainiak tikishmátrartatui. Tura nijia̱i̱ncha ni naari̱ anujmamkartatui.
66022005	Tura káshisha atsuttawai. Nui̱ pujuinia nuka shiripkincha etsa̱ncha atsumchartatui. Uunt Yusak tuke tsáapin awajtiatui. Tura ni shuari̱ tuke iniaṉnatsuk akupkartatui.
66022006	Nuyá̱ suntar chichartak «Ju̱ Chicham ti nekas asa nekas enentáimtusminiaiti. Uunt Yus yaunchu níniun etserniun ni chichame̱n enentáimtikramia núnisaṉ yamaikia ni suntari̱n akuptuk wárik túrunatta nuna ashí ni shuari̱n ujakuiti» turutmiai.
66022007	«Tí warik winittiajai» tawai Murikkia. Shuar ju̱ papinium Yusa Chichame̱ áarman umirna nuka shiir warasminiaiti.
66022008	Wi, Juaṉ, ju̱na mash iisan mash antukmajai. Tura mash iisan antukan nayaimpinmaya̱ suntar iniaktursama nuna shiir awajsataj tusan tikishmátramjai.
66022009	Túram chichartak «Íimsakia áinkiaip. Wisha Yusa yáintri̱ntjiai ámiji̱a̱i̱ tura yatsumji̱a̱i̱ méteketjai. Yúsnan etserin ásar tura ju̱ papinium aarma nuna umirainiak nisha Yusa yaintri̱ áiniawai. Yusak shiir awajsatniuiti.»
66022010	Nuyá̱ ataksha turutmiai «Ju̱ papinium aarma Yusna asamtai ú̱kam ikiusaip. Ashí túrunatin tsawant ishichik ajatésai.
66022011	Nu jeatsa̱i̱ṉkia yajauch shuarka tuke yajauch túruki̱ wetí. Núnisaṉ mui̱jmiainian túraka tuke túruki̱ wetí. Antsu péṉkeran túraka péṉkeran túruki̱ wetí. Núnisaṉ esetar enentáimniusha tuke esetar Yusja̱i̱ wekasati» turutmiai.
66022012	Muriksha tawai «Ee, tí warik winittiajai. Túran tí shiirmachin ashí péṉker túramuja̱i̱ métek súsatniua nuna takukin winittiajai.
66022013	Witjiai. Yámankamtaikniumia̱ amúanmasha tuke pujuwitjiai. Wisha A rétranmaya̱ Y rétranam ashí retra áintsaṉketjai» tawai.
66022014	Ni pushiri̱ péṉker nijiamatniua núnisaṉ péṉker túrinia nú shuar shiir warasminiaiti. Nu shuar nu pepru wáitiri̱ncha waya̱mniaiti. Túrar tuke iwiaaku pujutai̱ numinmaya̱ yuámniaiti.
66022015	Tura antsu Yusan enentáimtachuka, wawekratniuka, tsanirmatan pujurainia nuka, maṉkartinkia, najankamu yusan tikishmátniuka tura ashí shuar wáitian wararainiak tuke túrin ainia nuka a̱a̱ matsatainiak peṉké waya̱chmin áiniawai.
66022016	«Wi, Jesus, ashí Yus shuaran ujakárat tusan winia suntarun akupkajai. Wikia Tawit Weaitjiai. Túrasha Tawitia úuntri̱ntjiai. Wikia tí tsaapin yaa Yáṉkuamia áintsaṉketjai» tawai.
66022017	Yusa Shiir Wakaní̱sha tura Murik anajmarmasha «¡Winitiárum!» tuíniawai. Tura ju̱na ántana nusha «¡Winitiárum!» tití. Tura ashí kitiama nuka winití. Wakerakka tuke iwiaaku pujutai̱ entsan peṉké kuítchaja̱i̱ umarti.
66022018	Ashí shuar ju̱ papinium Yus Chicham aarma nuna antukarun ju̱na ujaajai. Shuar ju̱i̱ áarman chikichan pataakka Yus nin tí waitsatin ju̱i̱ aarma nuna patattsattawai.
66022019	Núnisaṉ shuar ju̱i̱ áarman emeneakuiṉkia Yus ni náari̱n iwiaaku pujutai̱ papiniumia̱ japirattawai. Tura ti shiir péprunam waya̱tniun suritkiattawai. Nu péprusha tura nu papisha ju̱i̱ paant ujakma áiniawai.
66022020	Jú̱ papí áantratniun ujakua nu tawai «¡Ee, ti wari winittiajai!» ¡Pai, núnisaṉ atí! ¡Wari winitiá, Uunt Jesusá!
66022021	Ii Uuntri̱ Jesukrístu atumniasha shiir yaintmakarti. Nuke atí.
