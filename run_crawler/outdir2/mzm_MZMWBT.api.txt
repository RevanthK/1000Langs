40001001	Labeenang keɓe ka yuu zɔ̃ng ɓɔɔ zang yi Yeesɔ Kirisi kagn ɓɛɛ. Yeesɔ Kirisi nwangnɛ zɔ̃ng Dawuda ɓɔɔ ɓi zɔ̃ng Ibirayi ɓɛɛ.
40001002	Ka tìng tɛ̃ɛtɛ̃ɛ, Ibirayi yi Ishaaku, Ishaaku naa yi Yakubu, a Yakubu naa yi Yahuda nɛɛ rɛɛ ɓeezung.
40001003	Yahuda naa yi Periza nɛɛ Zera nɛɛ bii ɓeeso Tama, a Periza naa yi Heziron, Heziron naa yi Arama,
40001004	Arama naa yi Aminada, Aminada naa yi Nashong, a Nashong naa yi Salimo.
40001005	Salimo naa yi Buwaza nɛɛ bii ɓeeso Rahab, a Buwaza naa yi Obida nɛɛ bì'i ɓeeso Rut, Obida naa yi Jeesi,
40001006	a Jeesi naa yi kpanti Dawuda.
40001007	Sulemanu naa yi Rehobuwam, Rehobuwam naa yi Abiya, a Abiya naa yi Asa.
40001008	Asa naa yi Jehoshafa, Jehoshafa naa yi Joram, a Joram naa yi Yuziya.
40001009	Yuziya naa yi Jotang, Jotang naa yi Ahaza, a Ahaza naa yi Hezikiya.
40001010	Hezikiya naa yi Manase, Manase naa yi Among, a Among naa yi Josaya.
40001011	Josaya naa yi Jakoniya nɛɛ rɛɛ ɓeezung, ka diki ɓɔɔ zang see ri zang daa nɛɛ mani ka Babila ɓɛɛ.
40001012	Ka knti ɓɔɔ zang daa tɔ nɛɛ ri ka Babila, Jakoniya naa yi Shalitiyel kati.
40001013	A Shalitiyel naa yi Zerubabe. Zerubabe naa yi Abiyu, Abiyu naa yi Eliyakim, a Eliyakim naa yi Azɔ.
40001014	Azɔ naa yi Zadokiya, Zadokiya naa yi Akimu, Akimu naa yi Aliyuda.
40001015	Aliyuda naa yi Eliyaza, Eliyaza naa yi Matan, a Matan naa yi Yakubu.
40001016	Yakubu naa yi Yusufu varɛ Marayamu. Marayamu kɔ nà'a Yeesɔ ɓɔɔ zang ɓaa wu nɛɛ Kirisi, (ɓɔɔ Laa tɔɔ wu shong ɓɛɛ.)
40001017	Zɔ̃ng zang ɓɔɔ gaayu nɛɛ bì'i Ibirayi, a, à ka bì'i Dawuda nandon, zɔ̃ng kopi tu dɛ̃ɛti. Ɓɔɔ ti naa gaayu nɛɛ bì'i Dawuda, à ka diki ɓɔɔ zang see zang Yahudawa jaafoo zang daa nɔng ka Babila, ti kopi tu dɛ̃ɛti. A ɓɔɔ gaayu ka diki ɓɔɔ zang Yahudawa ri ka Babila, a nɔng ka bì'i Kirisi, ti kopi tu dɛ̃ɛti.
40001018	Wee naa ɓɔɔ zang yi Yeesɔ Kirisi ɓɛɛ. Yusufu hangsɛ nyaa Marayamu geenang tɔ nandon, a ɓang bii kaa gngn nɛɛ wu kpang. A Marayamu zirɛ nɛɛ wu tuu jaa tɔ kaa nɛɛ bii Suru Kpanti Laa.
40001019	Ɓeevɛ Yusufu ɓi zang tɔ̃ɔ, zi tɔ nɛɛ wu gee Marayamu takpang. Kasɛ nɛɛ wu palɛ wu vuu yusɛ̃ɛ kpang, ka ruu nɔngkɔ, nɛɛ wu bɛ̃ɛ wu kaa nɛɛ nwiiri.
40001020	Ɓɔɔ wu rɛ̃rɛ doo ka naa ɓɛɛ, zang nyaa shoonang Kpanti Laa ɓɔɔ ka lapa, naa a ka bii ɓiɓɛ, a kɔɔ wu ka yeti rɔ̃kɔnang tɔɔ, “Yusufu jaa zɔ̃ng Dawuda, m'ɔɔ k'aa vɔrɔ soro ɓaaɓɛ Marayamu shinnang kpang. Jaa kɔ wu tuu ka yeti ɓee, a ɓi nɛɛ bii Suru Laa.
40001021	Naa yi jaa zang varɛ, m'ɔɔ ɓaa nung ɓiɓɛ nɛɛ Yeesɔ, (dìiri nung ɓiɓɛ, ɓi zang ɓɔɔ ta yuu zang ɓɛɛ), ka ruu ɓɔɔ, wukɔ naa ta yuu zang ɓiɓɛ nɛɛ vuu shi kpang ɓarɛ ɓɛɛ.”
40001022	Vuu keɓe nandon nwang ka naa ɓɔɔ Kpanti Laa kɔɔ nɛɛ nyaa zang nyaa shoonang ɓiɓɛ ka tìng tɛ̃ɛtɛ̃ɛ ɓɛɛ. Laa tɔɔ,
40001023	“Jaa soro ɓɔɔ roo varɛ gn kpang, naa tuu jaa ditɔ, naa yi jaa zang varɛ, zang naa ɓaa nung ɓiɓɛ nɛɛ Imanuwe.” (Dìiri nung ɓiɓɛ ɓi, “Kpanti Laa nwàng kaa teteng ɓuru.”)
40001024	Ɓɔɔ Yusufu naa seepaa kaa nɛɛ hingro, a naa palɛ vuu ɓɔɔ zang nyaa shoonang Kpanti Laa ɓɔɔ ka lapa kɔɔ wu ɓɛɛ kati. Shing soro ɓiɓɛ Marayamu kati.
40001025	Yusufu ɓang bii nɛɛ Marayamu doo gbete kpang, a Marayamu naa yi jaa kaa zang varɛ, a Yusufu ɓaa nung ɓiɓɛ nɛɛ Yeesɔ
40002001	Zang yi Yeesɔ tɔ ka gari Bɛtalami ɓɔɔ ka tipi Yahudiya, ka diki ɓɔɔ Hiridu roo kpanti ɓɛɛ. A zang ɓɔɔ ri zi naa ɓɔɔ sang nwang ɓɛɛ, ri seepaa kaa nɛɛ paa ɓɔɔ laa nwang nɔng, ri a ka gari Urushalima. A ri hɛ̃ɛ zang tɔɔ,
40002002	“Jaa ɓɔɔ zang yirɛ nɛɛ wu naa nwang kpanti zang Yahudawa ɓɛɛ, ɓu kiya? Ruu zi sang ɓiɓɛ ka paa ɓɔɔ laa nwang nɔng ɓɛɛ. Ka ruu nɔngkɔ, ruu arɛ, ruu tɔɔ ruu naa bang wu.”
40002003	Ɓu doo ɓɔɔ Kpanti Hiridu tãa naa weɓe, yeti ɓiɓɛ lasɛ dɔli nɛɛ ɓɔ̀'ɔ zang ɓɔɔ ri ka Urushalima nandon.
40002004	A Hiridu kpalɛ Kpanti zang ɓɔɔ ri dɔɔ vuu ka Gãa Laa nɛɛ zang ɓɔɔ ri tusu zang labeenang nyaa dannang Laa, a hɛ̃ɛ ri tɔɔ, “Labeenang nyaa dannang Laa tɔ̀ɔ, zang naa yi Kirisi (zang ɓɔɔ naa a ɓɛɛ) ɓu ka niya?”
40002005	A ri kɔɔ wu tɔɔ, “Ka Bɛtalami ɓɔɔ ka tipi Yahudiya ɓɛɛ. Zang nyaa shoonang Laa b'ee nɔngkɔ ka tìng tɛ̃ɛtɛ̃ɛ. Zang nyaa shoonang Laa beeyi tɔɔ,
40002006	‘Bɛtalami kɔ ka tipi Yahudiya ɓee, wu mɔkɔ tɔkɔlɔng ka teteng gari bang bang ɓɔɔ ri ka tipi Yahudiya kpang, ka ruu ɓɔɔ Kpanti ɓɔɔ n'aa gãng jìng ka zang mɛɛ Isirela naa nwang ditɔ nɛɛ yeti ɓaaɓɛ ɓɛɛ.’”
40002007	A Hiridu ɓ'aa nyaa ka zang ɓɔɔ ri zili sang ɓɛɛ dang gbete, nɛɛ wu tãa diki ɓɔɔ sang nwang nyaa tìng shɔɔnang ka bii ɓarɛ ɓɛɛ.
40002008	A shong ri ka Bɛtalami, nɛɛ, “Nɔɔ dita, nɔɔ daa kãa nɔng jaa keɓe tɔ̃ɔ tɔ̃ɔ. Nɔɔ nɛɛ ìi wu tɔ, nɔɔ naa kɔɔ m, tɔɔ n daa bang wu kaa jong.”
40002009	Ri tãa ruu ɓɔɔ Kpanti Hiridu kɔɔ ri tɔ, a ri yi gbalang daanang ɓarɛ kati. Ɓɔɔ ri zi sang ɓɔɔ ri zi tìng shɔɔnang, ri tãa tìnang dɔli. Sang kaɓa daa ka tìng ɓarɛ sasak, a naa shii ka nɔng ɓɔɔ jaa kagn ɓɛɛ.
40002011	A ri a ka yeti gãa, ri naa zi jaa rɛ̃ɛting kaa nɛɛ niiɓɛ Marayamu. A ri tang nɛɛ gutu, ri bang wu. Ri puu nyaa duku ɓarɛ, ri see saka ɓɔɔ kɔlɔ katɔ, ɓɔɔ zang ɓ'aa nɛɛ zinariya, nɛɛ nung ɓɔɔ a sɛ̃ɛ tɔ̃ɔ ɓɛɛ, a ɓɔɔ nung ɓɔɔ zang ɓ'aa nɛɛ muru ɓɛɛ, ri a jaa. Ri tɔɔ, ri gbãayu kaa tɔ,
40002012	a ri sɔɔ gbalang ɓɔɔgn, ri daa gãa ɓarɛ kati, ka ruu ɓɔɔ, Kpanti Laa shaarɛ ri nyaa ka yeti rɔ̃kɔnang, nɛɛ ri sɔ̀ɔ bii kpanti Hiridu takpang ɓɛɛ.
40002013	Ɓɔɔ zang ɓɔɔ ri zili sang kaɓa, ri daa tɔ, zang nyaa shoonang Kpanti Laa ɓɔɔ ka lapa ɓɛɛ naa nwang nyaa ka Yusufu ka yeti rɔ̃kɔnang tɔɔ, “Seepaa mɔɔ tuu jaa nɛɛ niiɓɛ, mɔɔ yurɛ, mɔɔ daa nwang nɛɛ ri ka tipi Masar. N naa kɔɔ mɔɔ diki ɓɔɔ mɔɔ yaa nɔng kaɓa ditɔ, ka ruu ɓɔɔ kpanti Hiridu naa kãa jaa keɓe ditɔ, nɛɛ tɔɔ wu nyɔ jaa vɔrɔ ɓɛɛ.”
40002014	A Yusufu seepaa tuu jaa nɛɛ niiɓɛ, nɛɛ zìi, a daa nɔng ka tipi Masar.
40002015	Yusufu nwang ka tipi Masar sasak, kpanti Hiridu naa vɔ kati. Vuu keɓe nwang ka naa ɓɔɔ Kpanti Laa kɔɔ nɛɛ nyaa zang nyaa shoonang ɓiɓɛ ka tìng tɛ̃ɛtɛ̃ɛ ɓɛɛ. Kpanti Laa kɔɔyi tɔɔ, “N naa ɓ'aa jaa mɛɛ nyaa nɛɛ tipi Masar.”
40002016	Ɓɔɔ Hiridu naa zirɛ nɛɛ, zang ɓɔɔ ri zili sang ri nwaarɛ wu tɔ naa weɓe, gnvɔ shàa wu dɔli. Shong zang nɛɛ zang daa nyɔkɔ wujɛ varɛ nandon ɓɔɔ saa ɓarɛ ɓa ziti gn kpang ɓɛɛ vɔrɔ, ka gari Bɛtalami nɛɛ nɔng ɓɔɔ kiiri Bɛtalami nyaa naabm. Hiridu palɛ nɔngkɔ ka naa ɓɔɔ wu tãa nyaa diki ɓɔɔ sang nwang nyaating shɔɔnang ka bii zang ɓɔɔ ri zili sang ɓɛɛ.
40002017	Vuu keɓe nwang, ka naa vuu ɓɔɔ Irimiya zang nyaa shoonang Laa kɔɔ ka tìng tɛ̃ɛtɛ̃ɛ ɓɛɛ. Irimiya kɔɔyi tɔɔ,
40002018	“Zang tãa nyaa vaa ka Rama. Rahila kaa nyaa vɔ wujɛ ɓiɓɛ, ɓɔɔ vɔlɔ ɓɛɛ. Kasɛ nɛɛ zang bakɛ wu kpang.”
40002019	Hiridu naa vɔ tɔ, a zang nyaa shoonang Kpanti Laa ɓɔɔ ka lapa naa nwang nyaa ka Yusufu tɔkn, ka yeti rɔ̃kɔnang ka Masar,
40002020	a kɔɔ wu tɔɔ, “Seepaa ta mɔɔ tuu jaa nɛɛ niiɓɛ, mɔɔ daa nɔng tipi Isirela. Zang ɓɔɔ ri kãa yuu jaa keɓe nyɔnang, ri vɔlɔ tɔ.”
40002021	A Yusufu seepaa tuu jaa kaa nɛɛ niiɓɛ, daa kaa nɔng tipi Isirela.
40002022	Ɓɔɔ Yusufu naa tãa nyaa tɔɔ, Akeliyu jaa Hiridu kɔ roo kpanti ka nyaa tipi Yahudiya ka nɔng diiɓɛ, a kaa vɔrɔ Yahudiya daanang kati. Kpanti Laa ti naa kɔɔ wu ka yeti rɔ̃kɔnang, nɛɛ wu daa ka tipi Galili.
40002023	A Yusufu daa nwang ka nɔng ɓɔɔ zang ɓaa nɛɛ Nazara ɓɛɛ. Vuu keɓe nwang ka naa ɓɔɔ zang nyaa shoonang Laa kɔɔ ka tìng tɛ̃ɛtɛ̃ɛ ɓɛɛ. Zang nyaa shoonang Laa kɔɔyi tɔɔ, “Zang naa ɓaa wu nɛɛ yɔɔ Nazara.”
40003001	Ka diki kaɓa, Yɔhana ɓɔɔ palɛ zang batizima rǎng zang yee Laa ka waala Yahudiya, diki diki.
40003002	Kɔɔ zang tɔɔ, “Nɔɔ yaa vuu shi kpang manɛ ta, n'ɔɔ kɔ̃sɔ yeti manɛ, ka ruu ɓɔɔ, kpanti roonang Laa a naabm tɔ ɓɛɛ.”
40003003	Ishaya zang nyaa shoonang Laa rang yee ka yuu Yɔhana keɓe kɔ, kɔɔyi tɔɔ, “Zang tãa yee zang ɓɔɔ kagn, rang yee Laa ka yeti waala tɔɔ, Nɔɔ palɛ Kpanti Laa gbalang ta, nɔɔ shiiri katɔ ɓororo.”
40003004	Yɔhana hãa fɔ̃ɔrɔ ɓɔɔ zang palɛ nɛɛ shãngti vuu vaa ɓɔɔ zang ɓaa nɛɛ Rakumi ɓɛɛ, a ti mã guruji ka sang ɓiɓɛ. Vuu shaanang ɓiɓɛ ɓi zɔɔrɔ nɛɛ mii warɛ.
40003005	A zang Urushalima nɛɛ zang Yahudiya, nɛɛ zang ɓɔɔ ka tipi ɓɔɔ ka nyaa rang Urudung dɔli, ri alɛ ka bii Yɔhana.
40003006	Ri kɔɔrɔ Laa vuu shi kpang ɓarɛ, a Yɔhana palɛ ri batizima ka mii rang Urudung.
40003007	Ɓu doo ɓɔɔ Yɔhana zi zang Farisawa nɛɛ zang Sadukiyawa, ɓɔɔ ri alɛ̀ gaagaa nɛɛ wu naa pàlɛ̀ ri batizima hn ɓɛɛ, hɛ̃ɛ ri nɛɛ, “Rɛɛ pudi keɓe, ɓu wi kɔɔ nɔɔ nɛɛ n'ɔɔ y'uu jìng dannang ɓɔ̀'ɔ Kpanti Laa ɓɔɔ a kana naabm wiya?
40003008	Nɔɔ palɛ vuu ɓɔɔ tusu zang nɛɛ nɔɔ kɔ̃sɔ yeti manɛ tɔ, nɔɔ yaa vuu shi kpang tɔ ɓɛɛ.
40003009	“N'ɔɔ shing danggn manɛ nɛɛ nɔɔ naa wɔ jìng dannang kaɓa katɔ, ka ruu ɓɔɔ, nɔɔ manɛ wujɛ Ibirayi ɓɛɛ kpang. N kɔɔ nɔɔ, Kpanti Laa zunung ɓɔɔ wu nwàngs'ɛ Ibirayi jaa nɛɛ tari kɔ ka tipi ɓee katɔ.
40003010	Kãntang keɓe, zang ɓ'aa nyaa kãasãng tɔ ka dimbang laa, laa piti ɓɔɔ ra jaa tɔ̃ɔ kpang, zang dɔngnɛ zang tasɛ ka yeti waa.
40003011	“N pàl'ɛ nɔɔ batizima m nɛɛ mii, ka ruu yeti ɓɔɔ nɔɔ kɔ̃sɔ ɓɛɛ. Zang ɓɔɔ a ka knti mɛɛ, ɓ'a m bannang katɔ, n daa naa ɓɔɔ n tu koodoo ɓiɓɛ kpang. Wukɔ naa palɛ nɔɔ batizima nɛɛ Suru Laa nɛɛ waa.
40003012	Vuu ɓɔɔ wu h'ãlɛ̀ vuu nɔng, kagn naa ɓiɓɛ, naa kòor'o dadong ɓiɓɛ ditɔ, tɔ̀ɔ, wu kpalɛ jìng vuu ɓiɓɛ ka bɔ̃nɔ, wu yaa gãrɛ ɓiɓɛ, wu dɔɔ nɛɛ waa ɓɔɔ ning ɓi kpang ɓɛɛ.”
40003013	Ka diki kaɓa, Yeesɔ seepaa nɛɛ Galili, a ka rang Urudung, nɛɛ Yɔhana wu naa palɛ wu batizima.
40003014	A Yɔhana kasɛ nɛɛ wu pàlɛ̀ Yeesɔ batizima kaa takpang. A hɛ̃ɛ Yeesɔ tɔɔ, “Ɓɔɔ mɔkɔ nɛɛ pàl'ɛ m batizima jong, mɔɔ nɛɛ nkɔ n pàlɛ̀ mɔɔ jong ya?”
40003015	A Yeesɔ kasɛ wu nyaa tɔɔ, “Pàlɛ̀ m gbã̀'agbãa, tɔ̀ɔ vuu ɓɔɔ Kpanti Laa kɔɔyi, wu ɓee nyaa kati.” A Yɔhana naa kasɛ, palɛ Yeesɔ batizima kati.
40003016	Ɓɔɔ Yɔhana pàlɛ̀ wu batizima hn, Yeesɔ nwang kaa nɛɛ mii, a lapa tantɛ kaa puunang, a zi Suru Laa shooro kaa naa koro, naa nw'ang ka yuu ɓiɓɛ.
40003017	Ri ti tãa yee nɛɛ lapa tɔɔ, “Wee jaa mɛɛ ɓɔɔ yeti mɛɛ kasɛ wu gbãnggbãng ɓɛɛ kɔ.”
40004001	A Suru Laa t'uu Yeesɔ daa nɔng ka jìngti nɛɛ tɔ̀ɔ, Sheetang wu daa gãsɛ wu.
40004002	Yeesɔ seng nyaalaa tɔ ka jìngti diki laa ziti, a nyɔkɔ naa nyɔ wu kati.
40004003	A Sheetang arɛ naa gãsɛ wu tɔɔ, “Mɔkɔ nɛɛ Jaa Kpanti Laa, risi tari keɓe ta, ri rì borodi.”
40004004	A Yeesɔ kasɛ wu nyaa tɔɔ, “Ruu Kpanti Laa kɔɔyi tɔɔ, wu vuu shaanang kɔ lusu shɔnzang yuu gbete kpang, ɓi yee piti ɓɔɔ nwang nɛɛ nyaa Kpanti Laa ɓɛɛ kɔ lusu zang yuu.”
40004005	A Sheetang t'uu Yeesɔ daa nɛɛ wu ka Urushalima, a daa shing wu ka sɔ̃ngsɔ̃ng yuu Gãa Laa.
40004006	A kɔɔ wu tɔɔ, “Mɔkɔ nɛɛ Jaa Kpanti Laa, shɛ̃ɛ ta ka tipi, ka ruu ɓɔɔ, ruu Kpanti Laa kɔɔyi tɔɔ, Laa kɔɔ zang nyaa shoonang ɓiɓɛ ɓɔɔ ka lapa ruu ka yuu ɓaaɓɛ, ri naa ta mɔɔ ka naa ɓarɛ ka gbalang, ka ruu ɓɔɔ, mɔɔ nɛɛ nyɔ doo ɓaaɓɛ ka tari ɓɛɛ.”
40004007	A Yeesɔ ti kasɛ Sheetang nyaa tɔkn tɔɔ, “Ruu Kpanti Laa ti kɔɔyi tɔɔ, ‘Zang wu gãsɛ Laa ɓɔɔ wukɔ Kpanti zang ɓɛɛ kpang.’”
40004008	A Sheetang tuu wu tɔkn daa nɛɛ wu ka yuu kɔpɔ ɓɔɔ beebang ɓɛɛ, a tusu wu koolaa ɓɔɔ ka bm bm nandon, nɛɛ vuu tɔ̃ɔ ɓɔɔ kagn piti.
40004009	A kɔɔ Yeesɔ tɔɔ, “Naa mɔɔ tang nɛɛ gutu ka tìng mɛɛ, mɔɔ dɔɔ m, n a mɔɔ veɓe katɔ nandon.”
40004010	A Yeesɔ kasɛ wu nyaa tɔɔ, “Daa nɛɛ kaaɓa, m'ɔɔ yàa m bii Sheetang. Ruu Kpanti Laa kɔɔyi tɔɔ, ‘Shɔnzang wu dɔɔ Kpanti Laa ɓiɓɛ kɔ shɛ̃ɛning, nɛɛ wu ti bang wukɔ gbete.’”
40004011	A Sheetang daayi, yaa Yeesɔ kati. Zang nyaa shoonang Kpanti Laa ɓɔɔ ka lapa ri arɛ, ri naa a wu vuu ɓɔɔ wu kasɛ ɓɛɛ.
40004012	Yeesɔ naa tãa nyaa tɔɔ, zang loo Yɔhana tɔ ka sãa a naa yupaa daa ka Galili.
40004013	Yaa Nazara, a daa nwang ka Kafanahu ɓɔɔ ka nyaa mii waapo ɓɔɔ ka tipi Zebuluna nɛɛ Nafitali ɓɛɛ.
40004014	Vuu keɓe, nwang ka naa ɓɔɔ Kpanti Laa kɔɔ nɛɛ nyaa zang nyaa shoonang ɓiɓɛ Ishaya ka tìng tɛ̃ɛtɛ̃ɛ ɓɛɛ. Ishaya kɔɔyi tɔɔ,
40004015	“Zang tipi Zebuluna nɛɛ tipi Nafitali ɓɔɔ ka gbalang mii waapo ɓɔɔ zang ta rang Urudung ka dang ɓɛɛ, a ɓɔɔ zang tipi Galili, ɓɔɔ ri zang Isirela kpang ɓɛɛ.
40004016	Zang keɓe piti ri nwang ka nɔng ɓɔɔ tɔ̀ɔ katɔ, a ri zi nɔng yakɛnang ɓɔɔ bang tɔ. A zang ɓɔɔ ri kaa vɔrɔ vɔrɔ diki diki, nɔng yakɛnang nwang nyaa tɔ ka ri.”
40004017	A Yeesɔ gaa tɔɔsung yee Laa rannang ka diki kaɓa kɔ. Kɔɔyi tɔɔ, “Nɔɔ yaa vuu shi kpang manɛ ta, n'ɔɔ kɔ̃sɔ yeti manɛ, ka ruu ɓɔɔ, diki ɓɔɔ Laa roo kpanti kagn a naabm tɔ ɓɛɛ.”
40004018	Yeesɔ rakɛ kana ka nyaa mii waapo Galili, a zi zang ziti, Siman ɓɔɔ zang ɓaa nɛɛ Bituru ɓɛɛ nɛɛ jaa niiɓɛ Anduru. Ri yi jaazìi nɛɛ jang ka mii waapo, ka ruu ɓɔɔ, ri ɓarɛ zang jaazìi yinang ɓɛɛ.
40004019	A Yeesɔ ɓaa ri nyaa kɔɔ ri tɔɔ, “Nɔɔ dũng m ta, 'n tusu nɔɔ naa ɓɔɔ nɔɔ ɓaa m zang nyaa ɓɛɛ.”
40004020	A ri yaa jang jaazìi ɓarɛ tantɛnang, ri dũng wu.
40004021	Nɛɛ tɔɔ wu daa ka tìng tɔkɔlɔng, ti zi zang ɓɔɔgn ziti tɔkn nɛɛ daa ɓarɛ. Yakubu nɛɛ jaa niiɓɛ Yɔhana, a ɓɔɔ daa ɓarɛ Zebedi ka yeti tonsi, ri palɛ jang jaazìi ɓarɛ. A Yeesɔ ɓaa Yakubu nɛɛ Yɔhana nyaa.
40004022	A ri tantɛ tonsi nɛɛ daa ɓarɛ yaanang ri dũng wu.
40004023	Yeesɔ ra ka tipi Galili nandon, tùs'u zang vuu ka gãa zɔɔ kpalɛnang zang Yahudawa. Ti rang zang yee ka yuu ruu ɓɔɔ, Laa tùs'u zang nɛɛ wukɔ kpanti ɓɛɛ. A ti masɛ zang ɓɔɔ kɔnang yiki ri ka zɔ̃ngzɔ̃ng nandon.
40004024	Ka ruu nɔngkɔ, nyaa Yeesɔ baa nɔng ka tipi Siriya nandon. A zang atɛ wu zang kɔnang ka zɔ̃ngzɔ̃ng, nɛɛ zang ɓɔɔ kɔnang ɓarɛ dang ri jìng dɔli ɓɛɛ, nɛɛ zang ɓɔɔ suru shi kpang ka bii ɓarɛ, nɛɛ zang ɓɔɔ ri mã katɔ ɓɛɛ, a ɓɔɔ zang ɓɔɔ ri kàa katɔ ɓɛɛ. A Yeesɔ masɛ ri kaa nandon.
40004025	Zang dɔli ri a ka bii Yeesɔ nɛɛ Galili, nɛɛ Dekapoli, nɛɛ Urushalima, nɛɛ Yahudiya, a ri dũuru Yeesɔ ka knti nɛɛ zang nyaa rang Urudung ɓɔɔ dang ɓɛɛ nandon.
40005001	Yeesɔ zi zang ɓɔɔ ri kpalɛ zɔɔ ka bii ɓiɓɛ gaagaa, a vang kɔpɔ, daa nwang ka tipi. Zang ɓɔɔ ri mantɛ vuu ka bii ɓiɓɛ, ri naa kpalɛ zɔɔ ka bii ɓiɓɛ.
40005002	A gaa ri yuu vuu tusunang kati, tɔɔ,
40005003	“Tìnang tãanang ɓi ɓɔɔ zang ɓɔɔ ri zi tɔ nɛɛ, vuu Suru Laa ɓi kagn naa ɓarɛ kpang, Laa naa a rikɔ vuu tɔ̃ɔ ɓɔɔ wu a zang ɓɔɔ ri ta wu, nɛɛ wukɔ kpanti ɓɛɛ.
40005004	Tìnang tãanang ɓi ɓɔ̀'ɔ zang ɓɔɔ ri k'aa katɔ ɓɛɛ, Kpanti Laa naa àl'ɛ ri miiri ditɔ.
40005005	Tìnang Tãanang ɓi ɓɔɔ zang ɓɔɔ ri tuu yuu kpang ɓɛɛ. Laa naa a ri vuu ɓɔɔ wu kɔɔyi, nɛɛ wu a ri ɓɛɛ.
40005006	Tìnang Tãanang ɓi ɓɔɔ zang ɓɔɔ ri kasɛ katɔ gbãnggbãng nɛɛ ri palɛ vuu ɓɔɔ Kpanti Laa kasɛ nɛɛ yeti ɓarɛ gbete ɓɛɛ. Laa naa a ri gbalang ditɔ ri palɛ vuu keɓe.
40005007	Tìnang Tãanang ɓi ɓɔɔ zang ɓɔɔ gn zang kɔng ri katɔ. Gn ɓarɛ naa kɔng Kpanti Laa ditɔ jong.
40005008	Tìnang Tãanang ɓi ɓɔɔ zang ɓɔɔ ri dũng Laa nɛɛ yeti gbete ɓɛɛ. Rikɔ naa zi Kpanti Laa.
40005009	Tìnang Tãanang ɓi ɓɔɔ zang ɓɔɔ ri kasɛ nɛɛ zang nwang ka nyaa zɔɔ ɓɛɛ. Zang naa ɓaa rikɔ nɛɛ wujɛ Laa.
40005010	Tìnang Tãanang ɓi ɓɔɔ zang ɓɔɔ zang dang ri jìng, ka ruu ɓɔɔ, ri palɛ vuu tɔ̃ɔ ɓɔɔ Kpanti Laa kasɛ ɓɛɛ. Laa naa a rikɔ vuu tɔ̃ɔ ɓɔɔ wu a zang ɓɔɔ ri ta wu, nɛɛ wukɔ Kpanti ɓɛɛ.
40005011	“Tìnang Tãanang ɓi ɓɔɔ manɛ kɔ, naa zang dãa nɔɔ, zang dang nɔɔ jìng, a zang ti kɔɔ ruu shi kpang nɛɛ see ka yuu manɛ, ka ruu ɓɔɔ, nɔɔ zang mɛɛ ɓɛɛ.
40005012	Nɔɔ dɔɔ bii ta, n'ɔɔ ti tãa tìnang, ka ruu ɓɔɔ, Kpanti Laa shing nɔɔ vuu ɓɔɔ kagn lapa ɓɛɛ. “Zang dàng zang nyaa shoonang Kpanti Laa ɓɔɔ ri a ka tìng manɛ jìng doo nɔngkɔ.
40005013	“Nɔkɔ tãa ka koo keɓe. Naa lanang tãa nɛɛ takpang, zang p'alɛ̀ bɛɛ wu ri tãa tɔkn viya? Zang p'alɛ̀ vuu ɓi tɔ̀'ɔ nɔng kpang. Zang vang ɓi kaatɔ, zang naalɛ nɛɛ doo.
40005014	“Nɔkɔ nɔng yakɛnang ka koo keɓe. Gãa ɓɔɔ zang mãa ka nɔng dɛɛrɛ, waasɛ bii ɓi jong kpang.
40005015	Zang ti mang waa zà'ang sɔɔ ɓi jong, zang zuu nɛɛ gãntang kpang. Zang shing ɓi ka yuu vuu kɔ jong, tɔɔ wu yakɛ zang nɔng kati.
40005016	Ka ruu nɔngkɔ, nɔɔ palɛ vuu tɔ̃ɔ manɛ waasɛ̃ ka jìng zang, tɔ̀ɔ ri zi shoonang tɔ̃ɔ manɛ, ri dɔ̀ɔ Daa manɛ ɓɔɔ lapa kati.”
40005017	“N'ɔɔ tɔɔ kpang, nɛɛ n arɛ, nɛɛ n naa kɔ̃sɔ nyaa dannang Musa nɛɛ vuu ɓɔ̀ɔ zang nyaa shoonang Laa ri t'us'u ɓee katɔ kpang. N arɛ nɛɛ tɔɔ n naa shingnɛ ri ɓee nyaa katɔ kɔ jong.
40005018	N kɔ̀'ɔ nɔɔ ruu ɓɔɔ nizang kɔ nwani, lapa nɛɛ tipi ri nɛɛ doogn, vuu gbete ka teteng rɛɛ vuu ɓɔɔ Musa beeyi naa shaarɛ kpang. Ri naa ɓee nyaa ditɔ nandon.
40005019	Ka ruu nɔngkɔ, naa shɔnzang ɓɔɔ ɓa nyaa ɓɔɔ Laa dangnɛ, a ti tusu zang naa ɓɔɔ ri ɓa ɓɛɛ jong, wukɔ zang tɔkɔlɔng ka teteng zang ɓɔɔ Laa naa roo Kpanti ka yuu ɓarɛ ɓɛɛ. A zang piti ɓɔɔ dũng ruu Laa keɓe, a ti tusu zang naa ri dũng jong, wukɔ zang bang ka teteng zang ɓɔɔ ri ka yeti kpanti ɓɔɔ Laa roo ɓɛɛ.
40005020	N kɔɔ nɔɔ naa tɔ̃ɔ manɛ ɓ'a ɓɔ̀'ɔ zang ɓɔɔ ri tusu zang labeenang nɛɛ ɓɔ̀'ɔ zang Farisawa kpang, nɔɔ naa nw'ang manɛ naa zang ɓɔɔ Laa naa roo kpanti ka yuu ɓarɛ ɓɛɛ kpang.”
40005021	“Nɔɔ tãa naa ɓɔɔ Kpanti Laa kɔɔ zang ka tìng tɔ. Kpanti Laa tɔɔ, ‘Mɔɔ nyɔ shɔnzang vɔrɔ kpang. Ka ruu ɓɔɔ zang piti ɓɔɔ nɛɛ nyɔ zang vɔrɔ, zang naa jɛ̃ɛ wu ruu katɔ.’
40005022	A kãntang keɓe, n kɔɔ nɔɔ, naa shɔnzang ɓɔɔ tuu gnvɔ nɛɛ ɓeezung, zang naa jɛ̃ɛ wu ruu katɔ. Naa shɔnzang ɓɔɔ ti kɔɔ ɓeezung nɛɛ ‘Rang waati keɓe,’ zang daa nɛɛ wu ka dabang kpanti. Naa zang ɓɔɔ ti ɓaa ɓeezung nɛɛ ‘Shoko,’ zang tasɛ wu ka waa.
40005023	Ka ruu nɔngkɔ, mɔɔ nɛɛ tɔɔ mɔɔ a Laa vuu ka nɔng ɓɔɔ zang dɔɔ Kpanti Laa vuu kagn, a mɔɔ naa kpaa danggn vuu ɓɔɔ mɔɔ lasɛ ɓaazung yeti nɛɛ mani ɓɛɛ,
40005024	yaa vuu ɓɔɔ mɔɔ tɔɔ mɔɔ a Kpanti Laa ka nɔngkɔ ka gbongkarɛ, mɔɔ daa gaa wu, wu yaa mɔɔ gbalang. Tɔɔ mɔɔ gbãayu, mɔɔ naa a Kpanti Laa vuu ɓaaɓɛ kati.
40005025	“Nɔɔ nɛɛ daa nɔng ruu jɛ̃ɛnang, nɔɔ mã zɔɔ naa nɛɛ zang ɓɔɔ ɓàa mɔɔ nyaavaa pati ka gbalang. Ka ruu ɓɔɔ, zang ɓɔɔ ɓaa mɔɔ nyaavaa nɛɛ daa tuu mɔɔ wu a zang ruu jɛ̃ɛnang, zang ruu jɛ̃ɛnang tuu mɔɔ a jaa doo kpanti ri loo mɔɔ ka sãa ɓɛɛ.
40005026	N kɔɔ mɔɔ ruu ɓɔɔ nizang kɔ nwani, mɔɔ hàngs'ɛ nyaa saka shunang ka gbongkarɛ nandon tɔ̀ɔ, zang wu naa nwangsɛ mɔɔ.
40005027	“Nɔɔ tãa ruu ɓɔɔ Kpanti Laa kɔɔ zang tɔ. Kpanti Laa tɔɔ, ‘Mɔɔ ɓang bii nɛɛ soro zang ɓɔɔ kpang.’
40005028	A kãntang keɓe n kɔ̀'ɔ nɔɔ, zang ɓɔɔ nɛɛ zi zang soro, a suru bii daa wu nɛɛ wu, ɓang bii ɓi tɔ nɛɛ wu ka yeti ɓiɓɛ.
40005029	Jìng nakn ɓaaɓɛ kɔ nɛɛ shing mɔɔ m'ɔɔ palɛ vuu shi kpang zɔ̃ng ta mɔɔ tasɛ. Nwang nɛɛ jìng dang gbete gbã̀'agbãa, ka nung ɓɔɔ zang nɛɛ daa tasɛ bii bang ɓaaɓɛ ka waa dɔ̃ɔ gbete ɓɛɛ.
40005030	N'aa nakn ɓaaɓɛ kɔ nɛɛ ti shing mɔɔ m'ɔɔ palɛ vuu shi kpang, dɔng ta mɔɔ tasɛ. Nwang nɛɛ naa dang gbete kɔ gbã̀'agbãa, ka nung ɓɔɔ zang nɛɛ daa tasɛ bii bang ɓaaɓɛ ka waa dɔ̃ɔ gbete ɓɛɛ.”
40005031	“Ruu Laa ɓɔɔ Musa beeyi kɔɔyi tɔɔ, zang ɓɔɔ nɛɛ hing soro ɓiɓɛ, wu a wu labeenang soro hinnang ka naa.
40005032	A n kɔɔ nɔɔ, naa soro zang roo nɛɛ zang ɓɔɔgn kpang, a varɛ ɓiɓɛ hing wu, varɛ ɓiɓɛ kɔ shing wu palɛ dũndũng. “Zang ɓɔɔ nɛɛ shing soro ɓɔɔ zang hing katɔ, p'alɛ̀ ɓi doo dũndũng kɔ.
40005033	“Nɔɔ tãa ruu ɓɔɔ Laa kɔɔ zang ka tìng ɓɛɛ tɔ. Laa tɔɔ, ‘M'ɔɔ tũng vuu nɛɛ sè'e kpang. Palɛ vuu ɓɔɔ mɔɔ a Kpanti Laa nyaa nɛɛ mɔɔ palɛ wu ɓɛɛ katɔ.’
40005034	N kɔ̀'ɔ nɔɔ, n'ɔɔ tũng vuu kpang tingkiring. N'ɔɔ ti tũng vuu nɛɛ lapa kpang, ka ruu ɓɔɔ lapa keɓe, wukɔ nɔng nwannang Kpanti Laa ɓɛɛ.
40005035	N'ɔɔ ti tũng vuu nɛɛ tipi keɓe kpang kɔ doori, ka ruu ɓɔɔ, tipi ɓi nɔng ɓɔɔ Kpanti Laa tɛ̃ɛ doo kagn ɓɛɛ. N'ɔɔ ti tũng vuu nɛɛ Urushalima kpang, ka ruu ɓɔɔ, wukɔ Gãa bang Kpanti Laa ɓɛɛ.
40005036	N'ɔɔ ti tũng vuu nɛɛ yuu manɛ kpang, ka ruu ɓɔɔ, nɔɔ zunung naa ɓɔɔ nɔɔ risi suuyuu manɛ gbete wu rì puru kɔ vìiri kpang ɓɛɛ.
40005037	Yee ɓɔɔ nɔɔ rang piti wu di nyaa ka, ‘nn’ nɛɛ ‘kpang’ kɔ shɛ̃ɛning. Yee ɓɔɔ nɛɛ ɓa ‘nn’ nɛɛ ‘kpang’ katɔ, a ɓi kaa nɛɛ bii Sheetang, zang shi kpang.”
40005038	“Nɔɔ tãa ruu ɓɔɔ Laa kɔɔ zang ka tìng ɓɛɛ tɔ. Laa tɔɔ, ‘Zang wu l'ɔngs'ɔ jìng nɛɛ jìng. Zang wu ti l'ɔngs'ɔ tãri nɛɛ tãri kɔ doori.’
40005039	A n kɔɔ nɔɔ, n'ɔɔ lɔngsɔ vuu shi kpang ɓɔɔ zang palɛ nɔɔ ɓɛɛ, nɛɛ vuu shi kpang kɔ doori kpang. N kɔɔ nɔɔ, zang nɛɛ nyɔ mɔɔ ka kashoo ɓɔɔ nakn, mɔɔ raa wu ɓɔɔ nagang jong.
40005040	Zang ɓɔɔ nɛɛ tɔɔ wu ɓaa mɔɔ nyaa vaa, nɛɛ tɔɔ wu ta fɔ̃ɔrɔ ɓaaɓɛ, a wu nɛɛ ɓɔɔ mɔɔ zuu sɔ̀ɔr'ɔ nɛɛ mani piti.
40005041	Zang ɓɔɔ nɛɛ tɔɔ, wu shing mɔɔ nɛɛ gbãnggbãng ning, mɔɔ shing wu mɛli gbete, daa nɛɛ wu mɛli ziti.
40005042	Zang ɓɔɔ nɛɛ gàa vuu ka naa ɓaaɓɛ, mɔɔ zãa wu kpang. Shɔnzang ɓɔɔ nɛɛ tɔɔ wu ti ta vuu nyaa kɔpɔ ka naa ɓaaɓɛ mɔɔ ti a wu.
40005043	“Nɔɔ ti tãa ruu ɓɔɔ Laa kɔɔ zang ka tìng ɓɛɛ tɔ. Laa tɔɔ, ‘Nɔɔ kàs'ɛ ruu zang ɓɔɔ kasɛ nɔɔ katɔ, n'ɔɔ bɛ̃ɛ zang ɓɔɔ nɔɔ shing jìng nɛɛ zɔɔ kpang ɓɛɛ.’
40005044	A n kɔɔ nɔɔ, nɔɔ kàsɛ̀ ruu zang ɓɔɔ nɔɔ shing jìng nɛɛ zɔɔ kpang katɔ. Nɔɔ ti gaa Kpanti Laa ka ruu zang ɓɔɔ ri dang nɔɔ jìng ɓɛɛ,
40005045	tɔ̀ɔ nɔɔ nwang wujɛ Daa manɛ ɓɔɔ ka lapa kati. Ka ruu ɓɔɔ Kpanti Laa shingnɛ laa ɓiɓɛ wu nwang ka yuu zang shi kpang nɛɛ zang tɔ̃ɔ piti ɓɛɛ. Ti a zang ɓɔɔ tɔ̃ɔ nɛɛ zang shi kpang mii lapa katɔ ɓɛɛ.
40005046	Naa nɔɔ kàs'ɛ ruu zang ɓɔɔ ri kasɛ ruu manɛ kɔ shɛ̃ɛning, nɔɔ naa walɛ ɓu vi ka bii Kpanti Laa viya? Zang ɓɔɔ ri ta saka tipi, ri palɛ wu nɔngkɔ doori kpang ya?
40005047	Naa nɔɔ ti jee rɛɛ ɓaazung kɔ nyaa shɛ̃ɛning, nɔɔ ɓa rɛɛ zang ɓɔɔ ɓu kaa nɛɛ viya? Zang ɓɔɔ ri dũng Kpanti Laa kpang, ri palɛ ɓu doo nɔngkɔ kpang ya?
40005048	Ka ruu nɔngkɔ, nɔɔ nwang zang tɔ̃ɔ doo naa ɓɔɔ Daa manɛ ɓɔɔ ka lapa nwang ɓɛɛ kɔ.
40006001	“Nɔɔ gãng jìng ka naa ɓɔɔ nɔɔ palɛ vuu tɔ̃ɔ manɛ ning. N'ɔɔ p'alɛ̀ ka ruu ɓɔɔ, tɔɔ zang ri zi nɔɔ ɓɛɛ kpang. Ka ruu ɓɔɔ, naa nɔɔ palɛ nɔngkɔ, Daa manɛ ɓɔɔ ka lapa naa a nɔɔ vuu ɓɔɔ wu kasɛ nɛɛ wu 'a nɔɔ ɓɛɛ takpang.
40006002	“Mɔɔ nɛɛ tɔɔ mɔɔ a zang ɓɔɔ vuu ka naa kpang vuu, mɔɔ jèe vuukãng ka gbongkarɛ naa ɓɔɔ zang ɓɔɔ ri nwaarɛ zang nɛɛ vuu palɛnang, ri palɛ ka gãa zɔɔ kpalɛnang zang Yahudawa nɛɛ nyaa gbabang ɓɛɛ kpang. Ka ruu ɓɔɔ, ri kasɛ nɛɛ zang dɔɔ ri kati ɓɛɛ. N kɔɔ nɔɔ ruu ɓɔɔ nizang kɔ nwani, zang keɓe, ri ta vuu ɓɔɔ Laa nɛɛ a ri ɓɛɛ tɔ nandon.
40006003	A mɔɔ nɛɛ tɔɔ, mɔɔ a zang ɓɔɔ vuu ka naa kpang vuu, mɔɔ kàsɛ̀ naa nagang ɓaaɓɛ wu zi vuu ɓɔɔ naa nakn ɓaaɓɛ palɛ ɓɛɛ kpang.
40006004	Tɔ̀ɔ vuu ɓɔɔ mɔɔ tɔɔ mɔɔ a zang, zang ɓɔɔgn, ri zi kaa takpang. Tɔɔ Daa ɓaaɓɛ ɓɔɔ zi vuu ɓɔɔ zang palɛ nɛɛ nwiiri, wu naa a mɔɔ vuu ɓɔɔ wu kasɛ ɓɛɛ kati.”
40006005	“Nɔɔ nɛɛ tɔɔ nɔɔ gaa Laa, n'ɔɔ palɛ naa zang ɓɔɔ ri nwaarɛ zang nɛɛ vuu palɛnang ri palɛ ɓɛɛ kpang. Ri kasɛ Laa gaanang doo paa ka gãa zɔɔ kpalɛnang zang Yahudawa, nɛɛ nɔng ɓɔɔ gbabang ɓee zɔɔ, nɛɛ tɔɔ zang zi ri kati. N kɔɔ nɔɔ ruu ɓɔɔ nizang kɔ nwani, zang keɓe ri ta vuu ɓɔɔ Laa nɛɛ a ri tɔ nandon.
40006006	Mɔɔ nɛɛ tɔɔ mɔɔ gaa Laa, tu ka yeti jaka ɓaaɓɛ, mɔɔ ku nyaa gãa, tɔɔ mɔɔ gaa Daa ɓaaɓɛ ɓɔɔ zang zi kpang ɓɛɛ. Daa ɓaaɓɛ ɓɔɔ zi vuu ɓɔɔ zang waasɛ katɔ ɓɛɛ, tɔɔ wu naa a mɔɔ vuu ɓɔɔ wu shing mɔɔ kati.
40006007	“Mɔɔ nɛɛ gaa Laa, mɔɔ paasɛ ruu ɓɔɔ daa naa kpang keɓe gbete sasak naa ɓɔɔ zang ɓɔɔ ri dũng Kpanti Laa kpang paasɛ ɓɛɛ kpang. Ka ruu ɓɔɔ, ri kɔɔ ɓarɛ nɛɛ, Laa tãa ri, ka ruu yee ɓɔɔ ri paasɛ sasak ɓɛɛ.
40006008	Ka ruu nɔngkɔ, n'ɔɔ palɛ manɛ nɔngkɔ kpang. Ɓɔɔ nɔɔ gàa tɔɔsung nyaa puunang gn kpang, Daa manɛ zi vuu ɓɔɔ nɔɔ kasɛ ɓi tɔ.
40006009	Nɔɔ gaa Laa naa weɓe: Daa ɓuru ɓɔɔ ka lapa ɓɛɛ, zang wu dɔɔ nung tɔ̃ɔ ɓaaɓɛ ta.
40006010	Zang ri zirɛ, nɛɛ mɔkɔ kpanti. Zang ti palɛ vuu ɓɔɔ mɔɔ kasɛ ka koo keɓe, naa ɓɔɔ zang palɛ ka lapa ɓɛɛ.
40006011	A ruu vuu shaanang ɓɔɔ lɛɛkɔ jong, lɛɛkɔ.
40006012	M'ɔɔ ti yàa ruu gbalang vuu shi kpang ɓɔɔ ruu palɛ ɓɛɛ, naa ɓɔɔ ruu yaa zang ɓɔɔ ri palɛ ruu vuu shi kpang ɓɛɛ.
40006013	Mɔɔ yaa Sheetang wu gãsɛ ruu nɛɛ vuu ɓɔɔ ɓa kaka ɓuru katɔ ɓɛɛ kpang. Ta ruu ka tɔkɔ jong nɛɛ naa ɓiɓɛ.
40006014	“Naa nɔɔ yàa zang gbalang vuu shi kpang ɓɔɔ zang pàlɛ̀ nɔɔ, Daa manɛ ɓɔɔ ka lapa naa yà'a nɔɔ gbalang vuu shi kpang manɛ doo nɔngkɔ.
40006015	A naa nɔɔ yaa zang gbalang vuu shi kpang ɓarɛ kpang, Daa manɛ yaa nɔɔ ɓɔɔ manɛ doo kpang kɔ.”
40006016	“Nɔɔ nɛɛ seng nyaalaa n'ɔɔ kãngtɛ nyaa tìng naa zang ɓɔɔ ri nwaarɛ zang nɛɛ vuu palɛnang ɓɛɛ kpang. Ri risi nyaa tìng ɓarɛ naa ɓɔɔgn nɛɛ tɔɔ zang zi kati nɛɛ ri seng nyaalaa. N kɔɔ nɔɔ ruu ɓɔɔ nizang kɔ nwani, zang keɓe ri ta vuu ɓɔɔ ri kasɛ nɛɛ bii zang ɓi tɔ nandon.
40006017	Mɔɔ nɛɛ seng nyaalaa, sɔɔ jìng katɔ, mɔɔ ti tũuru nung ka yuu,
40006018	tɔ̀ɔ ri zi nyaalaa ɓɔɔ mɔɔ seng kaa takpang. Tɔɔ Daa ɓaaɓɛ ɓɔɔ zang zi kpang, wukɔ wu zi gbete. Daa ɓaaɓɛ ɓɔɔ zi vuu ɓɔɔ zang waasɛ katɔ, wu a mɔɔ vuu ɓɔɔ wu shing mɔɔ kati.
40006019	“N'ɔɔ kpalɛ vuu naa manɛ ka koolaa keɓe kpang, ka ruu ɓɔɔ tù'uru nɛɛ sisaa ri lasɛ katɔ ɓɛɛ. Shɔngɓɔ ri ti lasɛ nyaa gãa, ri daa ɓɔɔyi ɓɛɛ.
40006020	Nɔɔ kp'al'ɛ vuu naa manɛ ka nɔng Kpanti Laa ɓɔɔ ka lapa ɓɛɛ, ka nɔng ɓɔɔ tù'uru nɛɛ sisaa ri lasɛ kpang ɓɛɛ. Shɔngɓɔ ri ti lasɛ nyaa gãa, ri ɓɔɔ kpang ɓɛɛ.
40006021	Ka ruu ɓɔɔ, shɔnzang shing danggn ɓi doo ka nɔng ɓɔɔ wu kp'alɛ̀ vuu naa ɓiɓɛ kagn kɔ doori ɓɛɛ.
40006022	“Jìng kɔ waa zà'ang sɔɔ ɓɔɔ bii. Jìng ɓaaɓɛ nɛɛ tɔ̃ɔ, bii ɓaaɓɛ yakɛ katɔ nandon.
40006023	A jìng ɓaaɓɛ nɛɛ tɔ̃ɔ kpang, bii ɓaaɓɛ nandon nwang ɓi ka nɔng ɓɔɔ tɔɔ katɔ ɓɛɛ. Naa mɔɔ tɔɔ mɔɔ nwàng ka nɔng yakɛnang, a ɓeekpang mɔɔ doo ka nɔng tɔɔnang, nɔng tɔɔnang kaɓa bang dɔli.
40006024	“Zang gbete pàlɛ̀ zang ziti shoonang ka laa gbete kpang, ka ruu ɓɔɔ, kasɛ ruu zang gbete wu bɛ̃ɛ ɓɔɔ gbete. Ɓaa shoo ka nyaa ɓɔɔ gbete wu risi ɓɔɔ gbete naa vuu ɓɔɔ kpang ɓɛɛ. Ka ruu nɔngkɔ, zang wu ɓakɛ Laa dũnnang ɓi nɛɛ vuu naa kãanang kpang.
40006025	“Ka ruu nɔngkɔ, n kɔ̀'ɔ nɔɔ, nɔɔ rɛ̃rɛ ka ruu nwannang manɛ dɔli kpang nɛɛ n'ɔɔ walɛ vuu shaanang, nɛɛ mii ɓoonang, a ɓɔɔ vuu ɓɔɔ nɔɔ hãa ka bii manɛ ka niya kpang. Suru bii ɓa vuu shaanang kpang ya? Bii shɔnzang ti ɓa fɔ̃ɔrɔ kpang ya?
40006026	Nɔɔ zi jaaning karɛ, ri ɓaa jìng vuu kpang, ri yee kpang, ri ti kpalɛ vuu ɓarɛ jong ka bɔ̃nɔ kpang, Daa manɛ ɓɔɔ ka lapa, a ri vuu shaanang katɔ. Nɔɔ ɓa jaaning kpang ya?
40006027	Zang gbete ɓu wi ka teteng manɛ, zunung diki gbete gisinang katɔ ka yuu diki nwannang ɓiɓɛ, nɛɛ rɛ̃rɛnang ɓiɓɛ wiya?
40006028	“A nɔɔ rɛ̃rɛ ka ruu fɔ̃ɔrɔ ka ruu viya? Nɔɔ pɛ̃ɛrɛ naa ɓɔɔ mangwaa vuu ri bangkɛ ka waala ɓɛɛ. Ri palɛ shoonang kpang, ri ti s'ee yuu ɓarɛ fɔ̃ɔrɔ bii kpang.
40006029	N kɔɔ nɔɔ, kpanti Sulemanu nɛɛ fɔ̃ɔrɔ ɓiɓɛ ɓɔɔ shili katɔ nandon, shirɛ daa doo ɓarɛ gbete kpang.
40006030	Mangwaa vuu ɓɔɔ zang zi lɛɛkɔ, ɓuru waatɛ kaa tɔ, zang tasɛ ka waa ɓɛɛ. Kpanti Laa nɛɛ pàl'ɛ ri shinang katɔ naa weɓe, pàlɛ̀ nɔɔ, ɓɔɔ nɔɔ ɓa ri katɔ manɛ kpang ya? Nɔɔ ɓɔɔ nɔɔ shing gn ka bii Kpanti Laa rɛ̃rɛkɛ ɓɛɛ.
40006031	“N'ɔɔ rɛ̃rɛ nɛɛ, nɔɔ walɛ vuu shaanang ka niya, nɛɛ vuu ɓɔɔ nɔɔ ɓooyi, a ɓɔɔ vuu ɓɔɔ nɔɔ hãlɛ ɓɛɛ kpang.
40006032	Ɓi zang ɓɔɔ ri dũng Laa kpang kɔ, ri shing jìng ka vuu keɓe. A Daa manɛ ɓɔɔ ka lapa zi tɔ nɛɛ nɔɔ kasɛ vuu keɓe katɔ piti.
40006033	Vuu ɓɔɔ ɓa weɓe, nɔɔ kãa gbalang ɓɔɔ nɔɔ zirɛ nɛɛ Laa wukɔ Kpanti, nɔɔ ti palɛ vuu ɓɔɔ wu kasɛ ɓɛɛ ka gbongkarɛ, gisi nɔɔ vuu keɓe ditɔ jong nandon.
40006034	Ka ruu nɔngkɔ, n'ɔɔ rɛ̃rɛ ka ruu diki ɓɔɔgn kpang. Vuu ɓi ka naa Laa kɔ gbete. Nɔɔ shing jìng ka vuu ɓɔɔ lɛɛkɔ kɔ shɛ̃ɛning, vuu lɛɛkɔ ɓɔɔ kpãa nɔɔ, daa ɓɔɔ nɔɔ shing jìng ka rikɔ shɛ̃ɛning ɓɛɛ tɔ.
40007001	“N'ɔɔ jɛ̃̀ɛ zang ruu kpang, tɔ̀ɔ, Kpanti Laa wu ti naa jɛ̃ɛ nɔɔ ruu kaa takpang kɔ doori.
40007002	Ka ruu ɓɔɔ, naa ɓɔɔ nɔɔ jɛ̃̀ɛ zang ruu, Kpanti Laa naa jɛ̃ɛ nɔɔ doo nɔngkɔ ɓɛɛ. Waka ɓɔɔ nɔɔ mã zang vuu nɛɛ mani, Laa naa mã nɔɔ manɛ, doo nɛɛ wukɔ.
40007003	“Ka ruu vi, mɔɔ shing jìng ka zũng laa ɓɔɔ ka jìng ɓaazung kɔ shɛ̃ɛning, mɔɔ yee laa ɓ'aà ka laa waa bang ɓɔɔ ka jìng ɓaaɓɛ kpang viya?
40007004	Mɔɔ kɔɔ ɓaazung ɓu ka biya, nɛɛ, ‘N kaaɓi n zɔ̃ng mɔɔ zũng laa tɔkɔlɔng ɓɔɔ ka jìng ɓaaɓɛ,’ a mɔɔ yaa lawaa ɓɔɔ bang ka jìng ɓaaɓɛ, ka nɔngkɔ viya?
40007005	Mɔkɔ nwaarɛ zang nɛɛ vuu palɛnang ɓi, z'ɔ̃ng lawaa bang, ɓɔɔ ka jìng ɓaaɓɛ ka gbongkarɛ, tɔ̀ɔ, mɔɔ zi nɔng kaa tɔ̃ɔ, mɔɔ sha zũng laa ɓɔɔ ka jìng ɓaazung kati.
40007006	“N'ɔɔ a zaa vuu ɓɔɔ zang a Laa ɓɛɛ kpang. Ka ruu ɓɔɔ ri naa raa jìng ri yi nɔɔ ɓɛɛ. N'ɔɔ ti tàsɛ̀ gãnya vutu jasang palɛnang kpang. Ka ruu ɓɔɔ ri nɛɛ nàal'ɛ nɛɛ doo ɓɛɛ.
40007007	“Nɔɔ gaa ta ka naa Laa, a nɔɔ katɔ. Nɔɔ kãa ta, nɔɔ ti ìi katɔ. Nɔɔ ɓ'aa nyaa ta, Laa kasɛ nɔɔ nyaa katɔ.
40007008	Ka ruu ɓɔɔ, zang piti ɓɔɔ gaa vuu ka naa ɓiɓɛ, walɛ katɔ ɓɛɛ. Zang piti ɓɔɔ kãayi ti ìi katɔ. Zang piti ɓɔɔ ɓ'aa wu nyaa, kasɛ wu nyaa katɔ ɓɛɛ.
40007009	“Zang ɓɔɔ naa jaa ɓiɓɛ gàa vuu shaanang ka naa ɓiɓɛ, ka teteng manɛ, tuu tari a wu wiya?
40007010	Naa jaa ɓiɓɛ ti gaa jaazìi, a wu sɔkɔ katɔ wiya?
40007011	Ɓɔɔ nɔɔ shi kpang, naa nɔɔ zunung ɓɔɔ nɔɔ a wujɛ manɛ vuu ɓɔɔ tɔ̃ɔ katɔ, Daa manɛ ɓɔɔ ka lapa, a zang ɓɔɔ ri gaa wu vuu tɔ̃ɔ ɓi kpang ya?
40007012	Ka ruu nɔngkɔ, vuu ɓɔɔ nɔɔ kasɛ nɛɛ zang ri palɛ nɔɔ, nɔɔ palɛ ri doo nɔngkɔ. Ruu keɓe kɔ, Labeenang Laa ɓɔɔ Musa beeyi nɛɛ vuu ɓɔɔ zang nyaa shoonang Laa ri kɔɔ ka tìng tɛ̃ɛtɛ̃ɛ ɓɛɛ.
40007013	“Nɔɔ tu nɛɛ nyaa gãa ɓɔɔ tɔ̃ntɔ̃rɔng ɓɛɛ, ka ruu ɓɔɔ, nyaa gãa ɓɔɔ daa ka nɔng vɔrɔ, bang ɓi katɔ ɓɛɛ. Gbalang ɓɔɔ zang daa nɔng vɔrɔ kaɓa nɛɛ mani, ti kpãa ɓi kpang. “Zang ɓɔɔ ri tu nɛɛ nyaa gãa keɓe dɔli.
40007014	Gbalang ɓɔɔ zang daa nɔng suru bii ɓɔɔ waa nyaa kpang nɛɛ mani, kpãa dɔli, nyaa gãa ɓɔɔ zang daa nɔng ɓi ti tɔ̃ntɔ̃rɔng. Zang ɓɔɔ ri ìi gbalang kaɓa, ri shang kpang.
40007015	“Nɔɔ gãng jìng ka zang see ɓɔɔ ri tɔɔ, ri zang nyaa shoonang Laa ɓɛɛ. Ri a ka bii manɛ n'aa mɛ̀ɛr'ɛ ɓɔɔ p'alɛ̀ zang vuu kpang ɓɛɛ, a yeti ɓarɛ nwang naa zaa wusi ɓɔɔ jìng raa ri katɔ ɓɛɛ.
40007016	Nɔɔ zi ri n'ung ka vuu ɓɔɔ ri palɛ ɓɛɛ. Zang h'ã mangoro katɔ ka kɔkɔ gbantang ya? Zang ti hã jaa sìiri katɔ nɛɛ bii daapaajong ya?
40007017	Laa ɓɔɔ tɔ̃ɔ, ra jaa ɓi doo tɔ̃ɔ kɔ. Laa shi kpang, ti ra jaa ɓi doo shi kpang kɔ.
40007018	Laa tɔ̃ɔ, ra jaa shi kpang ɓi jong kpang. A ɓɔɔ shi kpang ti ra jaa ɓɔɔ tɔ̃ɔ ɓi doo kpang kɔ.
40007019	Laa piti ɓɔɔ ra jaa tɔ̃ɔ kpang, zang dɔngnɛ, zang tasɛ ka waa.
40007020	Ka ruu nɔngkɔ, nɔɔ zi ri nung ka vuu ɓɔɔ ri palɛ ɓɛɛ.
40007021	“Wu zang piti ɓɔɔ ri ɓaarɛ m nɛɛ, ‘Kpanti, Kpanti,’ kɔ naa daa nɔng ɓɔɔ Laa roo kpanti kpang, ɓi zang ɓɔɔ ri palɛ vuu ɓɔɔ Daa mɛɛ ɓɔɔ ka lapa kasɛ ɓɛɛ kɔ ri daayi.
40007022	Zang dɔli ri naa kɔɔ m ka diki ɓɔɔ, Laa naa jɛ̃ɛ zang ruu nɛɛ, ‘Kpanti, rùu kɔɔ zang ruu Laa wu nɛɛ nung ɓaaɓɛ kɔ kpang ya? Ruu ti nwangsɛ suru shi kpang nɛɛ bii zang, a ɓɔɔ shoonang bang ɓɔɔ ruu palɛ, zang mã naa ka danggn nɛɛ nung ɓaaɓɛ kɔ kpang ya?’
40007023	A n naa kɔɔ ri m dɔ̃ɔ gbete nɛɛ, ‘N zi nɔɔ m gn, gn kpang. Nɔɔ dita kaaɓa, zang shi kpang kiɓi.’
40007024	“Zang piti ɓɔɔ tãa ruu mɛɛ keɓe, a ti palɛ vuu ɓɔɔ wu tãayi, nwang naa zang zũnang ɓɔɔ mãa gãa ɓiɓɛ ka yuu pɛngkɛ ɓɛɛ.
40007025	Mii naa arɛ, kpaa gaagaa, a jasung ti naa rarɛ, zìiti gãa, zìiti gãa, gãa ɓiɓɛ watɛ kpang, ka ruu ɓɔɔ, loo doo ɓiɓɛ ka yuu pɛngkɛ ɓɛɛ.
40007026	A shɔnzang ɓɔɔ tãa ruu mɛɛ keɓe, a palɛ vuu ɓɔɔ wu tãa kpang, nwang naa zang ɓɔɔ zũng kpang ɓɔɔ mãa gãa ɓiɓɛ ka yuu seseele ɓɛɛ.
40007027	Mii naa arɛ, kpaa gaagaa, jasung ti naa rarɛ, zìiti gãa, zìiti gãa, gãa ɓiɓɛ ji gbusuk jinang ɓiɓɛ shing baabi dɔli.”
40007028	Ɓɔɔ Yeesɔ naa hangsɛ nyaa ruu keɓe kɔɔnang tɔ, zang ɓɔɔ ri kpalɛ zɔɔ ri mã naa ka danggn, ka ruu vuu tusunang ɓiɓɛ.
40007029	Ka ruu ɓɔɔ, tusu zang vuu naa shɔnzang ɓɔɔ Laa a wu naa ɓɛɛ. Wu n'aa ɓɔ̀'ɔ, zang ɓarɛ ɓɔɔ tusu ri labeenang Laa ɓɛɛ kpang.
40008001	Ɓɔɔ Yeesɔ naa shooro tɔ nɛɛ kɔpɔ, a zang dɔli ri dũuru wu ka knti.
40008002	A zang ɓɔɔ vuu bii shaa katɔ, arɛ naa tang nɛɛ gutu ka tìng ɓiɓɛ, a kɔɔ wu tɔɔ, “Kpanti, mɔɔ nɛɛ kasɛ katɔ mɔɔ zunung ɓɔɔ mɔɔ masɛ m katɔ.”
40008003	A Yeesɔ dìi naa, lee zang vuu bii kati. A kɔɔ wu tɔɔ, “N kas`'ɛ tɔ, vuu bii ɓaaɓɛ wu waa nyaa ta.” A vuu bii yàa yɔɔ nɔng kaa tantɛnang.
40008004	A Yeesɔ kɔɔ wu tɔɔ, “M'ɔɔ daa kɔɔ zang ɓɔɔ kpang. Daayi, m'ɔɔ daa tusu zang ɓɔɔ d'ɔɔ vuu ka Gãa Laa, bii ɓaaɓɛ. Mɔɔ ti dɔ̀ɔ Kpanti Laa vuu ɓɔɔ Musa dang nyaa ɓɛɛ, tɔ̀ɔ, zang ri zi kagn, nɛɛ vuu bii ɓaaɓɛ waa nyaa tɔ.”
40008005	Yeesɔ shɛ̃ɛ Kafanahu tɔ, a yɔɔ zang bang sɔɔja naa a ka bii ɓiɓɛ, nɛɛ Yeesɔ wu yi wu naa jong bii.
40008006	A kɔɔ Yeesɔ tɔɔ, “Kpanti, zang shoonang mɛɛ bii ɓiɓɛ vɔ katɔ, roo ka gãa, dang jìng dɔli.”
40008007	A Yeesɔ kɔɔ wu tɔɔ, “N daa ditɔ, 'n daa masɛ wu.”
40008008	A yɔɔ zang bang sɔɔja naa risi nyaa, kɔɔ Yeesɔ tɔɔ, “Kpanti, n daa naa ɓɔɔ, mɔɔ tuu doo ɓaaɓɛ, mɔɔ a ka gãa mɛɛ kpang. Rang yee kɔ shɛ̃ɛning, bii valɛ zang shoonang mɛɛ katɔ.
40008009	Ka ruu ɓɔɔ, n nwang m ka naa zang ɓɛɛ. A zang sɔɔja ɓɔɔ ri ti kagn naa mɛɛ kɔ doori. Naa n kɔɔ ɓɔɔ gbete, n tɔɔ ‘Dita,’ daa katɔ. Naa n ti kɔɔ ɓɔɔgn, nɛɛ, ‘Arɛ,’ ti a katɔ. Naa n ti kɔɔ zang shoonang mɛɛ, nɛɛ, ‘Palɛ veɓe’, ti palɛ katɔ.”
40008010	Ɓɔɔ Yeesɔ tãa yee ɓɔɔ yɔɔ rang naa weɓe, mã naa ka danggn. A kɔɔ zang dɔli ɓɔɔ ri dũuru wu tɔɔ, “N kɔɔ nɔɔ ruu ɓɔɔ nizang kɔ nwani, n zi zang Isirela ɓɔɔ shing danggn ka bì'i Kpanti Laa gngn naa zang zanti keɓe kpang.
40008011	N kɔɔ nɔɔ, zang zanti dɔli naa a nɛɛ paa ɓɔɔ laa nwang nɔng, a ɓɔɔ nɛɛ dii ɓɔɔ laa hãa nyaa kagn, naa nwàng nɛɛ rɛɛ Ibirayi nɛɛ Ishaaku, a ɓɔɔ Yakubu ka nɔng vuu shaanang, ka nɔng ɓɔɔ Laa roo Kpanti ɓɛɛ.
40008012	A zang naa nwangsɛ kaa zang ɓɔɔ ri shing danggn nɛɛ rikɔ naa daa ka nɔng ɓɔɔ Laa roo Kpanti ɓɛɛ jong, zang tasɛ ri ka nɔng ɓɔɔ tɔ̀ɔ katɔ ɓɛɛ. Ka nɔng ɓɔɔ ri naa kaayi ri ti shaa nyaa kagn kpaaka, kpaaka ɓɛɛ.”
40008013	A Yeesɔ kɔɔ yɔɔ zang bang sɔɔja tɔɔ, “Dita, vuu keɓe nwang ditɔ, naa ɓɔɔ mɔɔ shing danggn ka bì'i Laa ɓɛɛ.” A bii valɛ zang shoonang yɔɔ ɓɔɔ roo kɔnang ka gãa ɓɛɛ, kaa tantɛnang ka laa ɓɔɔ Yeesɔ rang yee nɛɛ wu ɓɛɛ.
40008014	Yeesɔ naa a ka gãa Bituru, a zi Bituru ɓeekpeng ɓɔɔ yi soro Bituru roo tɔ ka latãng, bii zàa wu katɔ.
40008015	A Yeesɔ lee Bituru ɓeekpeng nɛɛ naa, a bii ɓɔɔ zàa wu, yaa wu nɔng kati. A Bituru ɓeekpeng seepaa, gaa tɔɔsung ɓɔɔ wu kãa Yeesɔ vuu shaanang kati.
40008016	Ka diki kaɓa nɛɛ laarang, zang 'at'ɛ wu zang ɓɔɔ suru shi kpang ka bii ɓarɛ, a nwàngsɛ̀ ri suru shi kpang ɓarɛ kaa nɛɛ yee ɓɔɔ wu rang ɓɛɛ kɔ shɛ̃ɛning. A ti masɛ zang ɓɔɔ vuu palɛ ri katɔ nandon.
40008017	Vuu kɔ Yeesɔ palɛ ɓee, ɓee ɓi kaa nyaa vuu ɓɔɔ Ishaya zang nyaa shoonang Laa kɔɔ ka tìng tɛ̃ɛtɛ̃ɛ ɓɛɛ. Ishaya kɔɔyi tɔɔ, “Zang kaɓa kɔ naa masɛ ruu, wu ti naa see kɔnang ɓuru.”
40008018	Yeesɔ zi zang ɓɔɔ ri kpalɛ zɔɔ ka bii ɓiɓɛ gaagaa, a kɔɔ zang ɓɔɔ ri mantɛ vuu ka bii ɓiɓɛ nɛɛ, ri ta rang ri daa ka nyaa rang dang.
40008019	A zang gbete ka teteng zang ɓɔɔ ri tusu zang labeenang Laa, arɛ naa kɔɔ Yeesɔ tɔɔ, “Maalang, nɔng ɓɔɔ mɔɔ daa piti, n daa nɛɛ mɔɔ ning.”
40008020	Yeesɔ kɔɔ wu tɔɔ, “Yeng roonang yaka jìngti kagn, a saara jaaning ti kagn, a nɔng ɓɔɔ naa Jaa Shɔnzang shing yuu ɓiɓɛ kagn, ɓi kaa tɔ̀'ɔ kagn kpang.”
40008021	A zang gbete ka teteng zang ɓɔɔ ri dũng Yeesɔ, kɔɔ wu tɔɔ, “Kpanti, yaa m ta, n daa gbãa daa mɛɛ ka gbongkarɛ.”
40008022	A Yeesɔ kasɛ wu nyaa tɔɔ, “Dũng m ta, mɔɔ yaa zang ɓɔɔ ri walɛ Suru Laa gn kpang ka nɔngkɔ, ri gbãa zɔɔ ka naa ɓarɛ.”
40008023	Yeesɔ vang tɔ ka yeti tonsi, a zang ɓɔɔ ri mantɛ vuu ka bii ɓiɓɛ, naa vang kaa jong nɛɛ wu.
40008024	Ri daa kana, a jasung bang naa seepaa rannang ka yuu waapo. A mii ɓɔɔ gɔnsɔ zɔɔ, kpalɛ ka bii tonsi. Tonsi nɛɛ wu ɔ̃ɔ katɔ. A Yeesɔ roo ɓi kaatɔ.
40008025	A zang ɓɔɔ ri mantɛ vuu ka bii ɓiɓɛ ri hingsi wu, ri kɔɔ wu tɔɔ, “Ta rùu jong Kpanti, rùu ɔ̃ɔ kana.”
40008026	Yeesɔ kɔɔ ri tɔɔ, “Zang kɔ shing danggn ka bii Laa rɛ̃rɛkɛ ɓee, nɔɔ k'aa vɔrɔ vi nɔngkɔ viya?” A seepaa mangkɛ jasung nɛɛ mii ɓɔɔ gɔnsɔ zɔɔ ɓɛɛ, a ri kàa kati.
40008027	Zang ɓɔɔ ri mantɛ vuu ka bii ɓiɓɛ, ri mã naa ka danggn, ri tɔɔ, “Ɓi lɛɛ zang viya, jasung nɛɛ mii ɓɔɔ gɔnsɔ zɔɔ ɓaa shoo ka nyaa ɓiɓɛ nɔngkɔ viya?”
40008028	Yeesɔ ta rang tɔ ka dang ka tipi zang Ganasara, a zang ziti ɓɔɔ suru shi kpang ka bii ɓarɛ, a ka bii ɓiɓɛ nɛɛ nɔng yusaa ɓɔɔ zang gb'ãlɛ̀ vɔrɔ kagn ɓɛɛ. Ri raa jìng dɔli, ka ruu nɔngkɔ, shɔnzang gbete ɓɔɔ tɛɛ gbalang kaɓa kpang.
40008029	Ri sãa nyaa ka lapa nɛɛ, “R'uu ɓaaɓɛ hãa kagn nɛɛ rùu ya, Jaa Laa? Diki a gn kpang, mɔɔ arɛ, nɛɛ mɔɔ naa dang ruu jìng kaa naa talang ya?”
40008030	Ka laa kaɓa, gãnya ɓɔɔ ri shaa kagn nɔngkɔ nɛɛ dalɛ kà'a gaagaa.
40008031	A suru shi kpang ri gàa Yeesɔ tɔɔ, “Mɔɔ nɛɛ tɔɔ mɔɔ nwangsɛ ruu katɔ, hing ruu ta, ruu daa ka bii gãnya kɔ ri shaa ɓa.”
40008032	A Yeesɔ kɔɔ ri tɔɔ, “Nɔɔ dita.” A ri nwangkɛ, ri daa hãlɛ nyaa ka bii gãnya ɓɔɔ ri shaa ka dalɛ ɓɛɛ. A gãnya kɔ gaagaa ɓa, yuku nɛɛ nyaa gãnggãng kɔ soo nyaa katɔ ɓa, a ri daa ɔ̃ɔrɔ ka yeti mii waapo nandon, ri vɔlɔ kati.
40008033	Zang ɓɔɔ ri shaa gãnya, ri yuku, ri daa ka gari, ri daa kɔɔ zang vuu ɓɔɔ p'alɛ̀ gãnya, nɛɛ vuu ɓɔɔ Yeesɔ palɛ zang ɓɔɔ suru shi kpang ka bii ɓarɛ ɓɛɛ nandon.
40008034	A zang gari ri nwangkɛ nandon, ri daa ka bii Yeesɔ. Ri daa zi wu tɔ, a ri bakɛ wu ri tɔɔ, “Dita, mɔɔ yaa ruu tipi ɓuru.”
40009001	Yeesɔ vang tonsi, a ta rang a ka gari ɓiɓɛ.
40009002	A zang atɛ wu, zang ɓɔɔ bii ɓiɓɛ vɔ katɔ ɓɛɛ, zang ta ka laa. Yeesɔ zi naa ɓɔɔ zang kaɓa ri shing danggn ka bii Kpanti Laa, a kɔɔ zang ɓɔɔ bii ɓiɓɛ vɔ katɔ tɔɔ, “Jaa mɛɛ, m'ɔɔ rɛ̃rɛ kpang. N yaa mɔɔ gbalang vuu shi kpang ɓaaɓɛ tɔ.”
40009003	A zang ɓɔɔ ri tusu zang vuu, rangkɛ kana naa ɓarɛ tɔɔ, “Yɔɔ keɓe, rangkɛ ruu shi kpang ka yuu Kpanti Laa.”
40009004	Yeesɔ ti zi vuu ɓɔɔ ri rɛ̃rɛ ka yeti ɓarɛ ɓi tɔ. A hɛ̃ɛ ri tɔɔ, “Nɔɔ rɛ̃rɛ vuu shi kpang vi ka yeti manɛ nɔngkɔ viya?
40009005	Ɓɔɔ kpãa kpang ka teteng yee keɓe kiya? Ɓɔɔ zang kɔɔ nɛɛ, ‘Zang yaa mɔɔ gbalang vuu shi kpang ɓaaɓɛ tɔ,’ nɛɛ ɓɔɔ zang kɔɔ nɛɛ, ‘Seepaa ta, mɔɔ rarɛ wiya?’
40009006	N m'asɛ̀ yɔɔ keɓe ditɔ, tɔ̀ɔ, n'ɔɔ zi kati nɛɛ, zang a Jaa Shɔnzang naa tɔ, ka koo keɓe, nɛɛ wu yaa zang gbalang vuu shi kpang ɓarɛ.” A Yeesɔ kɔɔ yɔɔ ɓɔɔ bii vɔ katɔ nɛɛ, “Seepaa ta, mɔɔ tuu laa ɓɔɔ zang ta mɔɔ kagn, mɔɔ daa gãa.”
40009007	A yɔɔ ɓɔɔ bii vɔ katɔ, seepaa a tuu laa ɓɔɔ zang ta wu kagn daa gãa ɓiɓɛ kati.
40009008	Zang dɔli ɓɔɔ ri kpalɛ zɔɔ, ri zi naa weɓe, ri mã naa ka danggn, a ri dɔɔ Kpanti Laa kati. Kaa ruu ɓɔɔ, wukɔ a zang naa vuu keɓe palɛnang ɓɛɛ.
40009009	Yeesɔ seepaa tɔ, daa kana gbalang, a zi yɔɔ ɓɔɔ zang ɓaa nɛɛ Matiyu nwang tɔ ki yeti jaka saka tipi tanang. A Yeesɔ ɓaa wu nyaa, kɔɔ wu tɔɔ, “Dũng m ta.” A Matiyu seepaa dũng Yeesɔ Kati.
40009010	Yeesɔ daa nwang tɔ ka nɔng vuu shaanang ka gãa Matiyu, nɛɛ zang ɓɔɔ ri mantɛ vuu ka bii ɓiɓɛ ɓɛɛ. A zang ɓɔɔ ri ta saka tipi, nɛɛ zang ɓɔɔgn ɓɔɔ ri dũng nyaa ɓɔɔ Laa dang kpang ɓɛɛ, ri naa nwang nɛɛ wu.
40009011	Ɓu doo ɓɔɔ zang Farisawa ri zi naa weɓe, ri hɛ̃ɛ zang ɓɔɔ ri mantɛ vuu ka bii Yeesɔ nɛɛ, “Maalang manɛ shaa vuu nɛɛ zang ɓɔɔ ri ta saka tipi, nɛɛ zang ɓɔɔ ri dũng nyaa ɓɔɔ Laa dang kpang ka ruu viya?”
40009012	Ɓɔɔ Yeesɔ tãa naa weɓe, a kɔɔ ri tɔɔ, “Zang ɓɔɔ bii kɔng ri kpang, ri daa bii zang ɓɔɔ pàl'ɛ zang kɔnang ɓi kpang. Ɓi zang ɓɔɔ bii kɔng ri katɔ kɔ ri daa shɛ̃ɛning.
40009013	Nɔɔ kãa dìiri yè'e Laa ɓɔɔ kɔɔyi tɔɔ, ‘N kasɛ m ruu vuu vaa ɓɔɔ zang dɔɔ m kpang, n kasɛ nɛɛ gn zɔɔ wu kɔng nɔɔ katɔ kɔ jong.’ N arɛ, nɛɛ n naa ɓaa nyaa ka zang tɔ̃ɔ nɛɛ ri kɔ̃sɔ yeti ɓarɛ kpang. N arɛ nɛɛ n naa ɓaa nyaa m ka zang ɓɔɔ ri palɛ vuu shi kpang ɓɛɛ.”
40009014	A zang ɓɔɔ ri mantɛ vuu ka bii Yɔhana naa arɛ hɛ̃ɛ Yeesɔ tɔɔ, “Rùu seng nyaalaa nɛɛ zang Farisawa, a zang ɓɔɔ ri mantɛ vuu ka bii ɓaaɓɛ, ri sèng ɓarɛ kpang ka ruu viya?”
40009015	Yeesɔ kasɛ ri nyaa tɔɔ, “Sinyɛ ɓeevɛ ɓeesang ri seng nyaalaa ka diki ɓɔɔ, sinyɛ ɓeevɛ dɔɔ nɛɛ ri ɓɛɛ yaa? Diki ɓɔɔ zang naa tuu sinyɛ ɓeevɛ kagn a doo naa, tɔɔ ri naa seng nyaalaa kati.
40009016	“Zang lù fɔ̃ɔrɔ gbaala ɓi jong nɛɛ sɛ̃ɛ fɔ̃ɔrɔ ɓɔɔ shɔɔ kpang. Ka ruu ɓɔɔ, fɔ̃ɔrɔ shɔɔ naa lɔɔsɔ ɓɔɔ gbaala, yaa yeng kaa bang dɔli ɓɛɛ.
40009017	Zang ti tɛ̃ɛ sàa shɔɔ ɓi jong ka yeti zà'ang gbaala ɓɔɔ zang palɛ nɛɛ koo ɓɛɛ kpang. N'aa zang tɛ̃ɛyi, sãa zà'ang katɔ. Sàa ti tɛ̃ɛ ɓi ka tipi. A naa zang tɛ̃ɛ sàa ɓɔɔ shɔɔ ka zà'ang ɓɔɔ shɔɔ kɔ doori, zà'ang lasɛ kpang, saa ti tɛ̃̀ɛ ka tipi kpang.”
40009018	Yeesɔ rang yee doo naa ka nyaa nɛɛ ri, yɔɔ zang bang Yahudawa arɛ naa tang nɛɛ gutu ka tìng ɓiɓɛ. A kɔɔ Yeesɔ tɔɔ, “Jaa mɛɛ ɓɔɔ soro kɔng vɔrɔ doo kãntang, arɛ mɔɔ daa ìi wu naa ɓaaɓɛ jong ka bii, tɔɔ wu gãntɛ jìng kati.”
40009019	A Yeesɔ seepaa, daa kaa nɛɛ wu nɛɛ zang ɓɔɔ ri mantɛ vuu ka bii ɓiɓɛ ɓɛɛ.
40009020	Yeesɔ daa kana gbalang, a jaa soro ɓɔɔ zìi kpaa wu daa s'aa kopi tu ziti, arɛ naa lee naa ka nyaa fɔ̃ɔrɔ ɓiɓɛ nɛɛ knti.
40009021	Kɔɔ ka yeti ɓiɓɛ tɔɔ, “Naa n lee naa ka fɔ̃ɔrɔ ɓiɓɛ kɔ shɛ̃ɛning, kɔnang mɛɛ, waa nyaa katɔ.”
40009022	A Yeesɔ raa jìng kɔɔ wu tɔɔ, “M'ɔɔ yaa danggn naa kpang man jaa, danggn ɓɔɔ mɔɔ shing ka bii Kpanti Laa masɛ mɔɔ tɔ.” A kɔnang yaa jaa soro bii kaa tantɛnang ka làa kaɓa.
40009023	Yeesɔ naa shɛ̃ɛ gãa yɔɔ zang bang tɔ, a zi zang ɓɔɔ ri jee leere nɛɛ zang ɓɔɔ ri kaa nyavɔ ri gòor'o nyaa kana.
40009024	A Yeesɔ kɔɔ ri tɔɔ, “Nɔɔ nwang ta ka biling. Jaa keɓe vɔ ɓi ka takpang, roo ɓi katɔ waati.” Ɓɔɔ ri tãa naa weɓe, ri laarɛ wu.
40009025	Zang nwangsɛ zang ɓɔɔ ri kpalɛ zɔɔ ka nɔng vɔrɔ tɔ ka biling nandon, a Yeesɔ daa ka yeti gãa, daa yi jaa ka naa, a jaa yupaa kati.
40009026	Nyaa vuu kɔ Yeesɔ palɛ ɓee, baa tipi kaɓa ka nandon.
40009027	Yeesɔ seepaa tɔ, daa kana gbalang, a zang jìng ringtang ziti ri dũuru wu ka knti. Ri ti mɛɛrɛ nyaa kana nɛɛ, “Jaa zɔ̃ng Dawuda gn ɓuru wu kɔng mɔɔ jong.”
40009028	A Yeesɔ naa hãa nyaa ka yeti gãa ɓɔɔgn, a ri naa a ka bii ɓiɓɛ. Yeesɔ hɛ̃ɛ ri tɔɔ, “Nɔɔ zi tɔ ka yeti manɛ, nɛɛ n zunung vuu keɓe palɛnang katɔ ya?” A ri kasɛ wu nyaa tɔɔ, “M, rùu zi tɔ, mɔɔ zunung katɔ Kpanti.”
40009029	A Yeesɔ lee naa ka jìng ɓarɛ, a kɔɔyi tɔɔ, “Wu nwang ta ka naa ɓɔɔ nɔɔ shing danggn ɓɛɛ.”
40009030	A jìng ɓarɛ ɓèlè kaa tɔkn. A Yeesɔ shaarɛ ri nyaa tɔɔ, “N'ɔɔ daa kɔɔ zang ɓɔɔ kpang.”
40009031	A ri daayi, ri daa kɔɔrɔ zang ruu ɓiɓɛ ka tipi kaɓa nandon.
40009032	Zang ɓɔɔ ri kpalɛ zɔɔ ka bii Yeesɔ, ri seepaa daanang tɔ, a zang atɛ Yeesɔ zang nyaa nɔɔ katɔ, ɓɔɔ suru shi kpang ka bii ɓiɓɛ kati.
40009033	Yeesɔ nwangsɛ suru shi kpang tɔ, a zang ɓɔɔ nyaa nɔɔ katɔ naa rang yee kati. Ɓɔɔ zang ɓɔɔ ri kpalɛ zɔɔ ka bii Yeesɔ ri zi naa weɓe, ri mã naa ka danggn, a ri kɔɔyi tɔɔ, “Ruu zi vuu ɓɔɔ naa weɓe gngn ka tipi Isirela kpang.”
40009034	A zang Farisawa ri tɔɔ, “Yɔɔ keɓe nwangsɛ suru shi kpang ɓi doo nɛɛ naa ɓɔɔ kpanti suru shi kpang a wu kɔ.”
40009035	A Yeesɔ daarɛ ka gari bang nɛɛ ɓɔɔ tɔkɔlɔng piti. Tusu zang vuu ka gãa zɔɔ kpalɛnang Yahudawa, a ti rang zang ruu tɔ̃ɔ kpanti roonang Laa. A masɛ zɔ̃ng kɔnang ɓɔɔ yiki zang nɛɛ vuu ɓɔɔ palɛ ri nandon.
40009036	Yeesɔ pɛ̃ɛrɛ zang nimbang ɓɔɔ ri kpalɛ zɔɔ, a gn ɓarɛ kɔng wu, ka ruu jìng ɓɔɔ ri dang ɓɛɛ. Zang ɓɔɔ yi ri naa ka bii kpang. Ri nwang naa mɛ̀ɛr'ɛ ɓɔɔ jagang ɓarɛ kagn kpang ɓɛɛ.
40009037	A raa jìng kɔɔ zang ɓɔɔ ri mantɛ vuu ka bii ɓiɓɛ tɔɔ, “Zee zũng tɔ dɔli, a zang yeenang ri haa kaa takpang.
40009038	Nɔɔ gaa Laa ɓɔɔ wukɔ zang jaa ɓɛɛ ta, wu shong zang zee yeenang ka jaa ɓiɓɛ.”
40010001	A Yeesɔ ɓaa nyaa ka zang ɓɔɔ ri mantɛ vuu ka bii ɓiɓɛ ɓɔɔ ri kopi tu ziti ɓɛɛ, nɛɛ ri arɛ. A 'a ri naa suru shi kpang nwangsɛnang, nɛɛ zɔ̃ng kɔnang piti masɛnang, nɛɛ vuu ɓɔɔ palɛ zang ka bii nandon.
40010002	Zang kopi tu ziti ɓɔɔ Yeesɔ shong ri, zang ɓaa nung ɓarɛ nɛɛ, Siman ɓɔɔ zang ti ɓaa wu nɛɛ Bituru ɓɛɛ. Wukɔ tìng shɔɔnang, nɛɛ jaa niiɓɛ Anduru, a ɓɔɔ Yakubu jaa Zebedi nɛɛ jaa niiɓɛ Yɔhana,
40010003	nɛɛ Filibu, nɛɛ Baatolomi, nɛɛ Tooma, nɛɛ Matiyu ɓɔɔ ta saka tipi ɓɛɛ, nɛɛ Yakubu jaa Alifaya, nɛɛ Tadayu,
40010004	nɛɛ Siman ɓɔɔ kasɛ nɛɛ tipi ɓarɛ wu gbãayu nɛɛ knti kpang ɓɛɛ, nɛɛ Yahuda Isikariyoti ɓɔɔ nyɔ yuu Yeesɔ, ka naa zang ɓɔɔ ri kasɛ ruu Yeesɔ kpang ɓɛɛ.
40010005	A Yeesɔ shong zang kopi tu ziti keɓe kati. Kɔɔ ri tɔɔ, “Nɔɔ daa ka nɔng zang ɓɔɔ ri zang Yahudawa kpang kɔ shɛ̃ɛning. N'ɔɔ ti daa gari zang Samariya gbete kpang.
40010006	Nɔɔ daa ka bii zang Yahudawa ɓɔɔ ri ning gbalang katɔ kɔ shɛ̃ɛning.
40010007	Nɔɔ nɛɛ daa kana, nɔɔ kɔɔ zang ruu Laa nɛɛ, ‘Kpanti roonang Laa a naabm tɔ.’
40010008	N'ɔɔ ti masɛ zang kɔnang, nɛɛ zang ɓɔɔ vuu bii shaa ri katɔ ɓɛɛ. N'ɔɔ ti wisi zang ɓɔɔ ri vɔ katɔ paa. N'ɔɔ ti nwangsɛ suru shi kpang. Nɔɔ tà waati, nɔɔ 'a zang doo waati kɔ.
40010009	N'ɔɔ daa nɛɛ saka ka baajaa kpang.
40010010	N'ɔɔ ti tuu duku nɛɛ fɔ̃ɔrɔ nɛɛ koodoo, a ɓɔɔ labalang ka naa kpang. Ka ruu ɓɔɔ, zang sɔ̀ɔr'ɔ zang shoonang doo ɓi katɔ ɓɛɛ.
40010011	“Gari bang nɛɛ ɓɔɔ tɔkɔlɔng ɓɔɔ nɔɔ daa kagn piti, nɔɔ hɛ̃ɛ nɔng shɔnzang tɔ̃ɔ ɓɔɔ kagn ɓɛɛ. Tɔ̀ɔ, n'ɔɔ daa nwang ka gãa ɓiɓɛ, diki ɓɔɔ nɔɔ dɔ̃sɔ ka nɔng ɓɔɔgn ɓɛɛ wu a nɛɛ mani.
40010012	Nɔɔ nɛɛ daa kana yeti gãa, nɔɔ jee zang nyaa nɛɛ, ‘Nɔɔ nw'ang tɔ̃ɔ.’
40010013	Zang gãa ri nɛɛ ta nɔɔ nɛɛ yeti gbete, naa nw'ang ditɔ nɔngkɔ. A zang gãa nɛɛ ta nɔɔ nɛɛ yeti gbete kpang, naa nw'ang nɔngkɔ kpang.
40010014	Zang gãa nɛɛ gari ɓɔɔ ri nɛɛ bɛ̃ɛ nɔɔ nɛɛ nyaa ɓɔɔ nɔɔ rang piti, nɔɔ nɛɛ dɔ̃sɔ kaa gari ɓɔɔgn, nɔɔ waa zũng tapuru ɓɔɔ ka doo manɛ. (nɔɔ kɔɔ ri nɛɛ, Ruu ɓuru hãa ɓi tɔɔgn nɛɛ nɔɔ kpang, tɔɔ nɔɔ daayi.)
40010015	N kɔ̀'ɔ nɔɔ ruu ɓɔɔ nizang kɔ nwani, ka diki ɓɔɔ Kpanti Laa naa jɛ̃ɛ zang ruu, jìng dannang ɓarɛ naa ɓa ɓɔɔ zang gari Sɔɔdom nɛɛ Gomora katɔ.
40010016	“Kãntang keɓe, n shong nɔɔ naa mɛ̀ɛr'ɛ ka teteng zaa wusi. Ka ruu nɔngkɔ, nɔɔ zũng katɔ naa sɔkɔ, a ɓɔɔ naa koro ɓɔɔ palɛ zang vuu ɓi kpang ɓɛɛ.
40010017	Nɔɔ gãng jìng kagn, ka ruu ɓɔɔ, zang naa yi nɔɔ ditɔ, zang daa nɛɛ nɔɔ ka tìng zang ɓɔɔ ri jɛ̃ɛ zang ruu ɓɛɛ, ri ti naa nyɔ nɔɔ nɛɛ gbãa ka gãa zɔɔ kpalɛnang ɓarɛ.
40010018	Zang ti naa gɔ̃ nɔɔ, zang daa nɔng ka tìng rɛɛ gɔmna nɛɛ rɛɛ Kpanti, ka ruu mɛɛ. Nɔɔ ti naa rǎng ri yee Laa ditɔ nɛɛ zang ɓarɛ nandon.
40010019	Zang nɛɛ daa tɔ nɛɛ nɔɔ, n'ɔɔ rɛ̃rɛ naa ɓɔɔ nɔɔ daa kasɛ zang nyaa, nɛɛ vuu ɓɔɔ nɔɔ daa kɔɔ ɓɛɛ kpang. Ka ruu ɓɔɔ, Kpanti Laa naa a nɔɔ ruu ɓɔɔ nɔɔ kɔɔ ditɔ ka laa kaɓa ɓɛɛ.
40010020	Nɔkɔ daa rang yee kpang, ɓi Suru Daa manɛ kɔ daa rang nɛɛ nyaa manɛ.
40010021	“Shɔnzang ti naa a zang ɓeezung ditɔ, zang nyɔ vɔrɔ. Daa jaa ti naa a zang jaa ɓiɓɛ ditɔ zang nyɔ vɔrɔ. Wujɛ ri ti naa sh'ii varɛ ditɔ nɛɛ daa ɓarɛ, ri ti a zang daa ɓarɛ, zang nyɔ vɔrɔ.
40010022	Zang piti ri naa bɛ̃ɛ nɔɔ ditɔ, ka ruu nung mɛɛ. Shɔnzang ɓɔɔ nɛɛ mã danggn sasak, wukɔ naa wɔrɛ.
40010023	Zang nɛɛ dang nɔɔ jìng kana ka gari gbete, nɔɔ yurɛ n'ɔɔ daa ka gari ɓɔɔgn. N kɔɔ nɔɔ ruu ɓɔɔ nizang kɔ nwani Jaa Shɔnzang naa arɛ, bɛɛ nɔɔ hangsɛ nyaa shoonang manɛ palɛnang gn gari zang Yahudawa nandon kpang.
40010024	“Zang ɓɔɔ mantɛ vuu, ɓa zang ɓɔɔ tusu wu vuu kpang. Zang shoonang ti ɓa dabang gãa ɓiɓɛ kpang.
40010025	A zang ɓɔɔ mantɛ vuu ka bii zang, nɛɛ nwàng naa zang ɓɔɔ tusu wu vuu, wukɔ tɔ̃ɔ. Zang shoonang nɛɛ ti nw'ang tɔ naa dabang gãa ɓiɓɛ wukɔ tɔ̃ɔ. Naa zang ɓàa zang bang gãa nɛɛ Bahazabu, kpanti suru shi kpang, zang naa ɓ'aa zang ɓɔɔ ka gãa ɓiɓɛ ɓi ka biya? (Ɓɔ̀'ɔ ɓarɛ naa ɓ'a ɓɔɔ ɓiɓɛ ɓi katɔ.)
40010026	“Ka ruu nɔngkɔ, nɔɔ kaa vɔrɔ ɓarɛ kpang. Vuu ɓɔɔ zang palɛ, a zang màkɛ̀ piti, Laa naa nwangsɛ ditɔ. Ruu ɓɔɔ zang ti kɔɔ nɛɛ nwiiri, zang naa tãa ditɔ nandon.
40010027	Vuu ɓɔɔ n kɔɔ nɔɔ nɛɛ nwiiri, nɔɔ dita, nɔɔ daa nwangsɛ ka dalɛ. Ɓɔɔ n ti ɓɔɔlɔ nɔɔ nyaa katɔ, nɔɔ ti daa v'ang ka yuu gãa nɔɔ kɔɔ zang.
40010028	N'ɔɔ kaa vɔrɔ zang ɓɔɔ ri nyɔ gãmpãng bii, a ri zunung ɓɔɔ ri nyɔ suru bii kpang ɓɛɛ kpang. Nɔɔ Kaa vɔrɔ Kpanti Laa ɓɔɔ nyɔ gãmpãng bii nɛɛ suru bii piti, ka nɔng ɓɔɔ waa ning ɓi jong kpang ɓɛɛ.
40010029	Zang màl'ɛ jaaning tɔkɔsisi wu ziti kɔpɔ gbete kpang ya? A naa Daa manɛ nɛɛ kasɛ katɔ kpang ɓɔɔ vɔ kagn ka teteng ɓarɛ gbete kpang.
40010030	Nɔɔ zi ta, Laa gã̀ suuyuu manɛ kɔ ka yuu ɓee, ɓi katɔ nandon.
40010031	Ka ruu nɔngkɔ, n'ɔɔ kaa vɔrɔ kpang, ka ruu ɓɔɔ nɔɔ ɓa tɔkɔsisi ɓɔɔ dɔli katɔ ɓɛɛ.
40010032	“Naa zang ɓɔɔ kɔɔ ka tìng zang nɛɛ wu zang mɛɛ, n ti naa kɔɔ doo nɔngkɔ ka tìng daa mɛɛ ɓɔɔ ka lapa, nɛɛ wu zang mɛɛ.
40010033	A naa shɔnzang ɓɔɔ nɛɛ laa nyaa mɛɛ ka nɔng zang, n ti naa laa nyaa ɓiɓɛ doo nɔngkɔ ka tìng Daa mɛɛ ɓɔɔ ka lapa ɓɛɛ.”
40010034	“N'ɔɔ tɔɔ kpang nɛɛ n arɛ, nɛɛ tɔ̀ɔ, nɔɔ nwang ka nɛɛ zɔɔ tɔ̃ɔ ka koo keɓe kpang. N à m zang basɛnang kɔ jong.
40010035	N arɛ, nɛɛ n naa, kpaa m yuu daa jaa kɔ jong nɛɛ jaa ɓiɓɛ ɓɔɔ varɛ, zang soro nɛɛ niiɓɛ. 'N ti kpaa shɔngkpeng ɓɔɔ soro yuu nɛɛ ɓeekpeng ɓɔɔ soro.
40010036	Zang ɓɔɔ ri ka yeti gãa zang, rikɔ naa raa zang ɓɔɔ ri shing jìng nɛɛ wu kpang kaa jong.
40010037	“Shɔnzang ɓɔɔ kasɛ ruu diiɓɛ, kɔ niiɓɛ, ɓ'a ɓɔɔ wu kasɛ m katɔ, daa naa ɓɔɔ wu dũng m kpang. Zang ɓɔɔ ti kasɛ ruu jaa ɓiɓɛ ɓɔɔ varɛ kɔ ɓɔɔ soro, ɓ'a ɓɔɔ wu kasɛ m, daa naa ɓɔɔ wu dũng m kpang.
40010038	Zang ɓɔɔ nɛɛ kasɛ nɛɛ wu dang jìng ka ruu mɛɛ kpang, daa naa ɓɔɔ wu dũng m kpang.
40010039	Zang ɓɔɔ nɛɛ kasɛ ruu suru bii ɓiɓɛ, walɛ ɓi kpang. A zang ɓɔɔ malɛ yuu ɓiɓɛ ka ruu nung mɛɛ, wukɔ naa wàl'ɛ jong.”
40010040	“Zang ɓɔɔ ri nɛɛ tà nɔɔ, ri ta ɓi nkɔ. Zang ɓɔɔ nɛɛ tà m, ta ɓi zang ɓɔɔ shong m ɓɛɛ.
40010041	Zang ɓɔɔ nɛɛ ta zang nyaa shoonang Làa, ka ruu ɓɔɔ, wu ɓi zang nyaa shoonang Laa, ti naa ta ɓi doo vuu ɓɔɔ Laa shing zang nyaa shoonang ɓiɓɛ kɔ. Zang ɓɔɔ nɛɛ ta zang tɔ̃ɔ ka ruu ɓɔɔ, wu ɓi zang tɔ̃ɔ, ti naa ta ɓi doo vuu ɓɔɔ Laa shing zang tɔ̃ɔ kɔ.
40010042	N kɔɔ nɔɔ ruu ɓɔɔ nizang kɔ nwani, zang piti ɓɔɔ a jaa gbete ka teteng wujɛ seseere keɓe mii valabm, ka ruu ɓɔɔ, jaa keɓe mantɛ vuu ka bii mɛɛ ɓɛɛ, zang kaɓa naa ta vuu tɔ̃ɔ ɓɔɔ Laa shing wu ɓɛɛ katɔ.”
40011001	Yeesɔ hangsɛ zang kopi tu ziti ɓɔɔ ri mantɛ vuu ka bii ɓiɓɛ yee rannang tɔ, a seepaa nɛɛ nɔng kaɓa, a daa ka rɛɛ gari ɓɔɔ ka tipi Galili. Tusu zang vuu a ti rang zang yee Laa.
40011002	Yɔhana ɓɔɔ zang mã wu ka sãa, tãa nyaa vuu ɓɔɔ Kirisi palɛ, a shong zang ɓɔɔ ri mantɛ vuu ka bii ɓiɓɛ, ka bii Yeesɔ,
40011003	nɛɛ ri daa hɛ̃ɛ Yeesɔ tɔɔ, “Ɓu mɔkɔ yɔɔ ɓɔɔ zang tɔɔ naa a ɓɛɛ ya, kɔ ruu gãng jìng ka zang ɓɔɔgn ya?”
40011004	A Yeesɔ kasɛ ri nyaa tɔɔ, “Nɔɔ gbãayu ta, n'ɔɔ daa kɔɔ Yɔhana vuu kɔ nɔɔ tãa ɓee, nɛɛ ɓɔɔ nɔɔ ti zi ɓɛɛ.
40011005	Zang jìng ringtang ri zi nɔng kana, zang ɓɔɔ kàa katɔ ri ti ra kana, a kɔnang zang vuu bii ti yaa ri nɔng kana. Zang ɓɔɔ shoo gbooto ri ti tãa nɔng kana, n ti wisi zang ɓɔɔ ri vɔlɔ ɓɛɛ paa kana. Zang ti rǎng zang ɓɔɔ vuu ka naa kpang yee tɔ̃ɔ Laa kana.
40011006	Tìnang tãanang, ɓi ɓɔ̀'ɔ zang ɓɔɔ yaa danggn naa, ka ruu mɛɛ kpang ɓɛɛ.”
40011007	Zang ɓɔɔ ri mantɛ vuu ka bii Yɔhana naa seepaa daanang tɔ, a Yeesɔ naa kɔɔ zang dɔli ɓɔɔ ri kpalɛ zɔɔ ka bii ɓiɓɛ ruu Yɔhana kati. Yeesɔ tɔɔ, “Nɔɔ dàa ɓu vi zinang ka jìngti viya? Lagaa ɓɔɔ jasung zìiti ɓɛɛ ya?
40011008	Nɛɛ nɔngkɔ kpang, nɔɔ daa vi zinang viya? Nɔɔ daa zang ɓɔɔ hãa fɔ̃ɔrɔ tɔ̃ɔ tɔ̃ɔ zinang ya? Zang ɓɔɔ ri hãlɛ fɔ̃ɔrɔ tɔ̃ɔ tɔ̃ɔ, ri nwalɛ ɓarɛ ka gãa rɛɛ kpanti.
40011009	A nɔɔ daa ɓu vi zinang viya? Nɔɔ daa ka ruu zang nyaa shoonang Kpanti Laa zinang ya? N'ɔngkɔ̀, n kɔɔ nɔɔ, zang nyaa shoonang Laa kɔ, ti ɓa zang nyaa shoonang Laa ɓi katɔ.
40011010	Wee yɔɔ ɓɔɔ zang bee ruu ɓiɓɛ ka labeenang Laa kɔ. Laa kɔɔyi tɔɔ, ‘N shong zang shoonang mɛɛ ditɔ ka tìng ɓaaɓɛ, wu palɛ mɔɔ gbalang.’
40011011	N kɔɔ nɔɔ ruu ɓɔɔ nizang kɔ nwani, ka teteng shɔnzang ɓɔɔ zang yiki ka koo keɓe, zang ɓɔɔ ɓa Yɔhana ɓɔɔ palɛ zang batizima kagn kpang. A zang tɔkɔlɔng piti, ka teteng zang ɓɔɔ ri ka nɔng ɓɔɔ Laa roo Kpanti ɓa wu bannang katɔ.”
40011012	Zang yeti shi kpang gaa tɔɔsung Kpanti roonang Laa lasɛnang nɛɛ diki ɓɔɔ Yɔhana ɓɔɔ palɛ zang batizima rang yee Laa ɓɛɛ. Ri ti kãa gbalang ɓɔɔ ri ta ɓɛɛ doo kana kɔ sasak.
40011013	Zang nyaa shoonang Laa piti, nɛɛ Labeenang Laa ɓɔɔ Musa beeyi, ri kɔɔ ruu Kpanti roonang Laa sasak, a à nɔng ka bii Yɔhana ɓɔɔ palɛ zang batizima ɓɛɛ.
40011014	Nɔɔ nɛɛ kasɛ ruu keɓe tanang katɔ, Yɔhana kɔ Iliya ɓɔɔ zang kɔɔyi nɛɛ naa a ɓɛɛ.
40011015	Zang ɓɔɔ shoo ɓiɓɛ nɛɛ kagn wu tãayi.
40011016	“N gãsɛ zang koo jaa knti keɓe, ɓu nɛɛ viya? Ri nwang naa wujɛ ɓɔɔ tãa shoo kpang, ɓɔɔ ri nwalɛ ka kasuwa, ri ɓa nyaa ka rɛɛ ɓeesang pìirinang ɓɛɛ nɛɛ,
40011017	‘Rùu jee nɔɔ leere, a nɔɔ sɔ̀ dang kpang. Ruu ti ɓàa nyaavaa nɔɔ ti kaa nyavɔ kpang.’
40011018	Yɔhana arɛ seng nyaalaa, ɓoo sàa kpang, a zang tɔɔ, ‘Suru shi kpang kagn bii ɓiɓɛ.’
40011019	Jaa Shɔnzang àrɛ, shaa katɔ, ti ɓoo katɔ. Zang ti kɔɔyi tɔɔ, ‘Nɔɔ zi zang nyɔkɔ keɓe, zang ɓɔɔ ɓoo saa dɔli. Wusang zang saka tipi tanang nɛɛ zang ɓɔɔ ri dũng nyaa ɓɔɔ Laa dang kpang kɔ doori ɓɛɛ.’ Zũnang Laa tusu bii ka vuu tɔ̃ɔ ɓɔɔ shɔnzang palɛ ɓɛɛ.”
40011020	A Yeesɔ gaa tɔɔsung zang gari ɓɔɔ wu palɛ shoonang ɓɔɔ zang mã naa ka danggn dɔli mangkɛnang kati, ka ruu ɓɔɔ, ri kɔ̃sɔ yeti, ri yaa vuu shi kpang ɓarɛ kpang ɓɛɛ.
40011021	“Vuu gn kɔnang kagn yuu manɛ zang gari Korazing nɛɛ Bɛsɛda. Naa vuu bang ɓɔɔ zang zirɛ zang mã naa ka danggn kɔ zang palɛ ka teteng manɛ ɓee, zang nɛɛ palɛ nɔngkɔ ka Taya nɛɛ Sidong, zang ɓarɛ nɛɛ kɔ̃sɔ yeti tɔ, ri nɛɛ yaa vuu shi kpang ɓarɛ tɔ tɛ̃ɛtɛ̃ɛ. Ri nɛɛ ti hãa sɛ̃ɛ fɔ̃ɔrɔ yeti lasɛnang tɔ. Ri nɛɛ ti tɛ̃ɛ pũngku tɔ ka yuu ɓarɛ, nɛɛ tɔ̀ɔ, zang zi kati nɛɛ ri yaa vuu shi kpang ɓarɛ tɔ ɓɛɛ.
40011022	N kɔ̀'ɔ nɔɔ, ka diki ɓɔɔ Kpanti Laa naa jɛ̃ɛ zang ruu, gn zang Taya nɛɛ Sidong naa kɔng wu ɓa ɓɔɔ manɛ katɔ.
40011023	A ɓɔɔ manɛ, zang Kafanahu, zang naa tuu nɔɔ ditɔ ka lapa ya? Kpang. Zang naa tasɛ nɔɔ ka yeti waa bang kɔ jong. Zang nɛɛ palɛ vuu bang kɔ zang mã naa ka danggn ɓee, ka Sidong, zang Sidong ri nɛɛ doogn diki keɓe.
40011024	N kɔɔ nɔɔ ka diki ɓɔɔ Kpanti Laa naa jɛ̃ɛ zang ruu, gn zang Sidong naa kɔng wu ɓa ɓɔɔ manɛ katɔ.”
40011025	Ka laa kaɓa, Yeesɔ naa risi nyaa gàa Laa tɔɔ, “N zãa mɔɔ tɔ Dada, Kpanti Laa ɓɔɔ mãa lapa nɛɛ tipi ɓɛɛ. Ka ruu ɓɔɔ, mɔɔ wàasɛ̀ zang ɓɔɔ zũng katɔ nɛɛ zang ɓɔɔ ri zi labeenang dɔli vuu keɓe, a mɔɔ naa tusu zang ɓɔɔ ri zi vuu kpang kɔ jong ɓɛɛ.
40011026	Nɔngkɔ Dada, mɔɔ p'alɛ̀ vuu keɓe, ka ruu ɓɔɔ, mɔɔ kasɛ nɔngkɔ ɓɛɛ.”
40011027	A Yeesɔ naa risi nyaa, kɔɔ ri tɔkn tɔɔ, “Daa mɛɛ, a m vuu piti tɔ ka naa. Zang ɓɔɔ zi m Jaa Laa, kagn gbete kpang, ɓi Daa mɛɛ kɔ gbete. Zang ɓɔɔ ti zi Daa mɛɛ kagn gbete kpang, ɓi nkɔ Jaa ɓiɓɛ n zirɛ, nɛɛ zang ɓɔɔ n kasɛ nɛɛ n tusu ri Daa mɛɛ ɓɛɛ.
40011028	“Nɔɔ a ka bii mɛɛ, zang piti ɓɔɔ dang jìng, a ti rɛ̃rɛ dɔli ɓɛɛ, n 'a nɔɔ ɔ̃sɔnang katɔ.
40011029	Nɔɔ yaa m ta n tusu nɔɔ vuu ɓɔɔ nɔɔ palɛ ɓɛɛ, nɔɔ mantɛ vuu ka bii mɛɛ, ka ruu ɓɔɔ n tuu yuu kpang N ti lakɛ jìng kpang ɓɛɛ. Nɔɔ wàl'ɛ ɔ̃sɔnang katɔ.
40011030	Ka ruu vuu ɓɔɔ n tɔɔ n'ɔɔ palɛ m, kpãa ɓi kpang ɓɛɛ. Vuu ɓɔɔ n tɔɔ n'ɔɔ ti tuuyi, ti kpiti ɓi kpang ɓɛɛ.”
40012001	Ka diki ɔ̃sɔnang zang Yahudawa, Yeesɔ sɔɔ gbalang ɓɔɔ tɛɛ ka yeti jaa zee. Nyɔkɔ nyɔ zang ɓɔɔ ri mantɛ vuu ka bii ɓiɓɛ, a ri gaa tɔɔsung yuu zee lɔɔrɔnang, ri shaa kati.
40012002	Ɓu doo ɓɔɔ zang Farisawa ri zi naa weɓe, ri hɛ̃ɛ Yeesɔ tɔɔ, “Zirɛ, zang ɓɔɔ ri mantɛ vuu ka bii ɓaaɓɛ ri palɛ shoonang ka diki ɔ̃sɔnang. Ri ta nyaa dannang tɔ.”
40012003	A kasɛ ri nyaa tɔɔ, “Nɔɔ gã̀ vuu ɓɔɔ Dawuda palɛ ka diki ɓɔɔ nyɔkɔ nyɔ wu nɛɛ zang ɓɔɔ ri dũng wu gngn kpang ya?
40012004	Naa ɓɔɔ wu daa ka yeti Gãa Laa, a tuu borodi ɓɔɔ zang dang nyaa nɛɛ zang ɓɔɔ ri dɔɔ vuu ka Gãa Laa kɔ ri shaa shɛ̃ɛning, a shaa nɛɛ zang ɓɔɔ ri nɛɛ wu kpang ya?”
40012005	A Yeesɔ ti hɛ̃ɛ ri tɔkn tɔɔ, “Nɔɔ gã̀ gngn ka yeti labeenang Laa ɓɔɔ Musa bee ɓɛɛ kpang ya? Naa ɓɔɔ zang ɓɔɔ ri dɔ̀'ɔ Laa vuu ri palɛ shoonang ka yeti Gãa Laa, ka diki ɔ̃sɔnang zang Yahudawa kpang ya? A Kpanti Laa ti kɔɔ kpang nɛɛ ri palɛ vuu ɓɔɔ shi kpang, kpang.
40012006	N kɔɔ nɔɔ, zang ɓɔɔ ɓa Gãa Laa bannang katɔ, kagn nihn.
40012007	Naa nɔɔ nɛɛ zi ruu Laa ɓɔɔ kɔɔyi tɔɔ, ‘N kasɛ m ruu gn shɔnzang kɔnang, wu ruu vuu ɓɔɔ zang dɔɔ m kpang.’ Nɔɔ nɛɛ dɔng zang tɔ̃ɔ keɓe ruu kpang.
40012008	Ka ruu nɔngkɔ, Jaa Shɔnzang kɔ kpanti diki ɔ̃sɔnang zang Yahudawa.”
40012009	A Yeesɔ seepaa nɛɛ nɔng kaɓa daa ka gãa zɔɔ kpalɛnang Yahudawa.
40012010	A zang ɓɔɔ n'aa ɓiɓɛ ɓakɛ katɔ kagn nɔngkɔ. A zang ɓɔɔ ri kãa ruu nɛɛ Yeesɔ, hɛ̃ɛ wu tɔɔ, “Labeenang Laa ɓɔɔ Musa beeyi kasɛ katɔ nɛɛ zang wu masɛ zang ka diki ɔ̃sɔnang ya?”
40012011	A Yeesɔ kasɛ ri nyaa tɔɔ, “Ɓu wi ka teteng manɛ, naa mã mɛ̀ɛr'ɛ, gbete kɔ nwani, a mɛ̀ɛr'ɛ ɓiɓɛ shi ka yeti too ka diki ɔ̃sɔnang, yaa ka nɔngkɔ, zɔ̃ng kpang wiya?
40012012	Shɔnzang ɓa mɛ̀ɛr'ɛ kpang ya? Ka ruu nɔngkɔ, Laa kasɛ katɔ nɛɛ ruu palɛ vuu tɔ̃ɔ ka diki ɔ̃sɔnang.”
40012013	A Yeesɔ kɔɔ zang ɓɔɔ n'aa ɓakɛ katɔ tɔɔ, “Dìi n'aa ɓaaɓɛ ta.” A dìi n'aa ɓiɓɛ, a n'aa ɓiɓɛ nwang tɔ̃ɔ kaa tɔkn naa ɓɔɔ dang gbete.
40012014	A zang Farisawa ri nwangkɛ, ri daa tɔng zɔɔ ka naa ɓɔɔ ri naa nyɔ wu vɔrɔ ɓɛɛ.
40012015	Yeesɔ zi tɔ naa weɓe, a seepaa nɛɛ nɔng kaɓa, daayi. zang dɔli ri dũuru wu ka knti, a masɛ zang ɓɔɔ vuu palɛ ri katɔ ka teteng ɓarɛ nandon.
40012016	A shaarɛ ri nyaa nɛɛ, ri daa kɔɔ zang nɛɛ wukɔ Jaa Laa kpang.
40012017	Vuu kɔ Yeesɔ palɛ ɓee, ɓee ɓi kaa nyaa vuu ɓɔɔ Ishaya zang nyaa shoonang Laa kɔɔ ka tìng tɛ̃ɛtɛ̃ɛ ɓɛɛ. Laa kɔɔyi tɔɔ,
40012018	“Wee zang shoonang mɛɛ ɓɔɔ n zɔ̃ngnɛ, n ti kasɛ ruu ɓiɓɛ gbãnggbãng kɔ. N a wu suru mɛɛ ditɔ, wu tusu zang doo laa ɓɔɔ ka koo keɓe piti, ruu ɓɔɔ nizang kati.
40012019	Naa gàa nyaa ɓi kpang. Ti naa sãlɛ nyaa ɓi kpang. Zang ti naa tãa yee ɓiɓɛ ɓi ka gbalang kpang.
40012020	Ti naa ka lagaa ɓɔɔ lang katɔ kpang. Ti naa ningsi waa zà'ang sɔɔ ɓɔɔ ning kana kpang. Wu ti yi tìng nɛɛ ruu Laa sasak, zang piti ri zi ruu ɓɔɔ nizang nɛɛ mani.
40012021	Zang ɓɔɔ ri dñ̀ng Laa kpang naa shing gn ka nung ɓiɓɛ kɔ.”
40012022	A zang naa atɛ wu zang jìng ringtang ɓɔɔ suru shi kpang ka bii ɓɛɛ, a nyaa ti nɔɔ wu katɔ ɓɛɛ. A Yeesɔ masɛ wu kati. A zang kaɓa gaayu yee rannang kaa nɛɛ nɔng zinang piti.
40012023	Zang piti ri mã naa ka danggn, ri tɔɔ “Zang keɓe ɓu Jaa zɔ̃ng Dawuda ka ya?”
40012024	Ɓɔɔ zang Farisawa ri tãa naa weɓe, ri tɔɔ ɓarɛ nɛɛ “Yeesɔ nwangsɛ suru shi kpang ɓi nɛɛ, naa ɓɔɔ Bahazabu Kpanti suru shi kpang a wu ɓɛɛ.”
40012025	Yeesɔ zi vuu ɓɔɔ ri rɛ̃rɛ ɓi tɔ, a kɔɔ ri tɔɔ, “Naa zang ɓɔɔ kpanti ɓarɛ gbete ri nɛɛ basɛ zɔɔ, ri shàarɛ̀ ɓarɛ tɔ. Zang gari nɛɛ basɛ zɔɔ tɔ, gari ɓarɛ shàarɛ̀ ɓi tɔ. Zang ɓɔɔ ka yeti gãa gbete nɛɛ basɛ zɔɔ tɔ ri naa nwang ɓi takpang kɔ doori.
40012026	Naa Sheetang nwangsɛ zang ɓiɓɛ, basɛ yuu ɓiɓɛ ɓi tɔ. Kpanti roonang ɓiɓɛ nwang ɓu kaa biya?
40012027	Naa n nwangsɛ suru shi kpang nɛɛ naa ɓɔɔ Bahazabu kpanti suru shi kpang a m, zang ɓɔɔ ri dũng nɔɔ ri nwangsɛ ɓi kaa nɛɛ naa viya? Ka ruu nɔngkɔ, vuu ɓɔɔ zang ɓɔɔ ri dũng nɔɔ ri palɛ, wukɔ tusu nɔɔ nɛɛ ruu manɛ ɓi nizang kpang.
40012028	A n nɛɛ nwangsɛ suru shi kpang nɛɛ Suru Laa, kpanti roonang Laa a bii manɛ tɔ.
40012029	“Zang daa biya ka gãa zang ɓɔɔ lakɛ dɔli zang see vuu ka gãa ɓiɓɛ, zang mã wu katɔ ka gbongkarɛ kpang viya? Tɔɔ zang see vuu ka gãa ɓiɓɛ kati kpang viya?
40012030	“Shɔnzang ɓɔɔ nɛɛ n kpang, wukɔ zang ɓɔɔ shing jìng nɛɛ n kpang ɓɛɛ. Zang ɓɔɔ ti kpalɛ vuu nɛɛ n kpang, tantɛ ɓi katɔ jong.
40012031	Ka ruu nɔngkɔ, n kɔɔ nɔɔ, vuu shi kpang nɛɛ yee ɓɔɔ shi kpang piti, ɓɔɔ zang rangnɛ, Laa yaa zang gbalang ɓi katɔ. Naa zang rang yee ɓɔɔ shi kpang ka yuu Suru Kpanti Laa, Laa yaa zang gbalang ɓi kpang dondong.
40012032	Zang ɓɔɔ nɛɛ ti rang yee shi kpang ka yuu Jaa Shɔnzang, Laa yaa wu gbalang ɓi katɔ. Naa zang ɓɔɔ rang yee shi kpang ka yuu suru Laa, Laa yaa wu gbalang ka koo keɓe nɛɛ koo ɓɔɔ naa a ka tìng ɓɛɛ kpang.
40012033	“L'aa nɛɛ tɔ̃ɔ, ti naa ra jaa ɓi doo tɔ̃ɔ kɔ. Laa nɛɛ shi kpang, ti naa ra jaa ɓi doo shi kpang kɔ. Ka ruu ɓɔɔ, zang zi laa nung ɓi ka jaa ɓɔɔ wu ra ɓɛɛ.
40012034	Nɔkɔ shi kpang naa sɔkɔ pudi ɓi, nɔɔ palɛ biya, yee manɛ wu nwang ɓi kaa tɔ̃ɔ viya? Shɔnzang kɔɔ ɓi doo ruu ɓɔɔ ka yeti ɓiɓɛ kɔ.
40012035	Zang tɔ̃ɔ ti nwangsɛ ɓi doo vuu tɔ̃ɔ ɓɔɔ ka yeti ɓiɓɛ kɔ. Zang shi kpang ti nwangsɛ ɓi doo vuu shi kpang ɓɔɔ ka yeti ɓiɓɛ kɔ.
40012036	N kɔɔ nɔɔ, ka diki ɓɔɔ Laa naa jɛ̃ɛ zang ruu, naa jɛ̃ɛ zang ruu ɓi doo ka ruu yee shi kpang ɓɔɔ ri rangkɛ kɛɛm kɛɛm ɓɛɛ kɔ.
40012037	Laa naa yaa mɔɔ n'aa ɓi doo nɛɛ yee ɓɔɔ mɔɔ rang ka koo keɓe kɔ. Laa ti naa dɔng mɔɔ ruu ɓi doo nɛɛ yee ɓɔɔ mɔɔ rang ɓɛɛ kɔ.”
40012038	Ka teteng zang Farisawa nɛɛ zang ɓɔɔ ri tusu zang labeenang kaɓa, zang ɓɔɔ ri kɔɔ Yeesɔ tɔɔ, “Maalang, ruu kàsɛ̀ nɛɛ mɔɔ tusu ruu vuu ɓɔɔ zang zirɛ zang mã naa ka danggn ɓɛɛ.”
40012039	Yeesɔ kasɛ ri nyaa tɔɔ, “Zang yeti shi kpang ɓɔɔ ri dñ̀ng Laa kpang ka koo jaa knti keɓe, kasɛ nɛɛ zang tusu ri vuu ɓɔɔ zang zirɛ, zang mã naa ka danggn ɓɛɛ. Zang tusu nɔɔ kpang. Zang tusu nɔɔ ɓɔɔ zang p'al'ɛ ka bii Yunana zang nyaa shoonang Kpanti Laa ɓɛɛ.
40012040	Naa ɓɔɔ Yunana nwang ka yeti jaazìi nɛɛ laagɛ̃ nɛɛ zìi diki taati ɓɛɛ. Jaa Shɔnzang naa nw'ang doo nɔngkɔ ka tipi dii, nɛɛ laagɛ̃, nɛɛ zìi diki taati.
40012041	Ka diki ɓɔɔ Laa naa jɛ̃ɛ zang ruu, zang Ninivi ri naa kɔɔ zang koo jaa knti keɓe ruu vuu shi kpang ɓarɛ ditɔ. Ka ruu ɓɔɔ, zang Ninivi ri yaa vuu shi kpang ɓarɛ, ri kɔ̃sɔ yeti ka diki ɓɔɔ Yunana rang ri yee Laa ɓɛɛ. N kɔ̀'ɔ nɔɔ, zang ɓɔɔ ɓa Yunana katɔ, kagn nihn.
40012042	“Ka diki ɓɔɔ Laa naa jɛ̃ɛ zang ruu, zang soro ɓɔɔ roo Kpanti ka tipi Sheeba, naa kɔɔ zang koo jaa knti ruu vuu shi kpang ɓarɛ ditɔ. Ka ruu ɓɔɔ, a nɛɛ koolaa ɓɔɔgn kpala kpala, nɛɛ wu naa tãa zũnang kpanti Sulemanu ɓɛɛ. N kɔɔ nɔɔ, zang ɓɔɔ ɓa kpanti Sulemanu katɔ, kagn nihn.”
40012043	“Naa zang nwangsɛ suru shi kpang ɓɔɔ ka bii zang tɔ, sɔɔrɔ nɔng ɓɔɔ mii kagn kpang. Kãarɛ nɔng ɓɔɔ wu ɔ̃sɔ kagn ɓɛɛ. Nɛɛ ìi kpang,
40012044	wu ti kɔɔyi nɛɛ, ‘N gbãayu ka gãa gbaala mɛɛ tɔkn.’ Ɓɔɔ wu gbãayu, naa ìi gãa waati, vuu kagn kpang. Zang kooro tɔ tɔ̃ɔ tɔ̃ɔ a zang ti kpalɛ vuu ɓɔɔ kagn tɔ tɔ̃ɔ tɔ̃ɔ.
40012045	Daayi, daa atɛ suru shi kpang ɓɔɔ ɓa wu shi kpang palɛnang katɔ manziti. A suru shi kpang manziti kaɓa, ri naa turɛ, ri nwang ka yeti zang kaɓa. Nwannang shɔnzang keɓe, naa ɓa ɓɔɔ tìng shɔɔnang lasɛnang ɓi kaatɔ. Vuu ɓɔɔ naa palɛ zang koo jaa knti keɓe, naa nwang nɔngkɔ.”
40012046	Yeesɔ rang yee doo naa nyaa nɛɛ zang ɓɔɔ ri kpalɛ zɔɔ ka bii ɓiɓɛ ɓɛɛ, a nà'a Yeesɔ nɛɛ rɛɛ jaanaa Yeesɔ ri shii ka biling. Ri kasɛ nɛɛ ri rang yee nɛɛ Yeesɔ.
40012047	A zang ɓɔɔgn kɔɔ Yeesɔ tɔɔ, “Naa ɓaaɓɛ ri shii ka biling nɛɛ rɛɛ jaanaa ɓaaɓɛ. Ri kasɛ nɛɛ ri rang yee nɛɛ mɔɔ.”
40012048	A Yeesɔ kasɛ wu nyaa tɔɔ “Ɓu wi naa mɛɛ nɛɛ rɛɛ jaa naa mɛɛ wiya?”
40012049	A tusu naa ka bii zang ɓɔɔ ri mantɛ vuu ka bii ɓiɓɛ, tɔɔ, “Zirɛ, zang keɓe rikɔ nà'a mɛɛ nɛɛ rɛɛ jaanaa mɛɛ.
40012050	Zang piti ɓɔɔ nɛɛ palɛ vuu ɓɔɔ Daa mɛɛ ɓɔɔ ka lapa kasɛ nɛɛ wu palɛ, wukɔ jaanaa mɛɛ, nɛɛ naa mɛɛ.”
40013001	Yeesɔ nwang kaa nɛɛ yeti gãa, ka diki kaɓa, a daa nwang ka nyaa mii waapo.
40013002	Zang dɔli ri kpalɛ zɔɔ ka bii ɓiɓɛ, ka ruu nɔngkɔ, Yeesɔ shɛ̃ɛyi daa nwang ka yeti tonsi. Zang dɔli ri kpalɛ zɔɔ ɓi ti kaa nyaa gãnggãng.
40013003	A rang zang yee dɔli nɛɛ nyaa vuu jeenang. Kɔɔ ri tɔɔ, “Zang ɓɔɔ kagn nwangnɛ, nɛɛ wu daa vang jìng vuu ka jaa ɓiɓɛ.
40013004	Vang jìng vuu kana, a jìng vuu ɓɔɔ ri shili ka gbalang, a jaaning ri arɛ ri yakɛ.
40013005	Jìng vuu ɓɔɔ ri shili ka yuu pɛngkɛ ɓɔɔ zũng tapuru kagn dɔli kpang ɓɛɛ. A naa tantɛ takɛnang ka ruu ɓɔɔ zũng tapuru dɔli kpang ɓɛɛ.
40013006	A ɓɔɔ laa naa tuuyi ri tɔɔrɔ, ri waatɛ, ka ruu ɓɔɔ, shɔng ɓarɛ daa tipi dii kpang ɓɛɛ.
40013007	Jìng vuu ɓɔɔ ri shili ka teteng kɔkɔ, a kɔkɔ naa bangkɛ mulu ri.
40013008	Jìng vuu ɓɔɔ ri shili ka tipi tɔ̃ɔ, a ri naa shing jìng. Ɓɔɔ jìng ɓiɓɛ laa maani, ɓɔɔ laa taati, a ɓɔɔ bmati tu kopi.
40013009	Zang ɓɔɔ shoo ɓiɓɛ nɛɛ kagn, wu tãayi.”
40013010	A zang ɓɔɔ ri mantɛ vuu ka bii Yeesɔ naa a ka bii ɓiɓɛ, a ri hɛ̃ɛ wu tɔɔ, “Mɔɔ rang zang yee nɛɛ nyaa vuu jeenang ka ruu viya?”
40013011	A kasɛ ri nyaa tɔɔ, “Laa a nɔkɔ n'aa ruu nizang ɓɔɔ zang waasɛ̃ ka yuu kpanti ɓɔɔ Laa rooyi zinang tɔ, a zang a ri ɓarɛ kpang.
40013012	Zang ɓɔɔ vuu ɓiɓɛ kagn, zang naa gisi wukɔ vuu ɓɔɔgn ka yuu ɓiɓɛ tɔkn. Tɔɔ, vuu ɓiɓɛ wu shang kaa gaagaa. Zang ɓɔɔ vuu ɓiɓɛ kagn kpang, naa doo ɓɔɔ wu yiti ka naa tɔkɔlɔng, zang ti tarɛ, zang yaa wu naa waati.
40013013	N rang ri yee nɛɛ nyaa vuu jeenang ka ruu ɓɔɔ, ri pɛ̃ɛrɛ vuu, ri zi kaa takpang ɓɛɛ. Ri ti ɓaa shoo ri tãa kaa takpang, a ri ti zi vuu ɓɔɔ kagn kaa takpang ɓɛɛ.
40013014	Ruu ɓɔɔ Kpanti Laa rang nɛɛ nyaa Ishaya zang nyaa shoonang ɓiɓɛ wu nw'ang kaa nizang ka bii zang keɓe. Kpanti Laa kɔɔ nɛɛ nyaa Ishaya tɔɔ, ‘Ri tãa ɓi katɔ nɔngkɔ, a ri zi vuu ɓɔɔ kagn ka takpang. Ri ti zirɛ, a ri zi vuu ɓɔɔ kagn kaa takpang.
40013015	Ka ruu ɓɔɔ, yeti zang keɓe rɛ̃rɛ takpang, shoo ɓarɛ ti huuru tɔ, ri tãa takpang ɓɛɛ. Ri ti mung jìng ɓarɛ tɔ, nɛ̀'ɛ nɔngkɔ kpang ri nɛɛ zi katɔ. Ri nɛɛ ti tãa tɔ nɛɛ shoo ɓarɛ, ri nɛɛ zi tɔ ka yeti ɓarɛ. Ri nɛɛ gbãayu tɔ ka bii mɛɛ, n nɛɛ masɛ ri tɔ.’
40013016	“A tìnang tãanang ɓi ɓɔɔ manɛ kɔ. Ka ruu ɓɔɔ, jìng manɛ zi vuu katɔ ɓɛɛ. Shoo manɛ ti tãa nɔng katɔ ɓɛɛ.
40013017	N kɔ̀'ɔ nɔɔ ruu ɓɔɔ nizang kɔ nwani, zang nyaa shoonang Laa, nɛɛ zang tɔ̃ɔ dɔli, ri gãng jìng nɛɛ ri zi vuu kɔ nɔɔ zi ɓee, ri zi kpang. Ri ti ɓaa shoo nɛɛ ri tãa vuu kɔ nɔɔ tãa ɓee, ri tãa kpang.
40013018	“Nɔɔ tãa dìiri nyaa vuu jeenang zang ɓɔɔ daa jìng vuu vannang ɓɛɛ ta.
40013019	Jìng vuu ɓɔɔ shili ka gbalang, nwang ɓi kaa naa shɔnzang ɓɔɔ tãa ruu Kpanti roonang Laa, a zi tɔ̃ɔ tɔ̃ɔ kpang, Sheetang arɛ naa ta vuu ɓɔɔ wu tãa ɓɛɛ.
40013020	Jìng vuu ɓɔɔ shili ka yuu pɛngkɛ ɓɔɔ zũng tapuru kagn dɔli kpang, ɓi kaa zang ɓɔɔ tãa ruu Laa, a ta nɛɛ yeti gbete tantɛnang ɓɛɛ.
40013021	A zi vuu ɓɔɔ ka yeti ruu kaɓa tɔ̃ɔ tɔ̃ɔ kpang, ka ruu nɔngkɔ, mã danggn ka naa lapa kɔ shɛ̃ɛning. A jìng dannang, nɛɛ zang kpãanang naa seepaa ka ruu, ruu Kpanti Laa, a tantɛ ruu Laa yaanang.
40013022	Jìng vuu ɓɔɔ shili ka teteng kɔkɔ, ɓi kaa zang ɓɔɔ ri tãa ruu Laa, a rɛ̃rɛnang ka yuu vuu ɓɔɔ ka koo keɓe nɛɛ vuu naa kasɛnang, naa mulu ruu Laa ɓɔɔ ka yeti ɓarɛ kati, a ruu bì'i naa nwàng ri vuu kaa takpang.
40013023	Jìng vuu ɓɔɔ shili ka tipi tɔ̃ɔ, ɓi ka zang ɓɔɔ tãa ruu Laa, a ti zi vuu ɓɔɔ kagn katɔ ɓɛɛ. Ruu Laa nwang ri vuu tɔ̃ɔ, a ri naa nwang ka naa jìng vuu ɓɔɔ raa jaa, laa maani, ɓɔɔ laa taati, a ɓɔɔ bmati tu kopi ɓɛɛ.”
40013024	Yeesɔ rang ri yee nɛɛ nyaa vuu jeenang ɓɔɔgn tɔɔ, “Kpanti roonang Laa nwang naa zang ɓɔɔ ɓaa jìng zee tɔ̃ɔ ka jaa ɓiɓɛ ɓɛɛ.
40013025	A zang ɓɔɔ shing jìng nɛɛ wu kpang, naa arɛ ɓaa zee lɔɔwɔ ka yeti jaa ɓiɓɛ, bɛɛ zang rooro katɔ, a daa kati.
40013026	A zee ɓɔɔ zang jaa ɓayi naa bangkɛ tasɛ yuu, a zee lɔɔwɔ tasɛ yuu kaa jong ka teteng ɓarɛ.
40013027	“A zang shoonang yɔɔ gãa ri naa arɛ, ri hɛ̃ɛ wu tɔɔ, ‘Dabang gãa mɔɔ ɓ'aa wu jìng zee ɓɔɔ tɔ̃ɔ ka jaa ɓaaɓɛ kpang ya? Zee lɔɔwɔ a ɓi kaa nɛɛ niya?’
40013028	A kasɛ ri nyaa tɔɔ, ‘Ɓi zang ɓɔɔ shing jìng nɛɛ n kpang kɔ palɛ vuu keɓe.’ A zang shoonang ɓiɓɛ ri hɛ̃ɛ wu tɔɔ, ‘Ruu dita, ruu daa ruku ya?’
40013029	A yɔɔ gãa kasɛ ri nyaa tɔɔ, ‘Kpang, nɔɔ yaa ka nɔngkɔ, ka ruu ɓɔɔ, naa nɔɔ tɔɔ nɔɔ ruku zee lɔɔwɔ, nɔɔ daa ruku nɛɛ ɓɔɔ tɔ̃ɔ ning ɓɛɛ.
40013030	Nɔɔ yaa ri ka nɔngkɔ, ri bangkɛ nɛɛ zee ɓɔɔ tɔ̃ɔ gbã̀'agbãa, diki ɓɔɔ zang yee zee wu a nɛɛ mani. N naa kɔɔ zang ɓɔɔ ri yee ditɔ, nɛɛ, ri gaayu nɛɛ zee lɔɔwɔ kɔ kpalɛnang shɔɔnang. Tɔ̀ɔ, ri gɔɔ ka jɔɔ jɔɔ, ri d'ɔɔ kati. Ri ti kpalɛ zee ɓɔɔ tɔ̃ɔ ɓi kaa bɔ̃nɔ mɛɛ.’”
40013031	A ti rang ri nyaa vuu jeenang ɓɔɔgn tɔɔ, “Kpanti roonang Laa nwang naa, jìng vuu ɓɔɔ zang ɓaa nɛɛ masita, ɓɔɔ zang jaa tuuyi daa ɓaa ka jaa ɓiɓɛ ɓɛɛ.
40013032	Jìng masita keɓe kɔ tɔkɔlɔng ka yeti zɔ̃ng vuu ɓɔɔ zang ɓaarɛ nandon. A nɛɛ bang tɔ, ɓa vuu ɓɔɔ zang ɓaa ɓɛɛ katɔ nandon. Wu raa laa kati, jaaning ri ti naa kɔ̃ng saara ka nasãng ɓiɓɛ.”
40013033	Yeesɔ ti rang ri nyaa vuu jeenang ɓɔɔgn tɔɔ, “Kpanti roonang Laa nwang naa vuu ɓɔɔ zang ɓaa nɛɛ yisi ɓɛɛ. Zang soro ya tɔkɔlɔng nwɛɛtɛ nɛɛ zũng ɓɔɔ zang palɛ borodi nɛɛ mani, taasa bang bang taati, wu shingnɛ zũng wu puuyi ɓɛɛ.”
40013034	Yeesɔ rang zang dɔli ɓɔɔ ri kpalɛ zɔɔ yee keɓe nɛɛ nyaa vuu jeenang kɔ nandon. Kɔɔ ri ruu ɓɔɔ kagn nɛɛ nyaa waati gbete kpang. (Rang ri yee nɛɛ nyaa vuu jeenang kɔ nandon.)
40013035	Vuu kɔ Yeesɔ palɛ ɓee, ɓi ka nyaa vuu ɓɔɔ zang nyaa shoonang Laa kɔɔ ka tìng tɛ̃ɛtɛ̃ɛ ɓɛɛ. Laa rang yee nɛɛ nyaa zang nyaa shoonang ɓiɓɛ tɔɔ, “N naa rang zang yee nɛɛ nyaa vuu jeenang, n ti naa kɔɔ zang vuu ɓɔɔ zang zi gngn kpang, doo nɛɛ diki ɓɔɔ Laa gaa tɔɔsung koo keɓe mãanang ɓɛɛ.”
40013036	A Yeesɔ naa yaa zang dɔli ɓɔɔ ri kpalɛ zɔɔ, a daa ka yeti gãa. A zang ɓɔɔ ri mantɛ vuu ka bii ɓiɓɛ naa arɛ hɛ̃ɛ wu tɔɔ, “Kɔɔ ruu dìiri nyaa vuu jeenang zee lɔɔwɔ ɓɔɔ takɛ ka jaa ɓɛɛ ta.”
40013037	A Yeesɔ kasɛ ri nyaa tɔɔ, “Zang ɓɔɔ ɓaa jìng zee tɔ̃ɔ, ɓi Jaa Shɔnzang.
40013038	Jaa ɓɔɔ zee ta kagn ɓi koolaa. Jìng zee ɓɔɔ tɔ̃ɔ, ɓi kaa zang ɓɔɔ ri tà Laa, nɛɛ wukɔ Kpanti ɓɛɛ. Zee lɔɔwɔ, ɓi zang ɓɔɔ ri palɛ vuu ɓɔɔ Sheetang kasɛ ɓɛɛ.
40013039	Zang ɓɔɔ shing jìng nɛɛ wu kpang, ɓɔɔ ɓaa zee lɔɔwɔ, kaɓa, ɓi Sheetang. Diki zee yeenang, ɓi ka diki ɓɔɔ koolaa naa waa nyaa ɓɛɛ. Zang zee yeenang ɓi ti ka zang nyaa shoonang Laa ɓɔɔ ri ka lapa ɓɛɛ.
40013040	“Naa ɓɔɔ zang kpalɛ zee lɔɔwɔ, zang d'ɔɔ ka waa, zang naa palɛ zang ɓɔɔ ri dũng Laa kpang doo nɔngkɔ, ka diki ɓɔɔ koolaa keɓe naa waa nyaa ɓɛɛ.
40013041	Jaa Shɔnzang naa shong zang nyaa shoonang ɓiɓɛ ɓɔɔ ri ka lapa ditɔ, nɛɛ ri kpalɛ vuu piti ɓɔɔ shing zang vuu shi kpang palɛnang ka nɔng ɓɔɔ wu roo kpanti ɓɛɛ, nɛɛ zang ɓɔɔ ri palɛ vuu shi kpang nandon.
40013042	Ri vǎng ri ka yeti waa bang. Ka nɔng ɓɔɔ ri naa kaayi, ri shaa nyaa kagn kpaaka, kpaaka ɓɛɛ.
40013043	A zang ɓɔɔ palɛ vuu ɓɔɔ Laa kasɛ, naa kɔlɔ ɓarɛ naa làa ka nɔng ɓɔɔ Daa ɓarɛ roo kpanti ɓɛɛ. Zang ɓɔɔ shoo ɓiɓɛ nɛɛ kagn wu tãayi.”
40013044	“Kpanti roonang Laa nwang naa vuu naa ɓɔɔ shaa nyaa dɔli, ɓɔɔ zang waasɛ̃ ka tipi ka jaa, a zang ɓɔɔgn naa ìiyi, a setee ka nɔngkɔ. Tãa tìnang dɔli, ka ruu nɔngkɔ, daayi daa malɛ vuu ɓiɓɛ nandon, a naa hoo jaa kaɓa nɛɛ mani ɓɛɛ.”
40013045	“Kpanti roonang Laa ti nwang naa zang vuu malɛnang ɓɔɔ kãa vuu tu ɓɔɔ tɔ̃ɔ ɓɛɛ.
40013046	A naa walɛ ɓɔɔ shaa nyaa dɔli, a daayi, daa malɛ vuu naa ɓiɓɛ nandon, a naa hoo nɛɛ mani ɓɛɛ.”
40013047	Yeesɔ ti rang nyaa vuu jeenang ɓɔɔgn tɔkn tɔɔ, “Kpanti roonang Laa nwang naa jang jaazìi yinang ɓɔɔ zang vang ka mii waapo, raa jaazìi ka zɔ̃ngzɔ̃ng ɓɛɛ.
40013048	Ɓɔɔ jang jaazìi naa yi nyaa, zang jaazìi yinang ri gɔ̃ ka nyaa dang gãnggãng. Ri nwang ka tipi, a ri shɛ̃ɛrɛ ɓɔɔ tɔ̃ɔ tɔ̃ɔ ka yeti waka, a ri vang ɓɔɔ shi kpang kati.
40013049	Diki ɓɔɔ koolaa keɓe naa waa nyaa, nwang doo nɔngkɔ. Zang nyaa shoonang Laa ɓɔɔ ri ka lapa ri naa arɛ, ri zɔ̃ngkɔ zang shi kpang ka teteng zang tɔ̃ɔ,
40013050	ri vang ri ka yeti waa bang, ka nɔng ɓɔɔ zang naa kaayi, zang, shaa nyaa kagn kpaaka, kpaaka ɓɛɛ.”
40013051	A Yeesɔ hɛ̃ɛ ri tɔɔ, “Nɔɔ zi dìiri yee keɓe ɓu tɔ nandon ya?” A ri kasɛ Yeesɔ nyaa tɔɔ, “Nn.”
40013052	Yeesɔ kɔɔ ri tɔɔ, “Ka ruu nɔngkɔ, zang piti ɓɔɔ zi labeenang Laa, a ti zi naa ɓɔɔ Laa naa roo kpanti, zang keɓe nwang naa zang gãa ɓɔɔ nwangsɛ vuu shɔɔ nɛɛ ɓɔɔ gbaala nɛɛ nɔng ɓɔɔ wu tɛ̃ɛ vuu ɓiɓɛ ɓɛɛ.”
40013053	Yeesɔ hangsɛ nyaa yee keɓe rannang tɔ, nɛɛ nyaa vuu jeenang, a seepaa daa ka nɔng ɓɔɔgn.
40013054	Daa shɛ̃ɛ gari ɓiɓɛ tɔ, a gaa zang tɔɔsung vuu tusunang ka gãa zɔɔ kpalɛnang ɓarɛ. Zang ɓɔɔ ri tãa yee ɓiɓɛ, ri mã naa ka danggn. Ri tɔɔ, “Yɔɔ keɓe, walɛ zũnang keɓe ka niya? Ɓu wi a wu naa ɓɔɔ wu palɛ vuu kɔ zang mã naa ka danggn nɛɛ mani wiya?
40013055	Wee wu jaa yɔɔ ɓɔɔ seere laa ɓɛɛ kpang ya? Wu Marayamu kɔ niiɓɛ kpang ya? Wu ti rɛɛ, Yakubu nɛɛ Yusufu, nɛɛ Siman nɛɛ Yahuda kɔ jaa niiɓɛ kpang ya?
40013056	Ɓu ti jaa niiɓɛ ɓɔɔ soro kɔ ri nwang nɛɛ ruu ka nihn piti kpang ya? Yɔɔ wàlɛ̀ vuu keɓe piti ɓi ka niya?”
40013057	A ri bɛ̃ɛ wu kati. Yeesɔ kɔɔ ri tɔɔ, “Zang a zang nyaa shoonang Laa bannang ka nɔng ɓɔɔgn piti, ɓi zang gari ɓiɓɛ nɛɛ zang yeti gãa ɓiɓɛ kɔ, a wu bannang ɓi kpang.”
40013058	Yeesɔ palɛ vuu ɓɔɔ zang mã naa ka danggn ka nɔng kaɓa dɔli kpang, ka ruu ɓɔɔ, ri shing gn ka bii ɓiɓɛ kpang ɓɛɛ.
40014001	Ka diki kaɓa, Hiridu ɓɔɔ roo kpanti ka Galili tãa nyaa Yeesɔ ɓɔɔ sãlɛ nɔng,
40014002	a kɔɔ zang shoonang ɓiɓɛ tɔɔ, “Zang keɓe ɓi Yɔhana ɓɔɔ palɛ zang batizima kɔ hingsi jìng nɛɛ vɔrɔ tɔkn, ka ruu nɔngkɔ, walɛ naa a palɛ vuu ɓɔɔ zang mã naa ka danggn keɓe.”
40014003	Hiridu kɔ kɔɔ zang nɛɛ zang yi Yɔhana, zang mãrɛ. Zang loo ka sãa ka ruu Hirodiya, soro jaa niiɓɛ Filibu ɓɔɔ wu ta ɓɛɛ.
40014004	Ka ruu ɓɔɔ, Yɔhana kɔɔrɔ wu nɛɛ, “Dàa naa ɓɔɔ mɔɔ shing Hirodiya kpang ɓɛɛ.”
40014005	Hiridu nɛɛ wu nyɔ Yɔhana katɔ ka tipi tang, a kaa vɔrɔ zang, ka ruu ɓɔɔ, zang tɔɔ, Yɔhana zang nyaa shoonang Laa ɓɛɛ.
40014006	Diki ɓɔɔ zang yi Hiridu kagn naa raa bii. A kpanti Hiridu gaarɛ zang nɛɛ zang naa shaa vuu shaanang. A Jaa Hirodiya ɓɔɔ soro sɔ dãng ka tìng zang ɓɔɔ ri kpalɛ zɔɔ ɓɛɛ. Dãng ɓɔɔ jaa sɔɔrɛ, daa Hiridu ka yeti dɔli,
40014007	a tñ̀ng jaa kaɓa Laa ka tìng zang ɓɔɔ ri kpalɛ zɔɔ ɓɛɛ tɔɔ, “Vuu ɓɔɔ mɔɔ kasɛ piti, n a mɔɔ katɔ.”
40014008	A nà'a jaa dɔ̃lɔ jaa nyaa tɔɔ, jaa wu gàa yuu kporontong Yɔhana ɓɔɔ palɛ zang batizima ɓɛɛ. A jaa naa kɔɔ kpanti Hiridu tɔɔ, “A m yuu kporontong Yɔhana ɓɔɔ palɛ zang batizima, ka yeti pɛntɛng kãntang keɓe.”
40014009	Ɓɔɔ kpanti tãa naa weɓe, yeti ɓiɓɛ lasɛ dɔli, a vuu ɓɔɔ wu palɛ takpang, ka ruu Laa ɓɔɔ wu tñ̀ng jaa ka shoo zang zanti ɓɔɔ wu gaarɛ ɓɛɛ. A kɔɔ zang shoonang ɓiɓɛ nɛɛ ri a jaa vuu ɓɔɔ jaa gàa ɓɛɛ ta.
40014010	A shong zang, nɛɛ zang daa dɔ̀ng wu yuu Yɔhana ɓɔɔ ka sãa ɓɛɛ.
40014011	A zang atɛ yuu kporontong Yɔhana, zang a jaa ka yeti pɛntɛng. A jaa daa a niiɓɛ kati.
40014012	Zang ɓɔɔ ri mantɛ vuu ka bii Yɔhana arɛ naa tuu bii vɔrɔ ɓiɓɛ, ri daa gbãa kati. A ri daa kɔɔ Yeesɔ kati.
40014013	Yeesɔ tãa vuu ɓɔɔ zang palɛ ɓɛɛ, a seepaa nɛɛ nɔng kaɓa vang tonsi, daa ka nɔng ɓɔɔ zang kagn kpang ɓɛɛ. A zang dɔli ri tãa nyaa nɔng ɓɔɔ Yeesɔ daayi, ri seepaa nɛɛ gari ɓarɛ nɛɛ doo, ri dũuru wu.
40014014	Yeesɔ shɛ̃ɛ nyaa dang gãnggãng tɔ, a zi zang dɔli ɓɔɔ ri kpalɛ zɔɔ, ri kɔng wu gn, a masɛ zang ɓɔɔ vuu palɛ katɔ, ka teteng ɓarɛ kati.
40014015	Nɛɛ laarang ka diki kaɓa, zang ɓɔɔ ri mantɛ vuu ka bii ɓiɓɛ arɛ naa kɔɔ wu tɔɔ, “Laa ɓa tɔ, yaa zang naa ta, zang ɓu daa hoo vuu shaanang ɓiɓɛ ka gari, ka ruu ɓɔɔ gãa ka nihn kpang ɓɛɛ.”
40014016	A Yeesɔ kasɛ ri nyaa tɔɔ, “Ri daa biya? Nɔɔ a ri vuu ta, ri shaayi.”
40014017	Ri kɔɔ Yeesɔ tɔɔ, “Borodi ɓuru, yaa ɓi ka maani nɛɛ jaazìi ziti kɔ shɛ̃ɛning.”
40014018	Yeesɔ kɔɔ ri tɔɔ, “Nɔɔ atɛ m ta nihn.”
40014019	A kɔɔ zang ɓɔɔ ri kpalɛ zɔɔ nɛɛ ri nwang ta ka yuu wisi. A see borodi maani nɛɛ jaazìi ziti kaɓa, a tuu jìng ka lapa. Zãa kpanti Laa, a shalɛ, basɛ zang ɓɔɔ ri mantɛ vuu ka bii ɓiɓɛ, a ri alɛ zang nimbang kati.
40014020	Zang kaɓa, ri shaayi, buru ɓarɛ yirɛ, ri yaa knti. A zang ɓɔɔ ri mantɛ vuu ka bii Yeesɔ, ri kpalɛ ɓɔɔ zang yaarɛ sà'ang kopi tu ziti.
40014021	Zang varɛ ɓɔɔ ri shaa vuu kaɓa, ri daa labang maani katɔ. zang gã zang soro nɛɛ wujɛ ɓi kagn kpang.
40014022	A Yeesɔ kɔɔ zang ɓɔɔ ri mantɛ vuu ka bii ɓiɓɛ nɛɛ, ri shɛ̃ɛ ta yeti tonsi, ri ta waapo ri gbãayu ka knti ɓɔɔ ri a ɓɛɛ, ka tìng. Nɛɛ wu jee zang nimbang doo nyaa ka gbongkarɛ, ri daayi.
40014023	Jee zang nyaa tɔ, a naa vang ka kɔpɔ, nɛɛ wu daa gaa Laa. A laa hãa wu nyaa ka nɔngkɔ ka bm.
40014024	Ka laa kaɓa, knti tonsi ɓɔɔ zang ɓɔɔ ri mantɛ vuu ka bii ɓiɓɛ ri vangnɛ ti bee ɓi tɔ nɛɛ nyaa dang gãnggãng. Jasung ti r'aarɛ̀ tonsi kana, ka ruu ɓɔɔ, jasung raa jìng ka bii ɓarɛ kɔ jong ɓɛɛ.
40014025	A Yeesɔ ra ka yuu paa mii waapo nɛɛ yuu gãndi, a daa ka bii ɓarɛ.
40014026	Ɓu doo ɓɔɔ zang ɓɔɔ ri mantɛ vuu ka bii Yeesɔ ri zi naa ɓɔɔ Yeesɔ ra ka yuu paa mii waapo naa weɓe, ri sengnɛ, ri kaa vɔrɔ. Ri kaa nyaa ka lapa, ri tɔɔ, “Raanang kaɓa.”
40014027	A Yeesɔ rang yee kaa tantɛnang nɛɛ ri, tɔɔ, “N'ɔɔ kaa vɔrɔ kpang. Ɓi nkɔ.”
40014028	Bituru kasɛ wu nyaa tɔɔ, “Kpanti, nɛɛ mɔkɔ, kɔɔ m ta, n ra ka yuu paa mii, n a ka bii ɓaaɓɛ.”
40014029	A Yeesɔ kɔɔ Bituru tɔɔ, “A ta!” A Bituru seepaa nɛɛ yeti tonsi, ra ka yuu paa mii, daa kana bii Yeesɔ.
40014030	A Bituru zi jasung, a kaa vɔrɔ, a gaa tɔɔsung ɔ̃nang ka mii. Kaa nyaa tɔɔ, “Ta m jong, Kpanti.”
40014031	A Yeesɔ dìi naa ɓiɓɛ kaa tantɛnang yi wu, kɔɔ wu tɔɔ, “Ka ruu vi, mɔɔ shing danggn ka bii mɛɛ rɛ̃rɛkɛ viya? Mɔɔ yaa danggn naa ka ruu viya?”
40014032	Ri shɛ̃ɛ tɔ ka yeti tonsi, a jasung vɔ nyaa kati.
40014033	Zang ɓɔɔ ka yeti tonsi dɔ̀ɔ Yeesɔ kati. Ri tɔɔ, “Mɔɔ Jaa Laa kɔ nizang.”
40014034	Ri ta mii tɔ, ri a ka tipi Janesara.
40014035	Zang tipi Janesara ri zi Yeesɔ nung, a ri shongko nyaa ka bii zang doo laa kaɓa nandon. A zang atɛ Yeesɔ zang kɔnang ɓarɛ kaa nandon.
40014036	A ri gaa wu, nɛɛ wu yaa zang kɔnang jong, ri lee naa ka nyaa fɔ̃ɔrɔ ɓiɓɛ kɔ shɛ̃ɛning. Zang ɓɔɔ ri lee naa ka fɔ̃ɔrɔ ɓiɓɛ piti, kɔnang ɓarɛ yaa ri bii nandon.
40015001	A zang Farisawa ɓɔɔ nɛɛ zang ɓɔɔ ri tusu zang vuu, ri a ka bii Yeesɔ nɛɛ Urushalima. Ri hɛ̃ɛ Yeesɔ tɔɔ,
40015002	“Zang ɓɔɔ ri mantɛ vuu ka bii ɓaaɓɛ, ri ɓa nyaa ɓɔɔ daa ɓuru dang ka ruu viya? Ka ruu vi, ri shaa vuu shaanang, ri sɔɔ n'aa ɓarɛ naa ɓɔɔ daa ɓuru tusu rùu kpang viya?”
40015003	A Yeesɔ kasɛ ri nyaa tɔɔ, “Ka ruu vi nɔɔ yaa nyaa ɓɔɔ Laa dangnɛ, nɛɛ nɔɔ dũng ka nyaa ɓɔɔ daa manɛ dangnɛ viya?
40015004	Kpanti Laa dang nyaa tɔɔ, ‘Zang wu shing jìng ka diiɓɛ nɛɛ niiɓɛ, wu ti ɓaa shoo ka nyaa ɓarɛ. Nɛɛ zang ɓɔɔ nɛɛ rang yee shi kpang ka yuu diiɓɛ nɛɛ niiɓɛ, zang wu nyɔ vɔrɔ ka tipi tang.’
40015005	A nɔɔ kɔɔ manɛ tɔɔ, ‘Zang wu kɔɔ niiɓɛ nɛɛ diiɓɛ nɛɛ, n a Kpanti Laa vuu ɓɔɔ n nɛɛ a nɔɔ tɔ nandon.’
40015006	Ka ruu nɔngkɔ, nɔɔ tusu zang nɛɛ ‘Zang wu shing jìng ka diiɓɛ kpang.’ Nɔɔ yaa ruu Laa, ka ruu nyaa ɓɔɔ daa manɛ dang ɓɛɛ.
40015007	Nɔɔ zang ɓɔɔ ri nwaarɛ zang nɛɛ vuu palɛnang ɓɛɛ, ruu ɓɔɔ Ishaya zang nyaa shoonang Laa kɔɔ ka yuu manɛ nizang kɔ nwani.
40015008	‘Laa kɔɔ nɛɛ nyaa Ishaya tɔɔ, Zang keɓe ri dɔɔ m ka nyaa lapa waati, a yeti ɓarɛ ɓi kaa tɔɔ bii mɛɛ naabm kpang.
40015009	Ri dɔɔ m ɓarɛ waati. Ri tusu zang ɓarɛ nyaa ɓɔɔ shɔnzang dang ɓɛɛ, ɓi ruu Laa kpang.’”
40015010	A Yeesɔ naa ɓaa nyaa ka zang ɓɔɔ ri kpalɛ zɔɔ, a kɔɔ ri tɔɔ, “Nɔɔ ɓaa shoo ta, nɔɔ zi vuu ɓɔɔ kagn ɓɛɛ.
40015011	Ɓi vuu ɓɔɔ zang shaa ka yeti kɔ raa zang, zang nwang zang shi kpang ka tìng Laa Kpang. Yee ɓɔɔ nwang nɛɛ yeti nyaa zang kɔ, shing zang, zang nwang zang shi kpang ka tìng Laa.”
40015012	A zang ɓɔɔ ri mantɛ vuu ka bii ɓiɓɛ arɛ naa hɛ̃ɛ wu tɔɔ, “Mɔɔ zi ɓu tɔ nɛɛ, ɓɔɔ zang Farisawa ri tãa ruu kaɓa, yeti ɓarɛ lasɛ katɔ ya?”
40015013	Yeesɔ kasɛ ri nyaa tɔɔ, “Vuu piti ɓɔɔ wu Daa mɛɛ ɓɔɔ ka lapa shɔrɛ kpang, zang naa ru ɓi ditɔ.
40015014	Nɔɔ yaa ri ka nɔngkɔ, ri ɓarɛ zang jìng ringtang ɓɔɔ tusu zang jìng ringtang gbalang ɓɛɛ. Naa zang jìng ringtang tɔɔ wu tusu zang ɓɔɔ doo jìng ringtang kɔ doori gbalang, ri d'aa gɔlɔ zɔɔ ɓarɛ ka too nandon.”
40015015	A Bituru kɔɔ wu tɔɔ, “Nwangsɛ ruu dìiri yee kɔ mɔɔ rang nɛɛ nyaa vuu jeenang ɓee ta.”
40015016	A Yeesɔ hɛ̃ɛ ri tɔɔ, “Nɔɔ zi gn kpang naa rikɔ kɔ sasak ya?
40015017	Nɔɔ zi kpang nɛɛ, vuu ɓɔɔ daa nɛɛ nyaa shɔnzang, sharɛ dà'a ɓi ka buru ɓiɓɛ, tɔ̀ɔ wu daa nwang kaa nɛɛ dii kpang ya?
40015018	A vuu ɓɔɔ nwang nɛɛ yeti nyaa shɔnzang, a ɓi nɛɛ yeti ɓiɓɛ. Vuu keɓe kɔ raa zang, zang nwang zang shi kpang ka tìng Laa.
40015019	Ka ruu ɓɔɔ vuu shi kpang ɓɔɔ ka yeti shɔnzang kɔ shing zang, zang rɛ̃rɛ vuu shi kpang. Zang nyɔ zang vɔrɔ, roonang nɛɛ soro zang ɓɔɔgn, roonang nɛɛ jaa soro ɓɔɔ zang gee ka takpang ɓɛɛ. Zang ti ɓɔɔ shɔngɓɔ, zang zɛ̃ɛ zang nyaa, zang ti rang yee shi kpang ka yuu zang.
40015020	Vuu keɓe kɔ shing zang, zang nwang zang shi kpang ka tìng Laa. A naa zang shaa vuu shaanang, zang sɔɔ naa ɓi naa ɓɔɔ daa manɛ tusu zang kpang, shing zang, zang nwang zang shi kpang ka tìng Laa kpang.”
40015021	A Yeesɔ seepaa nɛɛ nɔng kaɓa, daa ka tipi Taya nɛɛ Sidong.
40015022	A jaa soro Kà'ana ɓɔɔ nwang ka tipi kaɓa, a ka bii ɓiɓɛ. Kaa nyaa kana nɛɛ, “Kpanti, Jaa Dawuda gn mɛɛ wu kɔng mɔɔ jong. Suru shi kpang dang jaa mɛɛ ɓɔɔ zang soro jìng dɔli.”
40015023	A Yeesɔ ã̀a wu nyaa ɓi ka bii kpang. A zang ɓɔɔ ri mantɛ vuu ka bii ɓiɓɛ, naa gaa Yeesɔ tɔɔ, “Hing jaa soro keɓe ta, wu daayi, ka ruu ɓɔɔ kaarɛ nyaa ka knti ɓuru ɓɛɛ.”
40015024	A Yeesɔ kɔɔ ri tɔɔ, “Zang shong m ka ruu zang Yahudawa, ɓɔɔ naa mɛɛrɛ ɓɔɔ ning gbalang katɔ ɓɛɛ kɔ shɛ̃ɛning.”
40015025	A jaa soro kaɓa, arɛ naa tang nɛɛ gutu ka tìng ɓiɓɛ, a gaa wu tɔɔ, “Kpanti, yi m naa jong bii.”
40015026	A Yeesɔ kasɛ wu nyaa tɔɔ, “Naa zang tuu vuu shaanang wujɛ, zang a zaa, tɔ̃ɔ ya?”
40015027	A jaa soro kasɛ wu nyaa tɔɔ, “Shi kpang nizang Kpanti. Zaa ri yakɛ kɔkɔlɔ vuu shaanang ɓɔɔ shili nɛɛ naa zang ɓɔɔ mã ri ɓɛɛ katɔ.”
40015028	A Yeesɔ kasɛ wu nyaa tɔɔ, “Jaa soro, mɔɔ shing gn ka bii mɛɛ dɔli, N 'a mɔɔ vuu ɓɔɔ mɔɔ kasɛ ɓɛɛ katɔ.” A suru shi kpang yaa jaa ɓiɓɛ bii kaa tantɛnang, ka laa ɓɔɔ Yeesɔ rang yee nɛɛ wu ɓɛɛ.
40015029	Yeesɔ seepaa nɛɛ nɔng kaɓa, a naa sɔɔ nyaa dang gãnggãng mii waapo Galili, a daa vang kɔpɔ nwang ka nɔngkɔ.
40015030	A zang dɔli ri kpalɛ zɔɔ ka bii ɓiɓɛ. Ri atɛ wu zang ɓɔɔ doo shãa katɔ, ɓɔɔ zang ɓɔɔ ri kàa katɔ, nɛɛ zang jìng ringtang, nɛɛ zang ɓɔɔ nyaa nɔɔ katɔ, nɛɛ zang kɔnang ɓɔɔ kaa gn gaagaa. Ri tɛ̃ɛ ri ka tìng ɓiɓɛ, a masɛ ri kati.
40015031	Zang ɓɔɔ ri kpalɛ zɔɔ ka bì'i Yeesɔ, ri mã naa ka danggn, ka ruu ɓɔɔ ri zi zang ɓɔɔ nyaa nɔɔ katɔ ri rang yee kana ɓɛɛ. Zang ɓɔɔ kàa katɔ, ri lakɛ, zang ɓɔɔ doo shãa katɔ, ri ti ra kana, a zang jìng ringtang ri ti zi nɔng. Ɓɔɔ zang nimbang ri zi naa weɓe, ri dɔ̀ɔ Là'a zang Isirela kati.
40015032	A Yeesɔ ɓaa zang ɓɔɔ ri mantɛ vuu ka bii ɓiɓɛ nyaa, a kɔɔ ri tɔɔ, “Zang keɓe gn ɓarɛ kɔng m dɔli, ka ruu ɓɔɔ, ri nwang tɔ nɛɛ n daa diki taati, vuu shaanang ɓarɛ takpang ɓɛɛ. N kasɛ, n tɔɔ, n jee ri nyaa nɛɛ nyɔkɔ kpang, ka ruu ɓɔɔ, doo nɛɛ daa kà'a ri ka gbalang ɓɛɛ.”
40015033	Zang ɓɔɔ ri mantɛ vuu ka bii ɓiɓɛ hɛ̃ɛ wu tɔɔ, “Rùu walɛ borodi ka niya dɔli, ka waala keɓe, ruu a zang kɔ ri kpalɛ zɔɔ gaagaa ɓee wiya?”
40015034	Yeesɔ hɛ̃ɛ ri tɔɔ, “Borodi manɛ nɛya?” A ri kasɛ Yeesɔ nyaa tɔɔ, “Yaa manziti nɛɛ jaazìi ɓɔɔ seseere wu dɔli kpang.”
40015035	A Yeesɔ kɔɔ zang ɓɔɔ ri kpalɛ zɔɔ gaagaa, nɛɛ ri nwalɛ ta ka tipi.
40015036	A tuu borodi manziti kaɓa nɛɛ jaazìi, a zãa Kpanti Laa. Shalɛ, a basɛ zang ɓɔɔ ri mantɛ vuu ka bii ɓiɓɛ, nɛɛ ri alɛ zang nimbang ta.
40015037	Zang keɓe piti, ri shaa vuu shaanang, buru ɓarɛ yirɛ. A zang ɓɔɔ ri mantɛ vuu ka bii Yeesɔ, ri kpalɛ ɓɔɔ zang yaarɛ ka sang manziti.
40015038	Zang varɛ ɓɔɔ ri shaa vuu shaanang kaɓa, ri labang dɛ̃ɛti. Zang g'ã zang soro nɛɛ wujɛ ɓi kagn kpang.
40015039	Yeesɔ jee zang ɓɔɔ ri kpalɛ zɔɔ nyaa tɔ, a naa vang tonsi daa ka tipi Magadang.
40016001	Zang Farisawa nɛɛ Sadukiyawa, ri arɛ nɛɛ ri naa gãsɛ Yeesɔ. Ri kɔɔ Yeesɔ tɔɔ, “Tusu ruu vuu ɓɔɔ zang zirɛ zang mã naa ka danggn ɓɔɔ ruu zi kagn nɛɛ mɔɔ a nɛɛ bii Laa ɓɛɛ.”
40016002	A kasɛ ri nyaa tɔɔ, “Nɔng laarang nɛɛ raa bii tɔ, nɔɔ kɔɔ tɔɔ, ɓuru nɔng naa nwang lɛɛ tɔ̃ɔ, ka ruu ɓɔɔ, làa raa nɔng lɛɛ katɔ ɓɛɛ.
40016003	Nɛɛ ti lɛɛ nɛɛ gãndi, nɔɔ ti kɔɔyi nɛɛ, ‘Mii a lɛɛ katɔ, ka ruu ɓɔɔ, lapa raayi, a ti nwang lɛɛ ɓirɛnzing ɓɛɛ. Lapa nɛɛ risi bii tɔ, nɔɔ ti zi vuu ɓɔɔ naa palɛ tɔ.’ A nɔɔ zi vuu ɓɔɔ ka yeti vuu ɓɔɔ zang zirɛ zang mã naa ka danggn ɓɔɔ palɛ ka koo keɓe kãntang kpang.
40016004	Nɔɔ zang yeti shi kpang koo jaa knti ɓɔɔ nɔɔ zi Laa Kpang ɓee, nɔɔ kasɛ nɛɛ n tusu nɔɔ vuu ɓɔɔ zang zirɛ zang mã naa ka danggn ɓɛɛ. N tùsù nɔɔ kpang, zang tusu ɓɔɔ zang palɛ ka bii Yunana zang nyaa shoonang Laa ɓɛɛ kɔ shɛ̃ɛning. A yaa ri daayi.”
40016005	Zang ɓɔɔ ri mantɛ vuu ka bii Yeesɔ ri ta mii waapo Galili tɔ, danggn ning ri a ri tuu borodi ka naa kpang.
40016006	A Yeesɔ kɔɔ ri tɔɔ, “Nɔɔ shing danggn kagn nɔɔ gãng jìng ka yisi (vuu ɓɔɔ puu zũng ɓɔɔ zang palɛ borodi nɛɛ mani) ɓɔ̀'ɔ zang Farisawa nɛɛ ɓɔ̀'ɔ zang Sadukiyawa ning.”
40016007	A zang ɓɔɔ ri mantɛ vuu ka bii Yeesɔ ri gaa tɔɔsung yee rangkɛnang kaa naa ɓarɛ nɛɛ nwiiri. Ri tɔɔ, “Rang rùu yee keɓe, ka ruu ɓɔɔ, ruu a nɛɛ borodi ka naa kpang ɓɛɛ.”
40016008	Yeesɔ ti zi ruu ɓɔɔ ri rang nɛɛ zɔɔ ɓi tɔ. A hɛ̃ɛ ri tɔɔ, “Nɔɔ zang kɔ nɔɔ shing danggn ka bii Laa rɛ̃rɛkɛ ɓi. Nɔɔ rangkɛ ɓu ka ruu vi, ka naa manɛ nɛɛ, nɔɔ a nɛɛ borodi ka naa kpang viya?
40016009	Nɔɔ zi ɓu gn kpang ya? Nɔɔ kpaa danggn borodi maani ɓɔɔ zang labang maani ri shaayi, ri yaa knti kpang ya? Nɔɔ kpalɛ ɓɔɔ ri yaa knti sà'ang nɛya?
40016010	Nɔɔ ti kpaa danggn borodi manziti ɓɔɔ zang labang dɛ̃ɛti ri shaayi kpang ya? Ɓɔɔ ri yaa knti, nɔɔ kpalɛ sà'ang nɛya?
40016011	Ka ruu vi nɔɔ zi gn kpang, nɛɛ n rang yee m ka yuu borodi kpang viya? N kɔɔ m nɛɛ nɔɔ gãng jìng ka yisi ɓɔ̀'ɔ zang Farisawa nɛɛ Sadukiyawa ning.”
40016012	A zang ɓɔɔ ri mantɛ vuu ka bii ɓiɓɛ, ri naa zi kaa nɛɛ knti, nɛɛ Yeesɔ, kɔɔ ri ɓarɛ nɛɛ ri gãng jìng ka yisi ɓɔɔ puu zũng ɓɔɔ zang palɛ borodi nɛɛ mani ɓɛɛ kpang. Nɛɛ ri gãng jìng ɓarɛ ka vuu ɓɔɔ zang Farisawa nɛɛ Sadukiyawa ri tusu zang ɓɛɛ.
40016013	Yeesɔ naa a tɔ ka tipi Kayisariya Filipi, a hɛ̃ɛ zang ɓɔɔ ri mantɛ vuu ka bii ɓiɓɛ tɔɔ, “Zang kɔɔ ɓu nɛɛ ɓɔɔ n Jaa Shɔnzang n ɓu wiya?”
40016014	A ri kasɛ wu nyaa tɔɔ, zang ɓɔɔ ri kɔɔ ɓarɛ tɔɔ, “Mɔɔ ɓ'aa Yɔhana ɓɔɔ palɛ zang batizima ɓɛɛ. Zang ɓɔɔ ri ti kɔɔ ɓarɛ nɛɛ mɔɔ ɓ'aa Iliya. Zang ɓɔɔ ri ti kɔɔ ɓarɛ nɛɛ mɔɔ ɓ'aa Irimiya. Zang ɓɔɔ ri kɔɔ ɓarɛ nɛɛ mɔɔ ɓ'aa zang nyaa shoonang Laa ɓɔɔ gbete ɓɛɛ.”
40016015	A Yeesɔ hɛ̃ɛ ri tɔɔ, “A nɔɔ kɔɔ manɛ nɛɛ, nkɔ wiya?”
40016016	Siman Bituru kasɛ wu nyaa tɔɔ, “Mɔkɔ Kirisi, (zang ɓɔɔ naa a ɓɛɛ). Jaa Kpanti Laa ɓɔɔ vɔ ɓi kpang ɓɛɛ.”
40016017	Yeesɔ tɔɔ, “Laa wu a mɔɔ tìnang tãanang ta, Siman Bituru jaa Yunana. vuu keɓe, wu shɔnzang tusu mɔɔ kpang. Ɓi Daa mɛɛ ɓɔɔ ka lapa tùsù mɔɔ.
40016018	N kɔɔ mɔɔ, Mɔkɔ Bituru. Dìiri nung keɓe ɓi pɛ̃ngkɛ. N mãa gãa mɛɛ (zang ɓɔɔ ri naa shing gn ka bii mɛɛ) ka yuu pɛ̃ngkɛ keɓe kɔ. Vɔrɔ zunung ɓɔɔ wu lasɛ kpang.
40016019	N ti naa tusu mɔkɔ naa ɓɔɔ mɔɔ tusu zang gbalang, zang zirɛ nɛɛ Laa kɔ Kpanti ɓɛɛ. Vuu ɓɔɔ mɔɔ bɛ̃ɛ ka koo keɓe piti, zang bɛ̃ɛ ɓi katɔ kɔ doori ka lapa. Vuu ɓɔɔ mɔɔ kasɛ ka koo keɓe, zang ti kasɛ ɓi katɔ kɔ doori ka lapa.”
40016020	A Yeesɔ shaarɛ zang ɓɔɔ ri mantɛ vuu ka bii ɓiɓɛ nyaa tɔɔ, ri kɔɔ zang gn kpang nɛɛ wukɔ Kirisi (zang ɓɔɔ naa a ɓɛɛ) kpang.
40016021	Yeesɔ gàa zang ɓɔɔ ri mantɛ vuu ka bii ɓiɓɛ tɔɔsung yee rannang ka diki kaɓa, nɛɛ wu daa Urushalima ditɔ. Wu daa dang jìng ditɔ gbãnggbãng, ka naa zang bang gãa Laa, nɛɛ rɛɛ Kpanti zang ɓɔɔ ri dɔɔ Laa vuu, nɛɛ zang ɓɔɔ ri tusu zang vuu ɓɛɛ. Ri naa nyɔ wu vɔrɔ kati. A Laa naa wisi wu paa ka lee ɓɔɔ diki daa taati ɓɛɛ.
40016022	A Bituru ɓaa wu nyaa dang gbete, a mangkɛ wu tɔɔ, “Laa wu kɔsɔ vuu keɓe katɔ Kpanti, vuu keɓe wu naa p'alɛ̀ mɔɔ nɔngkɔ kpang.”
40016023	Yeesɔ raa jìng kɔɔ Bituru tɔɔ, “Dita kaaɓa Sheetang! Mɔkɔ vuu ɓɔɔ nɔɔ m gbalang ɓɛɛ. Mɔɔ rɛ̃rɛ ɓ'aa vuu ɓɔɔ Laa rɛ̃rɛ kpang, mɔɔ rɛ̃rɛ ɓ'aa vuu ɓɔɔ shɔnzang kasɛ ɓɛɛ.”
40016024	A Yeesɔ kɔɔ zang ɓɔɔ ri mantɛ vuu ka bii ɓiɓɛ tɔɔ, “Zang piti ɓɔɔ nɛɛ tɔɔ wu dũng m, wu yaa yuu ɓiɓɛ kasɛnang ta, wu ta jìng dannang ɓɔɔ a ka ruu nung mɛɛ ɓɛɛ, wu tuu laa ɓɔɔ zang ɓaa wu kagn, wu dũng m.
40016025	Ka ruu ɓɔɔ, zang piti ɓɔɔ kasɛ nɛɛ wu ta yuu ɓiɓɛ, naa loo ɓi katɔ kɔ jong ɓɛɛ. A zang piti ɓɔɔ loo yuu ɓiɓɛ, ka ruu mɛɛ, naa walɛ ɓi katɔ kɔ jong bɛɛ.
40016026	Naa shɔnzang walɛ vuu ɓɔɔ ka koo keɓe nandon, a loo suru bii ɓiɓɛ, vuu koo keɓe nwǎng wu ɓu viya? Vuu ɓɔɔ shɔnzang kɔ̃sɔ suru bii ɓiɓɛ nɔng kagn ya?
40016027	Jaa Shɔnzang naa a ditɔ nɛɛ bannang diiɓɛ, nɛɛ zang nyaa shoonang ɓiɓɛ ɓɔɔ ka lapa ɓɛɛ. Tɔ̀ɔ, wu naa atɛ zang vuu, ka naa vuu ɓɔɔ ri palɛ ɓɛɛ.
40016028	N kɔɔ nɔɔ ruu ɓɔɔ nizang kɔ nwani, zang dɔli ka teteng zang keɓe, ri vɔ kpang. Ri zi naa ɓɔɔ Jaa Shɔnzang naa a ka yeti bannang kpanti roonang ɓiɓɛ ka gbongkarɛ.”
40017001	Diki mangbete naa ɓa tɔ, Yeesɔ daa kaa nɛɛ rɛɛ Bituru, a ɓɔɔ Yakubu nɛɛ jaa niiɓɛ Yɔhana kɔ shɛ̃ɛning ka kɔpɔ beebang.
40017002	A bii Yeesɔ risi kaa naa ɓɔɔgn ka jìng ɓarɛ. Waa nyaating ɓiɓɛ kɔlɔ kaa naa làa, a fɔ̃ɔrɔ ɓiɓɛ ti risi nwang ka puru shãashãa.
40017003	A ri zi Musa nɛɛ Iliya, ri rang yee kana nɛɛ Yeesɔ.
40017004	Bituru kɔɔ Yeesɔ tɔɔ, “Kpanti, wee ruu ka nihn ɓee wukɔ tɔ̃ɔ. Mɔɔ nɛɛ kasɛ tɔ, 'n wàa k'uutu ka nihn taati. Ɓɔɔ ɓaaɓɛ gbete, ɓɔɔ Musa gbete, a ɓɔɔ Iliya ti gbete.”
40017005	Bituru rang yee doo naa nyaa, sãmbong ɓɔɔ puru shãashãa arɛ naa zuu ri kati. A ri tãa yee nɛɛ yeti sãmbong nɛɛ, “Wee Jaa mɛɛ ɓɔɔ yeti mɛɛ kasɛ gbãnggbãng kɔ. N tãa tìnang ɓiɓɛ dɔli. Nɔɔ ɓaa shoo ka nyaa ɓiɓɛ ning.”
40017006	Zang ɓɔɔ ri mantɛ vuu ka bii Yeesɔ, ɓɔɔ ri tãa naa weɓe, ri kaa vɔrɔ, a ri zuu nung ka dii.
40017007	A Yeesɔ arɛ naa lee ri naa ka bii, a kɔɔ ri nɛɛ, “Nɔɔ seepaa ta. Nɔɔ kaa vɔrɔ kpang.”
40017008	Ri tuu jìng ka lapa, ri zi zang ɓɔɔ takpang, ri zi kaa Yeesɔ kɔ gbete.
40017009	Ri shooro doo naa nɛɛ kɔpɔ, Yeesɔ shaarɛ ri nyaa nɛɛ, “N'ɔɔ kɔɔ zang ɓɔɔ vuu kɔ nɔɔ zi ɓee kpang, Kpanti Laa wu wisi Jaa Shɔnzang paa nɛɛ vɔrɔ ka gbongkarɛ.”
40017010	A zang ɓɔɔ ri mantɛ vuu ka bii Yeesɔ, ri hɛ̃ɛ wu tɔɔ, “Ka ruu viya? Zang ɓɔɔ ri tusu zang vuu, kɔɔyi tɔɔ, Iliya kɔ gaayu anang shɔɔnang tɔ̀ɔ Kirisi wu arɛ viya?”
40017011	A Yeesɔ kasɛ ri nyaa tɔɔ, “Iliya kɔ a shɔɔnang nizang, wu naa shĩ̀l'i vuu piti.
40017012	A n kɔɔ nɔɔ, Iliya a tɔ, ri zi wu nung kpang. Ri palɛ wu vuu piti ɓɔɔ yeti ɓarɛ kasɛ ɓɛɛ. Ri naa dang Jaa Shɔnzang jìng doo nɔngkɔ.”
40017013	A zang ɓɔɔ ri mantɛ vuu ka bii ɓiɓɛ, ri zi kati, nɛɛ rang ri yee ɓi ka yuu Yɔhana ɓɔɔ palɛ zang batizima ɓɛɛ.
40017014	Ri a tɔ ka nɔng ɓɔɔ zang kpalɛ zɔɔ gaagaa, a zang gbete naa a ka bii Yeesɔ, a tang ka tìng ɓiɓɛ, kɔɔ wu tɔɔ,
40017015	“Kpanti, gn jaa mɛɛ wu kɔng mɔɔ jong. Kɔnang ɓɔɔ mã zang katɔ, dang wu jìng dɔli. Looro wu ka waa nɛɛ mii diki diki.
40017016	N à nɛɛ wu ka bii zang ɓɔɔ ri mantɛ vuu ka bii ɓaaɓɛ, ri zunung ɓɔɔ ri masɛ wu kpang.”
40017017	A Yeesɔ kɔɔ ri tɔɔ, “Nɔɔ zang shi kpang koo jaa knti kɔ shing danggn ka bii Laa kpang ɓee, nɔɔ nɛɛ n nwang nɛɛ nɔɔ saa nɛya? Nɔɔ nɛɛ 'n mã danggn nɛɛ nɔɔ saa nɛya? Nɔɔ atɛ m jaa ta.”
40017018	A Yeesɔ mangkɛ suru shi kpang, a suru shii kpang nwangnɛ. A kɔnang yaa jaa bii kaa tantɛnang.
40017019	Zang ɓɔɔ ri mantɛ vuu ka bii Yeesɔ, naa arɛ hɛ̃ɛ wu nɛɛ nwiiri tɔɔ, “Rùu zunung nwangsɛnang ɓuru kpang ka ruu viya?”
40017020	A Yeesɔ kasɛ ri nyaa tɔɔ, “Ka ruu ɓɔɔ, nɔɔ shing danggn ka bii Laa rɛ̃rɛkɛ ɓɛɛ. N kɔɔ nɔɔ ruu ɓɔɔ nizang kɔ nwani, naa danggn ɓɔɔ nɔɔ shing ka bii Laa nɛɛ kagn tɔkɔlɔng naa jìng vuu ɓɔɔ zang ɓaa nɛɛ masita, nɔɔ nɛɛ kɔɔ kɔpɔ keɓe katɔ, nɛɛ ‘Wɔɔ ta nɛɛ nihn, mɔɔ daa kaaɓa,’ nɛɛ ti wɔɔ katɔ. Vuu ɓɔɔ nɛɛ ɓa nɔɔ yuu palɛnang kagn kpang.”
40017021	Ṣuru shi kpang ɓɔɔ naa weɓe, nwang ɓi jong waati kpang, zang nwangsɛ ɓi nɛɛ Laa gaanang, nɛɛ nyaalaa sennang.]
40017022	Zang ɓɔɔ ri mantɛ vuu ka bii ɓiɓɛ ri kpalɛ zɔɔ tɔ nandon ka Galili, a Yeesɔ kɔɔ ri ruu keɓe Kati tɔɔ, “Zang ɓɔɔ naa tuu m ɓɔɔ n Jaa Shɔnzang ditɔ naa a zang.
40017023	Ri naa nyɔ m vɔrɔ. Laa naa wisi m paa ka lɛɛ ɓɔɔ diki daa taati ɓɛɛ.” Ɓɔɔ zang ɓɔɔ ri mantɛ vuu ka bii Yeesɔ ri tãa naa weɓe, yeti ɓarɛ lasɛ dɔli.
40017024	Yeesɔ naa a tɔ Kafanahu nɛɛ zang ɓɔɔ ri mantɛ vuu ka bii ɓiɓɛ. Zang ɓɔɔ ri talɛ saka gãa Laa, arɛ naa hɛ̃ɛ Bituru tɔɔ, “Maalang manɛ shu saka gãa Laa ɓi kpang ya?”
40017025	A Bituru kasɛ ri nyaa tɔɔ, “Shu katɔ.” A Bituru naa yaa ri, a ka yeti gãa, a Yeesɔ kɔ naa gaa tɔɔsung yee rannang kaa shɔɔnang nɛɛ wu. Yeesɔ tɔɔ, “Mɔɔ zi ɓu bɛ̀'ɛ ka yeti ɓaaɓɛ viya, Siman? Kpanti ɓɔɔ ka koo keɓe, ri ta saka tipi ɓu ka naa wiya? Ri ta ka naa wujɛ ɓarɛ ya, kɔ ka naa zang zanti?”
40017026	A Bituru kasɛ wu nyaa tɔɔ, “Ri ta ka naa zang zanti.” A Yeesɔ kɔɔyi tɔɔ, “Ka ruu nɔngkɔ, wujɛ shu ɓarɛ kpang.
40017027	A ka ruu ɓɔɔ rùu nɛ̀'ɛ lasɛ ri yeti ɓɛɛ, dita ka mii waapo, mɔɔ daa loo galong. Tuu jaazìi ɓɔɔ mɔɔ gaayu yinang mɔɔ puu nyaa ɓiɓɛ. Mɔɔ wàl'ɛ saka ɓɔɔ daa ɓɔ̀'ɔ gãa Laa shunang ɓaaɓɛ nɛɛ ɓɔɔ mɛɛ piti ditɔ ka nyaa ɓiɓɛ. Tuu saka kaɓa, mɔɔ a ri, ka ruu ɓaaɓɛ nɛɛ ɓɔɔ mɛɛ.”
40018001	Ka diki kaɓa, zang ɓɔɔ ri mantɛ vuu ka bii Yeesɔ ri arɛ, ri hɛ̃ɛ wu tɔɔ, “Ɓu wi zang bang ka nɔng ɓɔɔ Laa roo kpanti wiya?”
40018002	A Yeesɔ ɓaa jaa tɔkɔlɔng nyaa, a shing wu ka teteng ɓarɛ.
40018003	A kɔɔ ri tɔɔ, “N kɔɔ nɔɔ ruu ɓɔɔ nizang kɔ nwani, naa nɔɔ risi yuu manɛ, nɔɔ nwang naa wujɛ seseere kpang, nɔɔ naa daa nɔng ɓɔɔ Laa roo kpanti kagn kpang.
40018004	Ka ruu nɔngkɔ, zang piti ɓɔɔ sɔɔrɔ yuu ɓiɓɛ a nwang kaa naa jaa tɔkɔlɔng keɓe, wukɔ zang bang ka nɔng ɓɔɔ Laa roo kpanti ɓɛɛ.
40018005	Zang piti ɓɔɔ ta jaa tɔkɔlɔng ɓɔɔ naa weɓe ka ruu nung mɛɛ, ta nkɔ.
40018006	“Zang piti ɓɔɔ nɛɛ shing jaa tɔkɔlɔng ka teteng wujɛ seseere ɓɔɔ ri shing danggn ka bii mɛɛ a ri yaa danggn shinnang, jìng dannang zang kaɓa ɓa ɓɔ̀ɔ zang nɛɛ mã̀ wu ree bang ka turu, zang tasɛ wu ka yeti sà'a mii waapo katɔ.
40018007	Jìng dannang kagn yuu koo keɓe, ka ruu vuu ɓɔɔ nwaarɛ zang ka yeti ɓiɓɛ ɓɛɛ. Vuu ɓɔɔ naa weɓe, a ɓi katɔ, a jìng dannang kagn yuu shɔnzang ɓɔɔ vuu keɓe a nɛɛ bii ɓiɓɛ ɓɛɛ.
40018008	“N'aa ɓaaɓɛ kɔ nɛɛ dɔ̃ mɔɔ, mɔɔ palɛ vuu shi kpang, dɔng katɔ mɔɔ tasɛ. Nɛɛ ti doo ɓaaɓɛ kɔ nɛɛ dɔ̃ mɔɔ jong, mɔɔ ti dɔngnɛ mɔɔ tasɛ. Daa nɔng suru bii ɓɔɔ waa nyaa kpang nɛɛ naa dang gbete, nɛɛ doo dang gbete gbã̀'agbãa, ka nung ɓɔɔ zang nɛɛ daa tasɛ mɔɔ nɛɛ naa ziti ɓaaɓɛ, nɛɛ doo ziti ɓaaɓɛ nandon, ka waa ɓɔɔ wàa nyaa kpang ɓɛɛ.
40018009	Jìng ɓaaɓɛ kɔ nɛɛ dɔ̃ mɔɔ nɛɛ mɔɔ palɛ vuu shi kpang, zɔ̃ng katɔ mɔɔ tasɛ. Daa nɔng suru bii ɓɔɔ waa nyaa kpang nɛɛ jìng dang gbete gbã̀'agbãa, ka nung ɓɔɔ zang nɛɛ daa tasɛ mɔɔ nɛɛ jìng ziti ɓaaɓɛ piti, ka nɔng waa bang ɓɛɛ.
40018010	“Nɔɔ palɛ tɔ̃ɔ, n'ɔɔ p'ɛ̃ɛrɛ̀ jaa tɔkɔlɔng gbete ka teteng wujɛ keɓe nɛɛ jìng gɔɔnang kpang. N kɔɔ nɔɔ, zang nyaa shoonang Laa ɓɔɔ ɓarɛ, ɓɔɔ ri ka lapa, ri pɛ̃ɛrɛ ɓi waa nyaating Daa mɛɛ ɓɔɔ ka lapa diki diki.
40018011	Jaa Shɔnzang arɛ nɛɛ wu naa ta ɓi yuu zang ɓɔɔ ri ning katɔ ɓɛɛ.
40018012	“Nɔɔ zi ɓu bɛ̀'ɛ ka yeti manɛ viya? Naa shɔnzang mã mɛ̀ɛr'ɛ laa maani, a ɓɔɔ gbete ning ka teteng ɓarɛ, palɛ biya? Yaa ɓɔɔ laa dɛ̃ɛti tu kopi tu man dɛ̃ɛti kaɓa ka kɔpɔ ka nɔngkɔ ka gbongkarɛ, wu daa kãa ɓɔɔ gbete ɓɔɔ ning ɓɛɛ kpang ya?
40018013	N kɔɔ nɔɔ ruu ɓɔɔ nizang kɔ nwani, nɛɛ ìi tɔ, tìnang ɓɔɔ wu tãa ka ruu ɓiɓɛ, ɓa ɓɔɔ wu tãa ka yuu ɓɔɔ laa dɛ̃ɛti tuu kopi tu mandɛ̃ɛti ɓɔɔ ning kpang kaɓa katɔ.
40018014	Daa manɛ ɓɔɔ ka lapa, nwang doo nɔngkɔ. Kasɛ nɛɛ jaa tɔkɔlɔng gbete ka teteng wujɛ seseere keɓe, wu shaarɛ kpang.
40018015	“Ɓaazung nɛɛ palɛ mɔɔ vuu shi kpang, daa kabm ka gbongkarɛ, mɔɔ daa kɔɔ wu vuu shi kpang ɓɔɔ wu palɛ mɔɔ ɓɛɛ. Nɛɛ ɓaa shoo tɔ ka nyaa ɓaaɓɛ, mɔɔ ta yuu ɓiɓɛ tɔ.
40018016	Nɛɛ ɓaa shoo ka nyaa ɓaaɓɛ kpang, mɔɔ ti daayi, m'ɔɔ daa ɓaa zang gbete kɔ zang ziti ɓɔɔgn nyaa, ka ruu ɓɔɔ, zang ziti kɔ taati nɛɛ kɔɔ nyaa gbete ka yuu ruu, ruu keɓe ɓi nizang kɔ ɓɛɛ.
40018017	Nɛɛ ti tãa nyaa zang kaɓa kpang kɔ doori, tɔ̀ɔ mɔɔ daa kɔɔ zang Laa ɓɔɔ nimbang kati. Nɛɛ ɓaa shoo ka nyaa zang Laa ɓɔɔ nimbang kpang kɔ doori, tɔ̀ɔ mɔɔ yaa wu nɔngkɔ, naa ɓɔɔ mɔɔ yaa zang ɓɔɔ dũng Laa kpang ɓɛɛ, kɔ zang ɓɔɔ ta saka tipi ɓɛɛ.
40018018	“N kɔɔ nɔɔ ruu ɓɔɔ nizang kɔ nwani, vuu piti ɓɔɔ nɔɔ bɛ̃ɛ ka koo keɓe, zang bɛ̃ɛ ɓi katɔ kɔ doori ka lapa. Vuu ɓɔɔ nɔɔ ti kasɛ nɛɛ zang palɛ ka koo keɓe, zang ti kasɛ ɓi katɔ kɔ doori ka lapa.
40018019	“Nɔɔ ɓaa shoo ta, n'ɔɔ tãa tɔkn. Naa zang ziti ka teteng manɛ ri mã̀ zɔɔ naa ka yuu vuu piti ɓɔɔ ri gaayi, Daa mɛɛ ɓɔɔ ka lapa palɛ ri katɔ.
40018020	Ka ruu ɓɔɔ, nɔng ɓɔɔ zang ziti, kɔ zang taati ri kpalɛ zɔɔ kagn, ka ruu nung mɛɛ, n kagn teteng ɓarɛ ɓɛɛ.”
40018021	Bituru naa arɛ hɛ̃ɛ Yeesɔ tɔɔ, “Kpanti, naa manzung palɛ m vuu shi kpang diki diki, n yaa wu gbalang doo nɛya? Nung dakn manziti ya?”
40018022	A Yeesɔ kasɛ wu nyaa tɔɔ, “N kɔɔ mɔɔ, wu dakn manziti kpang, ɓi dakn laa taati tu kopi dakn manziti.
40018023	Ka ruu ɓɔɔ, kpanti ɓɔɔ Laa rooyi, nwang naa yɔɔ kpanti ɓɔɔ tɔɔ wu zili saka ɓɔɔ wu alɛ zang shoonang ɓiɓɛ nyaa kɔpɔ ɓɛɛ.
40018024	Gaa tɔɔsung saka ɓiɓɛ gãnang kana. A zang atɛ wu zang gbete ɓɔɔ ta saka ka naa ɓiɓɛ jaka labang kopi a naa walɛ saka ɓɔɔ wu sɔɔrɔ wu nɔng kaa takpang ɓɛɛ.
40018025	A yɔɔ kpanti kɔɔ zang nɛɛ, zang malɛ wu ta nɛɛ soro ɓiɓɛ, nɛɛ wujɛ ɓiɓɛ, nɛɛ vuu gãa ɓiɓɛ piti, tɔɔ zang sɔɔrɔ wu saka ɓiɓɛ nɔng.
40018026	A zang shoonang kaɓa tang ka tìng kpanti, a gaa wu tɔɔ, ‘Dabang mɛɛ, n zɔ̃ɔrɔ mɔɔ katɔ, shii ka gbongkarɛ, n sɔ̀ɔr'ɔ mɔɔ saka ɓaaɓɛ ditɔ nandon.’
40018027	A zang shoonang kaɓa, gn ɓiɓɛ kɔng kpanti, a kpanti yàa wu saka ɓɔɔ wu ta nyaa k'ɔp'ɔ kati, nɛɛ wu dita.
40018028	“Zang shoonang kaɓa naa nwang tɔ ka biling, a naa ɓee yuu nɛɛ ɓeesang shoonang ɓɔɔ gbete, ɓɔɔ ta saka nyaa k'ɔp'ɔ jaka gbete ka naa ɓiɓɛ ɓɛɛ. Yi wu ka vɔ̃ɔrɔ tap, nɛɛ wu sɔɔrɔ wu saka ɓiɓɛ ɓɔɔ wu ta ɓɛɛ ta.
40018029	A ɓeesang shoonang kaɓa, tang ka tìng ɓiɓɛ, a bakɛ wu tɔɔ, ‘Shii ka gbongkarɛ, n sɔ̀ɔr'ɔ mɔɔ saka ɓaaɓɛ ditɔ nandon.’
40018030	A kasɛ kpang, a tuu ɓeesang daa loo ka sãa, nɛɛ wu sɔɔrɔ wu saka ɓiɓɛ ɓɔɔ wu ta nyaa kɔpɔ ka gbongkarɛ.
40018031	Ɓu doo ɓɔɔ ɓeesang shoonang ɓɔɔgn ri zi vuu ɓɔɔ wu palɛ naa weɓe, yeti ɓarɛ lasɛ dɔli, a ri daa kɔɔ kpanti ɓarɛ vuu ɓɔɔ yɔɔ kaɓa palɛ nandon.
40018032	A kpanti ɓarɛ, ɓaa wu nyaa, kɔɔ wu tɔɔ, ‘Yɔɔ keɓe, yeti ɓaaɓɛ shi kpang. N yàa mɔɔ saka ɓɔɔ mɔɔ ta nyaa k'ɔp'ɔ tɔ nandon, ka ruu ɓɔɔ mɔɔ gaa m katɔ ɓɛɛ.
40018033	Ka ruu vi, gn ɓaasang shoonang kɔng mɔɔ jong naa ɓɔɔ gn ɓaaɓɛ kɔng m, mɔɔ yàa wu saka ɓɔɔ wu ta nyaa k'ɔp'ɔ ka naa ɓaaɓɛ kpang viya?’
40018034	A gnvɔ shaa kpanti, kpanti tuu wu a zang ɓɔɔ ri mã zang ka sãa ɓɛɛ, nɛɛ wu sɔɔrɔ wu saka ɓiɓɛ ɓɔɔ wu ta nyaa k'ɔp'ɔ ka gbongkarɛ nandon.
40018035	N kɔɔ nɔɔ, Daa mɛɛ ɓɔɔ ka lapa, naa palɛ nɔɔ doo nɔngkɔ gbete, gbete, nɔɔ nɛɛ yàa zɔɔ gbalang ka yeti manɛ kpang ɓɛɛ.”
40019001	Yeesɔ hangsɛ nyaa ruu keɓe kɔɔnang tɔ, a seepaa nɛɛ Galili daa ka tipi Yahudiya ɓɔɔ zang ta rang Urudung katɔ ɓɛɛ.
40019002	Zang dɔli dũuru wu ka knti. A masɛ ri ka nɔngkɔ.
40019003	A zang ɓɔɔ ka teteng zang Farisawa ri naa a ka bii ɓiɓɛ, nɛɛ ri gãsɛ wu katɔ. Ri hɛ̃ɛ Yeesɔ tɔɔ, “Ruu Laa ɓɔɔ Musa beeyi kasɛ tɔ nɛɛ zang wu hing soro ɓiɓɛ, ka ruu vuu ɓɔɔ wu palɛ (ɓɔɔ daa wu ɓi kpang) wu ɓɛɛ ya?”
40019004	Yeesɔ kasɛ ri nyaa tɔɔ, “Nɔɔ gã gngn nɛɛ Laa ɓɔɔ mã̀a zang ka tìng tɛ̃ɛtɛ̃ɛ, mãa ri, zang varɛ nɛɛ zang soro kpang ya?”
40019005	Yeesɔ kɔɔ ri tɔɔ, “Ka ruu nɔngkɔ, zang varɛ yaa niiɓɛ nɛɛ diiɓɛ, ɓakɛ zɔɔ nɛɛ soro ɓiɓɛ ri ziti keɓe ri nwang kaa bii gbete.
40019006	Ka ruu nɔngkɔ, ri tɔ̀'ɔ ziti kpang, ri kaa gbete. Vuu ɓɔɔ Kpanti Laa nɛɛ ɓakɛ tɔ, shɔnzang wu basɛ takpang.”
40019007	A zang Farisawa hɛ̃ɛ Yeesɔ tɔɔ, “A Musa kɔɔ zang ka ruu vi, nɛɛ zang ɓɔɔ nɛɛ tɔɔ wu hing soro ɓiɓɛ, wu a wu labeenang soro hinnang, tɔ̀ɔ, zang wu hing wu kati viya?”
40019008	Yeesɔ kasɛ ri nyaa tɔɔ, “Musa a nɔɔ naa soro manɛ hinnang ka ruu ɓɔɔ nɔɔ kpãa nyaa vuu tusunang katɔ ɓɛɛ. A vuu keɓe wu nɔngkɔ ka tìng kpang.
40019009	Ka ruu nɔngkɔ, naa shɔnzang hing soro ɓiɓɛ naa wu ka ruu ɓɔɔ, roo nɛɛ zang varɛ ɓɔɔgn ɓɛɛ kpang, a shing soro ɓɔɔgn, zang keɓe palɛ ɓi dũndũng nɛɛ soro ɓɔɔgn ɓɔɔ wu shing ɓɛɛ.”
40019010	A zang ɓɔɔ ri mantɛ vuu ka bii ɓiɓɛ, ri kɔɔ wu tɔɔ, “Nwannang zang varɛ nɛɛ ɓeeso, nɛɛ nwang nɔngkɔ, zang wu shing soro kpang gbã̀'agbãa.”
40019011	Yeesɔ naa risi nyaa kɔɔ ri tɔɔ, “Wu shɔnzang piti zunung ruu keɓe tanang kpang, ɓi zang ɓɔɔ Kpanti Laa a ri naa kɔ ta shɛ̃ɛning.
40019012	Zang ɓɔɔgn, ri roo soro kpang, bii varɛ ɓarɛ vɔ katɔ, ka ruu ɓɔɔ zang yi ri nɔngkɔ ɓɛɛ. Zang ɓɔɔgn zang palɛ ri katɔ. Zang ɓɔɔ ri ti bɛ̃ɛ soro roonang nɛɛ yuu ɓarɛ, ka ruu kpanti roonang Laa. Zang ɓɔɔ nɛɛ ta ruu keɓe katɔ, wu tarɛ.”
40019013	A zang atɛ wu wujɛ seseere nɛɛ wu shing ri naa ka yuu tɔ̀ɔ wu ti gaa ri Laa. A zang ɓɔɔ ri mantɛ vuu ka bii ɓiɓɛ ri, mangkɛ zang ɓɔɔ ri atɛ wujɛ kati.
40019014	Yeesɔ kɔɔ ri nɛɛ, “Nɔɔ yaa wujɛ seseere ka nɔngkɔ ri a ka bii mɛɛ. N'ɔɔ nɔɔ ri gbalang kpang. Kpanti roonang Laa ɓi ɓɔ̀'ɔ zang ɓɔɔ naa weɓe kɔ.”
40019015	Shìng ri naa tɔ ka yuu, gaa ri Laa, a seepaa daa kati.
40019016	A zang ɓɔɔgn arɛ naa hɛ̃ɛ Yeesɔ tɔɔ, “Maalang, vuu tɔ̃ɔ ɓɔɔ naa n palɛ, n walɛ suru bii ɓɔɔ waa nyaa kpang, ɓu viya?”
40019017	A Yeesɔ kasɛ wu nyaa tɔɔ, “Mɔɔ hɛ̃ɛ m ruu vuu ɓɔɔ tɔ̃ɔ ka ruu viya? Laa kɔ tɔ̃ɔ gbete. Mɔɔ nɛɛ kasɛ suru bii ɓɔɔ waa nyaa kpang, dũng nyaa ɓɔɔ Kpanti Laa dang ɓɛɛ.”
40019018	A hɛ̃ɛ Yeesɔ tɔɔ, “'N dũng ɓu nyaa ɓɔɔ Laa dang ɓɛɛ kìya?” Yeesɔ tɔɔ, “M'ɔɔ nyɔ zang vɔrɔ kpang, m'ɔɔ roo nɛɛ soro zang kpang, m'ɔɔ ɓɔ̀ɔ shɔngɓɔ kpang, m'ɔɔ kɔɔ ruu nɛɛ sè'e ka yuu zang ɓɔɔ kpang.
40019019	Ɓaa shoo ka nyaa daaɓɛ nɛɛ ɓɔɔ naaɓɛ tɔ̃ɔ tɔ̃ɔ. Mɔɔ ti kasɛ ruu zang ɓɔɔ mɔɔ nwalɛ nɛɛ ri, doo naa ɓɔɔ mɔɔ kasɛ yuu ɓaaɓɛ kɔ.”
40019020	Yɔɔ jasang kasɛ wu nyaa tɔɔ, “N palɛ vuu keɓe tɔ nandon, yàa m ɓu kaa viya?”
40019021	A Yeesɔ kɔɔ wu tɔɔ, “Mɔɔ nɛɛ kasɛ nɛɛ mɔɔ nwang zang ɓɔɔ vuu shi kpang ɓi ka bii ɓiɓɛ gbete kpang, ka tìng Laa, dita mɔɔ daa malɛ vuu naa ɓaaɓɛ nandon, mɔɔ basɛ zang ɓɔɔ vuu ka naa ɓarɛ kpang saka vuu ɓɔɔ mɔɔ malɛ ɓɛɛ kati. Mɔɔ naa walɛ vuu naa ditɔ ka lapa. Tɔ̀ɔ, mɔɔ arɛ mɔɔ dũng m.”
40019022	Ɓu doo ɓɔɔ yɔɔ jasang kaɓa tãa naa weɓe, yeti ɓiɓɛ lasɛ dɔli, a daayi, ka ruu ɓɔɔ, vuu naa ɓiɓɛ dɔli ɓɛɛ.
40019023	Yeesɔ kɔɔ zang ɓɔɔ ri mantɛ vuu ka bii ɓiɓɛ tɔɔ, “N kɔɔ nɔɔ ruu ɓɔɔ nizang kɔ nwani, daanang zang ɓɔɔ vuu naa ɓarɛ kagn ka nɔng ɓɔɔ Laa roo kpanti, naa kpãa dɔli.
40019024	N kɔɔ nɔɔ tɔkn, daanang zang ɓɔɔ vuu naa ɓarɛ kagn ka nɔng ɓɔɔ Laa roo kpanti, kpãa nyaa ɓa ɓɔ̀ɔ vuu vaa ɓɔɔ zang ɓaa nɛɛ rakumi ɓ'u nɛɛ yeng shɔng fɔ̃ɔrɔ ɓɛɛ katɔ.”
40019025	Ɓɔɔ zang ɓɔɔ ri mantɛ vuu ka bii Yeesɔ, ri tãa naa weɓe, ri mã naa ka danggn. Ri tɔɔ, “A ɓu wi walɛ suru bii ɓɔɔ waa nyaa kpang wiya?”
40019026	Yeesɔ pɛ̃ɛrɛ ri, a kɔɔ ri tɔɔ, “Vuu keɓe shɔnzang zunung palɛnang kpang, a Laa zunung vuu piti palɛnang ɓi katɔ.”
40019027	Bituru hɛ̃ɛ wu tɔɔ, “A wee ruu yaa vuu piti tɔ, ruu dũng mɔɔ ɓee, ruu naa walɛ ɓu kaa viya?”
40019028	Yeesɔ kɔɔ ri tɔɔ, “N kɔɔ nɔɔ ruu ɓɔɔ nizang kɔ nwani, ka diki ɓɔɔ Jaa Shɔnzang naa arɛ, naa nwang ka laa kpanti nɛɛ naa bannang ɓiɓɛ ka koo shɔɔ. Ɓɔɔ nɔɔ dñ̀ng knti mɛɛ, nɔɔ naa nw'ang ditɔ jong ka laa nwannang kopi tu ziti. Tɔ̀ɔ n'ɔɔ jɛ̃̀ɛ zɔ̃ng wujɛ Yakubu ɓɔɔ kopi tu ziti ruu kati.
40019029	Zang piti ɓɔɔ yaa gãa ɓiɓɛ, nɛɛ ɓeezung, nɛɛ ɓeenaa, nɛɛ diiɓɛ, nɛɛ niiɓɛ, nɛɛ wujɛ ɓiɓɛ, a ɓɔɔ tipi jaa lannang ɓiɓɛ, ka ruu mɛɛ, naa walɛ vuu ɓɔɔ wu yaa ɓɛɛ ditɔ dakn laa maani. Ti walɛ suru bii ɓɔɔ waa nyaa kpang ɓɛɛ katɔ.
40019030	A zang dɔli ka teteng zang kɔ ri ka tìng kãntang keɓe, kɔ naa waa nyaa knti. Zang kɔ ri ka knti kãntang keɓe, kɔ naa sɔɔ zang tìng kaa jong.”
40020001	“Kpanti roonang Laa nwang naa yɔɔ jaa laa inabi ɓɔɔ nwang nɛɛ gãndi zãngzãng, nɛɛ wu daa kãa zang shoonang ɓɔɔ ri naa palɛ wu shoonang ka jaa ɓiɓɛ ɓɛɛ.
40020002	Ri kà zɔɔ laa nɛɛ zang shoonang nɛɛ, wu naa shu ri saka ɓɔɔ zang shu zang ka ruu shoonang diki gbete ɓɛɛ. A dɔ̃ɔ ri ka jaa ɓiɓɛ, nɛɛ ri dita, ri daa palɛ wu shoonang.
40020003	Làa naa yuu t'aà, ti daa ìi zang shoonang ɓɔɔ ri nwalɛ waati ka nyaa kasuwa,
40020004	a kɔɔ ri tɔɔ, ‘Nɔɔ dita jong nɔɔ daa palɛ m shoonang ka jaa mɛɛ, tɔ̀ɔ n a nɔɔ vuu ɓɔɔ daa naa katɔ ɓɛɛ.’ A zang shoonang kaɓa ri daa kati.
40020005	A yɔɔ jaa kaɓa ti naa paarɛ zang shoonang kãanang nɛɛ laagɛ̃ a ɓɔɔ kaa naa ɓɔɔ laa kpɛ̃ɛ tɔ ɓɛɛ. A ti palɛ doo naa ɓɔɔ tìng shɔɔnang kɔ.
40020006	Ti naa daa nɛɛ laarang tɔkn, a daa ìi zang shoonang ɓɔɔgn, ri shiiri tɔ. A hɛ̃ɛ ri tɔɔ, ‘Nɔɔ shiiri waati ka ruu vi, doo nɛɛ gãndi sasak viya?’
40020007	A zang shoonang ri kasɛ wu nyaa tɔɔ, ‘Ka ruu ɓɔɔ, zang ɓɔɔ ɓaa ruu nyaa shoonang palɛnang kpang ɓɛɛ.’ A kɔɔ ri tɔɔ, ‘Nɔɔ dita jong nɔɔ daa palɛ shoonang ka jaa mɛɛ.’
40020008	Kaa nɛɛ làa nyaa vàa, yɔɔ jaa kɔɔ zang bang zang shoonang, ɓiɓɛ tɔɔ, ‘Ɓaa zang shoonang nyaa ta, mɔɔ shu ri saka shoonang ɓarɛ. Gaayu nɛɛ zang doo knti kɔ shɔɔnang, tɔ̀ɔ mɔɔ naa hangsɛ nyaa ka nɛɛ zang ɓɔɔ ri a tìng shɔɔnang ɓɛɛ.’
40020009	A zang shoonang ɓɔɔ ri gaayu jaa lannang nɛɛ laarang naa arɛ, zang shu ri saka ɓɔɔ zang shu zang ka ruu shoonang diki gbete ɓɛɛ.
40020010	A zang ɓɔɔ ri gaayu jaa lannang tìng shɔɔnang, naa arɛ, ri kɔɔ nɛɛ naa, saka ɓarɛ, naa ɓa ɓɔɔ zang ɓɔɔ ri a doo knti ɓi katɔ. Zang shu ri doo saka ɓɔɔ zang shu zang ka ruu shoonang diki gbete ɓɛɛ kɔ.
40020011	Ri ta saka shoonang ɓarɛ tɔ, a ri gɔ̃ɔrɔ yee nɛɛ yɔɔ jaa nɛɛ,
40020012	‘Zang ɓɔɔ ri a doo knti, ri palɛ shoonang diki bee kpang, mɔɔ shu rùu ɓɔɔ ruu dang jìng, laa ti nyɔ ruu sasak, saka nɛɛ ri nyaa kiiri, ka ruu viya?’
40020013	A yɔɔ jaa kasɛ zang gbete ɓarɛ nyaa tɔɔ, ‘Masang, n mulu mɔɔ katɔ kpang. Mɔkɔ kasɛ nɛɛ n shu mɔɔ saka ɓɔɔ zang a zang ka ruu shoonang diki gbete kpang ya?
40020014	Dita nɛɛ saka ɓaaɓɛ. Nkɔ tiisi n a zang doo knti, naa ɓɔɔ n a mɔɔ ɓɛɛ.
40020015	N daa naa ɓɔɔ n palɛ vuu ɓɔɔ yeti mɛɛ kasɛ nɛɛ vuu mɛɛ kpang ya? Gnvɔ̃ shà'a mɔɔ ka ruu tɔ̃ɔ ɓɔɔ n palɛ ɓɛɛ ya?’”
40020016	A Yeesɔ naa hangsɛ nyaa kati tɔɔ, “Ka ruu nɔngkɔ, zang doo knti kɔ naa raa zang tìng. Zang tìng ri ti raa zang knti.”
40020017	Yeesɔ daa kana Urushalima, a ɓaa nyaa ka zang ɓɔɔ ri mantɛ vuu ka bii ɓiɓɛ kopi tu ziti dang gbete, a kɔɔ ri tɔɔ,
40020018	“Rùu daa kana Urushalima, zang ɓɔɔ naa nyɔ yuu mɛɛ, ɓɔɔ n Jaa Shɔnzang ditɔ ka naa zang bang bang zang ɓɔɔ ri dɔɔ vuu ka gãa Kpanti Laa, nɛɛ zang ɓɔɔ ri tusu zang vuu ɓɛɛ. Ri naa jɛ̃̀ɛ m ruu ɓɔɔ zang naa nyɔ m vɔrɔ kagn ɓɛɛ kati.
40020019	Tɔ̀ɔ, ri naa tuu m, ri a zang ɓɔɔ ri dũng Laa kpang, nɛɛ tɔ̀ɔ ri kpaa m, ri nyɔ m nɛɛ gbãa, tɔ̀ɔ ri daa ɓaa m naa ka laa. A Kpanti Laa naa wisi m paa ka lee ɓɔɔ diki daa taati ɓɛɛ.”
40020020	A soro Zebedi nɛɛ, wujɛ ɓiɓɛ ɓɔɔ varɛ, naa tang ka tìng Yeesɔ, a gaa vuu ka naa ɓiɓɛ.
40020021	Yeesɔ hɛ̃ɛ wu tɔɔ, “Mɔɔ kasɛ viya?” A nà'a rɛɛ Yakubu kɔɔ wu tɔɔ, “N tɔɔ mɔɔ kasɛ, wujɛ mɛɛ ziti keɓe, ɓɔɔ gbete wu nwang ka naa nakn ɓaaɓɛ, ɓɔɔ gbete wu ti nwang ka naa nagang ɓaaɓɛ, ka diki ɓɔɔ mɔɔ naa roo kpanti ɓɛɛ.”
40020022	A Yeesɔ kɔɔ rɛɛ Yakubu nɛɛ Yɔhana tɔɔ, “Nɔɔ zi vuu ɓɔɔ nɔɔ gaa kpang. Nɔɔ naa zunung jìng dannang katɔ jong naa ɓɔɔ n naa dang ɓɛɛ ya?” A ri kasɛ Yeesɔ nyaa tɔɔ, “Ruu zunung katɔ.”
40020023	Yeesɔ kɔɔ ri tɔɔ, “Nɔɔ dang jìng ɓi katɔ nɔngkɔ, a ɓɔɔ nwannang ka naa nakn, nɛɛ naa nagang mɛɛ, ɓi nkɔ a zang naa kpang. Nɔng nwannang keɓe, ɓi ɓɔ̀'ɔ zang ɓɔɔ Daa mɛɛ palɛ ri ɓɛɛ.”
40020024	Ɓɔɔ zang ɓɔɔ ri mantɛ vuu ka bii Yeesɔ ɓɔɔ yaa kopi, tãa naa weɓe, gnvɔ shàa ri nɛɛ rɛɛ Yakubu nɛɛ Yɔhana dɔli.
40020025	A Yeesɔ ɓaa ri nyaa, kɔɔ ri tɔɔ “Nɔɔ zi tɔ nɛɛ, rɛɛ kpanti zang ɓɔɔ ri dũng Laa kpang, nɛɛ zang bang bang ɓarɛ, ri kasɛ nɛɛ zang zirɛ nɛɛ, rikɔ zang bang.
40020026	A ɓɔɔ manɛ ɓi nɔngkɔ kpang. Shɔnzang ɓɔɔ kasɛ nɛɛ wu nwang zang bang ka teteng manɛ piti, wukɔ wu nwang zang shoonang jong.
40020027	Shɔnzang ɓɔɔ ti kasɛ nɛɛ wu naa nwang ka tìng, wukɔ wu nwang jaafoo manɛ jong.
40020028	Naa ɓɔɔ n ɓɔɔ n Jaa Shɔnzang n arɛ, nɛɛ zang shong m shoonang kpang, n arɛ nɛɛ n shong m zang kɔ jong, n ti malɛ bii mɛɛ ka ruu zang dɔli nɛɛ tɔɔ n ta yuu ɓarɛ.”
40020029	Yeesɔ ri seepaa daanang nɛɛ Gari Jeriko nɛɛ zang ɓɔɔ ri mantɛ vuu ka bii ɓiɓɛ, a zang dɔli ri dũng wu ka knti.
40020030	Zang jìng ringtang ziti ɓɔɔ ri nwang ka nyaa gbalang, ri tãayi nɛɛ Yeesɔ tɛɛ kana, a ri mɛɛ nyaa ka lapa nɛɛ, “Kpanti, Jaa Dawuda! gn ɓuru wu kɔng mɔɔ jong.”
40020031	A zang ɓɔɔ ri dũng Yeesɔ ka knti, mangkɛ ri, nɛɛ ri vɔ̃ nyaa ta. Ri mɛɛ nyaa nabm tɔkn ka lapa nɛɛ, “Kpanti, Jaa Dawuda, gn ɓuru wu kɔng mɔɔ jong.”
40020032	A Yeesɔ shiiyi, ɓaa ri nyaa, a hɛ̃ɛ ri tɔɔ, “Nɔɔ kasɛ nɛɛ n pàlɛ̀ nɔɔ viya?” A ri kasɛ wu nyaa tɔɔ,
40020033	“Kpanti, ruu kasɛ mɔɔ pùu ruu jìng jong, ruu zi nɔng.”
40020034	Gn ɓarɛ kɔng Yeesɔ, a lee naa ka jìng ɓarɛ. Jìng ɓarɛ tantɛ kaa puunang, ri zi nɔng, a ri dũng Yeesɔ kati.
40021001	Ri a tɔ nɛɛ Urushalima naabm, a ri naa a ka Bɛtafaji ɓɔɔ ka doo kɔpɔ Zeetung ɓɛɛ. A Yeesɔ ɓaa nyaa ka zang ziti ka teteng zang ɓɔɔ ri mantɛ vuu ka bii ɓiɓɛ, shong ri ka tìng.
40021002	A kɔɔ ri tɔɔ, “Nɔɔ dita ka gari tɔkɔlɔng kɔ ka tìng manɛ ɓ'a, nɔɔ daa ìi seesaa ɓɔɔ zang mã ka laa ditɔ nɛɛ jaa ka doo. Nɔɔ kã̀l'ɛ, n'ɔɔ atɛ m ri.
40021003	Zang ɓɔɔ nɛɛ hɛ̃ɛ nɔɔ, nɔɔ kɔɔ wu nɛɛ, Kpanti Yeesɔ kasɛ seesaa keɓe katɔ, nɛɛ jaa ɓiɓɛ ning. Yaa seesaa kaɓa ditɔ nɛɛ jaa ɓiɓɛ tantɛnang.”
40021004	Vuu keɓe nwang ka naa ɓɔɔ Kpanti Laa kɔɔ nɛɛ nyaa zang nyaa shoonang ɓiɓɛ ka tìng tɛ̃ɛtɛ̃ɛ ɓɛɛ.
40021005	Laa kɔɔyi tɔɔ, “Nɔɔ kɔɔ zang gari Sihiyona nɛɛ, ‘Kpanti manɛ a kana bii manɛ. Tuu yuu ɓiɓɛ kpang, vang seesaa, ka jaa seesaa.’”
40021006	A zang ɓɔɔ ri mantɛ vuu ka bii Yeesɔ, ri daa palɛ kaa naa ɓɔɔ Yeesɔ kɔɔ ri ɓɛɛ.
40021007	Ri daa atɛ seesaa kaa nɛɛ jaa ɓiɓɛ. Ri w'ɔɔr'ɔ fɔ̃ɔrɔ ɓarɛ ka dakn seesaa, a Yeesɔ vangnɛ nwang kagn.
40021008	Zang dɔli ri w'ɔɔr'ɔ fɔ̃ɔrɔ ɓarɛ, ka gbalang. A zang ɓɔɔ ri ti d'ɔl'ɔ nasãng laa nung manja ri w'ɔɔr'ɔ ka gbalang.
40021009	Zang dɔli ɓɔɔ ri ka tìng Yeesɔ, a ɓɔɔ ri ti ka knti ɓiɓɛ, ri mɛɛrɛ nyaa kana nɛɛ, “Zang wu dɔɔ Jaa Dawuda ta. Laa wu a zang ɓɔɔ a nɛɛ nung ɓiɓɛ tìnang tãanang. Zang wu ti dɔɔ Kpanti Laa ta.”
40021010	Yeesɔ naa shɛ̃ɛ Urushalima tɔ, zang zi naa gari ɓi takpang. Zang gari ri hɛ̃ɛ zɔɔ tɔɔ, “Zang keɓe, ɓu wiya?”
40021011	A zang kɔɔ ri tɔɔ, “Wee ɓi Yeesɔ zang nyaa shoonang Laa ɓɔɔ a nɛɛ Nazara, ɓɔɔ ka tipi Galili ɓɛɛ kɔ.”
40021012	Yeesɔ daa ka yeti Gãa Laa, daa hing zang piti ɓɔɔ ri malɛ vuu nɛɛ zang ɓɔɔ ri hooro vuu, ka biling. A ti zìili teeburu zang ɓɔɔ ri kɔ̃sɔ saka, nɛɛ nɔng nwannang zang ɓɔɔ ri malɛ ning koro kati.
40021013	A kɔɔ ri tɔɔ, “Zang bee ka labeenang Kpanti Laa nɛɛ Laa kɔɔyi tɔɔ, ‘Gãa mɛɛ, zang naa ɓaa ɓi nɛɛ Gãa Laa gaanang, a nɔɔ raayi nwang nɔɔ manɛ kaa nɔng ɓɔɔ shɔngɓɔ ri waa kagn ɓɛɛ.’”
40021014	A zang jìng ringtang, nɛɛ zang ɓɔɔ kàa katɔ ri naa a ka bii ɓiɓɛ ka yeti Gãa Laa, a masɛ ri kati.
40021015	Ɓɔɔ zang bang bang zang ɓɔɔ ri dɔɔ vuu ka Gãa Laa, nɛɛ zang ɓɔɔ ri tusu zang vuu, ri zi vuu ɓɔɔ zang mã naa ka danggn ɓɔɔ Yeesɔ palɛ naa weɓe, nɛɛ nyaa ɓɔɔ wujɛ gɔɔ ka Gãa Laa nɛɛ, “Zang wu dɔɔ Jaa Dawuda,” gnvɔ shaa ri dɔli.
40021016	A ri hɛ̃ɛ Yeesɔ tɔɔ, “Mɔɔ tãa vuu ɓɔɔ wujɛ keɓe, ri kɔɔ ɓu tɔ ya?” Yeesɔ kasɛ ri nyaa tɔɔ, “Nn, nɔɔ gã gngn ka yeti labeenang Laa kpang ya? Zang beeyi nɛɛ, ‘Laa kpɛ̃ɛrɛ wujɛ seseere naa ɓɔɔ ri dɔɔ wu tɔ̃ɔ tɔ̃ɔ ɓɛɛ.’”
40021017	A Yeesɔ yaa ri, nwang kaa nɛɛ yeti gari, daa roo ka Bɛtaniya.
40021018	Nɔng naa gãntɛ tɔ, Yeesɔ gbãayu kana gari tɔkn, a nyɔkɔ nyɔ wu kati.
40021019	A zi laa sìiri ka nyaa gbalang naabm, a daa ka doo ɓiɓɛ. A sìiri ra jaa ka laa kpang. zi gɔpɔ kɔ shɛ̃ɛning. A kù laa sìiri nyaa ka bii tɔɔ, “Mɔɔ ra jaa takpang dondong.” A laa sìiri naa tantɛ kaa tɔɔrɔnang.
40021020	Ɓɔɔ zang ɓɔɔ ri mantɛ vuu ka bii ɓiɓɛ ri zi naa weɓe, ri mã naa ka danggn. Ri tɔɔ, “Laa sìiri tɔɔrɔ bɛ̀'ɛ tantɛnang viya?”
40021021	A Yeesɔ kasɛ ri nyaa tɔɔ, “N kɔɔ nɔɔ ruu ɓɔɔ nizang kɔ nwani, naa nɔɔ shing danggn ka bii mɛɛ, nɔɔ yaa danggn naa kpang, nɔɔ palɛ wu vuu kɔ n palɛ laa sìiri ɓee kɔ shɛ̃ɛning kpang. Nɔɔ zunung ɓɔɔ nɔɔ kɔɔ kɔpɔ keɓe katɔ nɛɛ, ‘R'uu ta nɛɛ bii ɓaaɓɛ, mɔɔ daa watɛ ka mii waapo.’ Ti palɛ katɔ nɔngkɔ.
40021022	Naa nɔɔ shing danggn ka bii Kpanti Laa tɔ̃ɔ, vuu ɓɔɔ nɔɔ gàa wu piti, nɔɔ walɛ katɔ.”
40021023	A Yeesɔ naa daa tɔkn yeti Gãa Laa. Tusu zang vuu kana, a zang bang bang zang ɓɔɔ ri dɔɔ vuu ka Gãa Laa nɛɛ zang bang bang zang Yahudawa, ri a ka bii ɓiɓɛ. Ri hɛ̃ɛ wu tɔɔ, “Mɔɔ walɛ naa vuu palɛnang keɓe ka niya? Ɓu wi, a mɔɔ naa vuu keɓe palɛnang wiya?”
40021024	Yeesɔ kasɛ ri nyaa tɔɔ, “N kaaɓi, n hɛ̃ɛ nɔɔ ruu jong gbete. Nɔɔ nɛɛ kɔɔ m tɔ, n ti kɔɔ nɔɔ nɔng ɓɔɔ n walɛ naa vuu palɛnang keɓe kagn ɓɛɛ.”
40021025	A hɛ̃ɛ ri tɔɔ, “Ɓu wi a Yɔhana naa Batizima ɓɔɔ wu pàl'ɛ zang wiya? Laa a wu ya, kɔ shɔnzang a wu?” A ri gaa tɔɔsung nyaa laanang ka naa ɓarɛ, ri tɔɔ, “Ruu kɔɔ wu ɓu kaa nɛɛ viya? Naa ruu kɔɔ wu nɛɛ Laa a wu, naa hɛ̃ɛ ruu nɛɛ, ‘A ka ruu vi, nɔɔ shing danggn ka ruu Yɔhana kpang viya?’
40021026	Naa ruu kɔɔ wu nɛɛ, ‘Shɔnzang a wu,’ ruu k'aa vɔrɔ zang, ka ruu ɓɔɔ zang piti shing danggn tɔ nɛɛ Yɔhana ɓi zang nyaa shoonang Kpanti Laa ɓɛɛ.”
40021027	A ri kasɛ Yeesɔ nyaa tɔɔ, “Ruu zi kpang.” Yeesɔ ti kɔɔ ri tɔɔ, “N ti kɔɔ nɔɔ nɔng ɓɔɔ n walɛ naa vuu keɓe palɛnang kagn doo kpang kɔ.”
40021028	“Nɔɔ zi ɓu bɛɛ ka yeti manɛ viya? Yɔɔ ɓɔɔ kagn, wujɛ ɓiɓɛ zang varɛ ziti. Daa kɔɔ ɓeejaa ɓɔɔ bang tɔɔ, ‘Jaa mɛɛ, daayi mɔɔ daa palɛ shoonang, lɛɛ ka jaa laa inabi.’
40021029	“A jaa kaɓa, kasɛ diiɓɛ nyaa tɔɔ ‘N daa m kpang.’ Làa nɛɛ tɔɔ wu ɓa tɔkɔlɔng, naa kɔ̃sɔ yeti ɓiɓɛ, a daa kati.
40021030	A yɔɔ ti daa kɔɔ jaa ɓiɓɛ ɓɔɔ gbete doo nɔngkɔ, nɛɛ wu daa palɛ shoonang ka jaa laa inabi. A jaa kaɓa, kasɛ wu nyaa tɔɔ, ‘N daa ditɔ dada,’ a naa daa kpang.”
40021031	A Yeesɔ hɛ̃ɛ ri tɔɔ, “Ka teteng wujɛ ziti kaɓa, zang gbete ɓɔɔ palɛ vuu ɓɔɔ daa ɓarɛ kasɛ, ɓu wiya?” A ri kasɛ wu nyaa tɔɔ, “Jaa ɓiɓɛ ɓɔɔ bang ɓɛɛ.” A Yeesɔ naa risi nyaa kɔɔ ri tɔɔ, “N kɔɔ nɔɔ ruu ɓɔɔ nizang kɔ nwani, zang ɓɔɔ ri ta saka tipi, nɛɛ zang soro ɓɔɔ shing jìng ka varɛ kãanang, ri yee nɔɔ yuu daanang nɔng ɓɔɔ Laa roo kpanti kana.
40021032	Ka ruu ɓɔɔ, Yɔhana arɛ, nɛɛ wu naa tusu nɔɔ gbalang nwannang ɓɔɔ tɔ̃ɔ, a nɔɔ shing danggn ka bii ɓiɓɛ kpang ɓɛɛ. Zang ɓɔɔ ri ta saka tipi, nɛɛ zang soro ɓɔɔ ri shing jìng ka varɛ kãanang kɔ ri shing danggn ka bii ɓiɓɛ jong. Ɓɔɔ nɔɔ ti naa zi tɔɔ naa weɓe, nɔɔ ti kɔ̃sɔ yeti manɛ, nɔɔ shing danggn ka bii ɓiɓɛ kpang.”
40021033	Yeesɔ tɔɔ, “Nɔɔ tãa nyaa vuu jeenang ɓɔɔgn ta. Yɔɔ ɓɔɔgn shɔlɔ laa inabi ka jaa ɓiɓɛ, a mang gbãng ɓee nyaa jaa nɔng kiiri kiiri. Ti palɛ nɔng ɓɔɔ zang kãng mii jìng laa inabi kagn, nɛɛ putali ɓɔɔ zang shi kagn, zang gãng jìng ka jaa ɓɛɛ. A yaa zang ɓɔɔ ri gãng jìng ka jaa, a seepaa daa zanti ka koolaa ɓɔɔgn.
40021034	Diki jìng laa inabi hãnang naa raa bii, a yɔɔ ɓaa nyaa ka zang shoonang ɓiɓɛ. Shong ri ka bii zang ɓɔɔ wu yaa ri jaa ɓɛɛ, nɛɛ ri daa ta wu jìng laa.
40021035	“A zang ɓɔɔ yɔɔ yaa ri jaa, yiki zang shoonang ɓɔɔ yɔɔ jaa shongnɛ, a ri nyɔ ɓɔɔ gbete zɛ̃ɛzɛ̃ɛ, ri ti tuu ɓɔɔ gbete ri nyɔ ka tipi tang, a ri ti luku ɓɔɔ gbete nɛɛ tari.
40021036	Yɔɔ jaa ti naa shong zang shoonang ɓiɓɛ ɓɔɔgn tɔkn ka bii ɓarɛ gaagaa, ɓa ɓɔɔ tìng shɔɔnang katɔ. Ri ti dang zang doo knti jìng doo nɔngkɔ.
40021037	Diki naa bee tɔkɔlɔng, a yɔɔ jaa naa paasɛ shong kaa jaa ɓiɓɛ, nɛɛ naa kasɛ, ri tãa kaa nyaa jaa ɓiɓɛ kɔ.
40021038	“A ɓɔɔ ri zi jaa yɔɔ a kana, ri tɔng zɔɔ tɔɔ, ‘Wee jaa ɓɔɔ naa shaa vuu vɔ ɓiɓɛ kɔ, nɔɔ a ta ruu nyɔ wu vɔrɔ, tɔ̀ɔ jaa wu nwang ɓɔɔ ɓuru kati.’
40021039	A ri seepaa ri yi jaa, ri nwangsɛ wu ka nyaa jaa biling, ri nyɔ wu vɔrɔ ka nɔngkɔ.”
40021040	A Yeesɔ hɛ̃ɛ zang ɓɔɔ ri shiiri tɔɔ, “Naa yɔɔ jaa kaɓa naa arɛ, palɛ zang ɓɔɔ wu yaa ri jaa ɓiɓɛ ka naa biya?”
40021041	Ri kasɛ Yeesɔ nyaa tɔɔ, “Yɔɔ jaa kaɓa, naa nyɔkɔ zang yeti shi kpang kaɓa vɔrɔ katɔ nandon, tɔ̀ɔ wu a zang ɓɔɔgn, ɓɔɔ naa alɛ wu jìng laa ka diki ɓɔɔ zang hã jìng laa inabi kagn ɓɛɛ.”
40021042	A Yeesɔ hɛ̃ɛ ri tɔɔ, “Nɔɔ gã̀ gngn ka yeti labeenang Kpanti Laa kpang ya? Laa kɔɔyi tɔɔ: ‘Tari ɓɔɔ zang gãa mãanang ri bɛ̃ɛyi, wukɔ ràa tari ɓɔɔ yiti gãa kati. Kpanti Laa kɔ palɛ veɓe. Ɓɔɔ ka jìng ɓuru, ɓi kaa vuu ɓɔɔ ruu mã naa ka danggn ɓɛɛ.’
40021043	“Ka ruu nɔngkɔ n kɔɔ nɔɔ, zang naa ta gbalang ɓɔɔ zang zi kagn nɛɛ Laa kɔ Kpanti ditɔ nɛɛ naa manɛ, zang a zang ɓɔɔ ri naa palɛ vuu ɓɔɔ Laa kasɛ katɔ ɓɛɛ.
40021044	Ṣhɔnzang ɓɔɔ nɛɛ naa watɛ ka tari keɓe, bii ɓiɓɛ naa kaka ditɔ. Tari kɔ nɛɛ watɛ jong ka yuu shɔnzang, shɔnzang kaɓa nangkɛ n'aà zũng tapuru.]”
40021045	Ɓɔɔ zang bang bang zang ɓɔɔ ri dɔɔ vuu ka Gãa Laa, nɛɛ zang Farisawa ri tãa ruu ɓɔɔ Yeesɔ kɔɔ nɛɛ nyaa vuu jeenang naa weɓe, ri tantɛ zinang ka yeti ɓarɛ, nɛɛ Yeesɔ ràng yee keɓe ka yuu ɓarɛ kɔ.
40021046	Ka ruu nɔngkɔ, ri nɛɛ ri yi Yeesɔ katɔ, a ri kaa vɔrɔ zang. Ka ruu ɓɔɔ zang dɔli shing danggn nɛɛ Yeesɔ ɓi zang nyaa shoonang Kpanti Laa ɓɛɛ.
40022001	A Yeesɔ rang ri yee kaa tɔkn nɛɛ nyaa vuu jeenang tɔɔ,
40022002	“Kpanti ɓɔɔ Laa rooyi nwang naa ruu yɔɔ Kpanti ɓɔɔ palɛ jaa ɓiɓɛ ɓɔɔ varɛ vuu shaanang kn sinyɛ ɓɛɛ.
40022003	A naa shong zang shoonang ɓiɓɛ ka bii zang ɓɔɔ wu gaarɛ, nɛɛ ri 'a ta, a ri bɛ̃ɛ anang kati ɓɛɛ.
40022004	“A yɔɔ kpanti ti naa shong zang shoonang ɓiɓɛ ɓɔɔgn tɔkn ka bii zang ɓɔɔ wu gaarɛ ɓɛɛ nɛɛ, ‘Nɔɔ dita, nɔɔ daa kɔɔ ri nɛɛ n hangsɛ vuu shaanang palɛnang tɔ. N yele guu napoo mɛɛ ɓɔɔ ɔ̃lɔ dɔli ɓɛɛ tɔ. N shìli vuu shaanang tɔ. Nɔɔ a nɔng kn sinyɛ shaanang ta.’
40022005	“A zang ɓɔɔ kpanti gaarɛ kaɓa, ri yee laa ɓarɛ kagn kpang. A ri daarɛ ɓarɛ ri. Zang gbete daa ka jaa ɓiɓɛ, a ɓɔɔ gbete daa ka nɔng vuu ɓiɓɛ malɛnang.
40022006	A zang ɓɔɔ kpanti gaarɛ, ɓɔɔ ri yaa knti, ri yiki zang shoonang kpanti, ri dang ri jìng, a ri nyɔkɔ ri vɔrɔ.
40022007	A gnvɔ shaa kpanti, kpanti shong zang sɔɔja ɓiɓɛ, ri daa nyɔkɔ zang ɓɔɔ ri nyɔkɔ zang shoonang ɓiɓɛ, a ri dɔɔ gari ɓarɛ nɛɛ waa kpayi kpayi.
40022008	“A Kpanti naa ɓaa nyaa ka zang shoonang ɓiɓɛ ɓɔɔgn, a kɔɔ ri tɔɔ, ‘Zang hangsɛ kn sinyɛ palɛnang tɔ. A zang ɓɔɔ n gaarɛ ri, ri daa naa ɓɔɔ ri shaayi kaa takpang.
40022009	Nɔɔ dita nyaa gbabang, nɔɔ daa gaarɛ zang ɓɔɔ nɔɔ ìi piti, ri a nɔng kn sinyɛ.’
40022010	A zang shoonang yɔɔ ri daa ka nyaa gbabang, ri daa kpalɛ zang piti ɓɔɔ ri ìi ɓɛɛ kati. Zang shi kpang nɛɛ ɓɔɔ tɔ̃ɔ piti. A zang ɓɔɔ zang gaarɛ, ri yi nyaa nɔng kn sinyɛ kati.
40022011	“A yɔɔ kpanti naa arɛ, nɛɛ wu naa leng jìng ka zang ɓɔɔ wu gaarɛ ɓɛɛ, a naa zi shɔnzang gbete ɓɔɔgn nɔngkɔ, hãa zɔ̃ng fɔ̃ɔrɔ ɓɔɔ zang kn sinyɛ shaanang, hãlɛ ka bii kpang.
40022012	A yɔɔ hɛ̃ɛ wu tɔɔ, ‘Masang, mɔɔ palɛ bɛ̀'ɛ, mɔɔ a ka nihn, fɔ̃ɔrɔ kn sinyɛ shaanang kagn bii kpang viya?’ Yɔɔ shii tɔ wek, vuu ɓɔɔ wu kɔɔ takpang.
40022013	“A yɔɔ kpanti kɔɔ zang shoonang ɓiɓɛ tɔɔ, ‘Nɔɔ yi wu ta, n'ɔɔ ta naa nɛɛ doo. N'ɔɔ daa tasɛ ka biling, ka nɔng ɓɔɔ tɔ̀ɔ katɔ kɔngkɔng ɓɛɛ. Nɔng ɓɔɔ zang kaayi, zang shaa nyaa kagn kpaaka kpaaka ɓɛɛ.’”
40022014	A Yeesɔ naa hangsɛ nyaa kati tɔɔ, “Zang ɓɔɔ zang gaarɛ, ri dɔli, a zang ɓɔɔ zang shɛ̃ɛrɛ, ri kaa tɔ̀'ɔ dɔli kpang.”
40022015	A zang Farisawa ri daa tɔng zɔɔ ka naa ɓɔɔ ri yi wu ka yee ɓɔɔ wu rang ɓɛɛ.
40022016	A ri shong zang ɓɔɔ ri mantɛ vuu ka bii ɓarɛ nɛɛ zang ɓɔɔ dũng knti Kpanti Hiridu tɔɔ, ri daa kɔɔ Yeesɔ nɛɛ, “Maalang, ruu zi tɔ, mɔɔ suu see ɓ'aà kpang. Mɔɔ tùs'u zang ɓ'aà vuu ɓɔɔ nizang, ɓɔɔ Laa kasɛ nɛɛ zang wu palɛ ɓɛɛ. Ruu ɓaaɓɛ hãa ɓi kagn nɛɛ vuu ɓɔɔ shɔnzang rɛ̃rɛ ɓɛɛ kpang, ka ruu ɓɔɔ, mɔɔ ti shɛ̃ɛrɛ zang ɓ'aà kpang ɓɛɛ.
40022017	Kɔɔ ruu vuu ɓɔɔ mɔɔ zi ka yeti ɓaaɓɛ, ka yuu ruu keɓe ta. Ruu shu Kpanti Kayisa, Kpanti Rooma saka tipi katɔ ya, kɔ ruu shu kpang?”
40022018	Yeesɔ ti zi vuu shi kpang ɓɔɔ ri mang ka yeti ɓarɛ ɓi tɔ, a kɔɔ ri tɔɔ, “Nɔɔ zang ɓɔɔ nwaarɛ zang nɛɛ vuu palɛnang ɓɛɛ, nɔɔ gãsɛ m ka ruu viya?
40022019	Nɔɔ tusu m saka ɓɔɔ nɔɔ shu saka tipi nɔng ta.” A ri atɛ wu saka kati.
40022020	A Yeesɔ hɛ̃ɛ ri tɔɔ, “Wee ɓu waa nyaating, nɛɛ nung wi ka yuu saka keɓe wiya?”
40022021	Ri kasɛ wu nyaa tɔɔ, “Ɓɔɔ Kayisa.” A Yeesɔ kɔɔ ri tɔɔ, “Nɔɔ a Kayisa vuu ɓiɓɛ ta, nɔɔ ti a Kpanti Laa ɓɔɔ ɓiɓɛ.”
40022022	Ɓɔɔ ri tãa naa weɓe, ri mã naa ka danggn, a ri yaa wu ri daa kati.
40022023	Ka diki kaɓa, zang Sadukiyawa ɓɔɔ ri tɔɔ ɓarɛ nɛɛ zang nɛɛ vɔ tɔ, zang seepaa ɓi tɔ̀'ɔ nɛɛ saa kpang, ri a ka bii ɓiɓɛ. A ri hɛ̃ɛ wu tɔɔ,
40022024	“Maalang, Musa kɔɔ rùu tɔɔ, zang ɓɔɔ nɛɛ yi jaa kagn nɛɛ soro ɓiɓɛ kpang, nɛɛ vɔ tɔ, ɓeezung wu sɔɔrɔ soro ɓiɓɛ, tɔ̀ɔ, wu yi wu jaa kati.
40022025	Zang varɛ ɓɔɔ kagn ka teteng ɓuru, nà'a ɓarɛ yi ri manziti. Jamari ɓarɛ ɓɔɔ tìng shɔɔnang shing soro, yi jaa nɛɛ wu kpang, a vɔrɛ yàa ɓeezung ɓɔɔ pãng ka dakn ɓiɓɛ soro ɓiɓɛ.
40022026	A ɓeezung naa sɔɔrɔ wu, a ti yi jaa nɛɛ wu kpang, ti vɔrɛ yaa soro kaɓa. Ɓeezung knti ɓɔɔgn ti naa sɔɔrɔ soro kaɓa tɔkn, a ti yi jaa nɛɛ wu kpang, ti vɔrɛ yaa wu. Dɔ̃lɔ nɔngkɔ, daa nɔng ka yuu ɓarɛ man ziti nandon.
40022027	A jaa soro kaɓa naa vɔ kaa nɛɛ knti.
40022028	Ka diki ɓɔɔ zang naa wisi zang paa nɛɛ sàa, jaa soro kaɓa naa nwang ɓu kaa soro wi gbete ka teteng zang manziti kɔ ri shìli wu ɓ'aà wiya? Ka ruu ɓɔɔ, ri shìli wu katɔ kɔ nandon ɓɛɛ.”
40022029	A Yeesɔ kasɛ ri nyaa tɔɔ, “Nɔɔ ning katɔ, ka ruu ɓɔɔ nɔɔ zi labeenang Kpanti Laa, nɛɛ n'aa vuu palɛnang ɓiɓɛ kpang ɓɛɛ.
40022030	Zang nɛɛ naa wisi zang paa tɔ nɛɛ sàa, zang shing soro ɓi takpang, zang ti naa a zang wujɛ soro ɓi takpang nɛɛ zang gee ri kpang. Zang naa nwalɛ ɓi kaa naa zang nyaa shoonang Kpanti Laa ɓɔɔ ri ka lapa ɓɛɛ.
40022031	Ka yuu ruu ɓɔɔ zang naa wisi zang paa nɛɛ saa ɓɛɛ, nɔɔ gã vuu ɓɔɔ Kpanti Laa kɔɔ nɔɔ ka yuu ɓiɓɛ, gngn kpang ya?
40022032	Kpanti Laa tɔɔ, ‘Nkɔ Laa Ibirayi, nɛɛ ɓɔɔ Ishaaku, nɛɛ ɓɔɔ Yakubu.’ Zang keɓe ri vɔlɔ tɔ doo tɛ̃ɛtɛ̃ɛ. Wee Laa ɓaa yuu ɓiɓɛ nɛɛ wu Laa ɓarɛ ɓɛɛ, ruu zi ka wukɔ nɛɛ zang wisi ri paa tɔ nɛɛ sàa. Ka ruu ɓɔɔ, Laa ɓi Là'a zang ɓɔɔ vɔ katɔ kpang, ɓi Laa zang ɓɔɔ ningkãari ɓɛɛ.”
40022033	Zang ɓɔɔ ri kpalɛ zɔɔ tãa tɔ naa weɓe, ri mã naa ka danggn, ka ruu vuu ɓɔɔ wu tusu ɓɛɛ.
40022034	Ɓu doo ɓɔɔ zang Farisawa ri tãayi nɛɛ Yeesɔ y'ee zang Sadukiyawa yuu tɔ nɛɛ yee ɓɔɔ wu rang ɓɛɛ, a ri kpalɛ zɔɔ ka nɔng gbete.
40022035	A zang gbete ɓɔɔ zi labeenang Laa dɔli ka teteng ɓarɛ, gãsɛ Yeesɔ, hɛ̃ɛ wu tɔɔ,
40022036	“Maalang, ka yeti nyaa ɓɔɔ Kpanti Laa d'angnɛ, ɓu wi bang wiya?”
40022037	A Yeesɔ kasɛ wu nyaa tɔɔ, “M'ɔɔ kasɛ ruu Kpanti Laa ɓaaɓɛ nɛɛ yeti ɓaaɓɛ piti, nɛɛ suru bii ɓaaɓɛ piti, nɛɛ rɛ̃rɛnang ɓaaɓɛ piti.
40022038	Wee nyaa bang ɓɔɔ Laa dang kɔ. Wukɔ ka tìng.
40022039	Ɓɔɔ ɓàng doo ɓiɓɛ, ɓi weɓe. ‘Kàsɛ̀ zang ɓɔɔ mɔɔ nwalɛ nɛɛ ri doo naa ɓɔɔ mɔɔ kasɛ bii ɓaaɓɛ kɔ.’
40022040	Labeenang Kpanti Laa ɓɔɔ Musa beeyi, nɛɛ yee ɓɔɔ rɛɛ zang nyaa shoonang Kpanti Laa ri kɔɔrɔ piti, di yuu ɓi ka nyaa kɔ Kpanti Laa dang ziti ɓee kɔ.”
40022041	Zang Farisawa ri kpalɛ zɔɔ tɔ ka nɔng gbete, a Yeesɔ hɛ̃ɛ ri tɔɔ,
40022042	“Nɔɔ kɔɔ ɓu nɛɛ Kirisi (zang ɓɔɔ naa a ɓɛɛ) ɓu wiya? Ɓu jaa zɔ̃ng wiya?” A ri kasɛ wu nyaa tɔɔ, “Jaa zɔ̃ng Dawuda.”
40022043	Yeesɔ hɛ̃ɛ ri tɔɔ, “A ka ruu vi, Suru Laa tusu Dawuda gbalang, a zirɛ, a ɓaa Kirisi nɛɛ ‘Kpanti’ viya? Ka ruu ɓɔɔ Dawuda kɔɔyi tɔɔ:
40022044	‘Kpanti Laa kɔɔ Kpanti mɛɛ tɔɔ, nwang ta naa nakn mɛɛ, n shing zang ɓɔɔ ri shing jìng nɛɛ mɔɔ kpang ditɔ, mɔɔ naa ri nɛɛ doo ɓaaɓɛ.’
40022045	Dawuda nɛɛ ɓàa wu nɛɛ ‘Kpanti,’ ɓu wi bang ka teteng ɓarɛ wiya?”
40022046	Zang gbete ɓɔɔ zi naa ɓɔɔ wu kasɛ Yeesɔ nyaa takpang. Vuu ɓɔɔ gaayu ka diki kaɓa, zang gbete ɓɔɔ paasɛ wu ruu hɛ̃ɛnang ɓɔɔgn kpang.
40023001	A Yeesɔ kɔɔ zang ɓɔɔ ri kpalɛ zɔɔ, nɛɛ zang ɓɔɔ ri mantɛ vuu ka bii ɓiɓɛ tɔɔ,
40023002	“Zang ɓɔɔ ri tusu zang labeenang Laa, nɛɛ zang Farisawa, rikɔ tèng doo Musa.
40023003	“Ka ruu nɔngkɔ, nɔɔ ɓaa shoo, ka vuu ɓɔɔ, ri kɔɔ nɔɔ tɔ̃ɔ tɔ̃ɔ, tɔ̀ɔ n'ɔɔ palɛ vuu piti ɓɔɔ ri kɔɔ nɔɔ kati. A n'ɔɔ p'alɛ̀ vuu ɓɔɔ ri palɛ manɛ kpang, ka ruu ɓɔɔ, ri p'alɛ̀ vuu ɓɔɔ ri kɔɔ nɛɛ nyaa ɓarɛ kpang ɓɛɛ.
40023004	Ri ìi zang nyaa ka vuu ɓɔɔ kpãa katɔ palɛnang, a ri kasɛ nɛɛ ri lee naa ɓarɛ kagn kpang.
40023005	Vuu piti ɓɔɔ ri palɛ, ri palɛ ɓarɛ ka ruu ɓɔɔ, tɔ̀ɔ, zang zi ri kati ɓɛɛ. Ri pu jaa baajaa ɓɔɔ ri tɛ̃ɛ ruu Laa ɓarɛ kagn nɛɛ koo zaa nwɛɛri pokoto pokoto, ri mã ka waa nyaating ɓarɛ. Ri ti hãlɛ ɓarɛ fɔ̃ɔrɔ ɓɔɔ nyaa ɓiɓɛ beebang beebang ɓɛɛ.
40023006	Ri kasɛ nwannang ka nɔng ɓɔɔ zang bang ri nwalɛ ka nɔng ɓɔɔ zang kpalɛ zɔɔ kagn zang shaa vuu shaanang nɛɛ ɓɔɔ ka gãa zɔɔ kpalɛnang zang Yahudawa ɓɛɛ.
40023007	Ri ti kasɛ nɛɛ zang jeere ri nyaa ka nɔng piti ɓɔɔ zang kpalɛ zɔɔ ɓɛɛ. Ri ti kasɛ nɛɛ zang ɓaarɛ ri nɛɛ maalang.
40023008	“Zang wu ɓàa nɔɔ manɛ nɛɛ ‘maalang’ kpang, ka ruu ɓɔɔ, maalang manɛ ɓi gbete kɔ nwani ɓɛɛ. Nɔɔ manɛ kaa naa jaanaa zɔɔ kɔ nandon.
40023009	N'ɔɔ ti ɓàa zang ɓɔɔ nɛɛ ‘dada’ ka koo keɓe kpang, ka ruu ɓɔɔ, Daa manɛ ɓi gbete kɔ nwani ɓɛɛ. Nɔng nwannang ɓiɓɛ ɓi ti ka lapa.
40023010	Zang ri ti ɓaarɛ nɔɔ nɛɛ ‘Zang bang’ kpang, ka ruu ɓɔɔ zang bang manɛ ɓi gbete kɔ nwani ɓɛɛ. Zang bang kaɓa wukɔ Kirisi.
40023011	Shɔnzang bang ɓɔɔ ka teteng manɛ piti wukɔ wu raa zang ɓɔɔ shong nɔɔ jong.
40023012	Shɔnzang ɓɔɔ tɔɔ wu tuu yuu ɓiɓɛ piti, zang naa sɔɔrɔ wukɔ yuu jong ka dii. A zang ɓɔɔ sɔɔrɔ yuu ɓiɓɛ ka dii, zang naa tuu wukɔ jong ka lapa.
40023013	“Vuu gn kɔnang kagn yuu manɛ zang ɓɔɔ tusu zang vuu nɛɛ zang Farisawa, nɔɔ ɓɔɔ nɔɔ nwaarɛ zang nɛɛ vuu palɛnang ɓɛɛ. Ka ruu ɓɔɔ nɔɔ nɔɔ zang gbalang ɓɔɔ zang zi kagn nɛɛ Laa wukɔ Kpanti ɓɛɛ. Nɔɔ ta wu kpang, a nɔɔ ti yàa zang ɓɔɔ ri kasɛ wu tanang katɔ gbalang kpang ɓɛɛ.
40023014	Vuu gn kɔnang kagn yuu manɛ, zang ɓɔɔ tusu zang vuu nɛɛ zang Farisawa. Nɔɔ zang ɓɔɔ nɔɔ nwaarɛ zang nɛɛ vuu palɛnang ɓɛɛ, ka ruu ɓɔɔ, nɔɔ mulu suvɔ ɓɛɛ. Nɔɔ ti gaa Laa sasak, nɛɛ tɔɔ zang zi nɔɔ kati ɓɛɛ. Ka ruu nɔngkɔ, Kpanti Laa naa dang nɔɔ jìng ditɔ dɔli, ɓa ɓɔ̀'ɔ zang piti.
40023015	“Vuu gn kɔnang kagn yuu manɛ, zang ɓɔɔ tusu zang vuu, nɛɛ zang Farisawa. Nɔɔ ɓɔɔ nɔɔ nwaarɛ zang nɛɛ vuu palɛnang ɓɛɛ, ka ruu ɓɔɔ, nɔɔ rakɛ ka yuu tipi, nɛɛ yuu mii waapo piti, ka nɔng ɓɔɔ nɔɔ kãa zang gbete ɓɔɔ dũng knti manɛ ɓɛɛ. Nɔɔ nɛɛ ìi tɔ, nɔɔ risi wu, wu nwang zang ɓɔɔ ɓa nɔɔ vuu shi kpang palɛnang katɔ dakn ziti, ɓɔɔ daa nɛɛ nɔɔ ning ka waa bang.
40023016	“Vuu gn kɔnang kagn yuu manɛ, zang jìng ringtang ɓɔɔ tusu zang gbalang ɓɛɛ. Nɔɔ kɔɔyi tɔɔ, ‘Naa zang tũng Laa nɛɛ Gãa Laa, vuu ɓɔɔ ɓi kagn kpang. A naa shɔnzang tũng Laa nɛɛ zinariya ɓɔɔ ka yeti Gãa Laa, wu palɛ vuu ɓɔɔ wu tũng ɓɛɛ ta.’
40023017	Nɔɔ shoko zang jìng ringtang. Ɓu vi bang viya? Zinariya ya, kɔ Gãa Laa ɓɔɔ risi zinariya keɓe nwang vuu Laa ɓɛɛ?
40023018	Nɔɔ ti kɔɔyi nɛɛ ‘Naa shɔnzang tũng Laa nɛɛ nɔng ɓɔɔ zang d'ɔɔ Kpanti Laa vuu kagn, vuu ɓɔɔ ɓi kagn kpang. A n'aa shɔnzang tũng Laa nɛɛ vuu ɓɔɔ ka yuu ɓiɓɛ, zang wu palɛ vuu ɓɔɔ wu tũng ɓɛɛ ta.’
40023019	Nɔɔ zang jìng ringtang, ɓu vi bang viya? Vuu ɓɔɔ zang a Kpanti Laa ka nɔng ɓɔɔ zang d'ɔɔ Kpanti Laa vuu ɓɛɛ ya? Kɔ nɔng ɓɔɔ zang dɔɔ Kpanti Laa vuu, ɓɔɔ risi vuu keɓe, ɓɔɔ zang dɔɔ Kpanti Laa nwang vuu Laa ɓɛɛ ya?
40023020	Ka ruu nɔngkɔ, shɔnzang ɓɔɔ nɛɛ tũng Laa nɛɛ nɔng ɓɔɔ zang dɔɔ Kpanti Laa vuu, tũng Laa ɓi nɛɛ vuu ɓɔɔ ka yuu ɓiɓɛ kɔ nandon.
40023021	Zang ɓɔɔ nɛɛ ti tũng Laa nɛɛ Gãa Laa, tũng Laa ɓi nɛɛ Gãa Laa nɛɛ Laa ɓɔɔ nwang kagn ɓɛɛ.
40023022	Zang ɓɔɔ nɛɛ tũng Laa nɛɛ lapa, tũng ɓi nɛɛ laa nwannang Kpanti Laa, nɛɛ Laa ɓɔɔ nwang ka yuu ɓiɓɛ ning.
40023023	“Vuu gn kɔnang kagn yuu manɛ zang ɓɔɔ tusu zang vuu nɛɛ zang Farisawa, nɔɔ ɓɔɔ nɔɔ nwaarɛ zang nɛɛ vuu palɛnang ɓɛɛ. Nɔɔ a Kpanti Laa vuu gbete ka yeti kopi vuu ɓɔɔ nɔɔ langkɛ wu dɔli kpang naa rɛɛ zitaa, nɛɛ seteng, a ɓɔɔ yaaji kɔ̃ɔlaa ɓɛɛ katɔ nandon. A nɔɔ dũng ruu bang ɓɔɔ ka yeti labeenang Kpanti Laa ɓɛɛ kpang. Kpanti Laa kasɛ nɛɛ nɔɔ jɛ̃ɛ zang ruu tɔ̃ɔ. Nɛɛ gn zang wu ti kɔng nɔɔ katɔ, nɛɛ nɔɔ ti kɔɔ ruu ɓɔɔ nizang ɓɛɛ. Nɔɔ palɛ vuu keɓe nɛɛ ɓɔɔ nimbang ning.
40023024	Zang jìng ringtang ɓɔɔ tusu zang gbalang ɓɛɛ. Nɔɔ yàk'ɛ vuu seseere ɓɔɔ naa pũng, ka mii ɓoonang manɛ, a nɔɔ mã vuu bang, ɓɔɔ naa napoo kɔ jong.
40023025	“Vuu gn kɔnang kagn yuu manɛ zang ɓɔɔ tusu zang vuu nɛɛ zang Farisawa. Nɔɔ ɓɔɔ nɔɔ nwaarɛ zang nɛɛ vuu palɛnang ɓɛɛ. Nɔɔ nwang naa waka, nɛɛ gbanti ɓɔɔ zang sɔɔ dakn biling kɔ shɛ̃ɛning, a yeti ɓiɓɛ tɔ̀ɔ ɓi katɔ ɓɛɛ. Yeti manɛ nwang doo nɔngkɔ. Yeti manɛ ɓi ɓangge nɛɛ yuu kasɛnang kɔ shɛ̃ɛning.
40023026	Yɔɔ Farisi kɔ jìng ringtang ɓi, gaayu nɛɛ yeti juwa, nɛɛ gbanti kɔ sɔɔnang shɔɔnang, tɔɔ dakn ɓarɛ wu pu kaa jong.
40023027	“Vuu gn kɔnang kagn yuu manɛ zang ɓɔɔ tusu zang vuu, nɛɛ zang Farisawa. Nɔɔ ɓɔɔ nɔɔ nwaarɛ zang nɛɛ vuu palɛnang ɓɛɛ. Ka ruu ɓɔɔ nɔɔ, nwang naa, yuu sàa ɓɔɔ zang mãarɛ, zang nwaa kponsi puru ka bii ɓarɛ, tɔ̀ɔ, ri shi kaa nɛɛ biling ɓɛɛ. A yeti ɓarɛ ɓi kaka shɔnzang ɓɔɔ ri vɔlɔ nɛɛ vuu ɓɔɔ pũlu katɔ kɔ shɛ̃ɛning.
40023028	Nɔɔ nwang doo nɔngkɔ. Nɔɔ nwang zang tɔ̃ɔ ka jìng zang, a vuu ɓɔɔ ka yeti manɛ, ɓi zang nwaarɛnang nɛɛ vuu shi kpang kɔ shɛ̃ɛning.
40023029	“Vuu gn kɔnang kagn yuu manɛ zang ɓɔɔ tusu zang vuu, nɛɛ zang Farisawa. Nɔɔ ɓɔɔ nɔɔ nwaarɛ zang nɛɛ vuu palɛnang ɓɛɛ, ka ruu ɓɔɔ nɔɔ gbarɛ mãanang yuu sà'a zang nyaa shoonang Kpanti Laa, nɛɛ ɓɔɔ zang ɓɔɔ ri palɛ vuu tɔ̃ɔ.
40023030	A nɔɔ ti kɔɔyi nɛɛ, ‘Naa ruu nɛɛ nwang jong ka diki daa ɓuru ɓɔɔ ka tìng, ruu nɛɛ y'i naa ɓuru ka zang nyaa shoonang Laa nyɔnang nɛɛ ri kpang.’
40023031	Ka ruu nɔngkɔ, nɔɔ tusu zang nɛɛ nɔɔ zi tɔ, nɛɛ nɔkɔ wujɛ zɔ̃ng zang ɓɔɔ ri nyɔkɔ zang nyaa shoonang Kpanti Laa ɓɛɛ.
40023032	Nɔɔ hangsɛ nyaa vuu shi kpang ɓɔɔ daa manɛ ri yaa ɓɛɛ ta.
40023033	“Sɔkɔ keɓe, nɔkɔ wujɛ sɔkɔ pudi ɓi. Nɔɔ naa wɔ daanang ka yeti waa bang ɓu kaa biya?
40023034	Ka ruu nɔngkɔ, n shong nɔɔ zang nyaa shoonang Laa ditɔ, nɛɛ zang ɓɔɔ zũng katɔ nɛɛ zang ɓɔɔ tusu zang vuu ɓɛɛ. Nɔɔ naa nyɔkɔ ɓɔɔ ditɔ, nɔɔ ti ɓaarɛ ɓɔɔ naa ka laa. Nɔɔ ti naa nyɔkɔ ɓɔɔ nɛɛ gbãa ka gãa zɔɔ kpalɛnang manɛ. Nɔɔ ti naa hingki ɓɔɔ nɛɛ rɛɛ gari manɛ piti.
40023035	Tɔ̀ɔ, jìng dannang zang ɓɔɔ ri nyɔ̀kɔ̀ zang tɔ̃ɔ, ɓɔɔ ka koo keɓe piti, wu nwang ka yuu manɛ. Zang tɔ̃ɔ ɓɔɔ gaayu nɛɛ bii Habila, a naa a ka yuu Zakariya jaa Berikiya ɓɔɔ nɔɔ nyɔ ka teteng Gãa Laa nɛɛ nɔng ɓɔɔ zang dɔɔ Laa vuu kagn ɓɛɛ.
40023036	N kɔɔ nɔɔ ruu ɓɔɔ nizang kɔ nwani, jìng dannang ɓɔɔ ka ruu vuu keɓe piti, naa nwang ɓi ka yuu zɔ̃ng doo jaa knti keɓe kɔ.
40023037	“Zang Urushalima, zang Urushalima, nɔkɔ nyɔkɔ zang nyaa shoonang Laa. A nɔɔ ti luku zang ɓɔɔ zang shong ka bii manɛ nɛɛ tari. Diki ɓɔɔ n tɔɔ, n kpalɛ nɔɔ yuu ka zɔɔ, naa ɓɔɔ nà'a kn kpalɛ jaa seseere ɓiɓɛ ka dii nasãng daa kaa nɛya? A nɔɔ kasɛ kpang.
40023038	Zang naa yaa nɔɔ gãa ɓɔɔ ka Urushalima ditɔ, wu raa dãzãa.
40023039	N kɔɔ nɔɔ tɔɔ, nɔɔ naa paasɛ m zinang tɔkn, nɔɔ nɛɛ naa kɔɔ tɔ nɛɛ, ‘Laa wu a zang ɓɔɔ a ka nung Kpanti Laa tìnang tãanang ɓɛɛ.’”
40024001	Yeesɔ nwang tɔ nɛɛ Gãa Laa, daa kana, a zang ɓɔɔ ri mantɛ vuu ka bii ɓiɓɛ ri naa a ka bii ɓiɓɛ, a ri tusu wu Gãa Laa ɓɔɔ zang mãa ɓɛɛ kati.
40024002	A Yeesɔ kasɛ ri nyaa tɔɔ, “Nɔɔ zi vuu keɓe tɔ nandon nizang. N kɔɔ nɔɔ, zang naa yaa tari ɓɔɔ pãng ka yuu zɔɔ gbete kpang. Zang naa jili ditɔ ka tipi nandon.”
40024003	Yeesɔ daa nwang tɔ ka yuu kɔpɔ Zeetung, a zang ɓɔɔ ri mantɛ vuu ka bii ɓiɓɛ, ri daa ka bii ɓiɓɛ ka naa ɓarɛ. A ri kɔɔ wu nɛɛ, “Kɔɔ ruu diki ɓɔɔ zang naa palɛ vuu keɓe ta. Mɔɔ ti kɔɔ ruu vuu ɓɔɔ ruu zi diki ɓɔɔ mɔɔ gbãayu kagn, nɛɛ diki ɓɔɔ koo keɓe naa waa nyaa ɓɛɛ.”
40024004	A Yeesɔ kasɛ ri nyaa tɔɔ, “Nɔɔ gãng jìng kagn, zang ɓɔɔ wu nwaarɛ nɔɔ kpang.
40024005	Ka ruu ɓɔɔ, zang dɔli naa a nɛɛ nung mɛɛ, nɛɛ rikɔ Kirisi ɓɛɛ. Ri naa nwaarɛ zang dɔli.
40024006	Nɔɔ ti naa tãlɛ nyaa sìiri tanang ditɔ nɛɛ ruu sìiri ɓɔɔ zang kɔɔrɔ ɓɛɛ. N'ɔɔ kaa vɔrɔ kpang, vuu keɓe a ɓi katɔ, a ɓi gn diki ɓɔɔ koo waa nyaa kagn ɓɛɛ kpang.
40024007	Zang tipi ɓɔɔ naa gaa nyaa ditɔ nɛɛ zang tipi ɓɔɔgn. Kpanti ɓɔɔ ti naa gaa nyaa ditɔ nɛɛ Kpanti ɓɔɔgn. Nyɔkɔ bang, nɛɛ tipi ruutunang, ri ti naa nwang ditɔ ka tipi koo dɔli.
40024008	Vuu keɓe piti, ɓi doo jìng dannang gaayu naa ɓɔɔ jaa gaa zang soro yuu kɔnang ɓɛɛ.
40024009	“Zang ti naa yiki nɔɔ ditɔ, zang a zang ɓɔɔ ri dang nɔɔ jìng, tɔɔ ri nyɔ nɔɔ vɔrɔ kati. Zang koo keɓe piti naa bɛ̃ɛ nɔɔ ditɔ ka ruu nung mɛɛ.
40024010	Ka diki kaɓa, zang dɔli ri naa yaa danggn ɓɔɔ ri shing ka bii Kpanti Laa ditɔ. Ri naa kasɛ ruu zɔɔ takpang, ri naa malɛ yuu zɔɔ ditɔ.
40024011	Zang ɓɔɔ ri suu sè'e nɛɛ ri zang nyaa shoonang Laa, ri naa arɛ ri nwaarɛ zang dɔli.
40024012	Ka ruu vuu shi kpang ɓɔɔ naa shangkɛ ɓɛɛ, zang naa kasɛ ruu zɔɔ tɔ̀'ɔ dɔli kpang.
40024013	A zang ɓɔɔ nɛɛ naa mã danggn sasak, wukɔ naa wɔrɛ.
40024014	Zang naa rang zang koolaa keɓe Ruu Tɔ̃ɔ Kpanti Laa ditɔ nandon, tɔɔ zang ɓɔɔ ka rɛɛ tipi ɓɔɔ ka koo keɓe ri tãa ruu ɓɔɔ nizang kati. Tɔ̀ɔ, koo keɓe wu naa waa nyaa kati.”
40024015	“Ka ruu nɔngkɔ, nɔɔ naa zi vuu baabi ɓɔɔ Daninya zang nyaa shoonang Laa kɔɔyi, shii tɔ ka nɔng nwannang Kpanti Laa ɓɔɔ ka yeti Gãa Laa, (Zang ɓɔɔ bee Labeenang Laa katɔ, wu zi kati.)
40024016	Nɔɔ nɛɛ zi vuu keɓe tɔ, zang ɓɔɔ ri ka tipi Yahuda, ri yurɛ, ri daa ka kɔpɔ.
40024017	Zang ɓɔɔ ka yuu gãa, wu shooro tɔ̀'ɔ tipi, nɛɛ wu naa ya vuu ɓɔɔ ka yeti gãa ɓiɓɛ kpang.
40024018	Zang ɓɔɔ ka jaa, wu ti gbãayu tɔ̀'ɔ nɛɛ wu naa tuu fɔ̃ɔrɔ ɓiɓɛ kpang.
40024019	Vuu gn kɔnang kagn yuu zang soro ɓɔɔ jaa ka yeti nɛɛ ɓɔɔ jaa ka naa, ka diki kaɓa.
40024020	Nɔɔ gaa Kpanti Laa nɛɛ, vuu keɓe wu palɛ nɛɛ gãmbang guusi, kɔ ka diki ɔ̃sɔnang manɛ kpang.
40024021	Ka ruu ɓɔɔ, jìng dannang bang kagn diki kaɓa ɓɛɛ. Zang zi jìng dannang ɓɔɔ naa weɓe gngn ka koo keɓe doo gbete kpang. Zang naa paasɛ jìng dannang ɓɔɔ naa weɓe takpang.
40024022	Kpanti Laa nɛ̀'ɛ s'ɔɔrɔ̀ diki keɓe ka knti tɔkɔlɔng kpang, zang ɓɔɔ nɛɛ wɔ kagn gbete gãagãa kpang. A Kpanti Laa naa s'ɔɔrɔ̀ diki keɓe, ka ruu zang ɓiɓɛ ɓɔɔ wu shɛ̃ɛrɛ ɓɛɛ.
40024023	“Ka diki kaɓa, zang ɓɔɔ nɛɛ kɔɔ nɔɔ nɛɛ, ka nihn, kɔ ka kaaɓa, nɔɔ yee laa manɛ kagn kpang.
40024024	Ka ruu ɓɔɔ, zang ɓɔɔ ri ɓaa yuu ɓarɛ nɛɛ Kirisi, nɛɛ zang ɓɔɔ ri suu sè'e nɛɛ ri zang nyaa shoonang Laa naa alɛ ditɔ, ri tusu vuu bang bang ɓɔɔ zang zirɛ, zang mã naa ka danggn, nɛɛ tɔɔ ri nwaarɛ zang kati. Naa ri zunung zang ɓɔɔ Laa shɛ̃ɛrɛ ri nwaarɛnang katɔ, ri nɛɛ nw'aarɛ̀ ri katɔ.
40024025	Nɔɔ shing danggn kagn, ka ruu ɓɔɔ, n kɔɔ nɔɔ tɔ ɓɛɛ.
40024026	“Ka ruu nɔngkɔ, zang nɛɛ naa kɔɔ nɔɔ nɛɛ, Kirisi ka jìngti, nɔɔ daa kpang. Ri nɛɛ ti kɔɔyi nɛɛ, wee ka yeti jaka tìng ɓee, nɔɔ yee laa kagn kpang,
40024027	ka ruu ɓɔɔ, anang Jaa Shɔnzang nwang ɓi naa shala mii ɓɔɔ mangkɛ nɛɛ paa ɓɔɔ laa nwang nɔng, a zang ɓɔɔ ka dii ɓɔɔ laa hãa nyaa kagn ri ti zi katɔ jong ɓɛɛ.
40024028	Nɔng ɓɔɔ vuu vɔ kagn, jãa kpalɛ zɔɔ ka nɔngkɔ.
40024029	“Jìng dannang bang kaɓa nɛɛ waa nyaa tɔ hn, laa kɔ ruu zi ka lapa ɓee, naa tɔ̀ɔ katɔ. Shala ti naa yàkɛ̀ nɔng takpang. Sang ri ti naa shili nɛɛ lapa. Vuu ɓɔɔ ka lapa piti naa rùut'u katɔ.
40024030	“Tɔ̀ɔ zang naa zi vuu ɓɔɔ zang mã naa ka danggn ka lapa ɓɔɔ tusu zang nɛɛ n ɓɔɔ n Jaa Shɔnzang n a kana ɓɛɛ. Zɔ̃ng zang ɓɔɔ ka koo keɓe piti, ri naa kaa ditɔ. Ri ti naa zi m kati, ka ɓɔɔ n a ka yeti sãmbong nɛɛ naa vuu palɛnang mɛɛ, nɛɛ bannang mɛɛ ɓɛɛ.
40024031	N naa shong zang nyaa shoonang mɛɛ ɓɔɔ lapa ditɔ nɛɛ vuu kãng ɓɔɔ k'aa dɔli ɓɛɛ, tɔɔ ri kpalɛ m zang mɛɛ ɓɔɔ n shɛ̃ɛrɛ ka koo keɓe piti, nɛɛ paa ɓɔɔ laa nwang nɔng, a ɓɔɔ nɛɛ dii ɓɔɔ laa hãa nyaa kagn ɓɛɛ.
40024032	“Nɔɔ mantɛ vuu ta, ka bii laa sìiri. Nasãng laa sìiri nɛɛ lɔɔ gɔpɔ tɔ, ɓɔɔ shɔɔ nɛɛ lusu tɔ, nɔɔ zi tɔ nɛɛ nɔng guusi a naabm tɔ.
40024033	Nɔɔ nɛɛ ti zi vuu keɓe tɔ piti naa weɓe, n'ɔɔ zi kati nɛɛ Jaa Shɔnzang a naabm tɔ, ka nyaa gãa.
40024034	N kɔɔ nɔɔ ruu ɓɔɔ nizang kɔ nwani, koo jaa knti keɓe naa ɓa kpang, vuu keɓe naa palɛ tɔ nizang gbongkarɛ nandon.
40024035	Lapa nɛɛ tipi ri naa shaarɛ ditɔ nandon, a ruu mɛɛ shaarɛ ɓi kpang.
40024036	“Zang gbete ɓɔɔ zi diki, nɛɛ laa ɓɔɔ n gbãayu kagn kpang. Zang nyaa shoonang Kpanti Laa ɓɔɔ ka lapa, nɛɛ n ɓɔɔ n Jaa Laa piti, ruu zi kpang, ɓi Kpanti Laa kɔ zi gbete.
40024037	Diki ɓɔɔ Jaa Shɔnzang naa a kagn, nwang naa diki ɓɔɔ Nuhu nwang kagn ɓɛɛ.
40024038	Ka diki ɓɔɔ mii lapa bang a gn kpang, zang shaa vuu shaanang, zang ɓoo ɓɔɔ ɓoonang, zang gee soro, a zang ti 'a zang wujɛ soro ɓarɛ, zang shingnɛ. Ri palɛ nɔngkɔ sasak, Nuhu naa daa nɔng ka yeti Laana.
40024039	Ri zi vuu ɓɔɔ a nɛɛ knti kpang. A mii lapa bang naa arɛ, see ri nandon. Diki ɓɔɔ Jaa Shɔnzang naa arɛ nwang doo nɔngkɔ.
40024040	Ka diki kaɓa, zang ziti ri lang jaa, Laa naa tuu zang gbete wu yaa ɓɔɔ gbete.
40024041	Zang soro ziti ɓɔɔ ri naa nang vuu ka yuu ree, Laa ti naa tuu gbete, wu yaa ɓɔɔ gbete.
40024042	“Ka ruu nɔngkɔ, nɔɔ gãng jìng kagn, ka ruu ɓɔɔ, nɔɔ zi diki ɓɔɔ Kpanti manɛ a kagn kpang ɓɛɛ.
40024043	Nɔɔ zi tɔ nɛɛ, naa zang gãa nɛ̀'ɛ tãa nyaa diki ɓɔɔ shɔngɓɔ a vuu ɓɔɔnang kagn tɔ, nɛ̀'ɛ gãng jìng ka gãa ɓiɓɛ tɔ̃ɔ tɔ̃ɔ, ka ruu ɓɔɔ Shɔngɓɔ nɛ̀'ɛ naa shɛ̃ɛ ka gãa ɓiɓɛ see wu vuu ɓɛɛ.
40024044	Ka ruu nɔngkɔ, nɔɔ gãng jìng kagn, ka ruu ɓɔɔ, Jaa Shɔnzang a ka làa ɓɔɔ nɔɔ shing danggn manɛ kpang ɓɛɛ.
40024045	“A ɓu wi zang shoonang tɔ̃ɔ ɓɔɔ zũng katɔ, ɓɔɔ dabang gãa ɓiɓɛ yaa wu zang ɓɔɔ ka gãa ɓiɓɛ nɛɛ wu alɛ ri vuu shaanang ka laa ɓɔɔ ri shaa vuu kagn wiya?
40024046	Tìnang tãanang ɓi ɓɔɔ, zang shoonang kaɓa kɔ, dabang gãa ɓiɓɛ nɛɛ naa ìi wu palɛ doo shoonang ɓɔɔ wu yaa wu ɓɛɛ.
40024047	N kɔɔ nɔɔ ruu ɓɔɔ nizang kɔ nwani, dabang ɓiɓɛ naa shing wu ka yuu vuu naa ɓiɓɛ nandon.
40024048	A n'aa zang shoonang kaɓa, yeti ɓiɓɛ shi kpang, a kɔɔyi tɔɔ, ‘Dabang gãa mɛɛ a ɓi pati kpang?’
40024049	Ka ruu nɔngkɔ, a gaa tɔɔsung ɓeezung shoonang nyɔkɔnang kati. A shaa vuu shaanang, a ti ɓoo sàa nɛɛ zang ɓɔɔ sàa palɛ ri katɔ ɓɛɛ.
40024050	A dabang gãa zang shoonang kaɓa, naa a ka diki ɓɔɔ zang shoonang kaɓa shing danggn anang ɓiɓɛ kpang nɛɛ laa ɓɔɔ wu zi kpang ɓɛɛ.
40024051	Dabang ɓiɓɛ naa dang wu jìng ditɔ, wu ti shing wu nɛɛ zang ɓɔɔ ri nwaarɛ zang nɛɛ vuu palɛnang ka nɔng ɓɔɔ zang kaayi, zang shaa nyaa kagn kpaaka kpaaka ɓɛɛ.
40025001	“Ka diki kaɓa kpanti roonang Laa naa nwang naa ruu rɛɛ ja soo kopi ɓɔɔ ri daa kn sinyɛ shaanang ɓɛɛ. Ri yaka waa zà'ang sɔɔ nɛɛ ri daa ɓee sinyɛ ɓeevɛ yuu.
40025002	Ka teteng ja soo kopi kaɓa, ɓɔɔ maani zũng kpang, a ɓɔɔ maani zũng ɓarɛ katɔ.
40025003	Ɓɔɔ zũng kpang maani kaɓa, daa ɓarɛ nɛɛ nung waa ka zà'ang kpang.
40025004	A ɓɔɔ zũng katɔ maani kaɓa, daarɛ ɓarɛ nɛɛ nung waa ka zà'ang ning.
40025005	“Ri daa nwang tɔ, a sinyɛ ɓeevɛ a pati kpang, a hingro naa yiki ri.
40025006	Kaa nɛɛ teteng gãmbang, zang sãa nyaa ka lapa, nɛɛ, ‘Sinyɛ ɓeevɛ a kana, nɔɔ nwang ta, nɔɔ kpisi wu yuu.’
40025007	“A rɛɛ ja soo kopi kaɓa ri seepaa, ri gisi waa ɓɔɔ ka zà'ang sɔɔ ɓarɛ.
40025008	A ja soo maani ɓɔɔ zũng kpang kaɓa, kɔɔ rɛɛ ɓeesang ɓɔɔ zũng katɔ nɛɛ, ‘Nɔɔ kàsɛ̀ rùu nung manɛ jong, ka ruu ɓɔɔ waa zà'ang sɔɔ ɓuru ning kana ɓɛɛ.’
40025009	“A, rɛɛ ja soo maani ɓɔɔ zũng katɔ kaɓa, kɔɔ ri tɔɔ, ‘Nung ɓuru, daa ɓɔɔ ruu basɛ nɛɛ nɔɔ kpang. Nɔɔ dita, n'ɔɔ daa hoo ɓɔɔ manɛ ka naa zang ɓɔɔ ri malɛ ɓɛɛ.’
40025010	“Ja soo maani ɓɔɔ zũng kpang kaɓa, ri daa tɔ nɔng nung hoonang, a sinyɛ ɓeevɛ naa a ka knti ɓarɛ. Ja soo maani ɓɔɔ ri kpalɛ bii tɔ kaɓa, ri daa ɓarɛ kaa nɛɛ wu, ka nɔng ɓɔɔ zang shaa kn sinyɛ ɓɛɛ. A zang ku nyaa gãa kati.
40025011	“Knti nɛɛ tɔɔ wu bee tɔkɔlɔng, ja soo maani ɓɔɔ ri daa nung waa zà'ang sɔɔ ɓarɛ hooronang, ri naa arɛ. Ri ɓaa nyaa nɛɛ, ‘Sinyɛ ɓeevɛ, puu ruu nyaa gãa jong.’
40025012	“Sinyɛ ɓeevɛ kasɛ ri nyaa tɔɔ, ‘N kɔɔ nɔɔ katɔ kɔ nwani, n zi nɔɔ nung kpang.’”
40025013	A Yeesɔ hangsɛ nyaa tɔɔ, “Nɔɔ shing danggn kagn, ka ruu ɓɔɔ nɔɔ zi diki nɛɛ laa ɓɔɔ n gbãayu kpang ɓɛɛ.”
40025014	“Kpanti roonang Laa, naa nwang naa ruu yɔɔ ɓɔɔ tɔɔ wu daa zanti, a ɓaa nyaa ka zang shoonang ɓiɓɛ, yàa ri vuu naa ɓiɓɛ ɓɛɛ.
40025015	Yɔɔ kaɓa, a zang shoonang ɓiɓɛ ɓɔɔ gbete saka jaka maani, ti a zang gbete jaka ziti, a ti a zang gbete jaka gbete ka naa zũnnang ɓarɛ. A seepaa daa zanti kati.
40025016	Zang shoonang yɔɔ gbete ɓɔɔ ta saka jaka maani kaɓa, tuu saka ɓiɓɛ daa hooro vuu ɓɔɔ wu naa malɛ nɛɛ mani tantɛnang. A naa walɛ jaka ɓɔɔgn n'ɔng maani.
40025017	A zang gbete ɓɔɔ ta saka jaka ziti, ti daa walɛ ɓɔɔgn n'ɔng ziti.
40025018	A, zang gbete ɓɔɔ ta jaka gbete kaɓa, daayi daa gbãa tipi, a waasɛ̃ saka yɔɔ gãa ɓiɓɛ kagn.
40025019	“Diki bee tɔ, a yɔɔ gãa rɛɛ zang shoonang kaɓa naa gbãayu kati. A ɓaa ri nyaa, hɛ̃ɛlɛ ri vuu ɓɔɔ ri palɛ nɛɛ saka ɓɔɔ wu alɛ ri ɓɛɛ kati.
40025020	A zang shoonang ɓiɓɛ ɓɔɔ wu a wu jaka maani, arɛ naa a wu kaa jaka kopi. A kɔɔ wu tɔɔ, ‘Kpanti, mɔɔ a m jaka maani, n walɛ ɓɔɔgn tɔ n'ɔng maani.’
40025021	“Yɔɔ gãa ɓiɓɛ tɔɔ, ‘Nn hn, mɔɔ zang shoonang tɔ̃ɔ ɓɔɔ ɓaa shoo ka nyaa zang, ti palɛ vuu tɔ̃ɔ ɓɛɛ. Mɔɔ palɛ vuu tɔ̃ɔ, nɛɛ vuu ɓɔɔ tɔkɔlɔng, n shing mɔɔ ka yuu vuu ɓɔɔ dɔli ɓɛɛ. A ta, mɔɔ tãa tìnang nɛɛ n.’
40025022	“A zang shoonang yɔɔ gãa gbete ɓɔɔ yɔɔ a wu jaka ziti, ti arɛ kɔɔ wu tɔɔ, ‘Kpanti, mɔɔ a m jaka ziti n walɛ ɓɔɔgn tɔ n'ɔng ziti.’
40025023	“Yɔɔ gãa ɓiɓɛ tɔɔ, ‘Nn hn zang shoonang tɔ̃ɔ ɓɔɔ ɓaa shoo ka nyaa zang, ti palɛ vuu tɔ̃ɔ ɓɛɛ. Mɔɔ palɛ vuu tɔ̃ɔ nɛɛ vuu ɓɔɔ tɔkɔlɔng, n shing mɔɔ ka yuu ɓɔɔ dɔli ɓɛɛ. A ta, mɔɔ tãa tìnang nɛɛ n.’
40025024	“A zang shoonang yɔɔ gbete, ɓɔɔ yɔɔ a wu jaka gbete naa arɛ kɔɔ wu tɔɔ, ‘Kpanti, n zi tɔ, mɔɔ kpãa nyaa ɓaa katɔ, mɔɔ y'ee vuu ɓ'aà ka nɔng ɓɔɔ mɔɔ ɓ'aà kpang ɓɛɛ, mɔɔ ti kpalɛ vuu ɓ'aà ka nɔng ɓɔɔ mɔɔ vang jìng vuu kpang ɓɛɛ.
40025025	Ka ruu nɔngkɔ, n kaa vɔrɔ, a n daayi, n daa waasɛ̃ saka ɓaaɓɛ ka tipi. Vuu ɓaaɓɛ keɓe, ta, ta.’
40025026	“A yɔɔ gãa ɓiɓɛ kasɛ wu nyaa tɔɔ, ‘Mɔɔ ɓ'aà zang shoonang ɓɔɔ shi kpang ɓɛɛ. Mɔɔ lagn dɔli. Mɔɔ zi tɔ nɛɛ n y'ee vuu ka nɔng ɓɔɔ n ɓaa kpang. N ti kpalɛ vuu ka nɔng ɓɔɔ n vang kpang.
40025027	A ka ruu vi, mɔɔ shìng m saka mɛɛ ka gãa ɓɔɔ zang shing saka kagn kpang viya? Wee n gbãayu, n nɛɛ naa ta kaa nɛɛ ɓɔɔ zang gisi zang ka yuu ɓiɓɛ ning, kpang ya?’
40025028	“A raa jìng kɔɔ zang ɓɔɔ ri shiiri ɓɛɛ tɔɔ, ‘Nɔɔ ta saka ɓɔɔ ka naa ɓiɓɛ ta, n'ɔɔ a zang shoonang ɓɔɔ, ɓɔɔ ɓiɓɛ kopi ɓɛɛ,
40025029	ka ruu ɓɔɔ, zang piti ɓɔɔ vuu ɓiɓɛ kagn zang naa gisi wu ɓɔɔgn ditɔ tɔkn, tɔ̀ɔ ɓɔɔ ɓiɓɛ wu shang kati. A zang piti ɓɔɔ vuu ɓiɓɛ kagn kpang, vuu ɓɔɔ ka naa ɓiɓɛ tɔkɔlɔng, zang naa ta ditɔ.’
40025030	A yɔɔ kpanti kɔɔ zang tɔkn nɛɛ ‘Nɔɔ tasɛ zang shoonang shi kpang keɓe ta ka biling, ka nɔng ɓɔɔ tɔ̀ɔ katɔ ɓɛɛ. Ka nɔng ɓɔɔ zang naa kaayi, zang shaa nyaa kagn kpaaka kpaaka ɓɛɛ.’”
40025031	“Ka diki ɓɔɔ Jaa Shɔnzang naa a ka naa bannang ɓiɓɛ, nɛɛ zang nyaa shoonang Laa ɓɔɔ ka ri lapa piti, naa nwang ka yuu laa nwannang Kpanti ɓiɓɛ.
40025032	Zang naa kpalɛ zang ɓɔɔ ka koo keɓe ditɔ ka bii ɓiɓɛ nandon, tɔɔ, wu shɛ̃ɛrɛ zang ɓiɓɛ kaa naa ɓɔɔ jagang shɛ̃ɛrɛ mɛ̀ɛr'ɛ nɛɛ teteng jàa ɓɛɛ.
40025033	Wu naa kpalɛ mɛ̀ɛr'ɛ ka naa nakn, jàa ɓi kaa naa nagang ɓiɓɛ.
40025034	Kpanti wu naa kɔɔ zang ɓɔɔ ri ka naa nakn ɓiɓɛ nɛɛ, ‘Zang ɓɔɔ Daa mɛɛ a ri tìnang tãanang tɔ ɓɛɛ, nɔɔ a ta n'ɔɔ ta vuu tɔ̃ɔ ɓɔɔ Daa mɛɛ shìli nɔɔ, doo ka diki ɓɔɔ wu gaayu koo keɓe mãanang ɓɛɛ.
40025035	Ka ruu ɓɔɔ, nyɔkɔ nyɔ m, nɔɔ a m vuu shaanang ɓɛɛ. Sutu ti mãa m nyaa, nɔɔ a m vuu ɓoonang. N ti a zanti, nɔɔ ta m ka gãa manɛ.
40025036	N nwang bii waati, a nɔɔ hãa m fɔ̃ɔrɔ. Kɔnang yi m, nɔɔ gãng jìng ka n. Zang mã m ka sãa, a nɔɔ lengke jìng ka n ɓɛɛ.’
40025037	“A zang ɓiɓɛ kaɓa, naa kasɛ wu nyaa nɛɛ, ‘Kpanti, nyɔkɔ nyɔ mɔɔ gn vi, ruu zi mɔɔ, a ruu a mɔɔ vuu shaanang viya? Sutu ti mã mɔɔ nyaa gn vi, ruu a mɔɔ vuu ɓoonang viya?
40025038	Mɔɔ ti 'a zanti gn vi, ruu zi mɔɔ, a ruu ta mɔɔ ka gãa ɓuru viya? Mɔɔ ti nwang bii waati gn vi, ruu ti hãa mɔɔ fɔ̃ɔrɔ viya?
40025039	Kɔnang ti yi mɔɔ gn vi, a zang ti mã mɔɔ gn vi ka sãa, a ruu zirɛ, ruu daa leng jìng ka mɔɔ viya?’
40025040	“A Kpanti naa kasɛ ri nyaa nɛɛ, ‘N kɔɔ nɔɔ ruu ɓɔɔ nizang kɔ nwani, vuu piti ɓɔɔ nɔɔ palɛ zang gbete ɓɔɔ wukɔ tɔkɔlɔng ka teteng rɛɛ manzung keɓe, nɔɔ pàlɛ̀ nkɔ.’
40025041	“A naa kɔɔ zang ɓɔɔ ka naa nagang ɓiɓɛ nɛɛ, ‘Zang ɓɔɔ Kpanti Laa ku nɔɔ nyaa tɔ ka bii, ka ruu vuu shi kpang manɛ ɓɛɛ, nɔɔ dita yeti waa ɓɔɔ Laa palɛ ka ruu Kpanti suru shi kpang nɛɛ zang nyaa shoonang ɓiɓɛ ɓɛɛ.
40025042	Ka ruu ɓɔɔ, nyɔkɔ nyɔ m, nɔɔ a m vuu shaanang kpang ɓɛɛ. sutu ti mã m nyaa, nɔɔ ti a m vuu ɓoonang kpang.
40025043	N a zanti, nɔɔ ti ta m ka gãa manɛ kpang. N nwang bii waati, nɔɔ hãa m fɔ̃ɔrɔ kpang. Kɔnang yi m, a zang ti mã m ka sãa nɔɔ lengke jìng ka n kpang.’
40025044	“A ri naa kasɛ wu nyaa doo nɔngkɔ nɛɛ, ‘Kpanti Laa, ruu zi mɔɔ gn vi nyɔkɔ nyɔ mɔɔ katɔ, sutu mãa mɔɔ, bii ɓaaɓɛ ti waati, a ruu yi mɔɔ naa ka bii kpang viya? Mɔɔ ti a zanti gn vi, a ruu ta mɔɔ ka gãa ɓuru kpang viya? Kɔnang ti palɛ mɔɔ gn vi, ruu ti zi mɔɔ gn vi ka sãa a ruu lengke jìng ka mɔɔ kpang viya?’
40025045	“A Kpanti naa kasɛ ri nyaa nɛɛ, ‘N kɔɔ nɔɔ ruu ɓɔɔ nizang kɔ nwani, vuu piti ɓɔɔ nɔɔ palɛ zang ɓɔɔ wukɔ tɔkɔlɔng ka teteng rɛɛ manzung keɓe kpang, nɔɔ palɛ nkɔ kpang.’
40025046	“Ri naa daa ɓarɛ ka nɔng jìng dannang ɓɔɔ waa nyaa kpang ɓɛɛ. A zang ɓiɓɛ kaɓa, ri naa wàl'ɛ ɓarɛ kaa suru bii ɓɔɔ waa nyaa kpang ɓɛɛ.”
40026001	Yeesɔ hangsɛ nyaa yee keɓe rannang tɔ nandon, a kɔɔ zang ɓɔɔ ri mantɛ vuu ka bii ɓiɓɛ tɔɔ,
40026002	“Nɔɔ zi tɔɔ, diki ɓɔɔ zang shaa nyaalaa Pasika yaa lɛɛ kaa ziti. Zang naa yi m ɓɔɔ n Jaa Shɔnzang, zang a zang ɓɔɔ ri naa ɓaa m naa ka laa ɓɛɛ.”
40026003	Zang bang bang zang ɓɔɔ ri dɔɔ vuu ka Gãa Laa, nɛɛ zang bang bang zang Yahudawa ri kpalɛ zɔɔ ka yeti gãa Kayifa, Kpanti zang ɓɔɔ ri dɔɔ vuu ka Gãa Laa.
40026004	A ri tɔng zɔɔ ka naa ɓɔɔ ri yi Yeesɔ nɛɛ nwiiri, ri nyɔ wu ɓɛɛ.
40026005	Ri kɔɔ zɔɔ tɔɔ, “R'uu palɛ ka diki ɓɔɔ zang shaa nyaalaa Pasika kpang, ka ruu ɓɔɔ zang nɛɛ palɛ nyaa ɓɛɛ.”
40026006	Diki ɓɔ̀'ɔgn Yeesɔ ka Bɛtani, ka gãa Siman ɓɔɔ bɛɛ vuu bii shaa wu katɔ ɓɛɛ.
40026007	A jaa soro ɓɔ̀'ɔgn, a nɛɛ nung tũurunang ɓɔɔ shaa nyaa dɔli, ka zà'ang nung ɓɔɔ shi dɔli ɓɛɛ, a tũngku Yeesɔ ka yuu bɛɛ shaa vuu shaanang.
40026008	Ɓɔɔ zang ɓɔɔ ri mantɛ vuu ka bii Yeesɔ ri zi naa weɓe, gnvɔ shaa ri, ri tɔɔ, “Zang lasɛ nung keɓe ka ruu viya?
40026009	Zang nɛ̀'ɛ màlɛ̀ nung keɓe saka gaagaa, tɔɔ zang alɛ zang ɓɔɔ vuu ka naa kpang ɓɛɛ.”
40026010	Yeesɔ ti zi vuu ɓɔɔ ri kɔɔ ɓi tɔ. A kɔɔ ri tɔɔ, “Nɔɔ k'ongsò jaa soro keɓe ka ruu viya? Jaa soro keɓe pàl'ɛ m vuu ɓɔɔ tɔ̃ɔ.
40026011	Nɔɔ nw'alɛ̀ manɛ nɛɛ zang ɓɔɔ vuu ka naa kpang diki diki, a n nw'ang nɛɛ nɔɔ sasak kpang.
40026012	Nung kɔ jaa soro tũngku m ka bii ɓee, tũuru m kaa nung vɔrɔ kɔ nwani.
40026013	N kɔɔ nɔɔ ruu ɓɔɔ nizang kɔ nwani, nɔng ɓɔɔ zang naa rang tɔ̃ɔ Kpanti Laa kagn koo keɓe piti, zang naa kɔɔ ruu vuu kɔ jaa soro keɓe palɛ ɓɛɛ ditɔ. Ka ruu ɓɔɔ, danggn jaa soro keɓe nɛ̀'ɛ ning zang ɓɛɛ.”
40026014	A zang gbete ka teteng zang ɓɔɔ ri mantɛ vuu ka bii Yeesɔ ɓɔɔ zang ɓaa wu nɛɛ Yahuda Isikariyoti, daa ka bii zang bang bang zang ɓɔɔ ri dɔɔ vuu ka Gãa Laa,
40026015	a hɛ̃ɛ ri tɔɔ, “Naa n a nɔɔ Yeesɔ, nɔɔ a m viya?” A ri gã saka ɓɔɔ zang palɛ nɛɛ azurufa bmati tu kopi, nɛɛ ri naa a wu.
40026016	A Yahuda gaa tɔɔsung gbalang kãanang ɓɔɔ wu naa malɛ zang Yeesɔ kaa nɛɛ diki kaɓa kɔ.
40026017	Ka diki ɓɔɔ zang gaayu shaanang nyaalaa borodi ɓɔɔ zang tɛ̃ɛ yisi kagn kpang, zang ɓɔɔ ri mantɛ vuu ka bii Yeesɔ ri a ka bii ɓiɓɛ, a ri hɛ̃ɛ wu tɔɔ, “Mɔɔ kasɛ nɛɛ ruu pàl'ɛ mɔɔ vuu shaanang ɓɔɔ mɔɔ naa shaa ka nyaalaa Pasika ka niya?”
40026018	A Yeesɔ kɔɔ ri tɔɔ, “Nɔɔ daa ka bii shɔnzang ɓɔɔ ka gari, nɔɔ daa kɔɔ wu nɛɛ ‘Maalang tɔɔ, diki mɛɛ a tɔ naabm, ka ruu nɔngkɔ, n kasɛ n tɔɔ, n shaa vuu shaanang nyaalaa Pasika nɛɛ zang ɓɔɔ ri mantɛ vuu ka bii mɛɛ ka gãa ɓaaɓɛ.’”
40026019	A zang ɓɔɔ ri mantɛ vuu ka bii Yeesɔ, ri daa palɛ ka naa ɓɔɔ Yeesɔ kɔɔ ri ɓɛɛ. Ri palɛ vuu shaanang Pasika kati.
40026020	Yeesɔ naa nwang tɔ ka nɔng vuu shaanang nɛɛ zang ɓɔɔ ri mantɛ vuu ka bii ɓiɓɛ nɛɛ laarang,
40026021	ri shaa vuu shaanang kana, a Yeesɔ kɔɔ ri tɔɔ, “N kɔɔ nɔɔ ruu ɓɔɔ nizang kɔ nwani, shɔnzang gbete ɓɔɔ kagn teteng manɛ, naa malɛ m ditɔ.”
40026022	Ɓɔɔ zang ɓɔɔ ri mantɛ vuu ka bii Yeesɔ, ri tãa naa weɓe, yeti ɓarɛ lasɛ dɔli. A ri gaa tɔɔsung Yeesɔ hɛ̃ɛlɛnang kati nɛɛ, “Ɓu wiya maalang? Nkɔ ya?”
40026023	A kasɛ ri nyaa tɔɔ, “Shɔnzang ɓɔɔ hãa naa nɛɛ n ka gbanti, wukɔ naa nyɔ yuu mɛɛ.
40026024	Jaa Shɔnzang naa vɔ katɔ naa ɓɔɔ Labeenang Kpanti Laa kɔɔ ɓɛɛ. A jìng dannang kagn yuu zang ɓɔɔ naa nyɔ yuu Jaa Shɔnzang ɓɛɛ. Zang nɛɛ yi zang kaɓa kpang kɔ gbã̀'agbãa, wukɔ nɛɛ daa wu.”
40026025	A Yahuda ɓɔɔ nyɔ yuu Yeesɔ hɛ̃ɛ wu tɔɔ, “Nkɔ ya maalang?” A Yeesɔ kasɛ wu nyaa tɔɔ, “Nn, mɔkɔ.”
40026026	Ri shaa vuu shaanang kana, a Yeesɔ tuu borodi zãa Kpanti Laa, a shalɛ a zang ɓɔɔ ri mantɛ vuu ka bii ɓiɓɛ kati. A kɔɔ ri tɔɔ, “Nɔɔ ta ta nɔɔ shaayi. Weɓe yɔpɔ bii mɛɛ kɔ.”
40026027	A ti tuu juwa, a zãa Kpanti Laa, a ri kati. Kɔɔ ri tɔɔ, “Nɔɔ ta ta, nɔɔ ɓooro ka yuu manɛ nandon.
40026028	Wee zìi mɛɛ ɓɔɔ naa tusu zang nɛɛ nyaa shɔɔ ɓɔɔ Laa kɔɔ zang, naa nwang kaa nizang ɓɛɛ. Zìi mɛɛ ɓɔɔ tɛ̃ɛ ka ruu zang dɔli, nɛɛ tɔ̀ɔ Laa wu kɔsɔ ri vuu shi kpang ɓarɛ kati ɓɛɛ.
40026029	N kɔɔ nɔɔ, n naa ɓoo mii jìng laa inabi tɔ̀'ɔ nɛɛ nɔɔ tɔkn kpang, n naa ɓoo kaa ɓɔɔ shɔɔ ɓɔɔ ruu daa ɓoo nɛɛ nɔɔ ka nɔng ɓɔɔ Daa mɛɛ roo Kpanti ɓɛɛ.”
40026030	A ri naa gaa soo, ri daa kaa kɔpɔ Zeetung.
40026031	A Yeesɔ kɔɔ ri tɔɔ, “Lɛɛkɔ nɛɛ zìi, nɔɔ naa yuku ditɔ nandon nɔɔ yaa m. Laa kɔɔ nɔngkɔ ka yeti labeenang ɓiɓɛ tɔɔ, ‘N nyɔ jagang vɔrɔ ditɔ, tɔɔ mɛ̀ɛr'ɛ ri naa tantɛ kati.’
40026032	“N nɛɛ seepaa tɔ nɛɛ sàa, nɔɔ naa ìi m kaa nɛɛ Galili.”
40026033	A Bituru kɔɔ wu tɔɔ, “Naa ri yuku doo piti ri yaa mɔɔ, n yaa mɔɔ m kpang.”
40026034	Yeesɔ kɔɔ wu tɔɔ, “N kɔɔ mɔɔ ruu ɓɔɔ nizang kɔ nwani, ɓɔɔ kn naa ɓaa nyaa lɛɛkɔ nɛɛ zìi keɓe, bɛɛ mɔɔ laa nyaa tɔ daa doo taati, nɛɛ mɔɔ zi m nung ɓ'aà kpang.”
40026035	Bituru ti kɔɔ Yeesɔ tɔkn, tɔɔ, “Naa zang tɔɔ zang nyɔ m doo katɔ nɛɛ mɔɔ ning piti, n laa nyaa ɓaaɓɛ m kpang.” Zang ɓɔɔ ri mantɛ vuu ka bii Yeesɔ ɓɔɔ, ri ti kɔɔ doo nɔngkɔ nandon.
40026036	Yeesɔ naa a kaa nɛɛ zang ɓɔɔ ri mantɛ vuu ka bii ɓiɓɛ ka nɔng ɓɔɔ zang ɓaa nɛɛ Gesemani ɓɛɛ. A kɔɔ ri tɔɔ, “Nɔɔ nwang ka nihn, n daa gaa doo Kpanti Laa ka kaaɓa.”
40026037	A Yeesɔ daa nɛɛ Bituru, nɛɛ wujɛ Zebedi ɓɔɔ ziti ɓɛɛ. A bii soo wu, gaa tɔɔsung rɛ̃rɛnang kati.
40026038	Yeesɔ kɔɔ ri tɔɔ, “Bii soo m tɔ nung vɔrɔ gbete. Nɔɔ nwang ka nihn, n'ɔɔ gãng jìng nɛɛ n ning.”
40026039	Yeesɔ daa tɔ ka tìng tɔkɔlɔng, a zuu kaa nɛɛ buru ka tipi, a gaa Kpanti Laa tɔɔ, “Daa mɛɛ, gbalang nɛɛ kagn, kɔsɔ m jìng dannang keɓe katɔ. Palɛ vuu ɓɔɔ yeti ɓaaɓɛ kasɛ ɓɛɛ, wu vuu ɓɔɔ yeti mɛɛ kasɛ ɓɛɛ kpang.”
40026040	A naa gbãayu ìi zang taati ɓɔɔ ri mantɛ vuu ka bii ɓiɓɛ kaɓa, hingro yiki ri tɔ. A hɛ̃ɛ Bituru tɔɔ, “Nɔɔ zunung ɓɔɔ nɔɔ gãng jìng nɛɛ n naa gbete kpang ya?
40026041	Nɔɔ gãng jìng kagn, nɔɔ ti gaa Kpanti Laa, ka ruu ɓɔɔ Sheetang nɛ̀'ɛ nwaarɛ nɔɔ ɓɛɛ. Suru bii manɛ kasɛ ɓi katɔ, a bii manɛ kɔ lakɛ ɓi kaa takpang.”
40026042	A Yeesɔ ti paarɛ tɔkn, daa gaa Kpanti Laa tɔɔ, “Daa mɛɛ, mɔɔ nɛɛ tɔɔ jìng dannang keɓe wu ɓa kpang, n dàng katɔ, wu ti nwang naa ɓɔɔ mɔɔ kasɛ ɓɛɛ.”
40026043	A Yeesɔ ti gbãayu naa ìi ri, hingro yiki ri tɔ tɔkn, ka ruu ɓɔɔ hingro kpiti ri jìng tɔ dɔli ɓɛɛ.
40026044	Yeesɔ ti yaa ri, daa nɔng Laa gaanang daa kaa doo taati. Ti daa paasɛ doo nyaa gbete ɓɔɔ wu kɔɔ tìng shɔɔnang kɔ.
40026045	A gbãayu naa ìi zang ɓɔɔ ri mantɛ vuu ka bii ɓiɓɛ kati. A hɛ̃ɛ ri tɔɔ, “Nɔɔ rooyi, nɔɔ õ̀s'ɔ manɛ doo naa ya? Nɔɔ zirɛ, laa yaa kaa tɔkɔlɔng. Zang a zang ɓɔɔ ri palɛ vuu shi kpang Jaa Shɔnzang tɔ.
40026046	Nɔɔ seepaa ta ruu gbãayu. Nɔɔ zirɛ, zang ɓɔɔ nyɔ yuu mɛɛ kɔ a kana ɓa.”
40026047	Yeesɔ rang yee doo naa nyaa, a Yahuda zang gbete ka teteng zang kopi tu ziti ɓɔɔ ri mantɛ vuu ka bii ɓiɓɛ a kati. Yahuda a nɛɛ zang dɔli ɓɔɔ rɛɛ zang bang bang zang ɓɔɔ ri d'ɔɔ vuu ka Gãa Laa, nɛɛ zang bang bang zang Yahudawa ri shong ɓɛɛ ning. Zang kaɓa, ri see yere bang, nɛɛ labasaa ka naa ning.
40026048	Yahuda ɓɔɔ nyɔ yuu Yeesɔ, kɔɔ ri tɔ, ka tìng nɛɛ, “Zang ɓɔɔ n daa kɔng wu, wukɔ Yeesɔ. N'ɔɔ yi wu.”
40026049	Yahuda ri naa shɛ̃ɛ nɔng tɔ a sharɛ daa kɔng Yeesɔ. A kɔɔyi tɔɔ, “Mɔɔ nwang tɛya Maalang?”
40026050	Yeesɔ kasɛ wu nyaa tɔɔ, “Palɛ vuu ɓɔɔ atɛ mɔɔ tà masang.” A zang ɓɔɔ ri a nɛɛ Yahuda ri tɛɛyi, ri daa yi Yeesɔ kati.
40026051	Zang Yeesɔ ɓɔɔ gbete, zɔ̃ng yere bang ɓiɓɛ, wɔng shoo jaafoo kpanti zang ɓɔɔ ri dɔɔ vuu ka Gãa Laa nɛɛ mani kak.
40026052	A Yeesɔ kɔɔ wu tɔɔ, “Hãa yere bang ɓaaɓɛ ta ka kpãa, ka ruu ɓɔɔ zang piti ɓɔɔ zɔ̃ng yere bang, naa vɔ ɓi doo nɛɛ wukɔ ɓɛɛ.
40026053	Mɔɔ zi kpang nɛɛ naa n gàa Daa mɛɛ, shong m zang nyaa shoonang ɓiɓɛ ɓɔɔ ri ka lapa ɓɔɔ ɓa tìng kopi tu ziti katɔ tantɛnang kpang ya?
40026054	A n nɛɛ palɛ tɔ nɔngkɔ, ruu Laa ɓɔɔ kɔɔyi tɔɔ, vuu keɓe naa nwang ditɔ naa weɓe, nwang kaa bɛɛ nizang viya?”
40026055	A Yeesɔ raa jìng, hɛ̃ɛ zang ɓɔɔ ri a wu yinang tɔɔ, “Nɔɔ see yere bang nɛɛ labasaa ka naa gaagaa, nɛɛ nɔɔ naa yi ɓu nkɔ naa zang shɔngɓɔ ya? N nwalɛ ka yeti Gãa Laa kɔ diki diki, n tusu zang vuu, nɔɔ yi m kpang.
40026056	Vuu kɔ zang palɛ ɓ'ee, ɓee ɓi kaa nyaa vuu ɓɔɔ rɛɛ zang nyaa shoonang Laa ri bèe ka yeti labeenang Laa ka tìng tɛ̃ɛtɛ̃ɛ ɓɛɛ.” A zang ɓɔɔ ri mantɛ vuu ka bii ɓiɓɛ, ri yuku nandon ri yaa wu.
40026057	A zang ɓɔɔ ri yi Yeesɔ ri daa kaa nɛɛ wu ka bii Kayifa, kpanti zang ɓɔɔ ri dɔɔ vuu ka Gãa Laa ɓɛɛ. Zang ɓɔɔ ri tusu zang vuu nɛɛ zang bang bang zang Yahudawa ri kpalɛ zɔɔ tɔ ka nɔngkɔ.
40026058	Bituru dũuru wu ka knti katara sasak, daa nɛɛ wu ka dàbang Kayifa. A Bituru turɛ daa nwang nɛɛ zang ɓɔɔ ri gãng jìng ka gãa, nɛɛ tɔɔ wu zi naa ɓɔɔ zang hangsɛ nyaa ruu keɓe kati.
40026059	A zang bang bang zang ɓɔɔ ri dɔɔ vuu ka Gãa Laa, nɛɛ rɛɛ zang dɔli ɓɔɔ ri doo zang ruu jɛ̃ɛnang kɔ, ri kãa gbalang ɓɔɔ ri zɛ̃ɛ wu nyaa, tɔ̀ɔ ri nyɔ wu kati ɓɛɛ.
40026060	Zang sè'e dɔli ri kɔɔrɔ ruu see ka yuu ɓiɓɛ, a nyaa ɓarɛ daa gbete kpang. Nɛɛ knti, zang sè'e ziti ɓɔɔgn, ri naa seepaa kati. Ri a ka tìng zang ɓɔɔ ri jɛ̃ɛ ruu ɓɛɛ.
40026061	Ri tɔɔ, “Yɔɔ keɓe kɔɔyi tɔɔ, wu zunung ɓɔɔ wu jili Gãa Laa ka tipi, wu mãa ɓɔɔgn ka diki taati katɔ.”
40026062	A Kpanti zang ɓɔɔ ri dɔɔ vuu ka Gãa Laa, seepaa hɛ̃ɛ Yeesɔ tɔɔ, “Mɔɔ kasɛ nyaa ka ruu kɔ zang kɔɔ ka yuu ɓaaɓɛ ɓee kpang ya?”
40026063	Yeesɔ ti ãa nyaa ɓi kagn kpang. A Kpanti zang ɓɔɔ ri dɔɔ vuu kà Gãa Laa, kɔɔ wu tɔɔ, “N zɔ̃ɔrɔ mɔɔ katɔ nɛɛ Kpanti Laa ɓɔɔ ningkãari ɓɛɛ, kɔɔ ruu jong. Mɔkɔ Kirisi Jaa Kpanti Laa ɓɔɔ naa a ɓɛɛ ya?”
40026064	A Yeesɔ kasɛ wu nyaa kati tɔɔ, “Nn nkɔ. N kɔɔ nɔɔ, nɔɔ naa zi m ɓɔɔ n Jaa Shɔnzang ditɔ ka naa nakn Kpanti Laa ɓɔɔ palɛ vuu piti ɓɛɛ. Nɔɔ ti naa zi naa ɓɔɔ n a ka yeti sãmbong ditɔ.”
40026065	Ɓɔɔ kpanti zang ɓɔɔ ri dɔɔ vuu ka Gãa Laa tãa naa weɓe, lɔɔsɔ fɔ̃ɔrɔ ɓɔɔ ka bii ɓiɓɛ. A kɔɔyi tɔɔ, “Yɔɔ keɓe kɔɔ ruu shi kpang tɔ, tuu yuu ɓiɓɛ, nɛɛ wu Jaa Laa. Ruu kasɛ zang ɓɔɔ wu kɔɔ rùu vuu ɓɔɔ wu palɛ ɓɛɛ takpang. Nɔɔ tãa vuu shi kpang ɓɔɔ wu kɔɔ kãntang keɓe tɔ nɛɛ shoo manɛ.
40026066	Nɔɔ zi ɓu bɛ̀'ɛ ka yeti manɛ viya?” Ri kasɛ wu nyaa tɔɔ, “Dàa ɓɔɔ zang nyɔ wu vɔrɔ tɔ.”
40026067	A ri tùlù wu sisãa ka jìng, ri ti ma wu nɛɛ naa tung, a zang ɓɔɔ ri ti nyɔ wu nɛɛ naa.
40026068	Ri kpaa wu tɔɔ, “Kirisi, ɓàa ruu n'ung zang ɓɔɔ nyɔ mɔɔ ta.”
40026069	Ka laa kaɓa, Bituru nwang doo ka dàbang Kayifa. A jaa shoonang zang soro tɔkɔlɔng naa arɛ kɔɔ Bituru tɔɔ, “Mɔɔ ɓ'aà doo zang ɓɔɔ dũng Yeesɔ yɔɔ Galili kɔ.”
40026070	A Bituru laa nyaa ruu keɓe ka tìng ɓarɛ nandon tɔɔ, “N zi vuu kɔ mɔɔ rang yee ka yuu ɓiɓɛ m kpang.”
40026071	Bituru naa seepaa daa nwang kaa nyaa gãa naabm, a jaa shoonang zang soro tɔkɔlɔng ɓɔɔgn ti naa zi wu. A kɔɔ zang ɓɔɔ ri shiiri ɓɛɛ tɔɔ, “Bɛɛ yɔɔ keɓe nwang ɓi doo nɛɛ Yeesɔ yɔɔ Nazara kɔ.”
40026072	A Bituru ti laa nyaa tɔkn nɛɛ Laa tũnnang ning tɔɔ, “N zi yɔɔ keɓe nung m kpang.”
40026073	Laa nɛɛ tɔɔ wu ɓa tɔkɔlɔng, zang ɓɔɔ ri shiiri ka nɔng kaɓa, ri arɛ. Ri kɔɔ Bituru tɔɔ, “Mɔɔ doo zang ɓiɓɛ kɔ nizang. N'aa yee ɓɔɔ mɔɔ rang ka yeti nyaa ɓaaɓɛ, wukɔ nwangsɛ mɔɔ yuu.”
40026074	A Bituru kɔɔ ri nɛɛ Laa tũnnang ning tɔɔ, “N zi yɔɔ keɓe nung m kpang. N nɛɛ suu sè'e, Laa wu palɛ m vuu ɓɔɔ wu kasɛ ɓɛɛ.” A kǹ naa ɓaa nyaa kaa tantɛnang.
40026075	A Bituru naa kpaa danggn ruu ɓɔɔ Yeesɔ kɔɔ wu tɔɔ, “Ɓɔɔ kǹ naa ɓ'aa nyaa, bɛɛ mɔɔ laa nyaa mɛɛ tɔ daa doo taati.” A Bituru nwangnɛ, daa kaa ka biling zɛ̃ɛzɛ̃ɛ.
40027001	Nɔng naa gãntɛ tɔ, a zang bang bang zang ɓɔɔ ri dɔɔ vuu ka Gãa Laa nɛɛ zang bang bang zang Yahudawa ri tɔng zɔɔ ka naa ɓɔɔ ri naa nyɔ Yeesɔ ɓɛɛ.
40027002	A ri mã wu, ri daa nɛɛ wu ka bii gɔmna Bilatu.
40027003	Ɓu doo ɓɔɔ Yahuda ɓɔɔ malɛ Yeesɔ zirɛ, zang jɛ̃ɛ Yeesɔ ruu tɔ, nɛɛ zang nyɔ wu vɔrɔ kaa tɔ, naa kɔ̃sɔ yeti ɓiɓɛ. A see saka azurufa bmati tu kopi ɓɔɔ zang a wu ka ruu Yeesɔ, daa sɔɔrɔ zang bang bang zang ɓɔɔ ri dɔɔ vuu ka Gãa Laa nɛɛ zang bang bang zang Yahudawa.
40027004	A kɔɔ ri tɔɔ, “N p'al'ɛ vuu shi kpang tɔ, ka ruu ɓɔɔ n nyɔ nɔɔ yuu shɔnzang tɔ̃ɔ ɓɔɔ tãa zang ruu kpang, nɛɛ nɔɔ nyɔ wu vɔrɔ ɓɛɛ.” A ri kasɛ wu nyaa tɔɔ, “Ruu ɓuru hãa ɓi tɔɔgn kpang, ɓi kaa ruu ɓaaɓɛ.”
40027005	A Yahuda vang ri saka kaɓa ka Gãa Laa, a daayi daa bɔ̃ɔ vɔ̃ɔrɔ ɓiɓɛ, a vɔ kati.
40027006	Zang bang bang zang ɓɔɔ ri dɔɔ vuu ka Gãa Laa, ri see saka azurufa kaɓa kati. Ri tɔɔ, “Naa ruu tɛ̃ɛ saka keɓe ka nɔng ɓɔɔ ruu tɛ̃ɛ saka kagn ka Gãa Laa tɔkn, ruu ɓa nyaa labeenang Laa ɓɔɔ Musa bee tɔ, ka ruu ɓɔɔ, saka ɓɔɔ zang hoo shɔnzang nɛɛ mani ɓi saka zìi ɓɛɛ.”
40027007	A ri mã zɔɔ naa nɛɛ ri see saka keɓe ri daa hoo tipi yɔɔ ɓɔɔ mãa ɓari ɓɛɛ nɛɛ mani. Tɔ̀ɔ wu nwang ka nɔng ɓɔɔ zang gbãa vɔrɔ zang zanti kagn ɓɛɛ.
40027008	Ka ruu nɔngkɔ, zang ɓaa tipi kaɓa doo naa nɛɛ, “Tipi zìi shɔnzang.”
40027009	Vuu kɔ zang palɛ ɓee, ɓee ɓi ka nyaa vuu ɓɔɔ Irimiya zang nyaa shoonang Laa kɔɔ ka tìng tɛ̃ɛtɛ̃ɛ ɓɛɛ. Irimiya kɔɔyi tɔɔ, “Ri see saka azurufa bmati tu kopi kaɓa, ɓɔɔ zang Isirela ri mã zɔɔ naa nɛɛ ri shu ka yuu ɓiɓɛ,
40027010	ri hoo tipi yɔɔ ɓɔɔ mãa ɓari nɛɛ mani, naa ɓɔɔ Kpanti Laa tusu m ɓɛɛ.”
40027011	Zang a tɔ nɛɛ Yeesɔ ka tìng gɔmna, a gɔmna hɛ̃ɛ wu tɔɔ, “Mɔkɔ kpanti zang Yahudawa ya?” Yeesɔ kasɛ wu nyaa tɔɔ, “Nn, nkɔ”
40027012	A zang bang bang zang ɓɔɔ ri dɔɔ vuu ka Gãa Laa nɛɛ zang bang bang zang Yahudawa, ri zɛ̃ɛ wu nyaa, a ãa nyaa ɓi kagn kpang.
40027013	Bilatu ti hɛ̃ɛ wu tɔkn tɔɔ, “Mɔɔ tãa vuu piti kɔ zang kɔɔrɔ ka yuu ɓaaɓɛ ɓɛɛ kpang ya?”
40027014	Yeesɔ ti ã̀a wu nyaa ɓi ka bii kpang. Ti kasɛ nyaa ɓi ka yuu vuu gbete ɓɔɔ zang kɔɔrɔ ka yuu ɓiɓɛ kpang. Gɔmna Bilatu mã naa ka danggn, ka ruu ɓɔɔ Yeesɔ kasɛ ri nyaa kpang ɓɛɛ.
40027015	Diki vuu shaanang nyaalaa Pasika nɛɛ a tɔ, gɔmna yaarɛ zang, zang gbete ɓɔɔ zang mã ka sãa, ɓɔɔ ri kasɛ ɓɛɛ naa katɔ.
40027016	Ka diki kaɓa, zang ɓɔɔ zang ɓaa nɛɛ Baraba, ɓɔɔ zang zi wu nung tɔ nandon, ka ruu vuu shi kpang ɓɔɔ wu palɛ ɓɛɛ, kagn yeti sãa.
40027017	Zang kpalɛ zɔɔ tɔ nandon, a Bilatu hɛ̃ɛ ri tɔɔ, “N yaa nɔɔ ɓu wi naa wiya? Baraba ya, kɔ Yeesɔ ɓɔɔ zang ɓaa nɛɛ Kirisi ɓɛɛ?”
40027018	Bilatu hɛ̃ɛ ri ruu keɓe, ka ruu ɓɔɔ zi ɓi tɔ ka yeti ɓiɓɛ nɛɛ zang ɓɔɔ ri dɔɔ vuu ka Gãa Laa, ri atɛ wu Yeesɔ ɓi ka ruu sũnyaa kaanang ɓarɛ ɓɛɛ.
40027019	Bilatu nwang doo ka nɔng ruu jɛ̃ɛnang ɓiɓɛ, a ɓeeso shong wu nyaa tɔɔ, “Mɔɔ yi naa ka bii shɔnzang tɔ̃ɔ kiɓi kpang. N dang jìng ka yeti rɔ̃kɔnang nɛɛ zìi lɛɛkɔ ka ruu ɓiɓɛ dɔli.”
40027020	A zang bang bang zang ɓɔɔ ri dɔɔ vuu ka Gãa Laa, nɛɛ zang bang bang zang Yahudawa ri dɔ̃lɔ zang dɔli nyaa nɛɛ ri kɔɔ Bilatu nɛɛ wu yaa Baraba kɔ naa, wu nyɔ Yeesɔ.
40027021	Gɔmna Bilatu hɛ̃ɛ ri tɔɔ, “Ka teteng zang ziti keɓe, n yaa nɔɔ ɓu wi naa wiya?” Ri tɔɔ, “Baraba.”
40027022	A Bilatu hɛ̃ɛ ri nɛɛ, “'N palɛ vi nɛɛ Yeesɔ ɓɔɔ zang ɓaa wu nɛɛ Kirisi, viya?” Ri goo nyaa nandon tɔɔ, “Yaa wu, zang ɓaa wu naa ka laa.”
40027023	Bilatu ti hɛ̃ɛ ri tɔkn, nɛɛ, “Ka ruu viya? Vuu shi kpang ɓɔɔ wu palɛ ɓu viya?” Ri ti goo nyaa tɔkn nabm ka lapa nandon nɛɛ, “Yaa wu, zang ɓaa wu naa ka laa.”
40027024	Ɓu doo ɓɔɔ Bilatu zirɛ, nɛɛ zang kaɓa ri ɓa wu yuu katɔ, ri ti shii varɛ tɔ, tuu mii sɔɔ naa ɓiɓɛ nɔng ka jìng ɓarɛ nandon. A kɔɔyi tɔɔ, “Naa mɛɛ ɓi kagn ruu zìi yɔɔ keɓe kpang. Ɓi kaa ruu manɛ.”
40027025	A ri goo nyaa nandon nɛɛ, “R'uu zìi yɔɔ keɓe wu naa nwang ka yuu ɓuru nɛɛ wujɛ ɓuru gbã̀'agbãa.”
40027026	A Bilatu yàa ri Baraba naa kati. A kɔɔ zang, nɛɛ zang nyɔ Yeesɔ nɛɛ gbãa, a tuu Yeesɔ a zang kati, nɛɛ zang daa ɓaa wu naa ka laa.
40027027	A rɛɛ sɔɔja gɔmna tuu Yeesɔ daa nɛɛ wu ka yeti gãa gɔmna. Ri kpalɛ rɛɛ sɔɔja ɓɔɔ nimbang nandon, ri kiiri Yeesɔ nyaa kaa teteng.
40027028	Ri tu fɔ̃ɔrɔ ɓiɓɛ, a ri lu wu fɔ̃ɔrɔ nyaa pɛɛrɛ ɓɔɔ nwɛɛri, naa ɓɔɔ rɛɛ kpanti ri lu ɓɛɛ.
40027029	Ri ti, ti kɔkɔ naa lapoo yuu kãnang kpanti, ri hãa wu ka yuu. A ri tuu labalang naa ɓɔ̀'ɔ kpanti, ri a wu ka naa nakn. Ri ti tang ka tìng ɓiɓɛ, ri kpaa wu. Ri tɔɔ, “Ruu jee mɔɔ nyaa kpanti zang Yahudawa.”
40027030	Ri ti tùlù wu sisãa ka bii. Ri tuu labalang ɓɔɔ ka naa ɓiɓɛ, ri nyɔkɔ wu nɔng ka yuu.
40027031	Ri kpaa wu tɔ sasak, a ri zɔ̃ng fɔ̃ɔrɔ nyaa pɛɛrɛ ɓɔɔ nwɛɛri kaɓa, ri hãa wu fɔ̃ɔrɔ ɓiɓɛ kati. A ri daa kaa nɛɛ wu, nɛɛ ri daa ɓaa wu naa ka laa.
40027032	Ri nwang tɔ, ri daa kana ka gbalang, a ri naa ɓee yuu nɛɛ yɔɔ gari Kiranɛ ɓɔɔ zang ɓaa nɛɛ Siman. A ri yi wu nɛɛ gbãnggbãng ning, nɛɛ wu tuu laa ɓɔɔ zang daa ɓaa Yeesɔ naa kagn ɓɛɛ.
40027033	Ri naa a tɔ ka nɔng ɓɔɔ zang ɓaa nɛɛ Golgota, (dìiri nung keɓe ɓi, nɔng ɓɔɔ nw'ang yuu zɔ̃ɔpi ɓɛɛ.)
40027034	Ri tuu sàa ɓɔɔ zang nwɛɛtɛ nɛɛ gãnang. (Ɓɔɔ palɛ zang, zang tãa kɔnang kpang ɓɛɛ) ri a Yeesɔ nɛɛ wu ɓooyi. Yeesɔ tãa ka nyaa, a bɛ̃ɛ ɓoonang.
40027035	Ri ɓaa Yeesɔ naa tɔ ka laa. A ri naa shaa laa, ri basɛ fɔ̃ɔrɔ ɓiɓɛ nɛɛ mani ka naa ɓarɛ.
40027036	Ri nwang ka nɔngkɔ, ri gãng jìng ka wu.
40027037	A ri bee vuu shi kpang ɓɔɔ ri tɔɔ Yeesɔ palɛ ɓɛɛ, ri ɓang ka yuu paa laa ɓɔɔ ri ɓaa wu naa kagn ɓɛɛ. Ri beeyi tɔɔ, “Wee Yeesɔ Kpanti zang Yahudawa kɔ.”
40027038	Zang ti ɓaa zang ɓɔɔ ri ta zang vuu nɛɛ ɓangge naa jong ka laa, ka kagn Yeesɔ. Ɓɔɔ gbete ka naa nakn a ɓɔɔ gbete ka naa nagang.
40027039	Zang ɓɔɔ ri tɛɛ gbalang, ri rang wu nyaa gɛ̃gɛ̃ɛ, ri ti waa yuu ɓarɛ kpɔkpɔk,
40027040	ri kɔɔ wu tɔɔ, “Mɔɔ tɔɔ mɔɔ zunung ɓɔɔ mɔɔ jili Gãa Laa, mɔɔ mãa ɓɔɔgn ka diki taati katɔ, ta yuu ɓaaɓɛ ta. Mɔkɔ nɛɛ Jaa Laa, shooro ta ka tipi, nɛɛ laa kɔ zang ɓaa mɔɔ naa kagn ɓi.”
40027041	Zang bang bang zang ɓɔɔ ri dɔɔ vuu ka Gãa Laa, nɛɛ zang ɓɔɔ ri tusu zang vuu, nɛɛ zang bang bang zang Yahudawa, ri ti kpaa wu doo nɔngkɔ. Ri tɔɔ,
40027042	“Ta yuu zang ɓɔɔgn, a zunung ɓɔɔ wu ta yuu ɓiɓɛ kpang. Wu mɔkɔ Kpanti Isirela kpang ya? N'aa sh'oorò nɛɛ laa kɔ zang ɓaa wu naa kagn ɓee, ruu shing danggn katɔ ka bii ɓiɓɛ.
40027043	Shing danggn ka bii Laa, Laa nɛɛ kasɛ ruu ɓiɓɛ katɔ, wu ta wu ta. Ka ruu ɓɔɔ, kɔɔyi tɔɔ, wukɔ Jaa Laa ɓɛɛ.”
40027044	Zang ɓɔɔ ri ta zang vuu nɛɛ ɓangge ɓɔɔ zang ɓaa ri naa ka laa ka kagn Yeesɔ, ri rang wu nyaa gɛ̃gɛ̃ɛ doo nɔngkɔ.
40027045	Nɔng tɔ̀ɔ ka tipi kaɓa nandon nɛɛ laagɛ̃ sasak, laa naa kpɛ̃ɛ nɛɛ mani.
40027046	Laa naa kpɛ̃ɛ tɔ, Yeesɔ mɛɛ nyaa ka lapa nɛɛ, “Ɛloyi, Ɛloyi, lama Sabatani.” Dìiri yee keɓe, ɓi “Laa mɛɛ, Laa mɛɛ, mɔɔ yaa m ka ruu viya?”
40027047	Zang ɓɔɔ ka teteng rɛɛ zang ɓɔɔ ri shiiri kaɓa, ri tãa vuu ɓɔɔ Yeesɔ kɔɔyi, ri tɔɔ, “Yɔɔ keɓe ɓaa nyaa kana Iliya.”
40027048	A zang gbete ɓarɛ tantɛ yunang daa tuu sɔ̀ɔsɔ, hãa ka mii ɓɔɔ zang tɛ̃ɛ sàa kagn ɓɛɛ, a màa ka laa, 'a Yeesɔ nɛɛ wu ɓoo ta.
40027049	A zang ɓɔɔ yaa knti ri kɔɔ wu tɔɔ, “Yaa wu ka nɔngkɔ, Iliya wu arɛ, wu ta wu, ruu zirɛ.”
40027050	A Yeesɔ mɛɛ nyaa kaa tɔkn ka lapa, a vɔ kati.
40027051	Fɔ̃ɔrɔ ɓɔɔ zang ku nɔng tɔ̃ɔ ɓɔɔ ka Gãa Laa nɛɛ mani, lɔɔsɔ ka làa kaɓa. Gaayu lɔɔsɔnang nɛɛ paa daa nɔng ka dii. Tipi ruutu, a pɛngkɛ ti puusu.
40027052	Nyaa sàa ɓɔɔ zang gb'ãal'ɛ vɔrɔ kagn ti pulu, zang Laa ɓɔɔ ri vɔlɔ ka tìng tɛ̃ɛtɛ̃ɛ, ri seepaa kati.
40027053	Ri naa nwangkɛ nɛɛ sàa, ka knti ɓɔɔ zang wisi Yeesɔ paa tɔ nɛɛ saa, ri daa ka Urushalima. Ri daa nwang nyaa ka bii zang dɔli.
40027054	Yɔɔ zang bang sɔɔja, nɛɛ sɔɔja ɓɔɔ ri gãng jìng ka Yeesɔ, ri zi naa ɓɔɔ tipi ruutu, nɛɛ vuu piti ɓɔɔ palɛ, bii kàa ri vɔrɔ. Ri tɔɔ, “Bɛ̀'ɛ yɔɔ keɓe, Jaa Laa kɔ nizang.”
40027055	Zang soro ɓɔɔ ri yìk'i Yeesɔ naa ka bii, ka diki kaɓa, ɓɔɔ ri dũuru wu nɛɛ Galili, ri kagn ka nɔngkɔ gaagaa. Ri shii nɛɛ nɔng beebang ri pɛ̃ɛrɛ vuu ɓɔɔ zang palɛ ɓɛɛ.
40027056	Ka teteng zang soro kaɓa, Marayamu Magadaliya nɛɛ Marayamu nà'a rɛɛ Yakubu nɛɛ Yusufu, a ɓɔɔ nà'a rɛɛ wujɛ Zebedi ri kagn.
40027057	Ka diki kaɓa nɛɛ laarang, yɔɔ gari Arimataya ɓɔɔ zang ɓaa nɛɛ Yusufu, ɓɔɔ vuu naa ɓiɓɛ dɔli naa a kati. Yusufu ɓi doo zang ɓɔɔ dũng knti Yeesɔ kɔ.
40027058	Yusufu dàa gaa bii vɔrɔ Yeesɔ ka naa Bilatu. A Bilatu kɔɔ zang nɛɛ, zang wu daa a wu bii vɔrɔ Yeesɔ ta.
40027059	A Yusufu tuu bii vɔrɔ Yeesɔ, kãng nɛɛ fɔ̃ɔrɔ nyaa pɛɛrɛ puru ɓɔɔ tɔ̃ɔ ɓɛɛ.
40027060	A daa wɔɔ ka yeti sàa shɔɔ ɓiɓɛ, ɓɔɔ wu shu ka tari bang ɓɔɔ naa yeng puru ɓɛɛ. A jìiri tari bang, ku nyaa sàa ka nɛɛ mani, a daa kati.
40027061	Marayamu Magadaliya, nɛɛ Marayamu ɓɔɔ gbete, ri nwang ɓarɛ kaa nɛɛ naa dang.
40027062	Ka diki ɔ̃sɔnang zang Yahudawa ɓɔɔ zang shaa nyaalaa Pasika kagn ɓɛɛ. Zang bang bang zang ɓɔɔ ri dɔɔ vuu ka Gãa Laa, nɛɛ zang Farisawa ri kpalɛ zɔɔ ka bii Bilatu.
40027063	Ri kɔɔ wu tɔɔ, “Kpanti, ruu kpaa danggn ruu ɓɔɔ yɔɔ sè'e kaɓa kɔɔ ka diki ɓɔɔ wu doo ningkãari tɔ. Kɔɔyi tɔɔ, wu naa seepaa ditɔ nɛɛ saa, ka lɛɛ ɓɔɔ diki naa daa taati ɓɛɛ.
40027064	Ka ruu nɔngkɔ, kɔɔ zang ta, zang daa gãng jìng ka yuu saa tɔ̃ɔ tɔ̃ɔ, diki taati wu ɓa katɔ, ka ruu ɓɔɔ zang ɓɔɔ ri mantɛ vuu ka bii ɓiɓɛ, ri nɛ̀'ɛ naa ɓɔ̀'ɔ bii vɔrɔ ɓiɓɛ, ri kɔɔ zang nɛɛ, Seepaa tɔ nɛɛ sàa ɓɛɛ. Sè'e ɓɔɔ knti, naa ɓa ɓɔɔ tìng shɔɔnang kaatɔ.”
40027065	A Bilatu kɔɔ ri tɔɔ, “Nɔɔ see sɔɔja ta, nɔɔ daa gã yuu sàa tɔ̃ɔ tɔ̃ɔ.”
40027066	A ri daayi, ri daa rangsɛ nyaa sàa, a ri ɓang vuu kpanti ɓɔɔ tusu zang nɛɛ, Bilatu dang nyaa nɛɛ zang ɓɔɔ wu puu nyaa sàa kpang ɓɛɛ, ka yuu sàa. A ri shing zang sɔɔja ɓɔɔ gã yuu saa ka nɔngkɔ.
40028001	Nɔng naa gantɛ tɔ gbete, ka knti diki ɔ̃sɔnang zang Yahudawa, Marayamu Magadaliya nɛɛ Marayamu ɓɔɔ ɓɛɛ, ri daayi nɛɛ ri daa leng jìng ka yuu saa.
40028002	A tipi ruutunang ɓɔɔ bang ruutu, ka ruu ɓɔɔ, zang nyaa shoonang Laa ɓɔɔ ka lapa shooro, daa ka nɔng yuu sàa, a jìiri tari ɓɔɔ zang ku nyaa sàa nɛɛ mani, nwang ka yuu ɓiɓɛ ɓɛɛ.
40028003	Waa nyaating ɓiɓɛ, nwang naa shala mii ɓɔɔ kɔlɔ ɓɛɛ. Fɔ̃ɔrɔ ɓiɓɛ ti puru shãashãa.
40028004	Sɔɔja ɓɔɔ ri gãng jìng ka yuu saa, ri kaa vɔrɔ ɓiɓɛ, bii ɓarɛ mãrɛ, ri nwang ka naa zang ɓɔɔ ri vɔ katɔ ɓɛɛ.
40028005	A zang nyaa shoonang Laa ɓɔɔ lapa kaɓa, kɔɔ zang soro ɓɔɔ ri daa jìng lennang ka yuu sàa kaɓa nɛɛ, “N'ɔɔ kaa vɔrɔ kpang, n zi tɔ, nɔɔ kãa Yeesɔ ɓɔɔ zang ɓaa wu naa ka laa ɓɛɛ.
40028006	Tɔ̀'ɔ nɔng kpang, seepaa tɔ naa ɓɔɔ wu kɔɔ ɓɛɛ. Nɔɔ a ta, nɔɔ zi nɔng ɓɔɔ bɛ̀'ɛ roo kagn ɓɛɛ.
40028007	Nɔɔ dita pati, nɔɔ daa kɔɔ zang ɓɔɔ ri mantɛ vuu ka bii ɓiɓɛ nɛɛ, seepaa tɔ nɛɛ sàa. Dà'a Galili kana tìng ɓarɛ. Ri daa zi wu ka nɔngkɔ. N kɔɔ nɔɔ tɔ.”
40028008	A zang soro kaɓa, ri yaa nɔng yuu sàa kaa tantɛnang, nɛɛ vɔrɔ kaanang, nɛɛ tìnang tãanang ning, a ri yurɛ, nɛɛ ri daa kɔɔ zang ɓɔɔ ri mantɛ vuu ka bii ɓiɓɛ ɓɛɛ.
40028009	A Yeesɔ naa ɓee ri yuu, a jee ri nyaa tɔɔ, “Palɛ biya?” Ɓudo ɓɔɔ ri zi wu naa weɓe, ri see zɔɔ, ri daa yi wu ka doo, ri b'ang wu kati.
40028010	A Yeesɔ kɔɔ ri tɔɔ, “N'ɔɔ kaa vɔrɔ kpang, nɔɔ dita nɔɔ daa kɔɔ rɛɛ manzung, nɛɛ ri daa ka Galili, ri daa zi m ka nɔngkɔ.”
40028011	Zang soro ri daa tɔ, a zang sɔɔja ɓɔɔ, ri daa ka gari. Ri daa kɔɔ zang bang bang zang ɓɔɔ ri dɔɔ vuu ka Gãa Laa, vuu piti ɓɔɔ palɛ ɓɛɛ kati.
40028012	Ɓɔɔ zang bang bang zang ɓɔɔ ri dɔɔ vuu ka Gãa Laa, ri kpalɛ zɔɔ tɔ, nɛɛ zang bang bang zang Yahudawa ri tɔng zɔɔ, a ri sèe saka gaagaa ri a rɛɛ sɔɔja,
40028013	nɛɛ rɛɛ sɔɔja ri kɔɔrɔ zang nɛɛ, “Zang ɓɔɔ ri mantɛ vuu ka bii Yeesɔ, ri a nɛɛ zìi bɛɛ hingro yiki ruu katɔ, ri ɓɔɔ bii vɔrɔ ɓiɓɛ.
40028014	Gɔmna nɛɛ naa tãa ruu keɓe tɔɔ, ruu naa kɔɔ wu naa ɓiɓɛ ditɔ, ka ruu ɓɔɔ, nɔɔ nɛɛ naa dang jìng ɓɛɛ.”
40028015	A rɛɛ sɔɔja ri ta saka ri palɛ vuu ɓɔɔ zang kɔɔ ri ɓɛɛ kati. Zang yahudawa ri ti r'ang ruu keɓe doo naa lɛɛkɔ sasak.
40028016	A zang ɓɔɔ ri mantɛ vuu ka bii Yeesɔ kopi tu gbete naa daa ka Galili, ka yuu kɔpɔ ɓɔɔ Yeesɔ kɔɔ ri ɓɛɛ.
40028017	Ri daa ìi wu, a ri b'ang wu. A zang ɓɔɔ ri, zi kpang nɛɛ wukɔ nizang kpang.
40028018	A Yeesɔ arɛ naa kɔɔ ri tɔɔ, “Laa a m naa tɔ ka yuu vuu ɓɔɔ ka lapa, nɛɛ ɓɔɔ ka tipi nandon.
40028019	Ka ruu nɔngkɔ, nɔɔ dita, nɔɔ daa kɔɔ zang tipi ɓɔɔ ka koo keɓe nandon ruu mɛɛ, tɔɔ, ri nwang zang ɓɔɔ ri dũng m kati. Nɔɔ ti palɛ ri batizima nɛɛ nung Daa mɛɛ Laa, nɛɛ ɓɔɔ mɛɛ Jaa ɓiɓɛ, nɛɛ ɓɔɔ Suru Laa.
40028020	Nɔɔ ti kpɛ̃ɛrɛ ri, nɛɛ ri dũng nyaa ɓɔɔ n dang nɔɔ ɓɛɛ nandon. N yaa nɔɔ kpang. N nwang nɛɛ nɔɔ sasak, diki ɓɔɔ koo keɓe naa waa nyaa, nɛɛ mani.”
41001001	Wee naa ɓɔɔ Ruu Tɔ̃ɔ Yeesɔ Kirisi Jaa Laa gaayu ɓɛɛ.
41001002	Gaayu ka naa ɓɔɔ zang bee ka yeti labeenang Ishaya zang nyaa shoonang Laa ɓɛɛ. “Laa tɔɔ, ‘N shong zang shoonang mɛɛ, ɓɔɔ palɛ mɔɔ gbalang ditɔ ka tìng ɓaaɓɛ.’
41001003	Zang ɓɔɔ kagn, rang yee Laa ka yeti jìngti tɔɔ. ‘Kpanti a kaa tɔ nɔɔ palɛ wu gbalang ta Nɔɔ shiiri wu katɔ ɓororo,’”
41001004	A Yɔhana naa nw'ang nyaa palɛ zang batizima ka jìngti. Kɔɔ zang ruu Laa nɛɛ, “Nɔɔ yaa vuu shi kpang manɛ ta, n'ɔɔ kɔ̃sɔ yeti, tɔɔ n palɛ nɔɔ batizima. Laa wu yaa nɔɔ gbalang vuu shi kpang manɛ kati.”
41001005	A zang dɔli nɛɛ tipi Yahudiya nɛɛ zang ɓɔɔ ka Urushalima, ri daa ka bii ɓiɓɛ. Ri kɔɔrɔ Laa vuu shi kpang ɓarɛ, a Yɔhana palɛ ri batizima ka mii rang Urudung.
41001006	Yɔhana hãa fɔ̃ɔrɔ ɓɔɔ zang palɛ nɛɛ shãngti vuu vaa ɓɔɔ zang ɓaa nɛɛ rakumi ɓɛɛ. A ti mã guruji ka sãng ɓiɓɛ. Vuu shaanang ɓiɓɛ ɓi ti zɔɔrɔ nɛɛ warɛ.
41001007	Kɔɔ zang tɔɔ “Zang ɓɔɔ a ka knti mɛɛ ɓa m katɔ nɛɛ bannang. N daa naa ɓɔɔ n sɔ̃ ka tìng ɓiɓɛ, n kãlɛ soo koodoo ɓiɓɛ kpang.
41001008	N palɛ nɔɔ batizima m nɛɛ mii, naa palɛ nɔɔ ɓi nɛɛ Suru Laa.”
41001009	Diki nɛɛ tɔɔ wu bee tɔkɔlɔng, Yeesɔ a kaa nɛɛ Nazara ɓɔɔ ka tipi Galili, a Yɔhana palɛ wu batizima ka mii rang Urudung.
41001010	Ɓɔɔ Yeesɔ nwang nɛɛ mii hn, a zi lapa puuyi, Suru Laa shooro kana, ka yuu ɓiɓɛ naa koro.
41001011	A ri ti tãa yee nɛɛ lapa tɔɔ, “Mɔkɔ jaa mɛɛ ɓɔɔ n kasɛ gbãnggbãng kɔ.”
41001012	A Suru Laa tantɛ wu dɔ̃nang ka jìngti.
41001013	Nw'ang ka jìngti diki laa ziti, a Sheetang gãsɛ wu kaa sasak. Ka nɔng kaɓa vuu kpaasi kagn nɔngkɔ, a zang nyaa shoonang Kpanti Laa ɓɔɔ ka lapa, ri arɛ, ri yi wu naa ka bii.
41001014	Ka knti ɓɔɔ zang mã Yɔhana tɔ ka sãa, Yeesɔ naa a ka tipi Galili kɔɔrɔ zang Ruu Tɔ̃ɔ Kpanti Laa tɔɔ,
41001015	“Diki a tɔ, diki ɓɔɔ Laa roo Kpanti yaa kaa naabm. Nɔɔ kɔ̃sɔ yeti manɛ ta, n'ɔɔ shing danggn ka Ruu Tɔ̃ɔ Laa.”
41001016	Yeesɔ ra kana nyaa mii waapo Galili, a zi rɛɛ Siman nɛɛ jaa niiɓɛ Anduru ri vang jang jaazìi kana mii, ka ruu ɓɔɔ, ri ɓarɛ zang jaazìi yinang ɓɛɛ.
41001017	A Yeesɔ ɓaa ri nyaa tɔɔ “Nɔɔ arɛ nɔɔ dũng m. N tusu nɔɔ naa ɓɔɔ nɔɔ ɓaa zang nyaa ri a ka bii mɛɛ ɓɛɛ.”
41001018	A ri yaa jang ɓarɛ tantɛnang, ri dũng wu.
41001019	Yeesɔ nɛɛ tɔɔ wu daa ka tìng tɔkɔlɔng, zi Yakubu nɛɛ jaa niiɓɛ Yɔhana wujɛ Zebedi, ri gbarɛ jang jaazìi ɓarɛ ka yeti tonsi.
41001020	A ti tantɛ ri nyaa ɓaanang. Ri yaa daa ɓarɛ Zebedi ka yeti tonsi nɛɛ zang ɓɔɔ ri palɛ ri shoonang, a ri dũng wu.
41001021	A ri daa ka gari Kafanahu. A diki ɔ̃sɔnang naa arɛ, Yeesɔ daa ka gãa zɔɔ kpalɛnang zang Yahudawa, a g'aa zang tɔɔsung vuu tusunang kati.
41001022	Zang ɓɔɔ ri tãa vuu ɓɔɔ wu tusu, ri mã naa ka danggn, ka naa ɓɔɔ, wu tusu vuu ɓɛɛ, ka ruu ɓɔɔ, tusu ri vuu ɓi naa ɓɔɔgn. Tùsù zang ɓi naa zang ɓɔɔ ri tusu zang vuu ɓɛɛ kpang.
41001023	Ka laa kaɓa, zang ɓɔɔ suru shi kpang ka bii ɓiɓɛ kagn yeti gãa zɔɔ kpalɛnang ɓarɛ. A mɛɛ nyaa tɔɔ.
41001024	“Mɔɔ kãa vi ka bii ɓuru viya? Yeesɔ yɔɔ Nazara? Mɔɔ arɛ nɛɛ mɔɔ naa nyɔkɔ ruu katɔ ya? N zi mɔɔ nung tɔ, mɔkɔ zang tɔ̃ɔ ɓɔɔ à nɛɛ bii Laa ɓɛɛ.”
41001025	A Yeesɔ mangkɛ suru shi kpang tɔɔ, “Vɔ̃ nyaa ta! Nw'ang ta mɔɔ yaa wu bii.”
41001026	A suru shi kpang tuu wu, loo wu ka tipi, a mɛɛ nyaa ka lapa, a nwangnɛ yaa wu bii kati.
41001027	Zang piti ri mã naa ka danggn. Ri hɛ̃ɛlɛ zɔɔ ka naa ɓarɛ, tɔ̀ɔ, “Ɓi lee vuu tusunang kiya? Yɔɔ keɓe mangkɛ suru shi kpang, a ri ti ɓaa shoo ka nyaa ɓiɓɛ.”
41001028	A nyaa Yeesɔ baa nɔng kaa tantɛnang ka tipi Galili nandon.
41001029	Ɓɔɔ rɛɛ Yeesɔ nwang nɛɛ gãa zɔɔ kpalɛnang zang Yahudawa hn, ri daa kaa nɛɛ rɛɛ Yakubu nɛɛ Yɔhana ka gãa rɛɛ Bituru nɛɛ Anduru.
41001030	Ka diki kaɓa Bituru ɓeekpeng ɓɔɔ yi ɓeeso roo ka tipi, ka ruu ɓɔɔ, bii zaa wu katɔ ɓɛɛ. A zang kɔɔ Yeesɔ kati.
41001031	A Yeesɔ arɛ yi wu naa, a wisi wu paa. Bii ɓɔɔ zaa wu, yaa wu nɔng kati. A Bituru ɓeekpeng seepaa a atɛ ri vuu shaanang kati.
41001032	Nɛɛ laarang bɛɛ laa hãa nyaa tɔ dii, zang atɛ wu zang kɔnang nɛɛ zang ɓɔɔ suru shi kpang ka bii ɓarɛ ɓɛɛ kaa dɔli.
41001033	Zang gari, ri kpalɛ zɔɔ ka nyaa gãa ɓɔɔ wu kagn ɓɛɛ dɔli.
41001034	A Yeesɔ masɛ zang ɓɔɔ vuu palɛ ri ka zɔ̃ngzɔ̃ng ɓɛɛ dɔli. A ti nwangsɛ suru shi kpang nɛɛ bii zang dɔli. Yàa suru shi kpang gbalang ɓɔɔ ri rang yee ɓɛɛ kpang, ka ruu ɓɔɔ, ri zi wu nung tɔ ɓɛɛ.
41001035	A Yeesɔ seepaa nɛɛ yuu gãndi, yaa gãa, daa ka nɔng ɓɔɔ zang kagn kpang daa gaa Laa ka nɔngkɔ.
41001036	A Siman ri see zɔɔ nɛɛ zang ɓɔɔ ri nɛɛ wu, ri kãa wu.
41001037	Ri daa ìi wu tɔ, a ri kɔɔ wu tɔɔ, “Zang piti ri kãa mɔkɔ.”
41001038	A Yeesɔ kasɛ ri nyaa tɔɔ, “R'uu daa nɔɔ rɛɛ gari ɓɔɔ ka tìng ɓuru naabm ta, tɔ̀ɔ n daa rang yee Laa kaa jong nɔngkɔ, ka ruu ɓɔɔ, n a ka ruu yee Laa kɔ rannang ɓɛɛ.”
41001039	A rakɛ ka tipi Galili nandon, rang zang yee Laa ka gãa zɔɔ kpalɛnang zang Yahudawa, a ti nwàngsɛ̀ zang dɔli suru shi kpang.
41001040	A yɔɔ ɓɔɔ vuu bii shaa katɔ, arɛ naa tang nɛɛ gutu, gaa wu tɔɔ “Mɔɔ nɛɛ kasɛ katɔ, mɔɔ zunung ɓɔɔ mɔɔ masɛ m katɔ.”
41001041	A gn yɔɔ kɔng Yeesɔ dɔli, Yeesɔ dìi naa lee wu, a kɔɔyi tɔɔ “N kasɛ tɔ, vuu bii ɓaaɓɛ wu yaa mɔɔ nɔng ta.”
41001042	A vuu bii yaa yɔɔ nɔng kaa tantɛnang.
41001043	A Yeesɔ shaarɛ wu nyaa gbãnggbãng, a kɔɔ wu tɔɔ,
41001044	“M'ɔɔ daa kɔɔ zang ɓɔɔ kpang. Daayi mɔɔ daa tusu zang ɓɔɔ ri dɔɔ vuu vaa ka Gãa Laa bii ɓaaɓɛ. Tɔ̀ɔ mɔɔ ti dɔɔ Kpanti Laa vuu ɓɔɔ Musa dang nyaa ɓɛɛ. Tɔ̀ɔ zang ri zi kagn nɛɛ vuu bii ɓaaɓɛ yaa mɔɔ nɔng tɔ.”
41001045	Yɔɔ ɓɔɔ vuu bii shaa kaɓa, daayi daa kɔ̀ɔrɔ̀ zang vuu ɓɔɔ Yeesɔ pàlɛ̀ wu ɓi doo nɛɛ mani. Ka ruu nɔngkɔ, Yeesɔ walɛ gbalang ɓɔɔ wu nwang bii ka dalɛ, wu daa gari ɓɔɔgn takpang. Nwalɛ kaa nɔng ɓɔɔ zang kagn kpang ɓɛɛ. Zang ti daa bii Yeesɔ ɓi doo nɛɛ mani, nɛɛ nɔng piti, piti.
41002001	Diki nɛɛ tɔɔ wu bee tɔkɔlɔng, Yeesɔ naa gbãayu tɔkn ka Kafanahu, a zang tãa nyaa tɔɔ Yeesɔ a gãa tɔ.
41002002	A zang kpalɛ zɔɔ gaagaa, nɔng yi nyaa kaa nɛɛ biling piti. A Yeesɔ rang ri yee Laa kati.
41002003	A zang dɛ̃ɛti ri tuu zang ɓɔɔ bii ɓiɓɛ vɔ katɔ, ri atɛ wu.
41002004	Ri walɛ gbalang ɓɔɔ ri daa nɛɛ wu ka bii Yeesɔ kpang, ka ruu zang ɓɔɔ ri kpalɛ zɔɔ gaagaa ɓɛɛ. Ka ruu nɔngkɔ, ri vang yuu sãa ri puu ka nɔng ɓɔɔ Yeesɔ kagn, ri yaa yɔɔ ɓɔɔ bii vɔ katɔ, ɓɔɔ zang ta ka laa naa nɛɛ soo, ka tìng Yeesɔ.
41002005	Yeesɔ zi naa ɓɔɔ zang dɛ̃ɛti kaɓa ri shing danggn ka bii ɓiɓɛ, a kɔɔ zang ɓɔɔ bii vɔ katɔ tɔɔ, “Man jaa, zang yaa mɔɔ gbalang vuu shi kpang ɓaaɓɛ tɔ.”
41002006	Ka diki kaɓa, zang ɓɔɔ ri tusu zang labeenang, ri nwang kagn nɔngkɔ. Ri rɛ̃rɛ ka yeti ɓarɛ, a ri ti hɛ̃ɛ zɔɔ nɛɛ,
41002007	“Yɔɔ keɓe kɔɔ ruu nɔngkɔ, ka ruu viya? Tuu yuu ɓiɓɛ naa Kpanti Laa. Naa wu Kpanti Laa kpang, zang ɓɔɔ yaa zang gbalang vuu shi kpang kagn koo keɓe gbete ya?”
41002008	Yeesɔ zi ɓi tɔ ka yeti suru bii ɓiɓɛ tantɛnang nɛɛ, ri rɛ̃rɛ ɓarɛ veɓe kɔ. A hɛ̃ɛ ri tɔɔ “Nɔɔ rɛ̃rɛ ɓu ka ruu vi, nɔngkɔ viya?
41002009	Ɓɔɔ zang kɔɔ zang ɓɔɔ bii vɔ katɔ nɛɛ ‘Zang yaa mɔɔ gbalang vuu shi kpang ɓaaɓɛ tɔ,’ nɛɛ ɓɔɔ zang kɔɔ nɛɛ, ‘seepaa ta mɔɔ tuu vuu roonang ɓaaɓɛ mɔɔ daayi.’ Ɓu wi kpãa kpang ka teteng yee keɓe wiya?
41002010	N m'asɛ̀ yɔɔ keɓe ditɔ, tɔ̀ɔ, n'ɔɔ zi kati nɛɛ, zang a Jaa Shɔnzang naa tɔ ka koo keɓe, nɛɛ wu yaa zang gbalang vuu shi kpang ɓarɛ.” A raa jìng kɔɔ yɔɔ ɓɔɔ bii vɔ katɔ nɛɛ,
41002011	“N kɔɔ mɔɔ, seepaa, mɔɔ tuu vuu roonang ɓaaɓɛ mɔɔ daa gãa.”
41002012	A yɔɔ ɓɔɔ bii vɔ katɔ seepaa tantɛnang tuu siri ɓiɓɛ, ra ka jìng zang nandon, a daayi. Ɓɔɔ zang ɓɔɔ ri kpalɛ zɔɔ ri zi naa weɓe, ri mã naa ka danggn. A ri dɔɔ Kpanti Laa. Ri tɔɔ “Ruu zi vuu bɔɔ naa weɓe, gngn kpang.”
41002013	Yeesɔ ti naa paasɛ daanang tɔkn ka nyaa rang mii waapo. A zang dɔli ri a ka bii ɓiɓɛ, a tusu ri vuu kati.
41002014	Yeesɔ rakɛ kana nyaa mii waapo, a zi yɔɔ ɓɔɔ ta saka tipi, ɓɔɔ zang ɓaa wu nɛɛ Leevi jaa Alifaya nwang tɔ ka yeti gãa saka tipi tanang. A Yeesɔ ɓaa wu nyaa, a kɔɔ wu tɔɔ “Dũng m ta” A Leevi seepaa dũng wu kati.
41002015	Laa ɓa tɔ tɔkɔlɔng, Yeesɔ daa ka gãa Leevi, daa nwangnɛ shaa vuu shaanang kaa nɛɛ zang ɓɔɔ ri mantɛ vuu ka bii ɓiɓɛ, nɛɛ zang dɔli ɓɔɔ ri ta saka tipi, nɛɛ zang ɓɔɔgn ɓɔɔ ri dũng nyaa ɓɔɔ Laa dangnɛ kpang ɓɛɛ. Ka ruu ɓɔɔ zang dɔli ri dũng knti ɓiɓɛ ɓɛɛ.
41002016	Ɓɔɔ zang Farisawa ɓɔɔ ri tusu zang ɓarɛ labeenang, ri zi Yeesɔ shaa vuu nɛɛ zang ɓɔɔ ri dñ̀ng nyaa ɓɔɔ Laa dangnɛ kpang hn, ri hɛ̃ɛ zang ɓɔɔ ri mantɛ vuu ka bì'i ɓiɓɛ nɛɛ, “shaa vuu nɛɛ zang ɓɔɔ ri ta saka tipi, nɛɛ zang ɓɔɔgn ɓɔɔ ri dñ̀ng nyaa ɓɔɔ Laa dangnɛ kpang ka ruu viya?”
41002017	Ɓɔɔ Yeesɔ tãa naa weɓe, a kɔɔ ri tɔɔ “Zang ɓɔɔ bii kɔ̀ng ri kpang, ri daa bii zang ɓɔɔ, palɛ zang kɔnang ɓi kpang. Ɓi zang ɓɔɔ bii kɔng ri katɔ kɔ, ri daa shɛ̃ɛning. N arɛ nɛɛ, n naa ɓaa nyaa ka zang ɓɔɔ tɔ̃ɔ nɛɛ ri kɔ̃sɔ yeti kpang. N arɛ nɛɛ n naa ɓaa nyaa m ka zang ɓɔɔ ri dñ̀ng nyaa ɓɔɔ Laa dangnɛ kpang ɓɛɛ.”
41002018	Ka diki kaɓa zang ɓɔɔ ri mantɛ vuu ka bii Yɔhana, nɛɛ ɓɔɔ ri mantɛ vuu ka bii Farisawa, ri seng nyaalaa. A zang ɓɔɔgn ri arɛ, ri naa hɛ̃ɛ Yeesɔ tɔɔ “Ka ruu vi zang ɓɔɔ ri mantɛ vuu ka bii Yɔhana, nɛɛ Farisawa ri s'eng nyaalaa, ɓɔɔ ɓaaɓɛ ri sèng ɓarɛ kpang viya?”
41002019	A Yeesɔ kasɛ ri nyaa tɔɔ “sinyɛ ɓeevɛ ɓeesang, sèng nyaalaa ka diki ɓɔɔ sinyɛ ɓeevɛ doo nɛɛ ri kpang.
41002020	Sinyɛ ɓeevɛ nɛɛ tɔ̀'ɔ nɛɛ ri kpang, tɔɔ ri naa s'eng nyaalaa ka diki kaɓa kɔ.
41002021	“Zang lu fɔ̃ɔrɔ gbaala ɓi jong nɛɛ sɛ̃ɛ fɔ̃ɔrɔ ɓɔɔ shɔɔ kpang. Naa zang lurɛ, sɛ̃ɛ fɔ̃ɔrɔ shɔɔ naa gɔɔ katɔ lɔɔsɔ fɔ̃ɔrɔ gbaala kaɓa, yaa yeng kaa bang dɔli.
41002022	Zang ti tɛ̃ɛ saa shɔɔ ɓi jong ka yeti zà'ang gbaala ɓɔɔ zang palɛ nɛɛ koo ɓɛɛ kpang. Naa zang tɛ̃ɛyi, saa naa si katɔ, wu sãa zà'ang kati. Saa tɛ̃ɛ ka tipi, zà'ang ti lasɛ katɔ. Zang tɛ̃ɛ saa shɔɔ ɓi ka zà'ang shɔɔ kɔ doori.”
41002023	Ka diki ɔ̃sɔnang, Yeesɔ sɔɔ gbalang ɓɔɔ tɛɛ yeti jaa zee, a zang ɓɔɔ ri mantɛ vuu ka bii ɓiɓɛ ri gaa tɔɔsung yuu zee bɔ̃ɔrɔnang kati ri shaayi.
41002024	A zang Farisawa kɔɔ Yeesɔ tɔɔ, “Zirɛ zang ɓaaɓɛ ri palɛ shoonang ka diki ɔ̃sɔnang.”
41002025	A Yeesɔ kasɛ ri nyaa tɔɔ “Nɔɔ gã vuu ɓɔɔ Dawuda p'al'ɛ ka diki ɓɔɔ nyɔkɔ nyɔ ri dɔli nɛɛ zang ɓɔɔ ri dũng wu gngn kpang ya?
41002026	Naa ɓɔɔ daa ka Gãa Laa ka diki ɓɔɔ Abiyata kɔ kpanti zang ɓɔɔ ri dɔɔ vuu ka Gãa Laa, a daa tuu borodi ɓɔɔ zang dang nyaa nɛɛ zang ɓɔɔ ri dɔɔ vuu ka Gãa Laa kɔ ri shaa shɛ̃ɛning, a shaa nɛɛ zang ɓɔɔ ri nɛɛ wu kpang ya?”
41002027	A Yeesɔ kɔɔ ri tɔɔ “Zang palɛ diki ɔ̃sɔnang ɓi ka ruu shɔnzang kɔ jong, zang palɛ wu shɔnzang ka ruu diki ɔ̃sɔnang kpang.
41002028	Ka ruu nɔngkɔ, Jaa Shɔnzang kɔ Kpanti nɛɛ ɓɔɔ diki ɔ̃sɔnang piti.”
41003001	Diki ɓɔɔgn, Yeesɔ daa ka gãa zɔɔ kpalɛnang zang Yahudawa tɔkn, a yɔɔ ɓɔɔ naa ɓiɓɛ ɓakɛ katɔ kagn nɔngkɔ.
41003002	Zang ɓɔɔ ri kãa ruu nɛɛ Yeesɔ. Ri shu wu jìng ka bii, nɛɛ Yeesɔ nɛɛ masɛ zang kɔ naa ɓakɛ katɔ tɔ, ka diki ɔ̃sɔnang, tɔɔ ri walɛ vuu shi kpang ɓɔɔ ri naa kɔɔ ka yuu ɓiɓɛ kati.
41003003	A Yeesɔ ɓaa yɔɔ ɓɔɔ naa ɓakɛ katɔ kaɓa nyaa tɔɔ “Arɛ mɔɔ naa shii ka tìng zang piti ka nihn”
41003004	A Yeesɔ hɛ̃ɛ ri tɔɔ “Labeenang Laa ɓɔɔ Musa beeyi kasɛ katɔ, nɛɛ ruu palɛ tɔ̃ɔ ka diki ɔ̃sɔnang ya, kɔ nɛɛ ruu palɛ vuu shi kpang? Nɛɛ ruu ta yuu zang ya, kɔ nɛɛ ruu nyɔ zang vɔrɔ katɔ kɔ jong?” Ri ãa nyaa kpang.
41003005	Gnvɔ shaa Yeesɔ, a Yeesɔ shu ri jìng kɔ shɛ̃ɛning ka bii, ka ruu yuu taarɛnang ɓarɛ. A raa jìng kɔɔ yɔɔ ɓɔɔ naa ɓakɛ katɔ tɔɔ, “Dìi naa ɓaaɓɛ ta” A yɔɔ dìi naa ɓiɓɛ, naa ɓiɓɛ nwang tɔ̃ɔ kaa tɔkn.
41003006	A ɓɔɔ zang Farisawa ri zi naa weɓe, ri nwangkɛ, ri daa tɔng zɔɔ nɛɛ zang ɓɔɔ ri dũng Hiridu ka naa ɓɔɔ ri naa nyɔ Yeesɔ ɓɛɛ.
41003007	A Yeesɔ naa daa kaa nɛɛ zang ɓɔɔ ri mantɛ vuu ka bii ɓiɓɛ ka nyaa mii waapo. Zang dɔli ri dũng wu nɛɛ tipi Galili a ɓɔɔ nɛɛ tipi Yahudiya
41003008	nɛɛ gari Urushalima nɛɛ tipi Idumiya, nɛɛ tipi ɓɔɔ rang Urudung ka wu nɛɛ paa ɓɔɔ laa nwangnɛ mani ɓɛɛ, nɛɛ ɓɔɔ kiiri rɛɛ gari Taya nɛɛ Sidong nyaa ka teteng ɓɛɛ. Zang dɔli keɓe, ri a ka bii Yeesɔ, ka ruu ɓɔɔ, ri tãa ruu vuu ɓɔɔ wu palɛ ɓɛɛ.
41003009	Zang ɓɔɔ ri kpalɛ zɔɔ ka bii Yeesɔ ri shang dɔli, ka ruu nɔngkɔ, Yeesɔ kɔɔ zang ɓɔɔ ri mantɛ vuu ka bii ɓiɓɛ nɛɛ ri pàlɛ̀ wu tonsi katɔ pati, ka ruu ɓɔɔ zang nɛɛ màas'ɛ wu ɓɛɛ.
41003010	Yeesɔ masɛ zang tɔ dɔli, ka ruu nɔngkɔ, zang ɓɔɔ kɔnang ka bii ɓarɛ ning, ri b'eng zang nɛɛ tɔ̀ɔ, ri daa lee Yeesɔ naa ka bii.
41003011	Zang ɓɔɔ suru shi kpang kagn bii ɓarɛ nɛɛ zi Yeesɔ tɔ, ri ti tang nɛɛ gutu ka tìng ɓiɓɛ, ri sãlɛ nyaa nɛɛ “Mɔkɔ Jaa Laa.”
41003012	Yeesɔ wu ti mangkɛ suru shi kpang nɛɛ ri tusu zang nɛɛ wukɔ Jaa Laa kpang.
41003013	A Yeesɔ naa vangnɛ daa ka kɔpɔ, a ɓaarɛ zang ɓɔɔ wu kasɛ katɔ nyaa, a ri daa ka bii ɓiɓɛ.
41003014	A shɛ̃ɛrɛ zang kopi tu ziti kati. Nɛɛ ri nwang nɛɛ wu, nɛɛ wu shong ri, ri daa rang zang yee Laa.
41003015	Nɛɛ wu ti a ri naa ɓɔɔ ri nwangsɛ suru shi kpang nɛɛ mani, ka bii zang ɓɛɛ.
41003016	Nung zang kopi tu ziti ɓɔɔ Yeesɔ shɛ̃ɛrɛ keɓe. Siman ɓɔɔ (wu naa ɓaa nɛɛ Bituru ɓɛɛ).
41003017	A ɓɔɔ Yakubu jaa Zebedi nɛɛ jaa niiɓɛ Yɔhana ɓɔɔ wu ɓaa ri nung ɓɔɔgn nɛɛ Buwanaji ɓɛɛ. (Dìiri nung keɓe, ɓi zang ɓɔɔ yeti ɓarɛ nwang naa shala mii ɓɛɛ).
41003018	A ɓɔɔ Anduru, nɛɛ Filibu, nɛɛ Baatolomi, nɛɛ Matiyu nɛɛ Tooma, nɛɛ Yakubu jaa Alifaya, nɛɛ Tadayu, nɛɛ Siman ɓɔɔ kasɛ nɛɛ tipi ɓarɛ wu gbãayu nɛɛ knti kpang ɓɛɛ,
41003019	a ɓɔɔ Yahuda Isikariyoti ɓɔɔ nyɔ yuu Yeesɔ ka naa zang ɓɔɔ ri kasɛ ruu Yeesɔ kpang ɓɛɛ.
41003020	Yeesɔ naa daa tɔ yeti gãa, a zang dɔli ri ti kpalɛ zɔɔ tɔkn ka bii ɓiɓɛ. Walɛ gbalang ɓɔɔ wu shaa vuu nɛɛ zang ɓɔɔ ri mantɛ vuu ka bii ɓiɓɛ takpang.
41003021	Ɓɔɔ rɛɛ ɓeezung ri tãa naa weɓe, ri daayi, nɛɛ ri daa gɔ̃ wu kaatɔ, ka ruu ɓɔɔ, zang kɔɔyi tɔɔ, “shoko ta wu tɔ ɓɛɛ.”
41003022	A zang ɓɔɔ ri tusu labeenang ɓɔɔ Musa beeyi, ɓɔɔ ri a nɛɛ Urushalima, ri kɔɔyi tɔɔ “Bahazabu kagn bii ɓiɓɛ. Nwangsɛ suru shi kpang ɓi nɛɛ naa ɓɔɔ kpanti suru shi kpang a wu ɓɛɛ.”
41003023	A Yeesɔ ɓaa ri nyaa, kɔɔ ri ruu kaa nɛɛ nyaa vuu jeenang tɔɔ, “Sheetang nwangsɛ sheetang ɓi biya?”
41003024	Naa zang ɓɔɔ kpanti ɓarɛ gbete ri basɛ zɔɔ, ri shaarɛ ɓarɛ tɔ.
41003025	Zang ɓɔɔ ka yeti gãa gbete, nɛɛ basɛ zɔɔ tɔ, ri naa shaarɛ ɓarɛ kaatɔ.
41003026	Naa sheetang ti bàsɛ̀ bii ɓiɓɛ, nwàng ɓi takpang. Shaarɛ ɓi kaatɔ kɔ nwani.
41003027	“Zang ɓɔɔ daa gãa shɔnzang ɓɔɔ lakɛ dɔli, wu see vuu ɓiɓɛ kpang. Mã̀ zang ɓɔɔ lakɛ dɔli kaɓa ka gbongkarɛ, tɔ̀ɔ wu walɛ gbalang ɓɔɔ wu see vuu ɓiɓɛ kati.
41003028	“N kɔɔ nɔɔ ruu ɓɔɔ nizang kɔ nwani, Laa yà'a zang gbalang vuu shi kpang piti ɓɔɔ zang palɛ, nɛɛ yee shi kpang ɓɔɔ zang r'ang ɓɛɛ katɔ nandon,
41003029	zang ɓɔɔ rang yee ɓɔɔ shi kpang ka yuu Suru Kpanti Laa, Laa yaa wu gbalang ɓi kpang dondong. P'al'ɛ vuu shi kpang ɓɔɔ Laa yaa zang gbalang kpang ɓi tɔ.”
41003030	Yeesɔ kɔɔ ri naa weɓe, ka ruu ɓɔɔ, ri kɔɔyi tɔɔ, “Suru shi kpang kagn bii ɓiɓɛ ɓɛɛ.”
41003031	Yeesɔ rang yee doo naa nyaa, a niiɓɛ nɛɛ rɛɛ jaa niiɓɛ ri naa shii ka biling, a ri shong zang nɛɛ zang daa ɓaa wu nyaa.
41003032	Zang ɓɔɔ ri kpalɛ zɔɔ ka bii ɓiɓɛ gaagaa ri kiiri wu nyaa ka teteng ɓɛɛ, ri kɔɔ wu tɔɔ, “Naaɓɛ nɛɛ rɛɛ jaa naaɓɛ, ri ɓaa mɔɔ nyaa ka biling. Ri kasɛ nɛɛ ri rang yee nɛɛ mɔɔ.”
41003033	A Yeesɔ kasɛ ri nyaa tɔɔ, “N kaa ɓi n tusu nɔɔ zang ɓɔɔ n ɓaa ri nɛɛ naa mɛɛ nɛɛ rɛɛ jaanaa mɛɛ ɓɛɛ.”
41003034	A raa jìng pɛ̃ɛrɛ zang ɓɔɔ ri kpalɛ zɔɔ ka bii ɓiɓɛ, a kɔɔyi tɔɔ, “Naa mɛɛ kɔ, ri nɛɛ rɛɛ jaanaa mɛɛ ɓee.”
41003035	“Zang ɓɔɔ nɛɛ palɛ vuu ɓɔɔ Daa mɛɛ ɓɔɔ ka lapa kasɛ nɛɛ wu palɛ, wukɔ naa mɛɛ nɛɛ rɛɛ jaanaa mɛɛ.”
41004001	Diki nɛɛ tɔɔ bee tɔkɔlɔng, Yeesɔ naa gaa tɔɔsung vuu tusunang kaa tɔkn, ka nyaa mii waapo Galili. Zang ɓɔɔ ri kpalɛ zɔɔ ka bii ɓiɓɛ ri dɔli, ka ruu nɔngkɔ, Yeesɔ vang tonsi daa nwang kagn yuu mii. Zang ɓɔɔ ri kpalɛ zɔɔ nandon ri ti shiiri ɓarɛ ka nyaa dang gãnggãng.
41004002	A tusu ri vuu dɔli nɛɛ nyaa vuu jeenang tɔɔ nɛɛ,
41004003	nɔɔ ɓaa shoo ta n'ɔɔ tãayi, “Zang jaa lannang ɓɔɔgn, nɛɛ wu dàa vang jìng vuu ka jaa ɓiɓɛ.
41004004	Vang jìng vuu kana, a jìng vuu ɓɔɔ ri shili ka gbalang, a jaaning ri ti arɛ ri naa yakɛ.
41004005	Jìng vuu ɓɔɔ ri ti shili ka yuu pɛngkɛ ɓɔɔ zũng tapuru kagn dɔli kpang ɓɛɛ. Ri tantɛ takɛnang, ka ruu ɓɔɔ zũng tipi wu dɔli kpang ɓɛɛ.
41004006	A laa naa tuuyi, ri tɔɔrɔ, ri waatɛ, ka ruu ɓɔɔ shɔng ɓarɛ daa tipi dii kpang ɓɛɛ.
41004007	Jìng vuu ɓɔɔ ri ti shili ka teteng kɔkɔ. A kɔkɔ bangkɛ mulu ri. Ka ruu nɔngkɔ, ri tasɛ yuu kpang.
41004008	Jìng vuu ɓɔɔ shili ka tipi tɔ̃ɔ, a ri bangkɛ, ri tasɛ yuu. Ri shing jìng ɓɔɔ bmati tu kopi, ɓɔɔ laa taati, a ɓɔɔ laa maani.”
41004009	A Yeesɔ naa hangsɛ nyaa tɔɔ “Zang ɓɔɔ shoo ɓiɓɛ nɛɛ kagn, wu tãayi.”
41004010	Ɓɔɔ Yeesɔ kaa bm, zang ɓɔɔ ri tãa vuu ɓɔɔ wu kɔɔyi, nɛɛ zang ɓɔɔ ri mantɛ vuu ka bii ɓiɓɛ, ri hɛ̃ɛ wu dìiri ruu ɓɔɔ wu kɔɔrɔ ri nɛɛ nyaa vuu jeenang ɓɛɛ kati.
41004011	Yeesɔ kɔɔ ri tɔɔ, “Laa a nɔɔ kɔ naa zinang ruu ɓɔɔ zang waasɛ katɔ ka yuu kpanti ɓɔɔ Laa rooyi ɓɛɛ, a vuu piti, zang tusu zang ɓɔɔ ri dũng Laa kpang ɓarɛ nɛɛ nyaa vuu jeenang.
41004012	Ka a ruu ɓɔɔ, ‘Tɔ̀ɔ, ri shu jìng nɛɛ ri pɛ̃ɛrɛ vuu, ri zi kpang, ri ti ɓaa shoo, ɓaa shoo, ri zi vuu ɓɔɔ kagn yeti ɓiɓɛ kpang. Naa nɛɛ nɔngkɔ kpang, ri nɛɛ gbãayu tɔ, Laa nɛɛ yaa ri gbalang vuu shi kpang ɓarɛ tɔ.’”
41004013	A Yeesɔ hɛ̃ɛ ri tɔɔ, “Nɔɔ zi dìiri nyaa vuu jeenang, keɓe kpang ya? A nɔɔ naa zi, dìiri nyaa vuu jeenang ɓɔɔ ɓi ka biya?
41004014	Zang ɓɔɔ vang jìng vuu kaɓa, rang ɓi ruu Laa.
41004015	Zang ɓɔɔ ri nwang naa jìng vuu ɓɔɔ shili ka gbalang ɓɛɛ. Ri tãa ruu Laa, a sheetang arɛ naa ta ruu Laa ɓɔɔ ri tãa ɓɛɛ tantɛnang.
41004016	Zang ɓɔɔ ri ti nwang ɓarɛ naa jìng vuu ɓɔɔ shili ka yuu pɛngkɛ ɓɛɛ. Ri tãa ruu Laa, a ri ta tantɛnang nɛɛ yeti gbete.
41004017	Ri zi vuu ɓɔɔ ka yeti ruu kaɓa tɔ̃ɔ tɔ̃ɔ kpang, ka ruu nɔngkɔ, ri mã danggn ka naa lapa kɔ shɛ̃ɛning. A jìng dannang naa seepaa ka ruu Kpanti Laa, ri tantɛ ruu Laa yaanang.
41004018	Zang ɓɔɔ ri ti nwang ɓarɛ naa jìng vuu ɓɔɔ ka yeti kɔkɔ ɓɛɛ. Ri tãa ruu Laa,
41004019	a rɛ̃rɛnang ka yuu vuu ɓɔɔ ka koo keɓe nɛɛ vuu naa kasɛnang, nɛɛ vuu piti ɓɔɔ yeti zang kasɛ, naa mulu ruu Laa ɓɔɔ ka yeti ɓarɛ kati, a ruu bii naa nwàng ri vuu kaa takpang.
41004020	Zang ɓɔɔ ri nwang ɓarɛ naa jìng vuu ɓɔɔ shili ka tipi tɔ̃ɔ ɓɛɛ. Ri tãa ruu Laa, ri tarɛ, ruu Laa nwang ri vuu tɔ̃ɔ, ri naa nwang ka naa jìng vuu ɓɔɔ ra jaa bmati tu kopi, ɓɔɔ laa taati, a ɓɔɔ laa maani ɓɛɛ.”
41004021	A Yeesɔ kɔɔ ri tɔkn tɔɔ, “Zang ɓɔɔ kagn atɛ waa zà'ang sɔɔ, wu zuu nɛɛ pɛntɛng, kɔ wu shing ka dii ɓonla ya? Shing wu ka nɔng ɓɔɔ zang shing waa zà'ang sɔɔ kagn lapa kpang ya?
41004022	Vuu piti ɓɔɔ zang waasɛ katɔ, zang naa nwangsɛ ditɔ. Vuu piti ɓɔɔ zang zi dìiri ɓiɓɛ kpang, zang naa zi ditɔ.
41004023	Zang ɓɔɔ shoo ɓiɓɛ nɛɛ kagn, wu tãayi.”
41004024	A Yeesɔ kɔɔ ri tɔɔ, “Nɔɔ shing jìng ka vuu ɓɔɔ nɔɔ tãa ɓɛɛ ning. Naa ɓɔɔ nɔɔ jɛ̃ɛ zang ruu, Laa naa jɛ̃ɛ nɔɔ doo nɔngkɔ. Ɓɔɔ Laa naa jɛ̃ɛ nɔɔ, ɓa ɓɔɔ ɓarɛ ɓi kaatɔ.
41004025	Zang ɓɔɔ vuu ɓiɓɛ kagn, zang gisi wu ɓɔɔgn tɔkn. Zang ɓɔɔ vuu ɓiɓɛ kagn kpang, zang naa ta ɓɔɔ ka naa ɓiɓɛ tɔkɔlɔng ditɔ.”
41004026	A ti kɔɔyi tɔɔ, “Kpanti roonang Laa nwang naa zang ɓɔɔ vang jìng vuu ka jaa ɓiɓɛ ɓɛɛ.
41004027	Shɔnzang kaɓa rooyi nɔng wu gantɛ, wu ti seepaa diki diki, zi naa ɓɔɔ jìng vuu kaɓa takɛ, wu ti bang ɓɛɛ kpang.
41004028	Ɓi tipi palɛ vuu, vuu ti tarɛ. Gaayu nɛɛ lagbãng, wu ti naa nwangsɛ yuu, tɔɔ wu shing jìng kati.
41004029	Jìng vuu nɛɛ zũng tɔ, wu ya jangsi, wu kpayi, ka ruu ɓɔɔ, diki vuu yeenang a tɔ ɓɛɛ.
41004030	“A ti kɔɔ ri tɔkn tɔɔ, “Rùu gã̀s'ɛ Kpanti roonang Laa ɓu nɛɛ viya? Ruu tusu naa ɓɔɔ nwangsɛ ɓu kaa nɛɛ nyaa vuu jeenang kiya?
41004031	Nwang naa jìng vuu ɓɔɔ zang ɓaa nɛɛ masita ɓɛɛ. Wukɔ tɔkɔlɔng piti ka teteng jìng vuu ɓɔɔ zang ɓarɛ ka tipi ɓɛɛ.
41004032	Zang nɛɛ ɓaa tɔ, naa bangnɛ, vãarɛ nasãng bang, bang, jaaning ri ti naa kɔ̃lɔ saara kagn.”
41004033	Yeesɔ rang ri yee nɛɛ nyaa vuu jeenang ɓɔɔ naa weɓe dɔli, ka naa ɓɔɔ ri zunung ɓɔɔ ri zi vuu ɓɔɔ kagn katɔ ɓɛɛ.
41004034	Kɔɔ ri ruu kagn nɛɛ nyaa waati gbete kpang. Rang ri yee nɛɛ nyaa vuu jeenang kɔ nandon, nɛɛ nwang tɔ nɛɛ zang ɓɔɔ ri mantɛ vuu ka bii ɓiɓɛ ka bm, wu nwangsɛ ri dìiri ruu ɓɔɔ wu rang nɛɛ nyaa vuu jeenang kati nandon.
41004035	Ka diki kaɓa nɛɛ laarang, Yeesɔ kɔɔ zang ɓɔɔ ri mantɛ vuu ka bii ɓiɓɛ tɔɔ, “R'uu ta nɔɔ waapo ta ka dang.”
41004036	Ri yaa zang ɓɔɔ ri kpalɛ zɔɔ kati, a ri vang tonsi ɓɔɔ Yeesɔ nwang kagn, ri daa nɛɛ wu. Tonsi ɓɔɔ kagn nɔngkɔ, ri dũuru wu.
41004037	A jasung seepaa rannang kati. Jasung ti vãlɛ mii kana yeti tonsi, tonsi nɛɛ wu ɔ̃ɔ kaatɔ.
41004038	Yeesɔ roo ɓi katɔ ka knti tonsi. Shing yuu ɓiɓɛ ka laa yuu pãnnang. A ri hingsi wu, ri hɛ̃ɛ wu tɔɔ, “Maalang ruu ɔ̃ɔ kana ruu ɓaaɓɛ hãa ɓi kagn kpang ya?”
41004039	A Yeesɔ seepaa mangkɛ jasung, a kɔɔ mii ɓɔɔ gɔnsɔ zɔɔ ɓɛɛ tɔɔ, “Shii kikiri”, mɔɔ gɔnsɔ takpang. A jasung shii kaa kikiri.
41004040	A hɛ̃ɛ ri nɛɛ, “Nɔɔ kaa vɔrɔ ka ruu viya? Nɔɔ shing danggn gn kpang ya?”
41004041	Ri mã naa ka danggn, a ri hɛ̃ɛlɛ zɔɔ kaa naa ɓarɛ tɔɔ, “Wee ɓi lɛɛ zang viya? Jasung nɛɛ mii waapo ri ɓaa shoo ka nyaa ɓiɓɛ wiya?”
41005001	Yeesɔ nɛɛ zang ɓɔɔ ri mantɛ vuu ka bii ɓiɓɛ, ri ta mii waapo tɔ ka dang ɓɔɔ ka tipi zang Ganasara ɓɛɛ.
41005002	Ɓɔɔ Yeesɔ nwangnɛ yeti tonsi hn, yɔɔ ɓɔɔ suru shi kpang ka bii ɓiɓɛ, a kaa nɛɛ nɔng yuu saa ka bii Yeesɔ.
41005003	Yɔɔ kaɓa nwalɛ ɓi ka nɔng yuu saa. Zang ɓɔɔ zunung wu mãanang nɛɛ saka kagn gbete tɔkn kpang.
41005004	Lɔɔrɔ koo vuu ɓɔɔ zang zaayi, zang mã wu nɛɛ mani. Wu ti kakɛ saka ɓɔɔ zang ta naa nɛɛ doo ɓiɓɛ nɛɛ mani ɓɛɛ, diki, diki. Zang ɓɔɔ zunung wu yitinang kagn gbete kpang.
41005005	Rakɛ ka nɔng yuu saa, ti vang ɓɔɔ kɔpɔ nɛɛ zìi ɓɔɔ nɛɛ laagɛ̃. Diki, diki kaarɛ nyaa, wu ti gbãnkɛ bii nɛɛ tari.
41005006	Ɓɔɔ zi Yeesɔ nɛɛ nɔng beebang, yurɛ naa tang nɛɛ gutu ka tìng ɓiɓɛ.
41005007	A mɛɛ nyaa ka lapa tɔɔ, “Mɔɔ kãa vi ka bii mɛɛ viya? Yeesɔ Jaa Kpanti Laa? N zɔɔrɔ mɔɔ katɔ nɛɛ nung Laa, mɔɔ dang m jìng kpang.”
41005008	Kɔɔ nɔngkɔ, ka ruu ɓɔɔ, Yeesɔ kɔɔ nɛɛ, “Suru shi kpang, nwang ta mɔɔ yaa wu bii ɓɛɛ.”
41005009	A Yeesɔ hɛ̃ɛ wu tɔɔ, “Zang ɓaa nung ɓaaɓɛ nɛɛ viya?” kasɛ Yeesɔ nyaa tɔɔ, “Zang ɓaa nung mɛɛ nɛɛ Dɔli, ka ruu ɓɔɔ ruu dɔli ɓɛɛ.”
41005010	A gaa Yeesɔ sasak, nɛɛ wu hing ri nɛɛ tipi kaɓa kpang.
41005011	Ka diki kaɓa bɛɛ gãnya ɓɔɔ ri shaa kagn ka doo kɔpɔ naabm gaagaa.
41005012	A suru shi kpang ri gaa Yeesɔ nɛɛ, “Yaa ruu ta, ruu daa hãlɛ nyaa ka bii gãnya kaɓa.”
41005013	A yàa suru shi kpang gbalang, a ri nwangnɛ, ri daa hãlɛ nyaa ka bii gãnya. Gãnya kɔ gaagaa nung labang ziti ɓa, ri yuku, ri naa soo nyaa rang ɓɔɔ hɛ̃ɛrɛ, ri daa ɔ̃ɔrɔ ka yeti mii nandon.
41005014	Zang ɓɔɔ ri shaa gãnya, ri yuku, ri daa kɔɔ zang gari bang nɛɛ zang ɓɔɔ ri roo gãa ka gari tɔkɔlɔng vuu ɓɔɔ Yeesɔ palɛ ɓɛɛ. A zang nwangkɛ nɛɛ ri naa zi vuu ɓɔɔ palɛ ɓɛɛ.
41005015	Ɓɔɔ ri a tɔ ka bii Yeesɔ, ri naa zi zang ɓɔɔ bɛɛ suru shi kpang ka bii ɓiɓɛ, nwang tɔ ka nɔngkɔ, hãa vuu tɔ ka bii, raa shɔnzang tɔ̃ɔ tɔ tɔkn. A ri kaa vɔrɔ.
41005016	Zang ɓɔɔ ri zi vuu ɓɔɔ Yeesɔ pàlɛ̀ zang ɓɔɔ bɛɛ suru shi kpang ka bii ɓiɓɛ nɛɛ gãnya, ri kɔɔrɔ zang kati.
41005017	A zang kaɓa, ri gaa tɔɔsung Yeesɔ gaanang kati, nɛɛ wu dita, wu yaa ri tipi ɓarɛ.
41005018	Yeesɔ v'ang tonsi kana, a zang ɓɔɔ suru shi kpang nwangkɛ nɛɛ bii ɓiɓɛ, gaa wu nɛɛ wu daa nɛɛ wu ning.
41005019	A Yeesɔ kasɛ kpang. Yeesɔ kɔɔ wu tɔɔ, “Dita gãa, mɔɔ daa kɔɔ rɛɛ ɓaazung vuu ɓɔɔ Kpanti Laa pàlɛ̀ mɔɔ ɓɛɛ. Nɛɛ naa ɓɔɔ gn ɓaaɓɛ kɔng Laa ɓɛɛ”
41005020	A daayi, daa ka yeti Dekapoli rɛɛ gari kopi, a gaa tɔɔsung ɓɔɔ wu kɔɔrɔ zang vuu ɓɔɔ Yeesɔ pàlɛ̀ wu ɓɛɛ kati. Zang piti ɓɔɔ ri tãa vuu ɓɔɔ wu kɔɔyi, ri mã naa ka danggn.
41005021	Yeesɔ naa ta waapo tɔ ka dang tɔkn nɛɛ tonsi. Ɓɔɔ doo ka nyaa waapo, zang ri kpalɛ zɔɔ ka bii ɓiɓɛ gaagaa, ri kiiri wu nyaa ka teteng.
41005022	A zang bang gãa zɔɔ kpalɛnang zang Yahudawa ɓɔɔ gbete, ɓɔɔ zang ɓaa nɛɛ Yayiru, arɛ naa tang nɛɛ gutu ka tìng Yeesɔ,
41005023	a gaa wu tɔɔ, “Jaa mɛɛ zang soro ɓɔɔ tɔkɔlɔng, vuu palɛ katɔ nung vɔrɔ gbete. Arɛ mɔɔ daa ìi wu naa ɓaaɓɛ jong ka bii, tɔ̀ɔ, bii wu yaa wu nɔng.”
41005024	A Yeesɔ daa ka nɛɛ wu ning. Zang dɔli ri dũuru wu kati. Ri ti kpalɛ wu bii kana.
41005025	A jaa soro ɓɔɔ kagn, zìi kpaa wu daa saa kopi tu ziti.
41005026	Jaa soro kaɓa, dang jìng tɔ ka naa zang ɓɔɔ ri palɛ zang bii dɔli, wɔsɔ vuu ɓiɓɛ tɔ nandon, kɔnang ɓiɓɛ daa nɛɛ tìng kɔ jong.
41005027	Jaa soro kaɓa tãa nyaa Yeesɔ tɔ, ka ruu nɔngkɔ, seepaa, a ka knti Yeesɔ ka teteng zang, a lee naa ka nyaa fɔ̃ɔrɔ Yeesɔ.
41005028	Kɔɔ ka yeti ɓiɓɛ tɔɔ, “Naa n lee naa ka fɔ̃ɔrɔ ɓiɓɛ kɔ shɛ̃ɛning, kɔnang mɛɛ waa nyaa katɔ.”
41005029	A zìi ɓɔɔ kpaa wu tantɛ kaa dɔnnang. A tãa ka bii ɓiɓɛ nɛɛ kɔnang ɓiɓɛ waa nyaa tɔ.
41005030	Yeesɔ tantɛ zinang nɛɛ, naa zang masɛnang ɓɔɔ Laa a wu, masɛ zang ɓɔɔ tɔ. A raa jìng hɛ̃ɛ zang ɓɔɔ ri dũng wu ɓɛɛ tɔɔ, “Ɓu wi, lee naa ka fɔ̃ɔrɔ mɛɛ wiya?”
41005031	A zang ɓɔɔ ri mantɛ vuu ka bii ɓiɓɛ hɛ̃ɛ wu tɔɔ, “Mɔɔ zi tɔ nɛɛ zang dɔli ri kpalɛ mɔɔ bii, a mɔɔ ti hɛ̃ɛ doo nɛɛ mani Ɓu wi lee m naa ka bii wiya?”
41005032	Yeesɔ dũng jìng nɛɛ wu zi kaa zang ɓɔɔ lee wu naa ka bii ɓɛɛ.
41005033	A jaa soro ɓɔɔ lee naa ka fɔ̃ɔrɔ Yeesɔ zi tantɛnang nɛɛ Yeesɔ kãa wukɔ, ka ruu nɔngkɔ, a nɛɛ vɔrɔ kaanang, bii zaa wu kana, tang ka tìng ɓiɓɛ, a kɔɔ wu ruu vuu ɓɔɔ palɛ wu ɓɛɛ kaa nandon.
41005034	A Yeesɔ kɔɔ wu tɔɔ, “Man jaa, danggn ɓɔɔ mɔɔ shing ka bii mɛɛ masɛ mɔɔ tɔ. Daa waasɛ̃, kɔnang ɓaaɓɛ wu waa nyaa ta.”
41005035	Ɓɔɔ Yeesɔ rang yee doo naa nyaa, zang shoonang ri a nɛɛ gãa Yayiru, ri naa kɔɔ wu tɔɔ, “Jaa ɓaaɓɛ vɔ tɔ. Mɔɔ kpãa maalang tɔ̀'ɔ dalɛ waati kpang.”
41005036	Yeesɔ y'ee laa ɓi ka ruu ɓɔɔ ri kɔɔ ɓɛɛ kpang. Kɔɔ Yayiru tɔɔ, “Mɔɔ kaa vɔrɔ kpang. Shing danggn ka bii mɛɛ.”
41005037	Yeesɔ kɔɔ zang dɔli ɓɔɔ ri dũng wu nɛɛ ri shii ka nɔngkɔ. A ɓaa nyaa ka rɛɛ Bituru, nɛɛ Yakubu, nɛɛ Yɔhana jaa naa Yakubu kɔ shɛ̃ɛning daa nɛɛ ri.
41005038	Ɓɔɔ ri a tɔ ka gãa Yayiru, a Yeesɔ zirɛ, zang zi zɔɔ ɓi takpang. Zang kaa kana, zang ti ɓaarɛ nyaavaa kana lapa.
41005039	Yeesɔ daa ka yeti gãa a hɛ̃ɛ ri tɔɔ, “Nɔɔ kaarɛ ka ruu viya? Jaa vɔ ɓi ka takpang, roo ɓi katɔ waati.”
41005040	A ri laarɛ wu. Yeesɔ ãtɛ zang ka biling nandon, a ɓaa nyaa ka daa jaa, nɛɛ naa jaa, nɛɛ zang ɓɔɔ ri mantɛ vuu ka bii ɓiɓɛ ɓɔɔ ri a nɛɛ wu, a daa nɛɛ ri ka nɔng ɓɔɔ jaa kagn ɓɛɛ.
41005041	A yi naa jaa, kɔɔ wu tɔɔ, “Talita kumi,” (Dìiri yee keɓe ɓi, “Jaa, n kɔɔ mɔɔ, seepaa ta.”)
41005042	A jaa seepaa tantɛnang, gaa tɔɔsung rakɛnang kati. S'aa jaa kaɓa kopi tu ziti. Ɓɔɔ ri zi naa weɓe, ri mã naa ka danggn.
41005043	A Yeesɔ shàarɛ̀ ri nyaa tɔɔ, zang ɓɔɔ wu kɔɔ zang vuu keɓe kpang. A ti kɔɔ ri tɔkn nɛɛ, ri a jaa vuu ɓɔɔ jaa shaa ɓɛɛ ta.
41006001	Yeesɔ seepaa nɛɛ nɔng kaɓa, daa ka gari ɓiɓɛ. Zang ɓɔɔ ri mantɛ vuu ka bii ɓiɓɛ, ri ti daa kaa nɛɛ wu ning.
41006002	Ka diki ɔ̃sɔnang zang Yahudawa, Yeesɔ gaa tɔɔsung vuu tusunang ka gãa zɔɔ kpalɛnang zang Yahudawa. Zang piti ɓɔɔ ti tãa vuu ɓɔɔ wu tusu, ri mã naa ka danggn. Ri hɛ̃ɛyi tɔɔ, “Yɔɔ keɓe zi vuu keɓe ɓi biya nɔngkɔ viya? Laa a wu zũnang vi nɔngkɔ viya? zunung ɓɔɔ wu palɛ vuu ɓɔɔ ruu zirɛ ruu mã naa ka danggn katɔ.
41006003	Wee ɓu zang ɓɔɔ seere laa ɓɛɛ kpang ya? Wu Marayamu kɔ niiɓɛ kpang ya? Wu ti rɛɛ Yakubu nɛɛ Yusufu nɛɛ Yahuda nɛɛ Siman kɔ jaa niiɓɛ kpang ya? Wu ti rɛɛ jaa niiɓɛ ɓɔɔ soro kɔ nɛɛ ruu ka nihn kpang ya?” Gnvɔ shaa ri, ri bɛ̃ɛ wu kati.
41006004	A Yeesɔ kɔɔ ri tɔɔ, “Zang a zang nyaa shoonang Laa bannang ka nɔng ɓɔɔgn piti, zang gari ɓiɓɛ, nɛɛ rɛɛ ɓeezung, nɛɛ zang yeti gãa ɓiɓɛ kɔ ri a wu bannang ɓi kpang shɛ̃ɛning.”
41006005	Yeesɔ walɛ gbalang ɓɔɔ wu palɛ vuu ɓɔɔ zang zirɛ zang mã naa ka danggn ka nɔngkɔ kpang. Masɛ zang tɔkɔlɔng ɓɔɔ wu shing ri naa ka yuu ɓɛɛ kɔ shɛ̃ɛning.
41006006	Yeesɔ mã naa ka danggn, ka ruu ɓɔɔ, ri shing danggn ka bii ɓiɓɛ kpang ɓɛɛ.
41006007	A ɓaa nyaa ka zang ɓɔɔ ri mantɛ vuu ka bii ɓiɓɛ kopi tu ziti, a ɓakɛ ri kaa ziti, ziti, shongko ri. A ti a ri naa ɓɔɔ ri nwangsɛ suru shi kpang nɛɛ mani ɓɛɛ.
41006008	Shaarɛ ri nyaa tɔɔ, ri tuu vuu ɓɔɔ ri daa zanti nɔng ka naa ɓarɛ kpang, ri tuu labalang kɔ shɛ̃ɛning. Nɛɛ ri tuu vuu shaanang nɛɛ duku ka naa ɓarɛ kpang. Nɛɛ ri ti daa nɛɛ saka ka naa ɓarɛ kpang.
41006009	Kɔɔ ri nɛɛ ri hãa koodoo katɔ. Nɛɛ ri ti hãa fɔ̃ɔrɔ ziti ka bii kpang.
41006010	A ti kɔɔ ri tɔɔ, “Gãa ɓɔɔ nɔɔ nɛɛ daa kagn piti, n'ɔɔ nwang ka nɔngkɔ, diki ɓɔɔ nɔɔ seepaa nɛɛ nɔng kaɓa wu a nɛɛ mani.
41006011	Nɔng piti ɓɔɔ zang nɛɛ ta nɔɔ kagn kpang, a ri ti kasɛ nɛɛ ri ɓaa shoo ka nyaa manɛ kpang. Nɔɔ nɛɛ yaa nɔng kaɓa kaa tɔ, n'ɔɔ waa zũng tapuru ɓɔɔ ka doo manɛ katɔ. Tɔ̀ɔ, zang zi kati nɛɛ ruu manɛ hãa ɓi tɔɔgn kpang, ɓi kaa ruu ɓarɛ.”
41006012	A ri daa rang zang yee Laa kati. Ri kɔɔ zang t'ɔɔ, zang ri yaa vuu shi kpang ɓarɛ ta, ri kɔ̃sɔ yeti ɓarɛ.
41006013	Ri ti nwangsɛ suru shi kpang dɔli. A ri ti tungku zang kɔnang dɔli nung ka yuu. A ri masɛ ri kati.
41006014	Hiridu ɓɔɔ roo kpanti ka Galili tãa nyaa vuu ɓɔɔ Yeesɔ palɛ nandon, ka ruu ɓɔɔ, nyaa Yeesɔ baa nɔng tɔ nandon ɓɛɛ. Zang ɓɔɔ ri kɔɔyi tɔɔ, “Zang wisi Yɔhana ɓɔɔ pàl'e zang batizima paa tɔ nɛɛ saa ka ruu nɔngkɔ walɛ naa vuu ɓɔɔ zang zirɛ zang mã naa ka danggn palɛnang.”
41006015	A zang ɓɔɔ ri ti kɔɔ ɓarɛ nɛɛ, “Ɓi Iliya.” Zang ɓɔɔ ri ti kɔɔyi nɛɛ, “Ɓi zang nyaa shoonang Laa ɓɔɔgn naa ɓɔɔ gbete ɓɔɔ ka tìng ɓɛɛ.”
41006016	Ɓɔɔ Hiridu tãa naa weɓe, kɔɔyi tɔɔ, “Yɔhana ɓɔɔ n d'ɔng yuu ɓiɓɛ zang wisi wukɔ paa nɛɛ saa.”
41006017	Hiridu kɔ shong zang nɛɛ zang daa yi Yɔhana zang mãrɛ, zang loo wu ka sãa, ka ruu Hirodiya soro jaa diiɓɛ Filibu ɓɔɔ wu ta ɓɛɛ.
41006018	Ka ruu ɓɔɔ, Yɔhana kɔ̀ɔr'ɔ Hiridu tɔɔ, “Daa naa ɓɔɔ mɔɔ ta soro jaa daaɓɛ kpang ɓɛɛ.”
41006019	Hirodiya mang Yɔhana ɓɔɔ pàl'ɛ zang batizima ka yeti, kasɛ nɛɛ wu nyɔ wu vɔrɔ katɔ, a walɛ gbalang kpang.
41006020	Ka ruu ɓɔɔ, Hiridu kaa vɔrɔ Yɔhana katɔ, ti zi tɔ nɛɛ Yɔhana ɓi zang tɔ̃ɔ ɓɔɔ palɛ vuu ɓɔɔ daa bii katɔ ɓɛɛ. Ka ruu nɔngkɔ Hiridu yiti Yɔhana tɔ̃ɔ tɔ̃ɔ, kasɛ nɛɛ vuu ɓɔɔ wu lee Yɔhana naa ka bii kpang. Hiridu ɓaa shoo katɔ ka nyaa Yɔhana tɔ̃ɔ tɔ̃ɔ, a yè'e Yɔhana kpãa wu ka yeti dɔli.
41006021	Hirodiya naa walɛ gbalang vuu ɓɔɔ wu kongso ka yeti ɓiɓɛ nɛɛ Yɔhana ka lee ɓɔɔ diki ɓɔɔ zang yi Hiridu kagn raa bii ɓɛɛ. Ka diki kaɓa, kpanti Hiridu gaarɛ zang bang bang ɓiɓɛ, nɛɛ zang bang bang zang sɔɔja, nɛɛ zang Galili ɓɔɔ vuu naa ɓarɛ kagn dɔli, nɛɛ ri naa shaa vuu shaanang.
41006022	A jaa Hirodiya ɓɔɔ soro arɛ naa sɔ dang. Dang ɓɔɔ jaa sɔɔrɛ daa kpanti Hiridu nɛɛ zang ɓɔɔ wu gaarɛ ka yeti dɔli, ka ruu nɔngkɔ, kpanti kɔɔ jaa tɔɔ, “Gaa vuu piti ɓɔɔ mɔɔ kasɛ, n a mɔɔ katɔ.” A tũng jaa Laa tɔ̀ɔ,
41006023	“Vuu ɓɔɔ mɔɔ gaa ka naa mɛɛ piti, n a mɔɔ katɔ. Naa mɔɔ gaa m nɛɛ n basɛ tipi ɓɔɔ n roo kpanti kagn ziti, n a mɔɔ dang gbete, n a mɔɔ katɔ.”
41006024	A jaa nwangnɛ daa hɛ̃ɛ niiɓɛ tɔɔ, “N daa gaa ɓu viya?” Niiɓɛ kɔɔ wu tɔ̀ɔ, “Daayi mɔɔ gaa yuu kporontong Yɔhana ɓɔɔ pàl'ɛ zang batizima ɓɛɛ.”
41006025	A jaa laabii gbãayu kaa tantɛnang daa ka bii kpanti kɔɔ wu tɔ̀ɔ, “N kasɛ mɔɔ a m yuu kporontong Yɔhana ɓɔɔ palɛ zang batizima ka yeti pɛntɛng kãntang keɓe.”
41006026	Ɓɔɔ kpanti tãa naa weɓe, yeti ɓiɓɛ lasɛ dɔli a zi vuu ɓɔɔ wu palɛ takpang. Ka ruu ɓɔɔ, tũng jaa Laa tɔ ka shoo zang piti ɓɔɔ wu gaarɛ ɓɛɛ. Kasɛ nɛɛ wu yaa nyaa ɓɔɔ wu kɔɔ jaa ɓɛɛ takpang.
41006027	A kpanti shong sɔɔja gbete ka teteng sɔɔja ɓɔɔ ri gãng jìng ka wu, nɛɛ wu daa atɛ wu yuu Yɔhana. A yɔɔ daayi, daa dɔng yuu Yɔhana ka sãa.
41006028	Atɛ yuu kporontong Yɔhana ka pɛntɛng, a a jaa kati. Jaa ti tuuyi daa a niiɓɛ.
41006029	A zang ɓɔɔ ri mantɛ vuu ka bii Yɔhana ri tãa nyaa, ri arɛ ri naa tuu bii vɔrɔ Yɔhana, ri daa gbãa kati.
41006030	Zang kopi tu ziti ɓɔɔ ri mantɛ vuu ka bii Yeesɔ kaɓa, ri gbãayu ka bii ɓiɓɛ, a ri kɔɔ wu vuu piti ɓɔɔ ri palɛ nɛɛ ɓɔɔ ri tusu ɓɛɛ.
41006031	A Yeesɔ kɔɔ ri tɔɔ, “Nɔɔ a ta ruu daa ɔ̃sɔ tɔkɔlɔng ka nɔng ɓɔɔ zang kagn kpang ɓɛɛ.” Yeesɔ kɔɔ ri nɔngkɔ ka ruu zang ɓɔɔ ri 'alɛ̀ ka bii ɓarɛ gaagaa ɓɛɛ. Zang ɓɔɔ ri a kana, zang ɓɔɔ ri ti daa kana. Ri walɛ gbalang ɓɔɔ ri shaa vuu shaanang takpang.
41006032	Ri vang tonsi, ri daa ka nɔng ɓɔɔ zang kagn kpang ɓɛɛ.
41006033	Zang dɔli zi ri, ri daa kana, a ri zi ri nung kaa tantɛnang. Ri yuku nɛɛ gari ɓarɛ piti piti, ri daa shɛ̃ɛ nɔng ka tìng ɓarɛ.
41006034	Yeesɔ nwang tɔ nɛɛ yeti tonsi a zi zang ɓɔɔ ri kpalɛ zɔɔ gaagaa, a gn ɓarɛ ri kɔng wu gn, ka ruu ɓɔɔ, ri nw'ang naa mɛ̀ɛr'ɛ ɓɔɔ jagang kagn kpang ɓɛɛ. A Yeesɔ gaa ri yuu vuu tusunang kaa zɔ̃ng zɔ̃ng.
41006035	Laa hãa nyaa kana, a zang ɓɔɔ ri mantɛ vuu ka bii ɓiɓɛ, ri naa kɔɔ tɔɔ, “Maalang laa ɓa tɔ, gãa ti ki nihn kpang.
41006036	Yaa zang naa ta, zang ɓu wu daa hoo vuu shaanang ɓiɓɛ ka gari ɓɔɔ ka nihn naabm ɓɛɛ.”
41006037	A kasɛ ri nyaa tɔɔ, “Nɔɔ a ri vuu shaanang ta ri shaayi.” A ri hɛ̃ɛ wu tɔɔ, “Ruu daa hoo borodi nung jaka ziti, ruu naa a ri ya?”
41006038	Yeesɔ hɛ̃ɛ ri tɔɔ, “Borodi manɛ yaa kaa nɛya? Nɔɔ dita nɔɔ zirɛ.” A ri daa zirɛ, ri kɔɔ wu tɔɔ, “Yaa kaa maani nɛɛ jaazìi ziti.”
41006039	A Yeesɔ kɔɔ zang ɓɔɔ ri mantɛ vuu ka bii ɓiɓɛ nɛɛ ri kɔɔ zang ta, zang ri kusu zɔɔ, ri nwalɛ ka yuu wusi bɛbɛtɛ ɓɔɔ ka nɔngkɔ.
41006040	A zang kusu zɔɔ ɓɔɔ laa maani, ɓɔɔ laa ziti tu kopi, zang nwalɛ.
41006041	A Yeesɔ see borodi maani, nɛɛ jaazìi ziti kaɓa, tuu jìng ka lapa zãa Laa, a shalɛ, a zang ɓɔɔ ri mantɛ vuu ka bii ɓiɓɛ ɓɛɛ, nɛɛ ri alɛ zang ta. A ti basɛ jaazìi ziti kaɓa ka yuu zang piti.
41006042	Zang ri shaayi, buru ɓarɛ yirɛ.
41006043	A zang ɓɔɔ ri mantɛ vuu ka bii Yeesɔ, ri kpalɛ borodi nɛɛ jaazìi ɓɔɔ zang yaarɛ knti saang kopi tu ziti.
41006044	Zang varɛ ɓɔɔ ri shaa vuu kaɓa ri labang maani.
41006045	A kɔɔ zang ɓɔɔ ri mantɛ vuu ka bii ɓiɓɛ tantɛnang nɛɛ ri vang tonsi ta ri daa gari Bɛsɛda ɓɔɔ ka nyaa rang dang ɓɛɛ ka tìng. Nɛɛ wu jee zang ɓɔɔ ri kpalɛ zɔɔ doo nyaa ka gbongkarɛ.
41006046	J'ee zang nyaa tɔ, a naa seepaa daa ka kɔpɔ, nɛɛ wu daa gaa Laa.
41006047	Kaa nɛɛ laarang, zang ɓɔɔ ri mantɛ vuu ka bii Yeesɔ ri shɛ̃ɛ teteng mii waapo tɔ, Yeesɔ ɓi ti doo ka bm ka tipi.
41006048	A zi zang ɓɔɔ ri mantɛ vuu ka bii ɓiɓɛ, ri dang jìng kana nɛɛ tonsi zaanang, ka ruu ɓɔɔ, jasung raa jìng ka bii ɓarɛ kɔ jong ɓɛɛ. A Yeesɔ ra ka yuu paa mii nɛɛ yuu gãndi. Nɛɛ wu ɓa ri katɔ,
41006049	a ri zi wu, ra kana yuu paa mii, ri kɔɔ nɛɛ naa raanang, ri mɛɛ nyaa ka lapa.
41006050	Ka ruu ɓɔɔ, ri zi wu, a bii kaa ri vɔrɔ nandon ɓɛɛ. A Yeesɔ rang yee kaa tantɛnang nɛɛ ri tɔɔ, “Ɓi nkɔ, n'ɔɔ kaa vɔrɔ kpang.”
41006051	A Yeesɔ vang kaa yeti tonsi, a jasung ɓɔɔ rarɛ vɔ̃ nyaa kati. Zang ɓɔɔ ri mantɛ vuu ka bii ɓiɓɛ ri mã naa ka danggn.
41006052	Ka ruu ɓɔɔ, ri zi dìiri ruu ɓɔɔ Yeesɔ tusu nɛɛ borodi kaɓa gn kpang ɓɛɛ, a ri ti kasɛ nɛɛ ri ta vuu ɓɔɔ zang tusu ri ka yeti ɓarɛ kpang ɓɛɛ.
41006053	Ri ta mii tɔ, ri naa a ka tipi Janesara. A ri mã tonsi ɓarɛ ka nyaa gãnggãng ka nɔngkɔ.
41006054	Ɓɔɔ ri nwang nɛɛ yeti tonsi hn, zang tantɛ Yeesɔ nung zinang.
41006055	A zang yuku, zang daarɛ ka gari ɓarɛ nandon. A zang gaa tɔɔsung zang kɔnang seerenang ka vuu roonang ɓarɛ, zang daa nɛɛ ri ka nɔng piti ɓɔɔ zang tãa nyaa nɛɛ Yeesɔ kagn ɓɛɛ.
41006056	Nɔng piti ɓɔɔ zang tãa nyaa nɛɛ Yeesɔ kagn, ka yeti gari ɓɔɔ bang nɛɛ ɓɔɔ tɔkɔlɔng, nɛɛ nɔng ɓɔɔ zang rooro gãa waati piti, zang ãtɛ zang kɔnang ka teteng gari ka nɔng ɓɔɔ zang kpalɛ zɔɔ kagn ɓɛɛ. Ri gaa wu nɛɛ wu y'aa zang kɔnang jong, ri lee naa kaa nyaa fɔ̃ɔrɔ ɓiɓɛ. Zang ɓɔɔ ri lee naa ka nyaa fɔ̃ɔrɔ ɓiɓɛ, kɔnang ɓarɛ yàa ri nɔng.
41007001	Zang Farisawa nɛɛ zang ɓɔɔ ri tusu zang vuu, ri a nɛɛ Urushalima, ri naa kiiri Yeesɔ nyaa ka teteng.
41007002	A ri zi zang ɓɔɔ ka teteng zang ɓɔɔ ri mantɛ vuu ka bii Yeesɔ, ri shaa vuu shaanang, ri sɔɔ naa ɓarɛ naa ɓɔɔ zang tìng ri tusu ɓɛɛ kpang.
41007003	(Zang Farisawa nɛɛ zang Yahudawa nandon, ri sɔɔ naa katɔ gbongkarɛ naa ɓɔɔ daa ɓarɛ t'us'u, tɔɔ ri shaa vuu shaanang kati.
41007004	Ri nɛɛ gbãayu tɔ nɛɛ kasuwa, ri shaa vuu shaanang kpang, ri wili bii ɓarɛ ka gbongkarɛ naa ɓɔɔ daa ɓarɛ tùsù ri ɓɛɛ. Ri ti palɛ vuu ɓɔɔgn ɓɔɔ daa ɓarɛ tusu ri dɔli. Vuu ɓɔɔ naa rɛɛ waka nɛɛ ɓari nɛɛ gbanti sɔɔnang ɓɛɛ.)
41007005	A zang Farisawa nɛɛ zang ɓɔɔ ri tusu zang vuu kaɓa, ri hɛ̃ɛ Yeesɔ tɔɔ, “Zang ɓɔɔ ri mantɛ vuu ka bii ɓaaɓɛ, ri p'alɛ̀ vuu ɓarɛ naa ɓɔɔ daa ɓuru tusu kpang ka ruu viya? Ri shaa vuu shaanang, ri sɔɔ naa ɓarɛ naa ɓɔɔ daa ɓuru tusu ruu kpang ka ruu viya?”
41007006	A kasɛ ri nyaa tɔɔ, “Ruu ɓɔɔ Ishaya zang nyaa shoonang kɔɔ ka yuu manɛ, nɔɔ zang ɓɔɔ nwaarɛ zang nɛɛ vuu ɓɔɔ nɔɔ palɛ, nizang kɔ nwani. Laa kɔɔ nɛɛ nyaa Ishaya tɔɔ, ‘Zang keɓe ri dɔɔ m ka nyaa lapa waati, yeti ɓarɛ ɓi ka bii mɛɛ kpang.
41007007	Ri dɔɔ m ɓarɛ waati. Ri tusu zang nyaa ɓɔɔ shɔnzang dangnɛ kaa naa wukɔ ruu Laa jong.’”
41007008	“Nɔɔ yaa nyaa ɓɔɔ Laa dangnɛ, nɔɔ d'ũng nyaa ɓɔɔ shɔnzang dang ɓɛɛ.”
41007009	A ti kɔɔ ri tɔkn tɔɔ, “Nɔɔ zunung ɓɔɔ nɔɔ ɓa nyaa ɓɔɔ Laa dangnɛ, nɔɔ dũng ɓɔɔ daa manɛ dang ɓɛɛ dɔli.
41007010	Musa kɔɔyi tɔɔ, ‘Zang wu shing jìng ka diiɓɛ nɛɛ niiɓɛ’ nɛɛ ‘Zang ɓɔɔ nɛɛ rang yee shi kpang ka yuu diiɓɛ nɛɛ niiɓɛ, zang wu nyɔ wu vɔrɔ ka tipi tang.’
41007011	Nɔɔ kɔɔ manɛ tɔɔ, ‘zang nɛ̀'ɛ kɔɔ diiɓɛ nɛɛ 'n a Kpanti Laa vuu ɓɔɔ n nɛɛ a nɔɔ tɔ nandon’ Vuu ɓɔɔgn kpang,
41007012	nɔɔ yàa zang gbalang tɔ nɛɛ zang wu shing jìng tɔ̀'ɔ ka daa zang nɛɛ naa zang kpang.”
41007013	Ka ruu nɔngkɔ, nɔɔ shing ruu Laa nwang tɔ vuu ɓɔɔ kpang, ka ruu ɓɔɔ, nɔɔ tusu zang vuu ɓɔɔ d'aa manɛ tusu ɓɛɛ. Vuu ɓɔɔ nɔɔ palɛ naa weɓe ti kagn dɔli. Nɔɔ tusu zang wu ruu Laa kpang.
41007014	A Yeesɔ ɓaa nyaa ka zang ɓàs'i ri kpalɛ zɔɔ ka bii ɓiɓɛ tɔkn, a kɔɔ ri tɔɔ “Nɔɔ ɓaa shoo ta nandon nɔɔ tãayi, nɔɔ ti zi vuu ɓɔɔ kagn ɓɛɛ.
41007015	Vuu ɓɔɔ daa ka yeti shɔnzang, ɓɔɔ raa shɔnzang wu nwang zang shi kpang ka tìng Laa ɓi kagn kpang. Ɓi vuu ɓɔɔ nwang nɛɛ nyaa shɔnzang kɔ shing zang, zang nwang zang shi kpang ka tìng Laa.
41007016	Ẓang ɓɔɔ shoo ɓiɓɛ nɛɛ kagn, wu tãayi.]”
41007017	A Yeesɔ naa yaa zang ka biling daa ka yeti gãa. A zang ɓɔɔ ri mantɛ vuu ka bii ɓiɓɛ, ri naa hɛ̃ɛ wu nɛɛ wu kɔɔ ri dìiri yee ɓɔɔ wu rang ɓɛɛ ta.
41007018	Yeesɔ hɛ̃ɛ ri tɔɔ, “Nɔɔ zi kpang kɔ doori ya? Nɔɔ zi kpang nɛɛ vuu piti ɓɔɔ daa ka buru shɔnzang, ràa zang, zang nwang zang shi kpang ka tìng Laa kpang, kpang ya?
41007019	ka ruu ɓɔɔ, daa ɓi ka ɓoro ɓiɓɛ kpang, daa ɓi ka buru ɓiɓɛ kɔ jong, wu naa nwang kaa nɛɛ dii.” (Yeesɔ kɔɔ naa weɓe, nɛɛ tɔ̀ɔ, zang wu zi kati nɛɛ vuu shaanang ɓi tɔ̃ɔ kɔ nandon).
41007020	A ti kɔɔ tɔkn tɔɔ, “Vuu ɓɔɔ nwang nɛɛ nyaa shɔnzang, wukɔ shing zang, zang nwang zang shi kpang ka tìng Laa.
41007021	Ka ruu ɓɔɔ vuu naa, rɛɛ rɛ̃rɛnang vuu shi kpang, rooronang nɛɛ jaa soro ɓɔɔ zang gee ka takpang, shɔngɓɔ ɓɔɔnang, shɔnzang nyɔnang, rooronang nɛɛ soro zang ɓɔɔgn,
41007022	kasɛnang vuu ɓɔɔ wu ɓɔ̀'ɔ zang kpang nɛɛ gɔ̃ɔ kãanang, nɛɛ zang nwaarɛnang, nɛɛ vuu yusɛ̃ɛ palɛnang, nɛɛ sũnyaa kaanang, nɛɛ yee shi kpang rannang ka yuu zang, nɛɛ yuu tuunang, nɛɛ vuu ɓɔɔ zang palɛ naa shoko, nw'ang ɓi nɛɛ yeti shɔnzang.
41007023	Vuu shi kpang keɓe, a ɓi nɛɛ yeti shɔnzang kɔ nandon. Rikɔ shing zang, zang nwang zang shi kpang ka tìng Laa.”
41007024	A Yeesɔ naa seepaa nɛɛ nɔng kaɓa, daa ka tipi Taya nɛɛ tipi Sidong. A daa hãa nyaa ka yeti gãa, kasɛ nɛɛ zang ɓɔɔ wu zi nɛɛ wu ka nɔngkɔ kpang. Zang ti naa zi ɓiri, nɛɛ wu kagn nɔngkɔ.
41007025	A jaa soro ɓɔɔ suru shi kpang ka bii jaa ɓiɓɛ ɓɔɔ soro, naa tãa nyaa nɔng ɓɔɔ Yeesɔ kagn ɓɛɛ, a tantɛ anang naa tang nɛɛ gutu ka tìng ɓiɓɛ.
41007026	Jaa soro keɓe ɓi zang Heleni. Zang yi wu ɓi ka tipi Fonishiya ɓɔɔ ka tipi Siriya ɓɛɛ. A gaa Yeesɔ nɛɛ wu nw'angsɛ̀ wu suru shi kpang ɓɔɔ ka bii jaa ɓiɓɛ jong.
41007027	A Yeesɔ kasɛ wu nyaa tɔɔ, “R'uu a wujɛ kɔ vuu shaanang shɔɔnang, ka ruu ɓɔɔ, daa naa ɓɔɔ zang tuu vuu shaanang wujɛ zang tasɛ zaa kpang.”
41007028	A jaa soro kasɛ wu nyaa tɔɔ, “N zi tɔ nɔngkɔ nizang, zaa ɓɔɔ ka dii teeburu, ri yakɛ kɔkɔlɔ borodi ɓɔɔ shili nɛɛ naa wujɛ ɓɛɛ katɔ.”
41007029	A Yeesɔ kɔɔ wu tɔɔ “Mɔɔ kasɛ nyaa tɔ̃ɔ, ka ruu nyaa ɓɔɔ mɔɔ kasɛ m naa weɓe ɓɛɛ, gbãayu ta mɔɔ daa gãa, suru shi kpang yàa jaa ɓaaɓɛ bii tɔ.”
41007030	A jaa soro gbãayu daa ìi jaa ɓiɓɛ roo tɔ ka latãng, suru shi kpang nwang tɔ yaa wu bii tɔ.
41007031	A Yeesɔ yaa tipi Taya, nɛɛ wu daa kaa nyaa waapo Galili a sɔɔ kaa nɛɛ tipi Sidong nɛɛ tipi Dekapoli (ree gari kopi)
41007032	A zang atɛ wu zang shoo nɔɔ katɔ, a ti r'ang nyaa rũntung. A ri gaa Yeesɔ nɛɛ wu shing wu naa ka bii, tɔ̀ɔ, wu masɛ wu kati.
41007033	A Yeesɔ naa gɔ̃ɔ wu ka bm dang gbete, a hãlɛ saa naa ka shoo yɔɔ, a tu sisãa, a lee rìiti yɔɔ nɛɛ mani.
41007034	A Yeesɔ tuu jìng ka lapa a shu gn, a kɔɔ yɔɔ tɔɔ “Efata,” (Dìiri ruu keɓe ɓi, “Lu ta.”)
41007035	Yeesɔ kɔɔ tɔ naa weɓe, a shoo yɔɔ luku kati. Rìiti ɓiɓɛ ti ɓele, a gaa tɔɔsung yee rannang tɔ̃ɔ kati.
41007036	A Yeesɔ shaarɛ zang ɓɔɔ ri kpalɛ zɔɔ nyaa nɛɛ, ri daa kɔɔ zang ɓɔɔ kpang. Yeesɔ nɛɛ, shaarɛ ri nyaa tɔɔ nɛɛ ri daa kɔɔ zang ɓɔɔ kpang, ri ti daa kɔɔrɔ zang ɓarɛ kaa gbãnggbãng kɔ jong.
41007037	Zang piti ɓɔɔ ri tãa ruu kaɓa, ri mã naa ka danggn. Ri tɔɔ, “Vuu ɓɔɔ yɔɔ keɓe palɛ ɓi tɔ̃ɔ kɔ nandon. P'alɛ̀ zang ɓɔɔ shoo nɔɔ katɔ wu tãa nɔng. A zang ɓɔɔ nyaa nɔɔ katɔ ti rang yee.”
41008001	Ka diki kaɓa, zang ɓɔɔgn, ri naa kpalɛ zɔɔ ka bii ɓiɓɛ gaagaa, vuu ɓɔɔ ri shaa ɓɛɛ takpang. A Yeesɔ ɓaa nyaa ka zang ɓɔɔ ri mantɛ vuu ka bii ɓiɓɛ, a kɔɔ ri tɔɔ,
41008002	“Zang keɓe gn ɓarɛ kɔng m dɔli, ka ruu ɓɔɔ, ri nwang tɔ nɛɛ n daa diki taati, vuu shaanang ɓarɛ takpang ɓɛɛ.
41008003	Naa n jee ri nyaa nɛɛ ri dita gãa, ri shaa vuu ka nyaa kpang, doo daa kaa ri katɔ ka gbalang. Ka ruu ɓɔɔ, zang ɓɔɔ ri 'alɛ̀ nɛɛ nɔng beebang ɓɛɛ.”
41008004	A ri kasɛ wu nyaa tɔɔ, “A ruu walɛ borodi ka niya ka jìngti keɓe, ruu a zang keɓe naa ɓɔɔ daa ri katɔ wiya?”
41008005	A hɛ̃ɛ ri tɔɔ, “Borodi manɛ yaa nɛya?” Ri kasɛ wu nyaa tɔɔ, “Yaa man ziti.”
41008006	A kɔɔ zang ɓɔɔ ri kpalɛ zɔɔ gaagaa, nɛɛ ri nw'al'ɛ ta tipi. A see borodi manziti kaɓa, a zãa Kpanti Laa, a shalɛ, a zang ɓɔɔ ri mantɛ vuu ka bii ɓiɓɛ, nɛɛ ri alɛ zang ɓɔɔ ri kpalɛ zɔɔ ɓɛɛ ta. A zang ɓɔɔ ri mantɛ vuu ka bii ɓiɓɛ, ri alɛ zang kati.
41008007	A jaazìi seseere ti yaa doo gn ka naa zang ɓɔɔ ri mantɛ vuu ka bii Yeesɔ tɔkɔlɔng. A Yeesɔ ti zãa Kpanti Laa ka ruu jaazìi kaɓa, a kɔɔ zang ɓɔɔ ri mantɛ vuu ka bii ɓiɓɛ, nɛɛ ri alɛ zang ta kɔ doori.
41008008	Zang keɓe piti, ri shaa vuu shaanang, buru ɓarɛ yirɛ, a zang ɓɔɔ ri mantɛ vuu ka bii Yeesɔ, ri kpalɛ ɓɔɔ zang yaarɛ knti, saang manziti.
41008009	Zang ɓɔɔ ri shaa vuu shaanang kaɓa, ri labang dɛ̃ɛti.
41008010	A jee ri nyaa kati, a vang tonsi kaa nɛɛ zang ɓɔɔ ri mantɛ vuu ka bii ɓiɓɛ tantɛnang daa ka tipi Damanuta.
41008011	A zang Farisawa ri arɛ, ri gaa tɔɔsung nyaa laanang nɛɛ Yeesɔ. Ri kasɛ nɛɛ ri gãsɛ wu katɔ, ka ruu nɔngkɔ, ri kɔɔ wu nɛɛ, wu palɛ vuu ɓɔɔ zang zirɛ, zang mã naa ka danggn, nɛɛ tɔ̀ɔ, ri zi kati nɛɛ Yeesɔ a ɓi nɛɛ bii Laa.
41008012	A Yeesɔ shu gn, a kɔɔ ri tɔɔ, “Zang koo jaa knti keɓe, nɔɔ kasɛ n tusu nɔɔ vuu ɓɔɔ zang zirɛ, zang mã naa ka danggn, ka ruu viya? N kɔɔ nɔɔ ruu ɓɔɔ nizang kɔ nwani, n tusu nɔɔ kpang.”
41008013	A y'aa ri ka nɔngkɔ, vang tonsi tɔkn, ta mii waapo daa ka nyaa gãnggãng dang.
41008014	Danggn ning zang ɓɔɔ ri mantɛ vuu ka bii Yeesɔ katɔ, ri tuu borodi ka naa kpang, ɓi ɓɔɔ yaa ka yeti tonsi gbete ɓɛɛ kɔ shɛ̃ɛning.
41008015	Ri daa kana, a Yeesɔ gaa tɔɔsung ɓɔɔ wu shaarɛ ri nyaa ɓɛɛ kati, kɔɔ ri tɔɔ, “Nɔɔ shing danggn kagn, nɔɔ gãng jìng ka yisi ɓɔɔ zang Farisawa nɛɛ ɓɔɔ Hiridu ning.”
41008016	Zang ɓɔɔ ri mantɛ vuu ka bii Yeesɔ ri gaa tɔɔsung yee rangkɛnang kaa naa ɓarɛ. Ri tɔɔ, “Yeesɔ rang ruu yee keɓe, ka ruu ɓɔɔ, borodi ka naa ɓuru kpang ɓɛɛ.”
41008017	Yeesɔ ti zi ruu ɓɔɔ ri kɔɔrɔ ka naa ɓarɛ ɓii tɔ, a hɛ̃ɛ ri tɔɔ, “Nɔɔ kɔɔrɔ ɓu ka ruu vi, nɛɛ borodi ka naa manɛ kpang viya?” Nɔɔ zi ɓu gn kpang ya? Nɔɔ zi dìiri vuu ɓɔɔ n tusu nɔɔ kpang ya?
41008018	Jìng manɛ kagn, nɔɔ zi nɔng kpang ya? Shoo manɛ kagn, nɔɔ tãa nɔng kpang ya? Nɔɔ kpaa danggn,
41008019	ka diki ɓɔɔ n 'a zang labang maani borodi maani kpang ya? Nɔɔ kpalɛ ɓɔɔ zang yaarɛ knti, saang nɛya? A ri kasɛ nyaa tɔɔ, “saang kopi tu ziti.”
41008020	A borodi manziti ɓɔɔ n 'a zang labang dɛ̃ɛti, nɔɔ kpalɛ ɓɔɔ zang yaarɛ saang nɛya? Ri ti kasɛ wu nyaa tɔɔ, “Saang manziti.”
41008021	A ti naa hɛ̃ɛ ri tɔkn tɔɔ, “Nɔɔ zi ɓu gn kpang ya?”
41008022	Ri naa a ka Bɛsɛda. Zang atɛ wu zang ɓɔɔ jìng ringtang, a zang gaa wu, nɛɛ wu lee wu naa ka bii, tɔɔ wu masɛ wu kati.
41008023	A Yeesɔ yi zang jìng ringtang ka naa, daa nɛɛ wu ka knti gari. A Yeesɔ tu sisãa ka jìng ɓiɓɛ, a lee naa ka jìng ɓiɓɛ, a hɛ̃ɛ wu tɔɔ, “Mɔɔ zi vuu ɓɔɔ kana ya?”
41008024	A zang jìng ringtang kaɓa tuu jìng, a kasɛ Yeesɔ nyaa tɔɔ, “N zi zang ri rakɛ kana, ri nwang kaa naa laa.”
41008025	A Yeesɔ lee naa ka tɔkn jìng yɔɔ, jìng ɓiɓɛ ɓele kati, a zi vuu piti kaa tɔ̃ɔ tɔ̃ɔ.
41008026	A Yeesɔ kɔɔ wu kati, nɛɛ wu dita gãa. A shaarɛ wu nyaa tɔɔ, mɔɔ daa yeti gari takpang.
41008027	A Yeesɔ ti yi gbalang daanang ɓi kaa nɛɛ zang ɓɔɔ ri mantɛ vuu ka bii ɓiɓɛ. Ri daarɛ ka rɛɛ gari ɓɔɔ ka tipi Kayisariya Filipi ɓɛɛ. Ri daa kana, a Yeesɔ hɛ̃ɛ zang ɓɔɔ ri mantɛ vuu ka bii ɓiɓɛ, tɔɔ, “Zang kɔɔ nɛɛ m ɓu wiya?”
41008028	A ri kasɛ Yeesɔ nyaa tɔɔ, “Zang ɓɔɔ ri kɔɔ ɓarɛ nɛɛ mɔɔ ɓaa Yɔhana ɓɔɔ palɛ zang batizima ɓɛɛ. Zang ɓɔɔ ri ti kɔɔ ɓarɛ nɛɛ mɔɔ ɓaa Iliya. A zang ɓɔɔ ri kɔɔ ɓarɛ nɛɛ, mɔɔ ɓaa zang nyaa shoonang Laa ɓɔɔ gbete ɓɛɛ.”
41008029	A Yeesɔ hɛ̃ɛ ri tɔɔ, “A nɔɔ kɔɔ manɛ nkɔ wiya?” Bituru kasɛ wu nyaa tɔɔ, “Mɔkɔ Kirisi.”
41008030	A Yeesɔ shaarɛ ri nyaa tɔɔ ri kɔɔ zang ɓɔɔ nɛɛ wukɔ Kirisi kpang.
41008031	Yeesɔ gaa ri tɔɔsung vuu tusunang tɔɔ, “Ɓɔɔ n Jaa shɔnzang n naa dang jìng ditɔ dɔli. Zang bang zang Yahudawa, nɛɛ zang bang bang zang ɓɔɔ ri dɔɔ vuu ka Gãa Laa, nɛɛ zang ɓɔɔ ri tusu zang vuu, ri naa bɛ̃ɛ m ditɔ. Zang naa nyɔ m vɔrɔ, Laa naa wisi m paa ka lee ɓɔɔ diki daa taati ɓɛɛ.”
41008032	Kɔɔ ri ruu keɓe nɛɛ nyaa vuu jeenang kpang, kɔɔ ri waati, naa ɓɔɔ ri zi katɔ ɓɛɛ. Ka ruu nɔngkɔ, Bituru gɔ̃ɔ wu dang gbete, a mangkɛ wu.
41008033	Ɓɔɔ Yeesɔ raa jìng zi rɛɛ zang ɓɔɔ ri mantɛ vuu doo ka bii ɓiɓɛ kɔ ɓɛɛ, a mangkɛ Bituru tɔɔ, “Dita kaɓa sheetang. Mɔɔ rɛ̃rɛ ɓaa vuu ɓɔɔ Laa kasɛ kpang, mɔɔ rɛ̃rɛ ɓaa vuu ɓɔɔ, shɔnzang kasɛ ɓɛɛ.”
41008034	A Yeesɔ ɓaa nyaa ka zang ɓɔɔ ri kpalɛ zɔɔ, nɛɛ zang ɓɔɔ ri mantɛ vuu ka bii ɓiɓɛ, a kɔɔ ri tɔɔ, “Zang piti ɓɔɔ nɛɛ tɔɔ wu dũng m, wu yaa yuu ɓiɓɛ kasɛnang ta, wu ta jìng dannang ɓɔɔ a ka ruu nung mɛɛ ɓɛɛ. Wu tuu laa ɓiɓɛ ɓɔɔ zang naa ɓaa wu naa kagn ɓɛɛ, wu dũng m.
41008035	Ka ruu ɓɔɔ, zang ɓɔɔ kasɛ nɛɛ wu ta yuu ɓiɓɛ, naa loo ɓi katɔ kɔ jong ɓɛɛ. A Zang ɓɔɔ loo yuu ɓiɓɛ ka ruu mɛɛ, nɛɛ ka ruu, Ruu Tɔ̃ɔ Laa, wukɔ naa ta yuu ɓiɓɛ ɓi jong.
41008036	Naa shɔnzang wàlɛ̀ vuu ɓɔɔ ka koo keɓe nandon, a loo suru bii ɓiɓɛ, vuu ɓɔ̀'ɔ koo keɓe nw'ang wu ɓu viya?
41008037	Vuu ɓɔɔ shɔnzang kɔ̃sɔ suru bii ɓiɓɛ nɔng kagn ya?
41008038	Shɔnzang piti ɓɔɔ yusɛ̃ɛ mɛɛ nɛɛ ɓɔɔ Ruu mɛɛ, nɛɛ tuuru wu ka tìng zang shi kpang kɔ ri palɛ vuu shi kpang ɓee. Jaa Shɔnzang naa tuuru yusɛ̃ɛ ɓiɓɛ doo nɔngkɔ, ka diki ɓɔɔ wu naa a nɛɛ bannang ɓɔɔ Daa ɓiɓɛ a wu ɓɛɛ. Ti naa a nɛɛ rɛɛ zang nyaa shoonang Laa ɓɔɔ ka lapa ning ɓɛɛ.”
41009001	A kɔɔ ri tɔɔ, “N kɔɔ nɔɔ ruu ɓɔɔ nizang kɔ nwani, zang ɓɔɔ kagn teteng zang kɔ ri shiiri ɓee, ri zǐ Kpanti ɓɔɔ Laa roo ɓɛɛ ka gbongkarɛ tɔ̀ɔ, ri vɔrɛ.”
41009002	Diki mangbete naa ɓa tɔ, Yeesɔ see rɛɛ Bituru nɛɛ Yakubu, a ɓɔɔ Yɔhana kɔ shɛ̃ɛning daa nɛɛ ri ka kɔpɔ ɓɔɔ bee dɔli ɓɛɛ. A bii Yeesɔ risi kaa n'aa ɓɔɔgn ka jìng ɓarɛ.
41009003	Fɔ̃ɔrɔ ɓiɓɛ risi nw'ang kaa puru shãashãa. Zang fɔ̃ɔrɔ sɔɔnang ɓɔɔ sɔɔ fɔ̃ɔrɔ wu puu naa weɓe kagn koo keɓe kpang.
41009004	A ri zi Iliya nɛɛ Musa, ɓɔɔ bɛɛ ri vɔlɔ tɔ ɓɛɛ, ri rang yee kana nɛɛ Yeesɔ.
41009005	Bituru kɔɔ Yeesɔ tɔɔ, “Kpanti, wee ruu ka nihn wukɔ tɔ̃ɔ. Mɔɔ nɛɛ kasɛ tɔ, ruu waa k'uutu taati ka nihn, ɓɔɔ ɓaaɓɛ gbete, ɓɔɔ Musa gbete, a ɓɔɔ Iliya ti gbete.”
41009006	Bituru kɔɔ nɔngkɔ, ka ruu ɓɔɔ, zi vuu ɓɔɔ wu kɔɔ takpang, bii kaa ri vɔrɔ dɔli.
41009007	A sãmbong arɛ naa zuu ri kati. Ri ti tãa yee nɛɛ yeti sãmbong tɔɔ, “Wee jaa mɛɛ ɓɔɔ yeti mɛɛ kasɛ gbãnggbãng kɔ, nɔɔ ɓaa shoo ka nyaa ɓiɓɛ ning.”
41009008	Ɓɔɔ ri raa jìng hn, ri zi zang ɓɔɔ takpang, ri zi kaa Yeesɔ kɔ nɛɛ ri gbete.
41009009	Ri sh'oorò doo naa nɛɛ kɔpɔ, Yeesɔ shaarɛ ri nyaa nɛɛ, “Nɔɔ kɔɔ zang ɓɔɔ vuu kɔ nɔɔ zi ɓɛɛ kpang, Laa nɛɛ wisi Jaa Shɔnzang paa tɔ ka vɔrɔ, nɔɔ kɔɔ zang kati.”
41009010	Ri vɔ̃ nyaa kaa naa ɓɔɔ Yeesɔ kɔɔ ri ɓɛɛ. Ri hɛ̃ɛlɛ zɔɔ dìiri ruu ɓɔɔ Yeesɔ kɔɔ ri nɛɛ Laa naa wisi wu paa ditɔ ka vɔrɔ ɓɛɛ.
41009011	A ri hɛ̃ɛ Yeesɔ tɔɔ, “Ka ruu vi zang ɓɔɔ ri tusu zang vuu ri kɔɔyi tɔɔ, Iliya kɔ gaayu anang shɔɔnang tɔ̀ɔ, Kirisi wu arɛ viya?”
41009012	Yeesɔ kasɛ ri nyaa tɔɔ, “Iliya kɔ a shɔɔnang nizang, tɔ̀ɔ, wu shìli vuu ka tɔkn waasɛ̃. A ti hɛ̃ɛ ri nɛɛ, a ka ruu vi zang beeyi tɔɔ, Jaa Shɔnzang naa dang jìng ditɔ, zang ti naa bɛ̃ɛ wu viya?
41009013	N kɔɔ nɔɔ Iliya a tɔ, ri palɛ wu vuu piti ɓɔɔ yeti ɓarɛ kasɛ. Ri palɛ wu naa ɓɔɔ zang bee ka yeti labeenang Laa ɓɛɛ.”
41009014	Ri naa a tɔ bii zang nimbang ɓɔɔ ri mantɛ vuu ka bii Yeesɔ ɓɛɛ, a ri zi zang ɓɔɔ ri kpalɛ zɔɔ gaagaa ka bii ɓarɛ. Zang ɓɔɔ ri tusu zang vuu ti laa nyaa kana nɛɛ ri.
41009015	Ɓu doo ɓɔɔ zang ɓɔɔ ri kpalɛ zɔɔ ri zi Yeesɔ hn, ri mã naa ka danggn. Ri tãa tìnang dɔli, a ri yurɛ ri daa kpisi wu yuu ri jee wu nyaa kati.
41009016	A Yeesɔ hɛ̃ɛ zang ɓɔɔ ri mantɛ vuu ka bii ɓiɓɛ tɔɔ, “Nɔɔ rangkɛ ɓu ruu vi nɛɛ ri viya?”
41009017	Zang gbete ka yeti zang ɓɔɔ ri kpalɛ zɔɔ, kasɛ wu nyaa tɔɔ, “Maalang, n atɛ mɔɔ jaa mɛɛ ɓɔɔ suru shi kpang nɔɔ wu nyaa katɔ, rang yee takpang ɓɛɛ.
41009018	Nɔng ɓɔɔ naa mã wu kagn, loo wu ka tipi. Puru ti p'u wu nɛɛ nyaa kpung, kpung. Wu ti sh'aa tãri kpaaka, kpaaka. Wu ti shiiri wu gbatagbata. N gaa zang ɓɔɔ ri mantɛ vuu ka bii ɓaaɓɛ, nɛɛ ri nwangsɛ suru shi kpang keɓe, ri zunung kpang.”
41009019	A Yeesɔ pɛ̃ɛrɛ zang ɓɔɔ ri mantɛ vuu ka bii ɓiɓɛ, a kɔɔ ri tɔɔ, “Nɔɔ zang koo jaa knti keɓe, ɓɔɔ nɔɔ shing danggn ka bii Laa kpang ɓee, nɔɔ nɛɛ 'n nwang nɛɛ nɔɔ saa nɛya? Nɔɔ nɛɛ n mã danggn nɛɛ nɔɔ saa nɛya? Nɔɔ atɛ m jaa bì'i ta.”
41009020	A ri atɛ wu jaa kati. Ɓu doo ɓɔɔ suru shi kpang zi Yeesɔ hn, mã jaa, jaa watɛ ka tipi. Jaa jìiri ka tipi, puru pu jaa nɛɛ nyaa kpung, kpung.
41009021	A Yeesɔ hɛ̃ɛ daa jaa tɔɔ, “Diki ɓɔɔ kɔnang keɓe gaa wu yuu bee tɔ ya?” A kasɛ Yeesɔ nyaa tɔɔ, “Gaa wu yuu bee doo tɔkɔlɔng.”
41009022	“Diki ɓɔ̀'ɔgn loo wu ka waa, diki ɓɔ̀'ɔgn ti loo wu ka mii, nɛɛ tɔ̀ɔ wu nyɔ wu vɔrɔ kati. Mɔɔ nɛɛ zunung katɔ, gn ɓuru wu kɔng mɔɔ, mɔɔ yi ruu naa kagn, mɔɔ màsɛ̀ ruu wu.”
41009023	Yeesɔ kɔɔ wu tɔɔ, mɔkɔ nɛɛ zunung danggn shinnang katɔ jong. Zang piti ɓɔɔ shing danggn ka bii Laa, vuu ɓɔɔ kpãa wu ɓi kagn kpang.
41009024	A d'aa jaa mɛɛ nyaa ka lapa nabm tantɛnang tɔɔ, “N shing danggn katɔ, yi m naa kagn. N shing danggn ka bii ɓaaɓɛ gbãnggbãng.”
41009025	A ɓɔɔ Yeesɔ zi zang ɓɔɔ gaagaa ri yuku ri a ka bii ɓiɓɛ, mangkɛ suru shi kpang, kɔɔ wu tɔɔ, “Suru shi kpang kɔ nɔɔ jaa nyaa nɛɛ shoo ɓee, n kɔɔ mɔɔ nwang ta mɔɔ yaa wu bii. Mɔɔ paasɛ anang tɔ̀'ɔ bii ɓiɓɛ kpang.”
41009026	A suru shi kpang mɛɛ nyaa ka lapa, a mã jaa tɔ̃ɔ, tɔ̃ɔ, a nwangnɛ yàa jaa bii kati. Jaa roo ka tipi ɓoromang naa zang ɓɔɔ vɔ tɔ ɓɛɛ, ka ruu nɔngkɔ, zang dɔli ka teteng zang ɓɔɔ ri kpalɛ zɔɔ ri kɔɔyi tɔ jaa vɔ tɔ.
41009027	A Yeesɔ yi jaa ka naa, a yì jaa naa ka bii, a jaa seepaa kati.
41009028	Yeesɔ daa tɔ ka yeti gãa ka bm, a zang ɓɔɔ ri mantɛ vuu ka bii ɓiɓɛ, ri hɛ̃ɛ wu tɔɔ, “Ruu zunung nwangsɛnang ɓuru kpang ka ruu viya?”
41009029	A Yeesɔ kasɛ ri nyaa tɔɔ, “Suru shi kpang ɓɔɔ naa weɓe nw'ang ɓi jong waati kpang, zang nwangsɛ ɓi nɛɛ Laa gaanang.”
41009030	A Yeesɔ nɛɛ zang ɓɔɔ ri mantɛ vuu ka bii ɓiɓɛ, ri seepaa nɛɛ nɔng kaɓa, ri naa sɔɔ kaa nɛɛ tipi Galili. Yeesɔ kasɛ nɛɛ zang gbete wu zi nɔng ɓɔɔ wu kagn kpang.
41009031	Ka ruu ɓɔɔ, tusu zang ɓɔɔ ri mantɛ vuu ka bii ɓiɓɛ vuu ɓɛɛ. A kɔɔ ri tɔɔ, “Zang naa tuu Jaa Shɔnzang ditɔ, zang a zang. Ri naa nyɔ wu vɔrɔ. Zang nɛɛ nyɔ wu vɔrɔ tɔ, Laa naa wisi wu paa ka lee ɓɔɔ diki daa taati ɓɛɛ.”
41009032	A zang ɓɔɔ ri mantɛ vuu ka bii Yeesɔ ri zi dìiri vuu ɓɔɔ Yeesɔ kɔɔ ri ɓɛɛ kpang. Ri tɔɔ ri hɛ̃ɛ wu, ri kaa vɔrɔ.
41009033	Ri naa a tɔ ka Kafanahu, Yeesɔ naa hɛ̃ɛ zang ɓɔɔ ri mantɛ vuu ka bii ɓiɓɛ, ka yeti gãa ɓɔɔ wu nwang kagn tɔɔ, “Ɓaasi nɔɔ kɔɔrɔ ɓu nɛɛ vi ka gbalang viya?”
41009034	Ri kasɛ Yeesɔ nyaa takpang, ka ruu ɓɔɔ, bɛɛ ri laa nyaa nɛɛ ɓu wi bang ka teteng ɓarɛ wiya ɓɛɛ?
41009035	A Yeesɔ nwang ka tipi, kɔɔ zang ɓɔɔ ri mantɛ vuu ka bii ɓiɓɛ kopi tu ziti tɔɔ, “Zang ɓɔɔ kasɛ nɛɛ wu nwang zang bang, wukɔ wu risi yuu ɓiɓɛ naa zang wujaa ɓɔɔ palɛ zang shoonang jong.”
41009036	A Yeesɔ ɓaa nyaa ka jaa tɔkɔlɔng, a shing ka teteng ɓarɛ. A naa tuu jaa kaɓa ka naa ɓiɓɛ, a kɔɔ ri tɔɔ,
41009037	“Zang ɓɔɔ ta jaa ɓɔɔ tɔkɔlɔng ɓɔɔ naa weɓe ka nung mɛɛ, tà nkɔ. Zang ɓɔɔ nɛɛ ti ta m, ta ɓi nkɔ shɛ̃ɛning kpang, ta m nɛɛ zang ɓɔɔ shong m ɓɛɛ ning.”
41009038	Yɔhana kɔɔ wu tɔɔ, “Maalang, ruu zi zang ɓɔɔ kagn nwangsɛ suru shi kpang nɛɛ nung ɓaaɓɛ, a ruu zãa wu. Ka ruu ɓɔɔ, wu ɓi nɛɛ ruu kpang ɓɛɛ.”
41009039	A Yeesɔ kɔɔ ri tɔɔ, “N'ɔɔ zãa wu kpang, ka ruu ɓɔɔ, zang ɓɔɔ nɛɛ palɛ vuu ɓɔɔ zang zirɛ, zang mã naa ka danggn nɛɛ nung mɛɛ, ti raa nyaa tantɛnang, wu naa rang yee shi kpang ka yuu mɛɛ tɔkn kpang.
41009040	Zang ɓɔɔ kasɛ ruu ɓuru katɔ, wukɔ zang ɓuru.
41009041	N kɔɔ nɔɔ ruu ɓɔɔ nizang kɔ nwani, zang ɓɔɔ nɛɛ a nɔɔ mii ɓoonang, ka ruu ɓɔɔ, zang ɓaa nɔɔ nɛɛ zang ɓɔɔ dũng Kirisi ɓɛɛ, naa ta vuu tɔ̃ɔ ɓɔɔ Laa shing wu ɓɛɛ ditɔ.
41009042	“Zang ɓɔɔ palɛ jaa gbete ka teteng wujɛ seseere kɔ ri shing danggn ka bii mɛɛ ɓee, palɛ vuu shi kpang, jìng ɓɔɔ zang kaɓa naa dangnɛ ɓa ɓɔɔ zang nɛɛ mã ree bang ka turu ɓiɓɛ, zang tasɛ wu ka yeti mii waapo katɔ.
41009043	Ka ruu nɔngkɔ, naa ɓaaɓɛ nɛɛ dɔ̃ mɔɔ, nɛɛ mɔɔ palɛ vuu shi kpang, dɔng katɔ, mɔɔ tasɛ. Daa nɔng suru bii ɓɔɔ waa nyaa kpang nɛɛ naa dang gbete gbã̀'agbãa, ka nung ɓɔɔ zang nɛɛ daa tasɛ mɔɔ nɛɛ naa ziti ɓaaɓɛ ka yeti waa bang ɓɔɔ ning kpang ɓɛɛ.
41009044	ḳa nɔng kaɓa, jaagn ɓɔɔ shaa bii ɓarɛ, vɔ ɓi kpang ɓɛɛ. Waa ɓɔɔ ti shaa ri zang ningsi ɓi kpang ɓɛɛ.]
41009045	Doo ɓaaɓɛ kɔ nɛɛ dɔ̃ mɔɔ, nɛɛ mɔɔ palɛ vuu shi kpang, dɔng ta mɔɔ tasɛ. Daa nɔng suru bii ɓɔɔ waa nyaa kpang nɛɛ doo dang gbete gbã̀'agbãa, ka nung ɓɔɔ zang nɛɛ daa tasɛ mɔɔ nɛɛ doo ziti ɓaaɓɛ ka yeti waa ɓɔɔ ning ɓi kpang ɓɛɛ.
41009046	Ḳa nɔng kaɓa jaagn ɓɔɔ shaa bii ɓarɛ, vɔ ɓi kpang ɓɛɛ. Waa zang ti shaa ri zang ningsi ɓi kpang ɓɛɛ.]
41009047	Jìng ɓaaɓɛ kɔ nɛɛ dɔ̃ mɔɔ, nɛɛ mɔɔ palɛ vuu shi kpang, zɔ̃ng ta mɔɔ tasɛ. Daa nɔng ɓɔɔ Laa roo Kpanti nɛɛ jìng dang gbete gbã̀'agbãa, ka nung ɓɔɔ zang tasɛ mɔɔ nɛɛ jìng ɓaaɓɛ ziti piti ka waa ɓɔɔ ning ɓi kpang ɓɛɛ.
41009048	Ka nɔng kaɓa, jaagn ɓɔɔ shaa bii ɓarɛ, vɔ ɓi kpang ɓɛɛ. Waa bii zang ti ningsi ɓi kpang ɓɛɛ.
41009049	“Zang naa raa zang, zang nwang zang tɔ̃ɔ nɛɛ waa, naa ɓɔɔ zang raa vuu ɓɔɔ zang dɔɔ Laa wu nwang tɔ̃ɔ nɛɛ tãa ɓɛɛ.
41009050	“Tãa ɓi tɔ̃ɔ. Naa lanang tãa nɛɛ takpang, zang palɛ bɛɛ nɛɛ mani wu la tɔkn viya? Tãa ɓɔɔ shing zang, nɛɛ zang nw'ang ka nyaa zɔɔ, wu nwang ka bii manɛ ning. Nɔɔ ti nwang ka nyaa zɔɔ nɛɛ zɔɔ.”
41010001	A yeesɔ seepaa nɛɛ nɔng kaɓa, daa ka tipi Yahudiya, a ta rang Urudung. A zang dɔli ri kpalɛ zɔɔ kaa tɔkn ka bii ɓiɓɛ, a tusu ri vuu kaa naa ɓasidi ɓɛɛ.
41010002	Zang Farisawa ri naa a ka bii ɓiɓɛ, nɛɛ ri naa gãsɛ wu. Ri hɛ̃ɛ wu tɔɔ, “Ruu Laa kasɛ tɔ nɛɛ zang wu h'ing soro ɓiɓɛ ya?”
41010003	A Yeesɔ kasɛ ri nyaa tɔɔ, “Musa dang nɔɔ nyaa ɓu nɛɛ viya?”
41010004	Ri kasɛ wu nyaa tɔɔ, “Musa kasɛ katɔ nɛɛ zang wu bee zang soro labeenang soro hinnang, zang a wu tɔ̀ɔ zang yaa wu naa kati.”
41010005	A Yeesɔ kɔɔ ri tɔɔ, “Musa bee nɔɔ vuu keɓe, ka ruu ɓɔɔ nɔɔ, kasɛ nɛɛ nɔɔ tà vuu ɓɔɔ Laa tusu kpang ɓɛɛ.
41010006	Ɓɔɔ Laa gaayu vuu ɓɔɔ ka koo keɓe mãanang, ‘Laa mãa zang varɛ nɛɛ zang soro.’
41010007	‘Ka ruu nɔngkɔ, zang varɛ yaa diiɓɛ nɛɛ niiɓɛ, ɓakɛ zɔɔ kaa nɛɛ soro ɓiɓɛ.
41010008	Tɔ̀ɔ, ri ziti ri nwang kaa bii gbete’. Ka ruu nɔngkɔ, ri tɔ̀'ɔ ziti kpang, ri kaa bii gbete.
41010009	Vuu ɓɔɔ Laa nɛɛ ɓ'ak'ɛ tɔ, shɔnzang wu basɛ takpang.”
41010010	Yeesɔ daa ka yeti gãa, a zang ɓɔɔ ri mantɛ vuu ka bii ɓiɓɛ, ri naa hɛ̃ɛ wu ruu keɓe kaa tɔkn.
41010011	A Yeesɔ kɔɔ ri kati tɔɔ, “Zang ɓɔɔ nɛɛ nwangsɛ soro ɓiɓɛ, a shing ɓɔɔgn, palɛ soro ɓiɓɛ ɓɔɔ tìng shɔɔnang vuu shi kpang.
41010012	Zang soro ɓɔɔ nɛɛ yupaa gãa varɛ ɓiɓɛ, a daa gee zang ɓɔɔgn, palɛ ɓi vuu dũndũng nɛɛ zang ɓɔɔgn kaɓa.”
41010013	Zang ɓɔɔ ri atɛ Yeesɔ wujɛ seseere nɛɛ wu shing ri naa ka yuu, tɔɔ wu ti gaa ri Laa. A zang ɓɔɔ ri mantɛ vuu ka bii Yeesɔ, ri mangkɛ zang ɓɔɔ ri atɛ wujɛ kati.
41010014	Ɓɔɔ Yeesɔ zi naa weɓe, gnvɔ shaa wu dɔli, a kɔɔ zang ɓɔɔ ri mantɛ vuu ka bii ɓiɓɛ nɛɛ, “Nɔɔ yaa wujɛ seseere ka nɔngkɔ ri a ka bii mɛɛ, n'ɔɔ zãa ri anang kpang. Kpanti roonang Laa ɓi ɓɔ̀'ɔ zang ɓɔɔ naa weɓe kɔ.
41010015	N kɔɔ nɔɔ ruu ɓɔɔ nizang kɔ nwani, zang ɓɔɔ nɛɛ ta Laa nɛɛ wukɔ Kpanti naa jaa tɔkɔlɔng kpang, Laa naa nwang Kpanti ɓiɓɛ kpang.”
41010016	A see ri, shing ri naa ka yuu, a gaa ri Laa kati.
41010017	Yeesɔ yi gbalang daanang ɓiɓɛ tɔ, daa kana, a jaa varɛ ɓɔɔ yurɛ naa tang ka tìng ɓiɓɛ, a hɛ̃ɛ wu tɔɔ, “Maalang ɓɔɔ tɔ̃ɔ tɔ̃ɔ ɓɛɛ, n palɛ vi tɔ̀ɔ, Laa wu a m suru bii ɓɔɔ waa nyaa kpang viya?”
41010018	A Yeesɔ kasɛ wu nyaa tɔɔ, “Mɔɔ ɓaa m nɛɛ zang tɔ̃ɔ ka ruu viya?” Zang tɔ̃ɔ ɓi kagn kpang, ɓi Kpanti Laa kɔ tɔ̃ɔ gbete.
41010019	Mɔɔ zi nyaa ɓɔɔ Laa dang ɓɛɛ tɔ, Laa tɔɔ, “Mɔɔ nyɔ zang vɔrɔ kpang, mɔɔ palɛ vuu dũndũng kpang, mɔɔ ɓɔ̀'ɔ shɔngɓɔ kpang, mɔɔ suu sè'e ka yuu zang ɓɔɔ kpang, mɔɔ mulu zang kpang. Ɓaa shoo ka nyaa daaɓɛ nɛɛ ɓɔɔ naaɓɛ tɔ̃ɔ tɔ̃ɔ.”
41010020	A yɔɔ kɔɔ Yeesɔ tɔɔ, “Maalang, n gaayu jìng shinnang ka nyaa kɔ Laa dang ɓee nandon, bɛɛ n doo tɔkɔlɔng.”
41010021	Yeesɔ shu wu jìng tɔ ka bii, kasɛ wu kati. A kɔɔ wu tɔɔ, “Mɔɔ shing jìng tɔ ka nyaa ɓɔɔ Laa dang ɓɛɛ nizang, yaa mɔɔ vuu gbete. Dita, mɔɔ daa malɛ vuu naa ɓaaɓɛ nandon, mɔɔ basɛ zang ɓɔɔ vuu ka naa ɓarɛ kpang, saka vuu ɓɔɔ mɔɔ malɛ ɓɛɛ. Mɔɔ naa walɛ vuu naa ditɔ ka lapa. Tɔ̀ɔ, mɔɔ arɛ mɔɔ dũng m.”
41010022	Ɓu doo ɓɔɔ yɔɔ tãa naa weɓe, yeti ɓiɓɛ lasɛ dɔli, kãngtɛ waa nyaating, a yaa Yeesɔ daa kati, ka ruu ɓɔɔ, vuu naa ɓiɓɛ dɔli ɓɛɛ.
41010023	A Yeesɔ raa jìng pɛ̃ɛrɛ nɔng, a kɔɔ zang ɓɔɔ ri mantɛ vuu ka bii ɓiɓɛ tɔɔ, “Nɔng ɓɔɔ Laa roo Kpanti kagn naa kpãa zang ɓɔɔ vuu naa ɓarɛ kagn daanang ɓi dɔli.”
41010024	Ɓɔɔ zang ɓɔɔ ri mantɛ vuu ka bii ɓiɓɛ ri tãa naa weɓe, ri mã naa ka danggn. A Yeesɔ ti kɔɔ ri tɔkn tɔɔ, “Wujɛ mɛɛ, n kɔɔ nɔɔ daanang ka nɔng ɓɔɔ Laa roo Kpanti, kpãa nyaa dɔli.”
41010025	Daanang zang vuu naa ka nɔng ɓɔɔ Laa roo kpanti kpãa nyaa bang. Kpãayi ɓà ɓɔɔ vuu vaa ɓɔɔ zang ɓaa nɛɛ rakumi ɓù nɛɛ yeng shɔng fɔ̃ɔrɔ katɔ.
41010026	Ruu kaɓa kpãa zang ɓɔɔ ri mantɛ vuu ka bii Yeesɔ dɔli. Ka ruu nɔngkɔ, ri hɛ̃ɛ wu tɔɔ, “A ɓu wi naa walɛ suru bii ɓɔɔ waa nyaa kpang gbete wiya?”
41010027	Yeesɔ pɛ̃ɛrɛ ri, a kɔɔyi tɔɔ, “Vuu ɓɔɔ shɔnzang zunung palɛnang kpang, Laa zunung ɓi katɔ. Ka ruu ɓɔɔ, Laa zunung vuu piti palɛnang ɓi katɔ ɓɛɛ.”
41010028	A Bituru hɛ̃ɛ wu tɔɔ, “A wee ruu yaa vuu ɓuru nandon ruu dũng mɔɔ ɓee?”
41010029	A Yeesɔ kasɛ wu nyaa tɔɔ, “N kɔɔ nɔɔ ruu ɓɔɔ nizang kɔ nwani, zang ɓɔɔ nɛɛ yaa gãa ɓiɓɛ, nɛɛ ɓeezung, nɛɛ ɓeenaa, nɛɛ diiɓɛ, nɛɛ niiɓɛ, nɛɛ wujɛ ɓiɓɛ, nɛɛ tipi ɓiɓɛ, ka ruu mɛɛ nɛɛ Ruu Tɔ̃ɔ Laa,
41010030	naa walɛ vuu ɓɔɔ wu yaa ɓɛɛ ditɔ ka koo keɓe. Naa walɛ gãa nɛɛ ɓeezung, nɛɛ ɓeenaa, nɛɛ niiɓɛ, nɛɛ wujɛ, nɛɛ tipi dakn laa maani. Zang ti naa dang wu jìng ditɔ dɔli, ti naa walɛ suru bii ɓɔɔ waa nyaa kpang ditɔ.
41010031	Zang dɔli ka teteng zang ɓɔɔ ri ka tìng kãntang keɓe, kɔ naa waa nyaa knti. Zang kɔ ri ka knti kãntang keɓe, kɔ naa sɔɔ zang tìng kaa jong.”
41010032	Yeesɔ nɛɛ zang ɓɔɔ ri mantɛ vuu ka bii ɓiɓɛ, ri daa kana Urushalima, Yeesɔ ti ka tìng ɓarɛ. Ri rɛ̃rɛ ɓarɛ doo naa ka yuu vuu ɓɔɔ Yeesɔ t'us'u ɓɛɛ. Zang ɓɔɔ ri dũuru ri ka knti, ri kaa vɔrɔ. A Yeesɔ ɓaa zang ɓɔɔ ri mantɛ vuu ka bii ɓiɓɛ nyaa kaa dang gbete tɔkn, a gaa ri tɔɔsung vuu ɓɔɔ naa palɛ wu kɔɔnang kati.
41010033	Yeesɔ kɔɔ ri tɔɔ, “Nɔɔ ɓaa shoo ta nɔɔ tãayi. Ruu d'aa kana Urushalima, zang ɓɔɔ naa a zang bang bang, zang ɓɔɔ ri dɔɔ vuu ka Gãa Laa, nɛɛ zang ɓɔɔ ri tusu zang vuu ɓɛɛ Jaa Shɔnzang ditɔ. Ri naa jɛ̃ɛ wu ruu, ri kɔɔ zang nɛɛ zang nyɔ wu vɔrɔ. Tɔ̀ɔ, ri tuu wu ri a zang ɓɔɔ ri dũng Laa kpang kati.
41010034	Ri naa kpaa wu, ri ti naa tùlù wu sisãa ka bii. Ri naa nyɔ wu nɛɛ gbãa, tɔ̀ɔ, ri nyɔ wu vɔrɔ kati. Kpanti Laa naa wisi wu paa ka lee ɓɔɔ diki daa taati ɓɛɛ.”
41010035	A Yakubu nɛɛ Yɔhana, wujɛ Zebedi ri a ka bii Yeesɔ. Ri kɔɔ Yeesɔ tɔɔ, “Maalang, ruu kasɛ nɛɛ mɔɔ palɛ vuu piti ɓɔɔ ruu gaa mɔɔ katɔ.”
41010036	A Yeesɔ hɛ̃ɛ ri tɔɔ, “Nɔɔ nɛɛ n pàlɛ̀ nɔɔ ɓu viya?”
41010037	A ri kasɛ wu nyaa tɔɔ, “Ruu kasɛ nɛɛ wee ruu ziti ɓɛɛ, zang gbete wu naa nwang ka naa nakn ɓaaɓɛ, a ɓɔɔ gbete wu nwang ɓi ka naa nagang ɓaaɓɛ, ka ɓɔɔ mɔɔ naa roo Kpanti ɓɛɛ.”
41010038	A Yeesɔ kɔɔ ri tɔɔ, “Nɔɔ zi vuu ɓɔɔ nɔɔ gà'a ɓɛɛ kpang. Nɔɔ naa zunung jìng dannang katɔ jong naa ɓɔɔ n naa dang ɓɛɛ ya? Zang naa palɛ nɔɔ batizima katɔ nɛɛ jìng dannang naa ɓɔɔ zang naa palɛ m ɓɛɛ ya?”
41010039	A ri kasɛ Yeesɔ nyaa tɔɔ, “Ruu zunung katɔ.” A Yeesɔ kɔɔ ri tɔɔ, “Nɔɔ zunung jìng dannang ɓɔɔ n dang ɓi katɔ, zang ti naa palɛ nɔɔ batizima ɓɔɔ zang palɛ m ɓi katɔ.
41010040	Ɓɔɔ nwannang manɛ ka naa nakn nɛɛ naa nagang mɛɛ, ɓi nkɔ a zang naa kpang. Nɔng nwannang keɓe, ɓi ɓɔɔ zang ɓɔɔ Laa pàlɛ̀ ri ɓɛɛ.”
41010041	Ɓɔɔ zang ɓɔɔ ri mantɛ vuu ka bii Yeesɔ ɓɔɔ kopi, ri tãa naa weɓe, gnvɔ shaa ri nɛɛ rɛɛ Yakubu nɛɛ Yɔhana dɔli.
41010042	A Yeesɔ ɓaa ri nyaa, kɔɔ ri tɔɔ, “Nɔɔ zi tɔ nɛɛ rɛɛ kpanti zang ɓɔɔ ri dũng Laa kpang, nɛɛ zang bang bang ɓarɛ, ri kasɛ nɛɛ zang zirɛ nɛɛ ri kɔ zang bang.
41010043	Ɓɔɔ manɛ ɓi nɔngkɔ kpang. Zang ɓɔɔ kasɛ nɛɛ wu nwang zang bang ka teteng manɛ, wukɔ wu nw'ang zang ɓɔɔ pàl'ɛ nɔɔ shoonang ɓɛɛ jong.
41010044	Shɔnzang ɓɔɔ kasɛ nɛɛ wu naa nw'ang ka tìng, wukɔ wu nw'ang jaafoo manɛ jong.
41010045	Ka ruu ɓɔɔ, Jaa Shɔnzang àr'ɛ nɛɛ zang shòng wukɔ shoonang kpang, àr'ɛ nɛɛ wu shong zang katɔ kɔ jong. Wu ti mã̀lɛ̀ yuu ɓiɓɛ, ka ruu zang dɔli nɛɛ tɔ̀ɔ, wu ta yuu ɓarɛ kati.”
41010046	Yeesɔ nɛɛ zang ɓɔɔ ri mantɛ vuu ka bii ɓiɓɛ, nɛɛ zang ɓɔɔ ri kpalɛ zɔɔ gaagaa, ri a ka Jeriko. Ɓɔɔ ri seepaa daanang kati nɛɛ Jeriko, Batimawu jaa Timawu ɓɔɔ jìng ringtang ɓɛɛ, nwang ka nyaa gbalang gaa vuu.
41010047	Ɓu doo ɓɔɔ Batimawu tãayi nɛɛ Yeesɔ yɔɔ Nazara kɔ tɛɛ gbalang, a gaa tɔɔsung nyaa mɛɛrɛnang kati tɔɔ, “Yeesɔ Jaa zɔ̃ng Dawuda, gn mɛɛ wu kɔng mɔɔ jong.”
41010048	Zang dɔli ri mangkɛ wu, ri kɔɔ wu, nɛɛ wu vɔ̃ nyaa ta. A mɛ̀ɛr'ɛ nyaa ɓi kaa nabm kɔ jong nɛɛ, “Jaa zɔ̃ng Dawuda, gn mɛɛ wu kɔng mɔɔ jong.”
41010049	A Yeesɔ shiiyi, kɔɔ zang nɛɛ zang wu ɓaa wu nyaa ta. A zang ɓaa zang jìng ringtang kaɓa nyaa kati. Ri kɔɔ wu tɔɔ, “M'ɔɔ loo danggn kpang. Seepaa ta, ɓaa mɔɔ nyaa kana.”
41010050	Ɓu doo ɓɔɔ Batimawu tãa naa weɓe, tasɛ fɔ̃ɔrɔ ɓɔɔ wu zuu sɔɔrɔ nɛɛ mani, a ta ka lapa, a daa ka bii Yeesɔ.
41010051	Yeesɔ hɛ̃ɛ wu tɔɔ “Mɔɔ kasɛ nɛɛ n palɛ mɔɔ viya?” A zang ringtang kaɓa kɔɔ wu tɔɔ, “Maalang, n kasɛ nɛɛ n zi nɔng tɔkn.”
41010052	A Yeesɔ kɔɔ wu tɔɔ, “Dita, danggn ɓɔɔ, mɔɔ shing ka bii Laa, masɛ mɔɔ tɔ,” A tantɛ nɔng kaa zinang tɔkn. A dũng Yeesɔ kaa knti.
41011001	Ri a tɔ ka Urushalima naabm, ri ka gari Bɛtafaji nɛɛ Bɛtaniya ɓɔɔ ri ka doo kɔpɔ zeetung ɓɛɛ. A Yeesɔ shong zang ɓɔɔ ri mantɛ vuu ka bii ɓiɓɛ ziti.
41011002	Kɔɔ ri tɔɔ, “Nɔɔ dita gari tɔkɔlɔng kɔ ka tìng manɛ ɓa. Ɓɔɔ nɔɔ daa ka yeti gari hn, nɔɔ daa ìi jaa seesaa zang mã ka laa, ɓɔɔ zang vang gngn kpang ɓɛɛ ditɔ. Nɔɔ kã̀l'ɛ nɔɔ a nɛɛ mani.
41011003	Shɔnzang ɓɔɔ nɛɛ hɛ̃ɛ nɔɔ nɛɛ, ‘Nɔɔ palɛ seesaa keɓe ka ruu viya?’ Nɔɔ kɔɔ wu nɛɛ, ‘Kpanti Yeesɔ kasɛ katɔ. Sɔ̀ɔr'ɔ nɔɔ ditɔ tantɛnang.’”
41011004	A ri daayi, ri daa ìi jaa seesaa shii tɔ ka nyaa gbalang, zang mã ka nyaa gãa. A ri kãlɛ kati.
41011005	A zang ɓɔɔ ri shiiri ka nɔngkɔ, ri hɛ̃ɛ zang ɓɔɔ ri mantɛ vuu ka bii Yeesɔ tɔɔ, “Nɔɔ kã̀l'ɛ jaa seesaa kiɓi ka ruu viya?”
41011006	A zang ɓɔɔ ri mantɛ vuu ka bii Yeesɔ kɔɔ ri vuu ɓɔɔ Yeesɔ kɔɔ ri kati. Ri yaa ri, ri kãlɛ jaa seesaa, ri daa kaa nɛɛ mani.
41011007	Ri atɛ Yeesɔ jaa seesaa kati. Ri wɔɔrɔ fɔ̃ɔrɔ ɓarɛ ka dakn ɓiɓɛ, a Yeesɔ vangnɛ, nwang kagn.
41011008	Zang dɔli ri wɔɔrɔ fɔ̃ɔrɔ ɓarɛ ka gbalang, zang ɓɔɔ ri ti wɔɔrɔ ɓarɛ nasãng laa ɓɔɔ gɔpɔ kagn gaagaa ɓɔɔ ri kakɛ nɛɛ nyaa jaa ɓɛɛ.
41011009	Zang dɔli ɓɔɔ ri ka tìng Yeesɔ, nɛɛ zang ɓɔɔ ri ti dũng wu ka knti, ri mɛɛrɛ nyaa kana lapa nɛɛ, “Zang wu dɔɔ Kpanti Laa ta. Laa a zang ɓɔɔ a ka nung ɓiɓɛ tìnnang tãanang tɔ.
41011010	Kpanti ɓɔɔ zɔ̃ng daa ɓuru Dawuda naa rooyi, Laa wu shingnɛ wu nwang tɔ̃ɔ tɔ̃ɔ. Zang wu ti dɔɔ Kpanti Laa ta.”
41011011	Yeesɔ naa shɛ̃ɛ Urushalima tɔ, a daa ka yeti Gãa Laa. A pɛ̃ɛrɛ vuu tɔ nandon, a naa nwangnɛ daa ka gari Bɛtaniya nɛɛ zang ɓɔɔ ri mantɛ vuu ka bii ɓiɓɛ kopi tu ziti, ka ruu ɓɔɔ, laa hãa nyaa kana ɓɛɛ.
41011012	Nɔng naa gãntɛ tɔ, ri a kana nɛɛ Bɛtaniya, a nyɔkɔ nyɔ Yeesɔ kati.
41011013	Zi laa sìiri ɓɔɔ tu gɔpɔ gaagaa nɛɛ nɔng beebang, a daayi nɛɛ wu daa hã jaa ɓiɓɛ. Ɓɔɔ naa a tɔ doo ɓiɓɛ, a ìi jaa sìiri ka laa kpang, gɔpɔ ɓiɓɛ kɔ shɛ̃ɛning, ka ruu ɓɔɔ, wu diki ɓɔɔ laa sìiri ra jaa kagn kpang ɓɛɛ.
41011014	A ku laa sìiri nyaa ka bii tɔɔ, “Zang wu naa walɛ jìng laa ka bii ɓaaɓɛ tɔkn kpang.” A zang ɓɔɔ ri mantɛ vuu ka bii ɓiɓɛ ri tãa vuu ɓɔɔ wu kɔɔ kati.
41011015	Ri naa a tɔ ka Urushalima, a Yeesɔ naa tu ka yeti Gãa Laa. A gaa tɔɔsung hingkinang zang ɓɔɔ ri malɛ vuu nɛɛ zang ɓɔɔ ri hooro vuu ka yeti Gãa Laa kati. A ti zìili teeburu zang ɓɔɔ ri kɔ̃sɔ saka nɛɛ nɔng nwannang zang ɓɔɔ ri malɛ ning koro ɓɛɛ.
41011016	Kasɛ nɛɛ zang ɓɔɔ wu tuu vuu wu sɔɔ yeti Gãa Laa nɛɛ mani kpang.
41011017	A tusu zang vuu, kɔɔ ri tɔɔ, “Labeenang Kpanti Laa kɔɔ kpang nɛɛ ‘Gãa mɛɛ zang naa ɓaa ɓi nɛɛ, Gãa Laa gaanang zang koolaa piti kpang ya?’ Nɔɔ raayi nwang kaa nɔng ɓɔɔ shɔngɓɔ ri kpalɛ zɔɔ kagn ɓɛɛ ka ruu viya?”
41011018	A zang bang bang zang ɓɔɔ ri dɔɔ vuu ka Gãa Laa, nɛɛ zang ɓɔɔ ri tusu zang vuu, ri tãayi, a ri gaa tɔɔsung gbalang ɓɔɔ ri naa nyɔ wu vɔrɔ ɓɛɛ kãanang kati. Ri kaa vɔrɔ Yeesɔ ka ruu ɓɔɔ, zang ɓɔɔ ri kpalɛ zɔɔ piti, ri mã naa ka danggn, ka ruu vuu ɓɔɔ wu tusu ɓɛɛ.
41011019	Laa naa hãa nyaa tɔ, Yeesɔ nɛɛ zang ɓɔɔ ri mantɛ vuu ka bii ɓiɓɛ, ri nwangkɛ ka nɛɛ yeti gari.
41011020	Nɔng naa gãntɛ tɔ, ri gbãayu kana, a ri zi laa sìiri ɓɔɔ Yeesɔ ku wu nyaa ka bii, vɔ tɔ nɛɛ yuu paa daa ka dìiri ɓiɓɛ nandon.
41011021	A Bituru naa kpaa danggn, a kɔɔyi tɔɔ, “Kpanti, zirɛ, laa sìiri ɓɔɔ mɔɔ nɛɛ ku wu nyaa ka bii vɔ tɔ,”
41011022	A Yeesɔ kasɛ ri nyaa tɔɔ, “Nɔɔ shing danggn ka bii Kpanti Laa ning.
41011023	N kɔɔ nɔɔ ruu ɓɔɔ nizang kɔ nwani, zang ɓɔɔ shing danggn ka bii Laa, yaa danggn naa kpang, shing danggn nɛɛ vuu ɓɔɔ wu kɔɔyi naa nwang ditɔ nɔngkɔ. Naa zang kaɓa kɔɔ kɔpɔ keɓe nɛɛ, ‘Ruu ta nɛɛ bii ɓaaɓɛ, mɔɔ daa watɛ ka mii waapo, Laa naa pàl'ɛ wu katɔ.’
41011024	Ka ruu nɔngkɔ, n kɔɔ nɔɔ vuu piti ɓɔɔ nɔɔ gaayi, nɔɔ shing danggn nɛɛ nɔɔ wàlɛ̀ tɔ, Laa a nɔɔ katɔ.
41011025	Nɔɔ nɛɛ seepaa tɔ nɛɛ nɔɔ gaa Laa, nɔɔ yà'a zang ɓɔɔ palɛ nɔɔ vuu shi kpang gbalang katɔ. Tɔ̀ɔ, Daa manɛ Kpanti Laa ɓɔɔ ka lapa, wu yàa nɔɔ gbalang vuu shi kpang manɛ kaa jong.”
41011026	Ṇaa nɔɔ yàa zang gbalang vuu shi kpang ɓarɛ kpang, Daa manɛ ɓɔɔ ka lapa naa yàa nɔɔ ɓɔɔ manɛ doo kpang kɔ.]
41011027	A ri naa a kaa tɔkn ka Urushalima. Yeesɔ ra kana yeti Gãa Laa, a zang bang bang zang ɓɔɔ ri dɔɔ vuu ka Gãa Laa, nɛɛ zang ɓɔɔ ri tusu zang vuu, nɛɛ zang bang bang zang Yahudawa, ri a ka bii ɓiɓɛ.
41011028	A ri hɛ̃ɛ wu tɔɔ, “Mɔɔ palɛ vuu keɓe nandon nɛɛ naa kiya? Ɓu wi a mɔɔ naa vuu keɓe palɛnang wiya?”
41011029	Yeesɔ kasɛ ri nyaa tɔɔ, “N kaaɓi, n hɛ̃ɛ nɔɔ ruu jong gbete, nɔɔ nɛɛ kɔɔ m tɔ, n ti kɔɔ nɔɔ naa ɓɔɔ n palɛ vuu keɓe nɛɛ mani ɓɛɛ.
41011030	A hɛ̃ɛ ri tɔɔ, ɓu wi a Yɔhana naa batizima ɓɔɔ wu pàl'ɛ zang wiya? Laa a wu yaa, kɔ shɔnzang a wu? Nɔɔ kɔɔ m ta.”
41011031	A ri gaa tɔɔsung nyaa laanang ka naa ɓarɛ, ri tɔɔ, “Naa ruu kɔɔ wu nɛɛ Laa a wu, naa hɛ̃ɛ ruu nɛɛ, ‘A ka ruu vi, nɔɔ shing danggn ka yuu Yɔhana kpang viya?
41011032	R'uu ti kɔɔ wu kpang, nɛɛ shɔnzang a wu kpang.’” (Ri kɔɔ nɔngkɔ, ka ruu ɓɔɔ, ri kaa vɔrɔ zang ɓɛɛ. Zang piti ri shing danggn tɔ nɛɛ Yɔhana ɓi zang nyaa shoonang Laa).
41011033	A ri kasɛ Yeesɔ nyaa tɔɔ, “Ruu zi kpang.” A Yeesɔ ti kɔɔ ri tɔɔ, “N ti kɔɔ nɔɔ naa ɓɔɔ n palɛ vuu keɓe nɛɛ mani doo kpang kɔ.”
41012001	A Yeesɔ rang ri yee kaa nɛɛ nyaa vuu jeenang tɔɔ, “Yɔɔ ɓɔɔgn shɔlɔ laa inabi ka jaa ɓiɓɛ, a mang gbãng ɓee nyaa jaa nɔng kiiri, kiiri. Ti palɛ nɔng ɓɔɔ zang kãng jìng laa inabi kagn, a ti waa putali ɓɔɔ zang shii kagn zang gãng jìng ka jaa ɓɛɛ. A yãa zang nɛɛ ri gãng jìng kagn. Seepaa daa zanti ka koolaa ɓɔɔgn.
41012002	Diki jìng laa inabi hãnang naa raa bii, a yɔɔ naa ɓaa nyaa ka zang shoonang ɓiɓɛ gbete a shong wu ka bii zang ɓɔɔ wu yaa ri jaa, nɛɛ wu daa ta wu jìng laa ka naa ɓarɛ.
41012003	Ri yi zang shoonang yɔɔ, ri nyɔ wu, a ri sɔɔrɔ wu naa waati.
41012004	A yɔɔ jaa ti paasɛ zang shoonang ɓiɓɛ ɓɔɔgn shoonang tɔkn. Ri shing wu nyaa vuu waa ka yuu, a ri pal'ɛ wu vuu yusɛ̃ɛ.
41012005	A yɔɔ ti naa shong zang ɓɔɔgn tɔkn, a ri ti nyɔ wu vɔrɔ. Yɔɔ jaa kaɓa shongko zang nɔngkɔ gaagaa, ri nyɔkɔ ɓɔɔ nɛɛ gbãa waati, a ri ti nyɔkɔ ɓɔɔ vɔrɔ ka tipi.
41012006	Zang ɓɔɔ naa wu shongnɛ, yaa kaa jaa gbete ɓiɓɛ, ɓɔɔ wu kasɛ ruu ɓiɓɛ gbãnggbãng kɔ shɛ̃ɛning. A naa shong kaa wukɔ nɛɛ knti, nɛɛ naa kasɛ, ri tãa kaa nyaa jaa ɓiɓɛ kɔ.
41012007	Ɓu doo ɓɔɔ zang ɓɔɔ yɔɔ yaa ri jaa ka naa ri zi jaa yɔɔ a kana, ri tɔng zɔɔ ka naa ɓarɛ tɔɔ, ‘Wee jaa ɓɔɔ naa shaa vuu vɔ ɓiɓɛ kɔ, nɔɔ a ta, ruu nyɔ wu vɔrɔ, tɔ̀ɔ, vuu vɔ ɓiɓɛ wu nwang kaa ɓɔɔ ɓuru.’
41012008	A ri seepaa, ri yi jaa yɔɔ, ri nyɔ wu vɔrɔ, ri daa tasɛ wu ka nyaa jaa biling.
41012009	“A Yeesɔ hɛ̃ɛ zang ɓɔɔ ri shiiri tɔɔ, ‘Naa yɔɔ jaa kaɓa naa arɛ, palɛ zang ɓɔɔ wu yaa ri jaa ɓiɓɛ ka naa biya?’ Ri kasɛ Yeesɔ nyaa tɔɔ, ‘Yɔɔ jaa kaɓa naa nyɔkɔ zang ɓɔɔ wu yaa ri jaa ka naa kaɓa vɔrɔ. Tɔ̀ɔ, wu yàa zang ɓɔɔgn jaa kati.’
41012010	A Yeesɔ ti hɛ̃ɛ ri tɔkn tɔɔ, ‘Nɔɔ gã yee keɓe gngn kpang ya? Laa kɔɔyi tɔɔ Tari ɓɔɔ zang jaka mãanang ri bɛ̃ɛyi, wukɔ naa ràa tari ɓɔɔ yiti jaka ɓɛɛ kati.
41012011	Kpanti Laa kɔ palɛ veɓe. Ɓɔɔ jìng ɓuru, ɓi kaa vuu ɓɔɔ ruu mã naa ka danggn ɓɛɛ.’”
41012012	Zang bang bang, zang Yahudawa nɛɛ ri yi Yeesɔ katɔ, ka ruu ɓɔɔ, ri zi tɔ ka yeti ɓarɛ nɛɛ, Yeesɔ rang nyaa vuu jeenang ɓiɓɛ ka yuu ɓarɛ kɔ ɓɛɛ. A ri yaa wu, ri daayi, ka ruu ɓɔɔ, ri kaa vɔrɔ zang ɓɔɔ kpalɛ gaagaa zɔɔ ɓɛɛ.
41012013	A ri shong zang Farisawa nɛɛ zang ɓɔɔ ri dũng knti kpanti Hiridu, nɛɛ ri daa yi wu ka yee ɓɔɔ wu rang ɓɛɛ.
41012014	A ri arɛ, ri hɛ̃ɛ Yeesɔ tɔɔ, “Maalang, ruu zi tɔ mɔɔ suu sè'e ɓaa kpang, ruu ɓaaɓɛ hãa ɓi kagn nɛɛ vuu ɓɔɔ shɔnzang rɛ̃rɛ ɓɛɛ kpang, ka ruu ɓɔɔ, mɔɔ ti shɛ̃ɛrɛ zang ɓaa kpang ɓɛɛ. Mɔɔ mung zang ɓaa dɔ̃ɔ gbete ɓɛɛ. Mɔɔ tusu zang ɓaa vuu ɓɔɔ nizang ɓɔɔ Laa kasɛ nɛɛ zang ri palɛ ɓɛɛ. Kɔɔ ruu jong, daa naa ɓɔɔ ruu sh'u kpanti Kayisa saka tipi katɔ ya, kɔ ruu shu kpang?”
41012015	Yeesɔ ti zi vuu ɓɔɔ ri mang ka yeti ɓarɛ ɓi tɔ. A kɔɔ ri tɔɔ, “Nɔɔ gã̀s'ɛ m ka ruu viya? Nɔɔ atɛ m dinari karɛ n zirɛ.”
41012016	A ri atɛ wu gbete. A Yeesɔ hɛ̃ɛ ri tɔɔ, “Wee ɓu waa nyaating, nɛɛ nung wiya?” A ri kasɛ wu nyaa tɔɔ, “Ɓɔ̀'ɔ kpanti Kayisa.”
41012017	A Yeesɔ kɔɔ ri tɔɔ, “Vuu ɓɔɔ nɛɛ ɓɔɔ Kayisa, nɔɔ a wu, nɔɔ ti a Kpanti Laa vuu ɓiɓɛ.” Ɓɔɔ ri tãa naa weɓe, ri mã naa ka danggn, ka ruu nyaa ɓɔɔ wu kasɛ ɓɛɛ.
41012018	A zang Sadukiyawa ɓɔɔ ri tɔɔ zang nɛɛ vɔ tɔ Laa naa wisi zang paa ɓi tɔɔ nɛɛ sàa kpang, arɛ naa hɛ̃ɛ wu ruu.
41012019	Ri tɔɔ, “Musa bee ruu tɔɔ, zang nɛɛ vɔrɛ, nɛɛ yaa soro ɓiɓɛ jaa kagn kpang, ɓeezung wu sɔɔrɔ soro ɓiɓɛ katɔ, wu yi ɓeezung jaa.
41012020	Zang varɛ ɓɔɔgn, nà'a ɓarɛ yi ri man ziti. Jamari shing soro, a vɔrɛ yaa soro, yi jaa nɛɛ wu kpang. A ɓeezung ɓɔɔ pãng ka dakn ɓiɓɛ, naa sɔɔrɔ soro ɓiɓɛ, a ti vɔrɛ, yi jaa nɛɛ wu kpang.
41012021	A zang ɓɔɔ pãng ka dakn zang ɓɔɔ doo knti kaɓa, ti vɔrɛ, yi jaa nɛɛ wu kpang.
41012022	Dɔ̃lɔ nɔngkɔ ka yuu ɓarɛ zang manziti kaɓa nandon, ri yiki jaa nɛɛ wu kpang. A jaa soro kaɓa naa vɔ kaa nɛɛ knti.
41012023	Ka diki ɓɔɔ Laa naa wisi zang paa nɛɛ sàa, jaa soro kaɓa naa nwang ɓu kaa soro wi ka teteng ɓarɛ gbete wiya? Ka ruu ɓɔɔ, ri shìli wu katɔ kɔ nandon ɓɛɛ.”
41012024	A Yeesɔ kasɛ ri nyaa tɔɔ, “Nɔɔ ning gbalang katɔ, ka ruu ɓɔɔ, nɔɔ zi labeenang Laa, nɛɛ n'aa ɓɔɔ Laa palɛ vuu nɛɛ mani kpang ɓɛɛ.
41012025	Laa nɛɛ wisi zang paa tɔ nɛɛ saa, zang shing soro ɓi takpang. Zang ti naa a zang wujɛ soro ɓi takpang nɛɛ zang gee ri kpang. Zang naa nwalɛ ɓi ka naa zang nyaa shoonang Kpanti Laa ɓɔɔ ka lapa ɓɛɛ.
41012026	Ka ruu zang paa wisinang nɛɛ saa, nɔɔ gã gngn ka yeti labeenang Musa kpang ya? Ka nɔng ɓɔɔ zang bèe ruu waa ɓɔɔ shaa jaa Laa ɓɛɛ. Zang bee ka nɔngkɔ nɛɛ, Laa kɔɔ Musa tɔɔ, wukɔ Laa Ibirayi, nɛɛ ɓɔɔ Ishaaku, nɛɛ ɓɔɔ Yakubu.
41012027	Zang keɓe ri vɔlɔ tɔ doo tɛ̃ɛtɛ̃ɛ, wee Laa ɓàa yuu ɓiɓɛ, nɛɛ wu Laa ɓarɛ ɓɛɛ, ruu zi ka wukɔ nɛɛ zang w'is'i ri paa tɔ nɛɛ saa. Ka ruu ɓɔɔ, Laa ɓi Là'a zang ɓɔɔ vɔ katɔ kpang, ɓi Là'a zang ɓɔɔ ningkãari ɓɛɛ. Nɔɔ ning gbalang katɔ dondong.”
41012028	A shɔnzang gbete ka teteng zang ɓɔɔ ri tusu zang vuu, arɛ naa ìi ri, ri laa nyaa nɛɛ zɔɔ, a ti tãa naa ɓɔɔ Yeesɔ kasɛ zang nyaa tɔ̃ɔtɔ̃ɔ ɓɛɛ, hɛ̃ɛ Yeesɔ tɔɔ, “Ka teteng nyaa ɓɔɔ Laa dangnɛ, ɓu wi bang wiya?”
41012029	A Yeesɔ kasɛ nyaa tɔɔ, “Ɓɔɔ bang, wukɔ tɔɔ nɛɛ ‘Nɔɔ ɓaa shoo ta zang Isirela, Kpanti Laa ɓuru wukɔ Laa gbete.
41012030	M'ɔɔ kasɛ Kpanti Laa ɓaaɓɛ nɛɛ yeti ɓaaɓɛ nandon, nɛɛ suru bii ɓaaɓɛ nandon, nɛɛ rɛ̃rɛnang ɓaaɓɛ nandon, nɛɛ kaka ɓaaɓɛ nandon.’
41012031	Ɓɔɔ ɓang knti ɓiɓɛ keɓe ‘M'ɔɔ kasɛ ruu shɔnzang doo naa ɓɔɔ mɔɔ kasɛ yuu ɓaaɓɛ kɔ.’ Nyaa ɓɔɔ Laa dangnɛ, ɓɔɔ ɓa rɛɛ weɓe kagn kpang.”
41012032	A yɔɔ ɓɔɔ tusu zang vuu kaɓa, kɔɔ wu tɔɔ, “Mɔɔ kasɛ nyaa tɔ tɔ̃ɔ, maalang. Naa ɓɔɔ mɔɔ kɔɔyi nizang kɔ. Kpanti Laa wukɔ Laa gbete, Laa ɓɔ̀'ɔgn kpang, wukɔ gbete.
41012033	Laa kasɛ, nɛɛ zang wu kasɛ ruu ɓiɓɛ nɛɛ yeti gbete, nɛɛ rɛ̃rɛnang ɓiɓɛ nandon, nɛɛ kaka ɓiɓɛ nandon, zang wu ti kasɛ shɔnzang doo naa ɓɔɔ zang kasɛ yuu zang kɔ. Nyaa dannang keɓe dũnnang, ɓa ɓɔɔ zang dɔɔrɔ Laa vuu katɔ.”
41012034	Ɓɔɔ Yeesɔ zi naa ɓɔɔ wu kasɛ nyaa nɛɛ zũnang ning, kɔɔ wu tɔɔ, “Yaa ɓɔɔ mɔɔ ta Laa wu nwang Kpanti ɓaaɓɛ kaa tɔkɔlɔng.” Zang ɓɔɔ naa paasɛ wu ruu hɛ̃ɛnang ɓɔɔgn takpang.
41012035	Ɓɔɔ Yeesɔ tusu zang vuu doo naa ka Gãa Laa, a hɛ̃ɛ zang tɔɔ, “Zang ɓɔɔ ri tusu zang vuu, ri kɔɔ ɓu ka ruu vi nɛɛ Kirisi jaa zɔ̃ng Dawuda viya?
41012036	Suru Laa kɔɔ nɛɛ nyaa Dawuda tɔɔ, ‘Kpanti Laa kɔɔ Kpanti mɛɛ tɔɔ, nwang ka naa nakn mɛɛ n shing zang ɓɔɔ ri shing jìng nɛɛ mɔɔ kpang ditɔ, mɔɔ naa ri nɛɛ doo ɓaaɓɛ.’
41012037	“Dawuda nɛɛ yuu ɓiɓɛ nɛɛ ɓaa wu nɛɛ Kpanti, r'aa jaa ɓiɓɛ ɓi kaa biya? Zang ɓɔɔ ri kpalɛ zɔɔ ka bii ɓiɓɛ gaagaa, ri ɓaa shoo kaa ruu ɓɔɔ wu kɔɔ ɓɛɛ, nɛɛ tìnang tãanang ning.”
41012038	Ɓɔɔ wu tusu zang vuu doo naa, kɔɔyi tɔɔ, “Nɔɔ gãng jìng ka zang ɓɔɔ ri tusu zang vuu ɓɛɛ ning. Ri kasɛ nɛɛ ri rakɛ nɛɛ fɔ̃ɔrɔ beebang, nɛɛ tɔɔ zang jeere ri nyaa ka kasuwa.
41012039	Ri ti kasɛ nwannang ka nɔng tɔ̃ɔ, tɔ̃ɔ ka gãa zɔɔ kpalɛnang zang Yahudawa nɛɛ nɔng ɓɔɔ zang shìli zang bang bang, ka nɔng ɓɔɔ zang kpalɛ zɔɔ kagn, zang shaa vuu shaanang ɓɛɛ.
41012040	Ri mulu suvɔ, ri talɛ vuu ɓɔɔ ka naa ɓarɛ nandon. Ri ti gaa Laa sasak nɛɛ tɔ̀ɔ, zang zi ri kati. Ka ruu nɔngkɔ, jìng dannang ɓɔɔ Kpanti Laa naa dang ri naa ɓa ɓɔɔ zang piti katɔ.”
41012041	Yeesɔ nwang tɔ naabm ka nɔng ɓɔɔ zang looro saka kagn ka Gãa Laa ɓɛɛ, pɛ̃ɛrɛ naa ɓɔɔ zang looro saka ɓɛɛ. Zang vuu naa, ri dɔli, ri looro saka kana gaagaa.
41012042	A suvɔ ɓɔɔ vuu ka naa kpang arɛ naa loo saka tɔkɔlɔng.
41012043	Yeesɔ ɓaa nyaa ka zang ɓɔɔ ri mantɛ vuu ka bii ɓiɓɛ, kɔɔ ri tɔɔ, “N kɔɔ nɔɔ ruu ɓɔɔ nizang kɔ nwani, suvɔ kɔ vuu ka naa kpang ɓee, vuu ɓɔɔ looyi kɔ ɓa ɓɔɔ zang piti ɓɔɔ ri looro saka ka nɔng kaɓa ɓɛɛ.
41012044	Ka ruu ɓɔɔ, zang piti ri nwangsɛ saka ɓarɛ ka yeti vuu naa ɓarɛ bɔɔ gaagaa ɓɛɛ. Suvɔ ɓɔɔ vuu naa ɓiɓɛ kpang keɓe, atɛ ɓi vuu naa ɓiɓɛ ɓɔɔ wu wàl'ɛ vuu shaanang nɛɛ mani kɔ nwani nandon.”
41013001	Ɓɔɔ wu nwang doo naa nɛɛ Gãa Laa, zang gbete ka teteng zang ɓɔɔ ri mantɛ vuu ka bii ɓiɓɛ kɔɔ wu tɔɔ, “Maalang, zi tari kɔ jìng lòonang kagn kpang, nɛɛ gãa tɔ̃ɔ tɔ̃ɔ ɓɔɔ zang mãarɛ ɓee.”
41013002	A Yeesɔ kasɛ wu nyaa tɔɔ, “Mɔɔ zi gãa kɔ zang mãarɛ tɔ̃ɔ tɔ̃ɔ ɓee tɔ waa? Zang naa yaa tari ɓɔɔ pãng ka yuu zɔɔ gbete kpang. Zang naa jili ɓi ditɔ ka tipi nandon.”
41013003	Yeesɔ naa nwang tɔ ka tipi, ka kɔpɔ Zeetung, raa jìng ka Gãa Laa ka dang. Bituru nɛɛ Yakubu nɛɛ Yɔhana, a ɓɔɔ Anduru ri naa hɛ̃ɛ wu ruu bɛɛ wu ka bm.
41013004	Ri tɔɔ, “Kɔɔ ruu diki ɓɔɔ vuu keɓe naa palɛ ɓɛɛ jong. Ɓu vi naa tùs'u ruu nɛɛ diki ɓɔɔ vuu keɓe palɛ kagn a tɔ viya?”
41013005	A Yeesɔ gaa ri tɔɔsung ruu kɔɔnang kati tɔɔ, “Nɔɔ gãng jìng kagn, zang ɓɔɔ nɛɛ nwaarɛ nɔɔ”
41013006	Zang dɔli naa a ditɔ nɛɛ nung mɛɛ, ri naa kɔɔyi nɛɛ “Rikɔ zang ɓɔɔ naa a ɓɛɛ” Ri nwaarɛ zang dɔli.
41013007	Nɔɔ nɛɛ tãayi zang nɛɛ kɔɔrɔ nɛɛ zang takɛ sìiri ka nɔng naabm, nɛɛ ruu sìiri ɓɔɔ zang ta kpala kpala, bii wu sɔɔ nɔɔ kpang. Vuu keɓe naa palɛ ɓi ditɔ, ɓi gn diki ɓɔɔ koo waa nyaa ɓɛɛ kpang.
41013008	Zang tipi ɓɔɔgn ri naa gaa nyaa ditɔ nɛɛ zang tipi ɓɔɔgn. Kpanti ɓɔɔgn, wu ti naa gaa nyaa nɛɛ kpanti ɓɔɔgn. Tipi naa ruutu ditɔ ka tipi koolaa dɔli, nyɔkɔ ti naa nwang ditɔ. Vuu keɓe ɓi doo jìng dannang gaayu, naa ɓɔɔ jaa gaa zang yuu kɔnang ɓɛɛ.
41013009	Nɔɔ shing yuu manɛ tɔ̃ɔ tɔ̃ɔ, ka ruu ɓɔɔ, zang naa a nɔɔ zang ɓɔɔ ri jɛ̃ɛ ruu ditɔ ɓɛɛ. Zang naa nyɔ nɔɔ ditɔ ka gãa zɔɔ kpalɛnang zang Yahudawa. Zang naa atɛ nɔɔ ditɔ ka tìng rɛɛ gɔmna nɛɛ rɛɛ kpanti ka ruu mɛɛ, tɔ̀ɔ, n'ɔɔ kɔɔ ri ruu Laa kati.
41013010	Zang naa rǎng zang ɓɔɔ ka rɛɛ tipi ɓɔɔ ka koo keɓe Ruu Tɔ̃ɔ Laa ditɔ gbongkarɛ nandon, tɔ̀ɔ, koo wu naa waa nyaa kati.
41013011	Zang nɛɛ atɛ nɔɔ tɔ ka nɔng ɓɔɔ zang jɛ̃ɛ zang ruu, nɔɔ rɛ̃rɛ vuu ɓɔɔ nɔɔ naa kɔɔ zang ɓɛɛ kpang. Zang nɛɛ hɛ̃ɛ nɔɔ tɔ, nɔɔ kɔɔ zang vuu ɓɔɔ Laa a nɔɔ ɓɛɛ, ka ruu ɓɔɔ, ɓi nɔkɔ rang yee kpang, ɓi Suru Laa rang nɛɛ nyaa manɛ ɓɛɛ.
41013012	Zang naa a zang rɛɛ ɓeezung ditɔ nɛɛ zang wu nyɔ vɔrɔ. Daa zang, ri ti naa a zang wujɛ ɓarɛ ditɔ nɛɛ zang nyɔ ri vɔrɔ. Wujɛ ri ti naa shii varɛ ditɔ nɛɛ zang ɓɔɔ ri yi ri ɓɛɛ, ri shingnɛ, nɛɛ zang nyɔ ri vɔrɔ.
41013013	Zang piti, ri ti naa bɛ̃ɛ nɔɔ ditɔ ka ruu mɛɛ, shɔnzang ɓɔɔ mã danggn sasak wukɔ naa wɔrɛ.
41013014	“Nɔɔ nɛɛ zi vuu baabi sh'ii tɔ ka nɔng ɓɔɔ daa ɓɔɔ wu shii kagn kpang, Ẓang ɓɔɔ gã vuu keɓe, wu zi kati.] Zang ɓɔɔ ka tipi Yahuda ri yurɛ, ri daa ka kɔpɔ.
41013015	Zang ɓɔɔ ka yuu sãa wu shooro nɛɛ wu dàa ya vuu ɓɔɔ ka yeti gãa kpang.
41013016	Zang ɓɔɔ ka j'aa wu ti gbãayu tɔ̀'ɔ, wu naa tuu fɔ̃ɔrɔ ɓiɓɛ kpang.
41013017	Zang soro ɓɔɔ jaa ka yeti, nɛɛ ɓɔɔ jaa ka naa ka diki kaɓa, ri naa nw'ang vuu gn kɔnang.
41013018	Nɔɔ gaa Laa nɛɛ, vuu keɓe wu palɛ nɛɛ gãmbang guusi kpang.
41013019	Ka ruu ɓɔɔ, jìng dannang bang kagn diki kaɓa ɓɛɛ. Zang zi jìng dannang ɓɔɔ naa weɓe gngn ka koo keɓe doo gbete kpang. Zang naa paasɛ jìng dannang ɓɔɔ naa weɓe zinang ti takpang.
41013020	Kpanti Laa nɛɛ sɔɔrɔ diki keɓe ka knti tɔkɔlɔng kpang, shɔnzang ɓɔɔ nɛɛ wɔ kagn gbete gãagãa kpang. Kpanti Laa naa s'ɔɔrɔ̀ diki keɓe, ka ruu zang ɓiɓɛ ɓɔɔ wu shɛ̃ɛrɛ ɓɛɛ.
41013021	“Zang ɓɔɔ nɛɛ kɔɔ nɔɔ nɛɛ, Kirisi kagn nihn, kɔ ka kaaɓa, n'ɔɔ yee laa manɛ kagn kpang.
41013022	Ka ruu ɓɔɔ, zang ɓɔɔ ri naa ɓaa yuu ɓarɛ nɛɛ Kirisi, nɛɛ zang ɓɔɔ ri naa suu sè'e nɛɛ ri zang nyaa shoonang Laa, naa alɛ ditɔ. Ri naa tusu vuu bang bang, ɓɔɔ zang zirɛ zang mã naa ka danggn, nɛɛ tɔ̀ɔ ri nwaarɛ zang kati. Naa ri nɛɛ zunung zang ɓɔɔ Laa shɛ̃ɛrɛ ri nwaarɛnang katɔ, ri nɛ̀'ɛ nwaarɛ ri katɔ.
41013023	Nɔɔ gãng jìng kagn, n kɔɔ nɔɔ vuu keɓe tɔ piti ka tìng.
41013024	“Jìng dannang kaɓa nɛɛ waa nyaa tɔ, laa kɔ ruu zi ka lapa ɓee, naa tɔ̀'ɔ katɔ. Shala ti naa yakɛ nɔng takpang.
41013025	Sang ri ti naa shili nɛɛ lapa. Vuu piti ɓɔɔ ka lapa ti naa rùut'u katɔ.
41013026	Tɔ̀ɔ, zang naa zi Jaa Shɔnzang kati ka ɓɔɔ wu a ka yeti sãmbong, nɛɛ naa vuu palɛnang ɓiɓɛ, nɛɛ bannang ɓiɓɛ ɓɛɛ.
41013027	Wu naa shong zang nyaa shoonang Laa ɓɔɔ ka lapa kati, ri kpàlɛ̀ wu zang ɓɔɔ Laa shɛ̃ɛrɛ katɔ ka dìiri koo piti.
41013028	“Nɔɔ mantɛ vuu ka bii laa sìiri. Nasãng laa sìiri nɛɛ lɔɔ gɔpɔ tɔ, ɓɔɔ shɔɔ nɛɛ lusu kana, nɔɔ zi tɔ nɛɛ, nɔng guusi a naabm tɔ.
41013029	Nɔɔ nɛɛ ti zi vuu kɔ n kɔɔrɔ ɓɛɛ, nɛɛ palɛ nɛɛ naa weɓe, nɔɔ z'i katɔ nɛɛ diki Jaa Shɔnzang a naabm tɔ.
41013030	N kɔɔ nɔɔ ruu ɓɔɔ nizang kɔ nwani, vuu keɓe naa palɛ ditɔ nizang gbongkarɛ nandon, tɔ̀ɔ, zang koo jaa knti keɓe, naa ɓa kati.
41013031	Lapa nɛɛ tipi ri naa shaarɛ ditɔ, ruu mɛɛ shaarɛ ɓi kpang.
41013032	“Zang ɓɔɔ zi diki nɛɛ laa ɓɔɔ n gbãayu kagn gbete kpang. Zang nyaa shoonang Kpanti Laa ɓɔɔ ka lapa, nɛɛ ɓɔɔ n Jaa Laa piti, ruu zi kpang, Kpanti Laa kɔ zi gbete.
41013033	Nɔɔ palɛ tɔ̃ɔ, nɔɔ gãng jìng kagn. Ka ruu ɓɔɔ, nɔɔ zi diki kaɓa kpang ɓɛɛ.
41013034	Diki ɓɔɔ Jaa Shɔnzang gbãayu kagn, nwang naa zang ɓɔɔ tɔɔ wu daa zanti, y'aa gãa ɓiɓɛ ka naa zang shoonang ɓiɓɛ ɓɛɛ. Basɛ ri vuu ɓɔɔ ri naa palɛ ka knti ɓɛɛ katɔ nandon. A ti kɔɔ zang ɓɔɔ gãng jìng ka nyaa gãa, nɛɛ wu gãng jìng tɔ̃ɔ tɔ̃ɔ.
41013035	Gãng jìng kagn, ka ruu ɓɔɔ, mɔɔ zi diki ɓɔɔ yɔɔ gãa naa gbãayu kagn kpang ɓɛɛ. A nɛɛ laarang ya, nɛɛ teteng gãmbang ya, kɔ naa ɓɔɔ kn gaayu nyaa ɓaanang ya, kɔ nɛɛ gãndi zangzang ya, nɔɔ zi kpang.
41013036	Naa yɔɔ nwang nyaa wɔɔli, wu naa ìi nɔɔ, nɔɔ roo katɔ kpang.
41013037	Vuu kɔ n kɔɔ ɓee, n kɔɔ zang piti. Nɔɔ shing jìng kagn tɔ̃ɔ.”
41014001	Diki ɓɔɔ zang shaa nyaalaa Pasika ɓɔɔ zang kpaa danggn ɓɔɔ Laa tɛɛ ɓɛɛ nɛɛ nyaalaa Borodi ɓɔɔ zang tɛ̃ɛ yisi kagn kpang, yaa kaa ziti. A rɛɛ zang bang bang, zang ɓɔɔ ri dɔɔ vuu ka Gãa Laa, nɛɛ zang ɓɔɔ ri tusu zang vuu, ri tɔng zɔɔ ka naa ɓɔɔ ri naa yi Yeesɔ nɛɛ nwiiri, ri nyɔ wu vɔrɔ ɓɛɛ.
41014002	Ri kɔɔ zɔɔ tɔɔ, “Ruu p'alɛ̀ ka diki ɓɔɔ zang shaa nyaalaa ɓɛɛ kpang, ka ruu ɓɔɔ, zang nɛɛ palɛ nyaa ɓɛɛ.”
41014003	Diki ɓɔɔgn Yeesɔ shaa vuu shaanang kana ka Bɛtani, ka gãa Siman ɓɔɔ bɛɛ vuu bii shaa katɔ ɓɛɛ. A jaa soro ɓɔɔgn a nɛɛ nung tũurunang ɓɔɔ shaa nyaa dɔli ɓɔɔ zang palɛ nɛɛ vuu ɓɔɔ zang ɓaa nɛɛ naadi ɓɛɛ, ka zà'ang, a puuyi tungku Yeesɔ ka yuu.
41014004	Zang ɓɔɔ ri kagn ka teteng zang ɓɔɔ ri ka nɔngkɔ, gnvɔ shaa ri dɔli. Ri kɔɔ zɔɔ tɔɔ, “Zang làs'ɛ nung keɓe ka ruu viya?”
41014005	Zang nɛɛ tɔɔ zang malɛ nung keɓe katɔ, nɛɛ ɓa dinari laa maani dakn taati katɔ. Tɔ̀ɔ, zang nɛɛ a zang ɓɔɔ vuu ka naa kpang, saka bii kati. A ri mangkɛ jaa soro kati.
41014006	Yeesɔ tɔɔ, “Nɔɔ yaa jaa soro ka nɔngkɔ, nɔɔ kongso wu ka ruu viya?” Pàl'ɛ m vuu ɓɔɔ tɔ̃ɔ.
41014007	Zang ɓɔɔ vuu ka naa kpang nwalɛ nɛɛ nɔɔ diki diki. Diki ɓɔɔ nɔɔ kasɛ piti nɔɔ naa pàl'ɛ ri tɔ̃ɔ manɛ ditɔ, n nw'ang m nɛɛ nɔɔ sasak kpang.
41014008	Palɛ ɓi vuu ɓɔɔ wu zunung katɔ ɓɛɛ. Tũuru m ɓi kaa nung ɓɔɔ zang nɛɛ naa tũuru vɔrɔ mɛɛ, tɔ̀ɔ, zang gbãa kati kɔ nwani.
41014009	N kɔɔ nɔɔ ruu ɓɔɔ nizang kɔ nwani, nɔng ɓɔɔ zang naa rang Ruu Tɔ̃ɔ Kpanti Laa kagn koo keɓe piti, zang naa kɔɔ ruu vuu kɔ jaa soro keɓe pàlɛ̀ m ɓee ditɔ. Ka ruu ɓɔɔ, danggn jaa soro keɓe nɛɛ ning zang ɓɛɛ.
41014010	A Yahuda Isikariyoti, zang gbete ɓɔɔ ka teteng zang kopi tu ziti ɓɔɔ ri mantɛ vuu ka bii Yeesɔ, daa ka bii zang bang bang zang ɓɔɔ ri dɔɔ vuu ka Gãa Laa, nɛɛ wu nyɔ ri yuu Yeesɔ.
41014011	Ɓɔɔ ri tãa naa weɓe, ri tãa tìnang dɔli. A ri kɔɔ wu nɛɛ ri naa a wu saka. A Yahuda gaa tɔɔsung gbalang kãanang naa ɓɔɔ wu naa nyɔ ri yuu Yeesɔ ɓɛɛ kati.
41014012	Ka diki ɓɔɔ zang gaayu nyaalaa Borodi ɓɔɔ zang tɛ̃ɛ yisi kagn kpang shaanang, diki ɓɔɔ zang yele mɛ̀ɛr'ɛ nyaalaa ɓɔɔ zang kpaa danggn diki ɓɔɔ Laa tɛɛ ɓɛɛ. Zang ɓɔɔ ri mantɛ vuu ka bii ɓiɓɛ ri hɛ̃ɛ wu tɔɔ, “Mɔɔ kasɛ nɛɛ ruu daa pàlɛ̀ mɔɔ vuu shaanang ɓɔɔ mɔɔ naa shaa ka nyaalaa ka niya?”
41014013	A shong zang ɓɔɔ ri mantɛ vuu ka bii ɓiɓɛ ziti tɔɔ, “Nɔɔ dita yeti gari, nɔɔ daa ɓee yuu ditɔ nɛɛ zang ɓɔɔ tuu mii ka bɛng. Nɔɔ dũng wu.
41014014	Gãa ɓɔɔ wu hãa nyaa kagn, nɔɔ kɔɔ zang gãa kaɓa nɛɛ ‘Maalang tɔɔ, yeti gãa roonang ɓɔɔ wu naa shaa vuu shaanang nyaalaa kagn nɛɛ zang ɓɔɔ ri mantɛ vuu ka bii ɓiɓɛ kiya?’
41014015	Tusu nɔɔ ka gãa lapa ɓɔɔ bang, ɓɔɔ zang shìli laa nwannang tɔ kagn tɔ̃ɔ tɔ̃ɔ nɛɛ vuu piti ɓɔɔ ruu kasɛ ɓɛɛ ditɔ. Nɔɔ shìli ruu vuu shaanang nyaalaa ka nɔngkɔ.”
41014016	A zang ziti kaɓa, ri seepaa, ri daa gari kati. A ri daa zi vuu piti kaa naa ɓɔɔ Yeesɔ kɔɔ ri ɓɛɛ. A ri shìli vuu shaanang nyaalaa kati.
41014017	Kaa nɛɛ laarang, Yeesɔ naa a kaa nɛɛ zang kopi tu ziti ɓɔɔ ri mantɛ vuu ka bii ɓiɓɛ ɓɛɛ.
41014018	R'i shaa vuu shaanang kana, a Yeesɔ kɔɔ ri tɔɔ, “N kɔɔ nɔɔ ruu ɓɔɔ nizang kɔ nwani, zang gbete ka teteng manɛ naa nyɔ yuu mɛɛ ditɔ. Zang ɓɔɔ shaa vuu shaanang kana nɛɛ n ɓɛɛ.”
41014019	Ɓɔɔ ri tãa naa weɓe, yeti ɓarɛ lasɛ dɔli. Zang ɓu gaa tɔɔsung Yeesɔ hɛ̃ɛlɛnang kati nɛɛ, “Nkɔ ya?”
41014020	A kasɛ ri nyaa tɔɔ, “Zang gbete ka teteng manɛ kɔ. Zang ɓɔɔ hãa naa kana yeti gbanti gbete nɛɛ n ɓɛɛ.
41014021	Jaa Shɔnzang naa vɔ katɔ naa ɓɔɔ labeenang Kpanti Laa kɔɔ ɓɛɛ. Jìng dannang kagn yuu zang ɓɔɔ naa nyɔ yuu Jaa Shɔnzang ɓɛɛ. Zang nɛ̀'ɛ yi zang kaɓa kpang kɔ gbã̀'agbãa, wukɔ nɛɛ daa wu.”
41014022	R'i shaa vuu shaanang kana, a Yeesɔ tuu borodi, a zãa Kpanti Laa, a shalɛ, a zang ɓɔɔ ri mantɛ vuu ka bii ɓiɓɛ tɔɔ, “Nɔɔ ta ta, nɔɔ shaayi, wee yɔpɔ bii mɛɛ kɔ.”
41014023	A ti tuu juwa, zãa Kpanti Laa, a a ri nɛɛ ri ɓoo vuu ɓɔɔ kagn ɓɛɛ, ri ɓooro ka nyaa ɓarɛ nandon.
41014024	A Yeesɔ kɔɔ ri tɔɔ, “Wee zìi mɛɛ ɓɔɔ naa tusu nɛɛ, nyaa shɔɔ ɓɔɔ Laa a zang naa nwang kaa nizang ɓɛɛ kɔ. Zìi mɛɛ ɓɔɔ zang naa tɛ̃ɛ ka ruu zang dɔli ɓɛɛ.
41014025	N kɔɔ nɔɔ ruu ɓɔɔ nizang kɔ nwani, n naa ɓɔɔ mii jìng laa inabi tɔ̀'ɔ nɛɛ nɔɔ tɔkn kpang. N naa ɓɔɔ kaa ɓɔɔ shɔɔ ɓɔɔ ruu daa ɓoo nɛɛ nɔɔ ka nɔng ɓɔɔ Daa mɛɛ roo Kpanti ɓɛɛ.”
41014026	A ri naa gaa soo, ri seepaa ri daa ka kɔpɔ Zeetung.
41014027	A Yeesɔ kɔɔ tɔɔ, “Nɔɔ naa yuku ditɔ nandon. Ka ruu ɓɔɔ, zang beeyi tɔɔ, ‘Zang naa nyɔ jagang vɔrɔ ditɔ, tɔɔ mɛ̀ɛr'ɛ ri naa tantɛ kati’.
41014028	Laa nɛɛ naa wisi m paa tɔ, nkɔ naa daa Galili shɔɔnang.”
41014029	Bituru kɔɔ wu tɔɔ, “N'aa ri yuku doo piti, ri yaa mɔɔ, n yaa mɔɔ m kpang.”
41014030	A Yeesɔ kɔɔ wu tɔɔ, “N kɔɔ mɔɔ ruu ɓɔɔ nizang kɔ nwani, lɛɛkɔ nɛɛ zìi keɓe, ɓɔɔ kn naa ɓaa nyaa daa doo ziti, bɛɛ mɔɔ laa nyaa tɔ daa doo taati, nɛɛ mɔɔ zi m nung ɓaa kpang.”
41014031	Bituru ti kɔɔ Yeesɔ tɔkn nabm tɔɔ, “Naa zang tɔɔ zang nyɔ m doo katɔ nɛɛ mɔɔ ning piti, n laa nyaa ɓaaɓɛ m kpang” Zang ɓɔɔ ri mantɛ vuu ka bii Yeesɔ ɓɔɔ ri ti kɔɔ doo nɔngkɔ nandon.
41014032	A ri daa ka nɔng ɓɔɔ zang ɓaa nɛɛ Gasemani ɓɛɛ. A kɔɔ zang ɓɔɔ ri mantɛ vuu ka bii ɓiɓɛ tɔɔ, “Nɔɔ nwang ta ka nihn, n daa gaa doo Laa.”
41014033	A daa nɛɛ rɛɛ Bituru nɛɛ Yakubu nɛɛ Yɔhana ning. Ɓɔɔ ri daa kana gbalang, a gaa tɔɔsung yeti lasɛnang kaa nɛɛ rɛ̃rɛnang ning.
41014034	Kɔɔ ri tɔɔ, “Bii soo m tɔ nung vɔrɔ gbete. Nɔɔ nwang ka nihn, n'ɔɔ gãng jìng kagn.”
41014035	Daa tɔ ka tìng tɔkɔlɔng, a zuu kaa nɛɛ buru ka tipi, a gaa Laa nɛɛ, gbalang nɛ̀'ɛ kagn, là'a jìng dannang keɓe nɛɛ a yuu ɓiɓɛ kpang.
41014036	A gaa Laa tɔɔ, “Daa mɛɛ, vuu ɓɔɔ kpãa mɔɔ ɓaa kagn gbete kpang. Kɔsɔ m jìng dannang keɓe katɔ. Wu vuu ɓɔɔ yeti mɛɛ kasɛ ɓɛɛ kpang, palɛ ɓaa vuu ɓɔɔ yeti ɓaaɓɛ kasɛ ɓɛɛ.”
41014037	A gbãayu naa ìi rɛɛ Bituru nɛɛ Yakubu nɛɛ Yɔhana ri rooro tɔ. A hɛ̃ɛ Bituru tɔɔ, “Siman, mɔɔ roo katɔ ya? Mɔɔ zunung ɓɔɔ mɔɔ gãng jìng naa gbete kpang ya?
41014038	Nɔɔ gãng jìng kagn, nɔɔ ti gaa Laa, ka ruu ɓɔɔ, Sheetang nɛɛ nwaarɛ nɔɔ ɓɛɛ. Suru bii manɛ kasɛ nɛɛ wu palɛ vuu ɓɔɔ Laa kasɛ ɓi katɔ, bii manɛ kɔ lakɛ ɓi kaa takpang.”
41014039	A Yeesɔ ti paarɛ tɔkn daa gaa Laa. Paasɛ dòo nyaa gbete ɓɔɔ wu kɔɔ tìng shɔɔnang kɔ.
41014040	A ti arɛ naa ìi ri, ri rooro tɔ tɔkn, ka ruu ɓɔɔ, hingro kpiti ri jìng tɔ dɔli ɓɛɛ. Ri zi vuu ɓɔɔ ri kɔɔ wu takpang.
41014041	Yeesɔ ti naa gbãayu tɔkn daa dakn taati, a hɛ̃ɛ ri tɔɔ, “Nɔɔ rooyi, nɔɔ ɔ̃sɔ manɛ doo naa ya? Daa tɔ kati, laa palɛ tɔ. Zang nyɔ yuu Jaa Shɔnzang tɔ, ka naa zang ɓɔɔ ri palɛ vuu shi kpang ɓɛɛ.
41014042	Nɔɔ seepaa ta ruu daayi. Zang ɓɔɔ nyɔ yuu mɛɛ a naabm tɔ.”
41014043	Yeesɔ rang yee doo naa nyaa, a Yahuda zang gbete ka teteng zang kopi tu ziti ɓɔɔ ri mantɛ vuu ka bii Yeesɔ a kati. Yahuda nɛɛ zang ɓɔɔ rɛɛ zang bang, bang zang ɓɔɔ ri dɔɔ vuu ka Gãa Laa, nɛɛ zang ɓɔɔ ri tusu zang vuu, nɛɛ zang bang, bang zang Yahudawa ri shong ɓɛɛ. Ri see yee bang nɛɛ labasaa ka naa ning.
41014044	Zang ɓɔɔ nyɔ yuu Yeesɔ ti kɔɔ zang kaɓa ɓi tɔ ka tìng nɛɛ, “Zang ɓɔɔ n daa kɔ̃ng wu, wukɔ Yeesɔ, nɔɔ yirɛ. Nɔɔ yiti wu tɔ̃ɔ tɔ̃ɔ, nɔɔ daa nɛɛ wu ning.”
41014045	Yahuda naa arɛ, tantɛ daanang ka bii Yeesɔ. A ɓaa wu tɔɔ, “Kpanti, a kɔ̃ng wu kati.”
41014046	A zang ɓɔɔ ri a nɛɛ Yahuda, ri yi Yeesɔ kati.
41014047	Zang gbete ka teteng zang ɓɔɔ ri shiiri nɛɛ Yeesɔ, zɔ̃ng yee bang ɓiɓɛ, wɔng shoo jaafoo kpanti zang ɓɔɔ ri dɔɔ vuu ka Gãa Laa, nɛɛ mani.
41014048	A Yeesɔ raa jìng hɛ̃ɛ zang ɓɔɔ ri a wu yinang tɔɔ, “Nɔɔ see yee bang nɛɛ labasaa ka naa gaagaa, nɛɛ nɔɔ naa yi ɓu nkɔ, naa zang yi zang ɓɔɔ ta zang vuu nɛɛ ɓangge ɓɛɛ ya?
41014049	N nwalɛ nɛɛ nɔɔ ka yeti Gãa Laa kɔ diki diki, n tusu zang vuu, nɔɔ yi m kpang. Vuu kɔ zang palɛ m ɓee, ɓèe ɓi nyaa vuu ɓɔɔ rɛɛ zang nyaa shoonang Laa, ri b'ee ka yeti labeenang Laa ka tìng tɛ̃ɛtɛ̃ɛ ɓɛɛ.”
41014050	Zang ɓɔɔ ri mantɛ vuu ka bii ɓiɓɛ, ri yuku nandon ri yaa wu.
41014051	Yɔɔ jasang ɓɔɔ kagn, lu fɔ̃ɔrɔ nyaa pɛɛrɛ kɔ, ka bii shɛ̃ɛning, dũng Yeesɔ ka knti. Zang ɓɔɔ ri yi Yeesɔ, nɛɛ ri yi yɔɔ jasang kaɓa jong.
41014052	A yɔɔ yàa ri fɔ̃ɔrɔ ɓiɓɛ, yɔɔ yuu bii naa.
41014053	A ri daa kaa nɛɛ Yeesɔ ka gãa kpanti zang ɓɔɔ ri dɔɔ vuu ka Gãa Laa ɓɛɛ. Zang bang, bang zang Yahudawa, nɛɛ zang ɓɔɔ ri tusu zang vuu, ri kpalɛ zɔɔ tɔ ka nɔngkɔ.
41014054	Bituru dũng wu ka knti katara, a ri daa shɛ̃ɛ dabang gãa kpanti zang ɓɔɔ ri dɔɔ vuu ka Gãa Laa nɛɛ mani. A daa nwang nɛɛ zang ɓɔɔ ri gãng jìng ka gãa kaɓa ka nyaa waa, ka ruu ɓɔɔ, sɔɔrɔ si katɔ ɓɛɛ.
41014055	Zang bang bang zang ɓɔɔ ri dɔɔ vuu ka Gãa Laa, nɛɛ zang dɔli ɓɔɔ ri doo zang ruu jɛ̃ɛnang kɔ, ri kãa gbalang ɓɔɔ ri zɛ̃ɛ wu nyaa, tɔɔ ri nyɔ wu kati. A ri walɛ kpang.
41014056	Zang dɔli ri kɔɔ ruu see ka yuu ɓiɓɛ, a nyaa ɓarɛ daa gbete kpang.
41014057	Nɛɛ knti, zang ɓɔɔ ri seepaa, a ri kɔɔ ruu see ka yuu Yeesɔ tɔɔ,
41014058	“Ruu tãayi, kɔɔyi tɔɔ, ‘N jili Gãa Laa kɔ zang mãa nɛɛ naa ɓɛɛ ditɔ, n mãa ɓɔɔgn ɓɔɔ zang mãa nɛɛ naa kpang, ka yeti diki taati.’”
41014059	Ruu ɓɔɔ zang knti keɓe ri kɔɔ ka yuu Yeesɔ piti ti daa gbete kpang kɔ doori.
41014060	A kpanti zang ɓɔɔ ri dɔɔ vuu ka Gãa Laa seepaa, shii ka tìng ɓarɛ, a hɛ̃ɛ Yeesɔ tɔɔ, “Mɔɔ kasɛ nyaa ka ruu kɔ zang kɔɔ ka yuu ɓaaɓɛ ɓee kpang ya?”
41014061	Yeesɔ ti ãa nyaa ɓi kagn kpang. A kpanti zang ɓɔɔ ri dɔɔ vuu ka Gãa Laa, ti hɛ̃ɛ wu tɔkn nɛɛ, “Mɔkɔ Kirisi, Jaa Kpanti Laa ɓɔɔ zang dɔɔ ɓɛɛ ya?”
41014062	Yeesɔ kasɛ wu nyaa tɔɔ, “Nn, nkɔ.” Nɔɔ naa zi m ɓɔɔ n Jaa Shɔnzang ditɔ ka naa nakn Kpanti Laa ɓɔɔ palɛ vuu piti ɓɛɛ. Nɔɔ ti naa zi naa ɓɔɔ n a ka yeti sãmbong ditɔ.
41014063	A kpanti zang ɓɔɔ ri dɔɔ vuu ka Gãa Laa lɔɔsɔ fɔ̃ɔrɔ ɓɔɔ ka bii, a kɔɔyi tɔɔ, “Ruu kasɛ nɛɛ zang ɓɔɔ wu kɔɔ ruu vuu ɓɔɔ wu palɛ tɔkn ɓɛɛ takpang.
41014064	Nɔɔ tãa ruu shi kpang ɓɔɔ wu kɔɔ ka yuu Laa ɓɛɛ tɔ. Nɔɔ zi ɓu bɛ̀'ɛ ka yeti manɛ viya?” A zang piti ri kɔɔyi tɔɔ, “Palɛ vuu shi kpang ɓɔɔ, daa ɓɔɔ zang nyɔ vɔrɔ tɔ.”
41014065	A zang ɓɔɔ ri gaa tɔɔsung ɓɔɔ ri tùlù wu sisãa ka bii ɓɛɛ kati. A ri mung wu jìng, ri nyɔ wu nɛɛ naa, a ri ti kpaa wu nɛɛ, “Kɔɔ ruu zang ɓɔɔ nyɔ mɔɔ ɓɛɛ ta.” A zang ɓɔɔ ri gãng jìng ka gãa, ri ta wu, ri ti nyɔ wu jong nɛɛ naa.
41014066	Ɓɔɔ Bituru doo ka dabang gãa, jaa zang soro ɓɔɔ pàl'ɛ kpanti zang ɓɔɔ ri dɔɔ vuu ka Gãa Laa shoonang, naa arɛ.
41014067	Ɓɔɔ wu zi Bituru nw'ang sɔɔrɔ ka nyaa waa, pɛ̃ɛrɛ wu, a kɔɔyi tɔɔ, “Mɔɔ ɓaa doo zang ɓɔɔ bɛɛ dũng Yeesɔ yɔɔ Nazara ɓɛɛ kɔ.”
41014068	A Bituru laa nyaa tɔɔ, “N zi vuu kɔ mɔɔ rang yee ka yuu ɓiɓɛ m kpang.” A seepaa nɛɛ nɔng kaɓa, daa ka nyaa gãa.
41014069	A jaa zang soro kaɓa naa zi wu tɔkn a gaa tɔɔsung ɓɔɔ wu kɔɔrɔ zang ɓɔɔ ri shiiri ka nɔngkɔ ɓɛɛ kati tɔɔ, “Yɔɔ keɓe doo zang ɓarɛ kɔ.”
41014070	A Bituru ti laa nyaa tɔkn. Laa nɛɛ tɔ wu ɓa tɔkɔlɔng, zang ɓɔɔ ri shiiri ka nɔng kaɓa, ti kɔɔ Bituru tɔɔ, “Mɔɔ doo zang ɓarɛ kɔ nizang, ka ruu ɓɔɔ, mɔɔ zang tipi Galili ɓɛɛ.”
41014071	A Bituru gaa tɔɔsung ruu shi kpang kɔɔrɔnang ka yuu ɓiɓɛ, nɛɛ Laa tũnnang ning tɔɔ, “N zi yɔɔ kɔ nɔɔ kɔɔ ruu ɓiɓɛ m kpang.”
41014072	Ɓɔɔ Bituru hangsɛ nyaa kɔɔnang hn, kpaasa kn naa paasɛ nyaa daa kaa doo ziti. A Bituru naa kpaa danggn vuu ɓɔɔ Yeesɔ kɔɔ wu kati. Bɛɛ Yeesɔ kɔɔ Bituru tɔɔ, “Ɓɔɔ kn naa ɓaa nyaa daa doo ziti bɛɛ mɔɔ laa nyaa mɛɛ tɔ daa dakn taati.” A Bituru kaa kaa zɛ̃ɛzɛ̃ɛ.
41015001	Ɓɔɔ nɔng naa gãntɛ, zang bang bang, zang ɓɔɔ ri dɔɔ vuu ka Gãa Laa, nɛɛ zang bang bang zang Yahudawa, nɛɛ zang ɓɔɔ ri tusu zang vuu, nɛɛ zang piti ɓɔɔ ri doo zang ruu jɛ̃ɛnang kɔ ɓɛɛ, ri mã nyaa ka zɔɔ. Ri mã Yeesɔ, a ri daa nɛɛ wu, ri daa a wu Gɔmna Bilatu.
41015002	Bilatu hɛ̃ɛ Yeesɔ tɔɔ, “Mɔkɔ kpanti zang Yahudawa ya?” A Yeesɔ kasɛ wu nyaa tɔɔ, “Nn, nkɔ.”
41015003	A zang bang bang zang ɓɔɔ ri dɔɔ vuu ka Gãa Laa, ri zɛ̃ɛ wu nyaa ka vuu dɔli.
41015004	A Bilatu ti hɛ̃ɛ tɔkn tɔɔ, “Mɔɔ ãa nyaa kagn kpang ya? Mɔɔ tãa vuu kɔ zang kɔɔrɔ ka yuu ɓaaɓɛ ɓee kpang ya?”
41015005	Yeesɔ ti ãa nyaa ɓi kagn kpang. Vuu kɔ Yeesɔ palɛ ɓa, kpãa Bilatu nyaa ka yeti dɔli.
41015006	Ka diki ɓɔɔ zang shaa vuu shaanang nyaalaa ɓɔɔ zang kpaa danggn diki ɓɔɔ Laa tɛɛ ɓɛɛ, Gɔmna yàar'ɛ zang tipi ɓiɓɛ shɔnzang gbete ɓɔɔ zang mã ka sãa, ɓɔɔ ri kasɛ ɓɛɛ naa katɔ.
41015007	Ka diki kaɓa, yɔɔ ɓɔɔ zang ɓaa nɛɛ Baraba kagn sãa, nɛɛ zang ɓɔɔ ri nyɔ zang vɔrɔ ka diki ɓɔɔ zang palɛ nyaa ɓɛɛ.
41015008	A zang ɓɔɔ ri kpalɛ zɔɔ arɛ kɔɔ Bilatu tɔɔ, Bilatu wu pàl'ɛ ri vuu ɓɔɔ wu pàlɛ̀ ri ka diki nyaalaa ɓɛɛ ta.
41015009	A Bilatu hɛ̃ɛyi tɔɔ, “Nɔɔ kasɛ nɛɛ n yaa nɔɔ Kpanti zang Yahudawa naa ya?”
41015010	Bilatu hɛ̃ɛ ri nɔngkɔ, ka ruu ɓɔɔ, zi ɓi tɔ nɛɛ, zang bang bang zang ɓɔɔ ri dɔɔ vuu ka Gãa Laa, ri atɛ wu Yeesɔ ka ruu sũnyaa ɓɛɛ.
41015011	A zang bang bang zang ɓɔɔ ri dɔɔ vuu ka Gãa Laa, ri dɔ̃lɔ zang ɓɔɔ ri kpalɛ zɔɔ nyaa nɛɛ, ri kɔɔyi nɛɛ Bilatu wu yaa ri Baraba kɔ naa jong.
41015012	Bilatu ti hɛ̃ɛ ri tɔkn tɔɔ, “Nɔɔ nɛɛ n palɛ vi nɛɛ zang ɓɔɔ nɔɔ ɓaa nɛɛ Kpanti Yahudawa viya?”
41015013	Ri goo nyaa tɔkn tɔɔ, “Yaa wu ta zang ɓa wu naa ka laa.”
41015014	Bilatu hɛ̃ɛ ri tɔɔ, “Ka ruu viya? Vuu shi kpang ɓɔɔ wu palɛ ɓu viya?” Ri ti goo nyaa gbãnggbãng ka lapa nandon nɛɛ, “Yaa wu ta, zang ɓaa wu naa ka laa.”
41015015	Bilatu kasɛ nɛɛ wu pàl'ɛ zang ɓɔɔ ri kpalɛ zɔɔ vuu ɓɔɔ ri kasɛ ɓɛɛ, a yaa ri Baraba naa. A kɔɔ zang ɓiɓɛ nɛɛ ri nyɔ Yeesɔ nɛɛ gbãa. A a ri Yeesɔ kati nɛɛ zang daa ɓaa wu naa ta ka laa.
41015016	A zang sɔɔja ri yi wu, ri daa kaa nɛɛ wu ka yeti gãa Gɔmna. A ri kpalɛ sɔɔja ɓɔɔ nimbang kaa nandon.
41015017	A ri lu wu fɔ̃ɔrɔ nyaa pɛɛrɛ nwɛɛri naa ɓɔɔ rɛɛ kpanti ri lu ɓɛɛ. Ri ti t'i kɔkɔ naa vuu yuu kãnang kpanti, ri hãa wu ka yuu.
41015018	Ri tang ka tìng ɓiɓɛ, ri jeere wu nyaa kati tɔɔ, “Kpanti zang Yahudawa wu nwang dondong.”
41015019	Ri nyɔ wu nɛɛ labalang ka yuu, ri ti tùlù wu sisãa ka bii, a ri tang ka tìng ɓiɓɛ, ri kpãa wu kati.
41015020	Ri kpaa wu tɔ, a ri zɔ̃ng fɔ̃ɔrɔ nyaa pɛɛrɛ nwɛɛri kaɓa, ri hãa wu fɔ̃ɔrɔ ɓiɓɛ tɔkn. Ri nwangsɛ wu kaa biling, ri daa ka nɛɛ wu, nɛɛ ri daa ɓa wu naa kaa laa.
41015021	Ka gbalang, ri ɓee yɔɔ tipi Kiranɛ ɓɔɔ zang ɓaa wu nɛɛ Siman bɛɛ nɛɛ wu a ka gari. Ri yi wu nɛɛ gbãnggbãng ning, nɛɛ wu tuu laa ɓɔɔ zang daa ɓaa Yeesɔ naa kagn ɓɛɛ. Yɔɔ keɓe kɔ d'aa rɛɛ Alezanda nɛɛ Rufu.
41015022	A ri a kaa nɛɛ Yeesɔ ka nɔng ɓɔɔ zang ɓaa nɛɛ Golgota ɓɛɛ, Ḍìiri nung keɓe, ɓi nɔng ɓɔɔ nwang yuu zɔ̃ɔpi ɓɛɛ]
41015023	Ri a wu sàa ɓɔɔ zang nwɛɛtɛ nɛɛ vuu ɓɔɔ zang ɓaa nɛɛ muru ɓɛɛ, nɛɛ wu ɓooyi, a ɓoo kpang.
41015024	A ri ɓaa wu naa ka laa. Ri shaa laa nɛɛ ri zi naa ɓɔɔ ri basɛ fɔ̃ɔrɔ ɓiɓɛ nɛɛ mani ɓɛɛ. A ri basɛ fɔ̃ɔrɔ ɓiɓɛ ka nɔng ka naa ɓarɛ.
41015025	Ri ɓaa wu naa ka laa ka saka mandɛ̃ɛti ɓɔɔ gãndi ɓɛɛ.
41015026	Ri bee vuu shi kpang ɓɔɔ ri tɔɔ Yeesɔ kɔɔyi ka yuu paa laa ɓɔɔ zang ɓaa wu naa kagn ɓɛɛ. Ri beeyi tɔɔ, “Kpanti zang Yahudawa.”
41015027	Ri ɓ'aa zang ziti ɓɔɔ ri ta zang vuu nɛɛ ɓangge naa jong laa ka kagn Yeesɔ. Ɓɔɔ gbete ka nakn Yeesɔ, a ɓɔɔ gbete ka nagang ɓiɓɛ.
41015028	Ṿuu keɓe nwang kaa naa ɓɔɔ zang nyaa shoonang Kpanti Laa bee ka tìng tɛ̃ɛtɛ̃ɛ ɓɛɛ. Zang nyaa shoonang Laa beeyi tɔɔ, “Wu naa vɔ nɛɛ zang ɓɔɔ palɛ vuu shi kpang ɓɛɛ.„
41015029	Zang ɓɔɔ ri tɛɛ gbalang, ri rang wu nyaa gɛ̃gɛ̃ɛ, ri ti waa yuu ɓarɛ, ri kɔɔ wu tɔɔ, “Mɔɔ tɔɔ mɔɔ zunung ɓɔɔ mɔɔ jili Gãa Laa, mɔɔ mãa ɓɔɔgn ka diki taati katɔ.
41015030	Ta yuu ɓaaɓɛ ta, mɔɔ shooro ka tipi nɛɛ laa kɔ zang ɓaa mɔɔ naa kagn ɓi.”
41015031	Zang bang bang zang, ɓɔɔ ri dɔɔ vuu ka Gãa Laa, nɛɛ zang ɓɔɔ ri tusu zang vuu, ri r'ang Yeesɔ ka naa ɓarɛ, ri ti kpaa wu jong. Ri kɔɔ zɔɔ ri tɔɔ, “Ta yuu zang ɓɔɔgn, zunung ɓɔɔ wu ta yuu ɓiɓɛ ɓi kpang.
41015032	N'aa Kirisi Kpanti Isirela shooro nɛɛ laa kɔ zang ɓaa wu naa kagn ɓee, rùu shing danggn katɔ bii ɓiɓɛ.” Zang ɓɔɔ ri ta zang vuu nɛɛ ɓangge, ɓɔɔ zang ɓaa ri naa ka laa ka kagn Yeesɔ, ri rang wu nyaa gɛ̃gɛ̃ɛ jong.
41015033	Laa kaa dãngdãng yuu, a nɔng tɔɔ ka tipi kaɓa nandon, saka taati palɛ nɛɛ mani.
41015034	Saka taati naa palɛ tɔ, Yeesɔ mɛɛ nyaa ka lapa nɛɛ, “Eloyi, Eloyi lama sabatani.” Dìiri yee keɓe ɓi, “Laa mɛɛ, Laa mɛɛ, mɔɔ yaa m ka ruu viya?”
41015035	Zang ɓɔɔ ka teteng zang ɓɔɔ ri shiiri ka nɔng kaɓa, ɓɔɔ ri tãa naa weɓe, ri kɔɔyi tɔɔ, “Nɔɔ ɓaa shoo ta nɔɔ tãayi, ɓaa nyaa kana Iliya.”
41015036	A zang gbete yurɛ daa hãa vuu ɓoɓoro ka saa ɓɔɔ gbang katɔ, a mã ka laa, a dõ̀ɔ wu ka nyaa nɛɛ wu ɓooyi. A kɔɔyi tɔɔ, “Nɔɔ shii ta gbongkarɛ, ruu zirɛ, Iliya nɛɛ a ditɔ, wu witi wu ka tipi ɓɛɛ.”
41015037	A Yeesɔ mɛɛ nyaa ka lapa, a vɔ kati.
41015038	A fɔ̃ɔrɔ ɓɔɔ zang ku nɔng tɔ̃ɔ ɓɔɔ ka Gãa Laa nɛɛ mani, lɔɔsɔ kaa nɛɛ paa daa nɔng ka dii.
41015039	Ɓɔɔ yɔɔ zang bang sɔɔja ɓɔɔ shii ka tìng Yeesɔ zi naa ɓɔɔ Yeesɔ vɔ ɓɛɛ, kɔɔyi tɔɔ, “Yɔɔ keɓe, Jaa Laa kɔ nizang.”
41015040	Zang soro ɓɔɔ kagn, ri shiiri nɛɛ nɔng beebang, ri pɛ̃ɛrɛ vuu ɓɔɔ zang palɛ Yeesɔ ɓɛɛ. Ka teteng zang soro kaɓa, Marayamu Magadaliya nɛɛ Marayamu nà'a rɛɛ Yakubu ɓɔɔ wujaa nɛɛ Yusufu, a ɓɔɔ jaa soro ɓɔɔ zang ɓaa nɛɛ Salomi, ri kagn.
41015041	Zang soro keɓe kɔ ri dũuru Yeesɔ ka knti, a ri ti yi wu naa ka bii, ka diki ɓɔɔ wu ka Galili ɓɛɛ. Zang soro ɓɔɔgn ɓɔɔ ri a nɛɛ wu ka Urushalima gaagaa, kagn nɔng kɔ doori.
41015042	Nɛɛ laarang ka diki kaɓa, ka lee ɓɔɔ zang Yahudawa ri kpalɛ bii, ka ruu ɓɔɔ, ɓuru kaa diki ɔ̃sɔnang ɓɛɛ.
41015043	Yusufu yɔɔ Arimataya ɓɔɔ zang a wu bannang dɔli, ka teteng zang ɓɔɔ jɛ̃ɛ ruu ɓɛɛ. Yusufu shing jìng ka diki ɓɔɔ Laa naa roo Kpanti ɓɛɛ, mã danggn, daa gaa vɔrɔ Yeesɔ ka naa Gɔmna Bilatu.
41015044	Ɓɔɔ Bilatu tãayi nɛɛ Yeesɔ vɔ tɔ, kpãa wu ka yeti dɔli naa ɓɔɔ vɔ pati ɓɛɛ. A shong zang nɛɛ zang daa ɓàa wu nyaa ka zang bang sɔɔja kaɓa. A naa hɛ̃ɛ wu nɛɛ Yeesɔ vɔ tɔ ya?
41015045	Ɓɔɔ Bilatu naa tãa nɛɛ nyaa zang bang sɔɔja kaɓa nɛɛ Yeesɔ vɔ tɔ, yàa Yusufu gbalang vɔrɔ Yeesɔ tuunang kati.
41015046	A Yusufu hoo fɔ̃ɔrɔ nyaa pɛɛrɛ puru kati. A witi vɔrɔ Yeesɔ ka tipi, kãng kaa nɛɛ fɔ̃ɔrɔ, a daa wɔɔ wu ka yeti saa ɓɔɔ zang ɓee ka tari bang ɓɔɔ shii doo paa ɓɛɛ. A jìiri tari, ku nyaa saa kaa nɛɛ mani.
41015047	Marayamu Magadaliya nɛɛ Marayamu nà'a Yusufu, ri zi nɔng ɓɔɔ zang wɔɔ vɔrɔ Yeesɔ kagn ɓɛɛ kati.
41016001	Diki ɔ̃sɔnang naa ɓa tɔ, Marayamu Magadaliya nɛɛ Marayamu nà'a Yakubu, a ɓɔɔ Salomi, ri hoo nung ɓɔɔ a sɛ̃ɛ tɔ̃ɔ ɓɛɛ, nɛɛ ri daa tũuru vɔrɔ Yeesɔ ka bii.
41016002	Nɔng naa gãntɛ tɔ gbete ka knti diki ɔ̃sɔnang bɛɛ laa nwang tɔ, rɛɛ Marayamu ri daa kana yuu sàa.
41016003	Ri rangkɛ kana naa ɓarɛ ka gbalang nɛɛ, “Ɓu wi daa jìiri ruu tari ɓɔɔ ka nyaa sàa ɓɛɛ jong wiya?” Ka ruu ɓɔɔ, tari bii bang dɔli ɓɛɛ. Ɓɔɔ ri pɛ̃ɛrɛ nyaa sàa hn, ri zirɛ zang jìiri tari bii tɔ.
41016005	Ri tu ka yeti sàa, a ri zi jasang ɓɔɔ hãa fɔ̃ɔrɔ puru nwang tɔ ka naa nakn. A ri mã naa danggn.
41016006	A yɔɔ jasang kaɓa kɔɔ ri tɔɔ, “N'ɔɔ mã naa ka danggn kpang.” Nɔɔ kãa Yeesɔ yɔɔ Nazara ɓɔɔ zang ɓaa wu naa ka laa ɓɛɛ. Tɔ̀'ɔ nɔng kpang, zang wisi wu paa tɔ. Nɔɔ pɛ̃ɛrɛ nɔng ɓɔɔ zang wɔɔ wu kagn ɓɛɛ.
41016007	Nɔɔ dita nɔɔ daa kɔɔ Bituru, nɛɛ rɛɛ ɓeezung ɓɔɔ ri mantɛ vuu ka bii Yeesɔ kɔ doori nɛɛ, “Yeesɔ kɔ shɛ̃ɛ Galili shɔɔnang. Ri daa zi wu ka nɔngkɔ, naa ɓɔɔ wu kɔɔ ri ɓɛɛ.”
41016008	Vuu keɓe kpãa rɛɛ Marayamu ka yeti dɔli, bii ti zaa ri katɔ. A ri nwangkɛ, ri yuku, ri daayi. Ri ãa zang nyaa ka bii gbete kpang, ka ruu ɓɔɔ, ri kaa vɔrɔ ɓɛɛ.
41016009	Ỵeesɔ seepaa tɔ nɛɛ sàa, ka lee ɓɔɔ nɔng gãntɛ tɔ gbete ka knti diki ɔ̃sɔnang zang Yahudawa, nɛɛ gãndi zangzang, a naa nwang nyaa ka bii Marayamu Magadaliya, ɓɔɔ wu nwangsɛ suru shi kpang ka bii ɓiɓɛ manziti ɓɛɛ, kɔ shɔɔnang.
41016010	A Marayamu daayi daa kɔɔ zang ɓɔɔ bɛɛ ri nw'al'ɛ nɛɛ Yeesɔ ɓɛɛ kati. Marayamu daa ìi ri, bɛɛ ri kaa nyaa vɔ doo naa.
41016011	Ɓɔɔ ri tãayi nɛɛ nyaa Marayamu nɛɛ Yeesɔ doo ningkãari, nɛɛ Marayamu ti zi wu jìng tɔ ka bii, ri tɔɔ, ruu keɓe ɓi nizang kpang.
41016012	Ka knti weɓe, Yeesɔ naa nwang nyaa kaa tɔkn nɛɛ bii naa ɓɔɔgn ka bii zang ziti ɓɔɔ ri dũng knti ɓiɓɛ bɛɛ ri a nɛɛ Urushalima, ri daa ka jaa gari.
41016013	A ri gbãayu ri daa kɔɔ rɛɛ ɓeezung. A rɛɛ ɓeezung tɔɔ, ruu keɓe ɓi nizang kpang.
41016014	Kaa nɛɛ knti, Yeesɔ naa nwang nyaa ka bii zang kopi tu gbete ɓɔɔ ri mantɛ vuu ka bii ɓiɓɛ, bɛɛ ri shaa doo vuu shaanang. A mangkɛ ri, ka ruu ɓɔɔ, ri shing danggn nɛɛ, wu doo ningkãari kpang ɓɛɛ. Ri ti kasɛ vuu ɓɔɔ zang ɓɔɔ ri zi wu tɔ, ri kɔɔ ri kpang ɓɛɛ.
41016015	A kɔɔ ri tɔɔ, “Nɔɔ dita ka koo piti, nɔɔ daa rang zang piti, Ruu Tɔ̃ɔ Kpanti Laa.
41016016	Zang ɓɔɔ nɛɛ tarɛ, nɛɛ shing danggn katɔ, a zang nɛɛ palɛ wu batizima, wukɔ naa walɛ suru bii ɓɔɔ waa nyaa kpang ɓɛɛ. Zang ɓɔɔ nɛɛ ti tãayi, a shing danggn kpang, Laa naa jɛ̃ɛ wukɔ ruu.
41016017	Laa naa a zang ɓɔɔ ri shing danggn ka bii ɓiɓɛ naa vuu palɛnang ɓɔɔ zang zirɛ, zang mã naa ka danggn ditɔ. Ri naa nwangsɛ suru shi kpang nɛɛ nung mɛɛ. Ri ti naa rangkɛ yee nɛɛ nyaa koo ɓɔɔgn.
41016018	Naa ri yi sɔkɔ nɛɛ naa, kɔ ri ɓoo zɔ̃pɔ ɓɔɔ nyɔ zang katɔ, palɛ ri vuu ɓɔɔ kpang. Ri naa shing naa ɓarɛ ka bii zang ɓɔɔ vuu palɛ ri katɔ, bii zang kɔnang, wu ti yaa ri nɔng.”
41016019	Kpanti Yeesɔ hangsɛ ri nyaa yee rannang tɔ, Laa tuu wu kaa ningkãari daa nɔng ka lapa. A daa nw'ang ka naa nakn Kpanti Laa.
41016020	A zang ɓɔɔ ri mantɛ vuu ka bii Yeesɔ daa kati, ri daa rang yee Laa kaa nɛɛ nɔng piti, piti. A Kpanti Yeesɔ ti palɛ shoonang nɛɛ ri ning. Tusu zang nɛɛ yee ɓɔɔ zang ɓɔɔ ri mantɛ vuu ka bii ɓiɓɛ ri rangnɛ, ɓi nizang kɔ nwani. Ka ruu ɓɔɔ, zang zi ka vuu ɓɔɔ ri palɛ ɓɔɔ zang zirɛ zang mã naa ka danggn ɓɛɛ].
42001001	N jee mɔɔ nyaa Dabang Tiyofilu. Mɔɔ zi tɔ nɛɛ zang dɔli ri bee vuu ɓɔɔ zang palɛ ka teteng ɓuru tɔ,
42001002	naa ɓɔɔ ruu tãa ka nyaa zang ɓɔɔ ri rang yee Laa ɓɔɔ ri zi naa ɓɔɔ vuu keɓe gaayu nɛɛ jìng ɓarɛ ɓɛɛ.
42001003	Ka ruu nɔngkɔ, n pɛ̃ɛrɛ, n tɔɔ naa n bè'e mɔɔ vuu keɓe, gbete, gbete, tɔ̃ɔ tɔ̃ɔ, wukɔ tɔ̃ɔ, ka ruu ɓɔɔ, n tãa tɔ, n ti kãa dìiri ruu keɓe tɔ tɔ̃ɔ tɔ̃ɔ ɓɛɛ.
42001004	Tɔ̀ɔ, m'ɔɔ zi ruu ɓɔɔ nizang ka yuu vuu ɓɔɔ zang kɔɔ mɔɔ tɔ ɓɛɛ kati.
42001005	Ka diki ɓɔɔ Hiridu nwang gɔmna ka tipi Yahudiya, zang ɓɔɔ dɔɔ vuu ka Gãa Laa ɓɔɔ kagn, zang ɓaa nung ɓiɓɛ nɛɛ Zakariya. Zakariya ɓi ka teteng zang vaa Abija, ɓɔɔ ri dɔɔ vuu ka Gãa Laa, ɓɔɔ zang ɓaa ri nɛɛ nung Abija ɓɛɛ. Yɔɔ keɓe gee jaa soro ka zɔ̃ng Haruna ɓɔɔ bɛɛ wukɔ zang bang zang ɓɔɔ ri dɔɔ vuu ka Gãa Laa ɓɛɛ. Zang ɓaa jaa soro bì'i nɛɛ Alisabatu.
42001006	Zakariya nɛɛ Alisabatu ri zang tɔ̃ɔ kɔ nandon, ka ruu ɓɔɔ, ri ɓaa shoo ka nyaa ɓɔɔ Laa dang ɓɛɛ nandon.
42001007	A ri yi jaa kagn kpang, ka ruu ɓɔɔ, Alisabatu shìi katɔ ɓɛɛ. S'aa ɓarɛ bang tɔ kɔ nandon.
42001008	Diki ɓɔɔ kagn Zakariya palɛ shoonang ɓiɓɛ kana Gãa Laa, ka ruu ɓɔɔ, ɓi lɛ̀'ɛ diki shoonang palɛnang zang vaa Abija kɔ ɓɛɛ.
42001009	Zang Abija ri z'ɔ̃ng Zakariya, nɛɛ wu daa dɔ̀ɔ Laa vuu ɓɔɔ pũngku tɔ̃ɔ tɔ̃ɔ ɓɛɛ ka Gãa Laa. Ka ruu ɓɔɔ, ɓɔɔ ri shaa laa naa ɓasidi, laa yi wukɔ ɓɛɛ.
42001010	Zakariya daa tɔ ka yeti Gãa Laa ka laa ɓɔɔ zang dɔ̀'ɔ Laa vuu ɓɔɔ pũngku sɛ̃ɛ tɔ̃ɔ tɔ̃ɔ ɓɛɛ. Zang dɔli ɓɔɔ ri kpalɛ zɔɔ ka biling ri gaa Laa kana.
42001011	A zang nyaa shoonang Laa ɓɔɔ ka lapa naa nw'ang nyaa ka bii Zakariya, a shii ka nakn ka nɔng ɓɔɔ zang dɔɔ Laa vuu ɓɔɔ pũngku sɛ̃ɛ tɔ̃ɔ tɔ̃ɔ kagn ɓɛɛ.
42001012	Ɓɔɔ Zakariya zi wu, bii soo wu, a kaa vɔrɔ.
42001013	A zang nyaa shoonang Laa kɔɔ wu tɔɔ, “M'ɔɔ kaa vɔrɔ kpang Zakariya, Laa tãa vuu ɓɔɔ mɔɔ gaa ɓɛɛ tɔ. Soro ɓaaɓɛ Alisabatu yi mɔɔ jaa ditɔ zang varɛ, m'ɔɔ ɓaa nung ɓiɓɛ nɛɛ Yɔhana.
42001014	Mɔɔ naa tãa tìnang ditɔ ka yeti ɓaaɓɛ dɔli. Zang dɔli ri ti naa tãa tìnang ditɔ jong dɔli, ka ruu ɓɔɔ zang yi wu ɓɛɛ.
42001015	N'aa nwang zang bang ka tìng Kpanti Laa. Naa ɓoo sàa ɓi kpang. Ti naa ɓoo vuu ɓɔɔ zã katɔ ɓɔɔ palɛ zang ɓi kpang. Suru Laa naa gaayu nwannang ka bii ɓiɓɛ bɛɛ wu doo ka yeti niiɓɛ.
42001016	Wukɔ naa sɔɔrɔ zang Isirela dɔli ri naa dũng Kpanti Laa ɓarɛ.
42001017	Wukɔ naa sɔ̀'ɔ Yeesɔ tìng, ka ruu ɓɔɔ, Laa naa a wu naa bannang, nɛɛ suru ɓiɓɛ, naa ɓɔ̀'ɔ Iliya ɓɛɛ. Wu ti shing daa wujɛ, ri kasɛ ruu wujɛ ɓarɛ. Wu ti shing zang ɓɔɔ ri ɓaa shoo ka nyaalaa kpang, ri ɓaa shoo ka nyaalaa. Wu ti shing zang, zang nwang zang ɓɔɔ ri kpalɛ bii tɔ nɛɛ ri dũng kaa Laa ɓɛɛ.”
42001018	A Zakariya hɛ̃ɛ zang nyaa shoonang Laa tɔɔ, “N zi bɛ̀'ɛ nɛɛ vuu keɓe nizang viya? N kaa dabang, soro mɛɛ ti kpɛ̃ɛ tɔ.”
42001019	A zang nyaa shoonang Laa ɓɔɔ ka lapa kasɛ wu nyaa tɔɔ, “Nkɔ Jibirilu ɓɔɔ sh'ii ka tìng Laa ɓɛɛ. Laa shong m nɛɛ n naa rang yee nɛɛ mɔɔ, nɛɛ n kɔɔ mɔɔ ruu tɔ̃ɔ keɓe.
42001020	Ɓaa shoo ta mɔɔ tãayi, mɔɔ nwang kaa zang ɓɔɔ nyaa nɔɔ katɔ ɓɛɛ. Mɔɔ rang yee takpang diki ɓɔɔ vuu keɓe naa palɛ a nɛɛ mani, ka ruu ɓɔɔ, mɔɔ tà yee ɓɔɔ n kɔɔyi ɓɔɔ nw'ang ditɔ ka diki ɓɔɔ Laa kasɛ ɓɛɛ kpang ɓɛɛ.”
42001021	Zang ɓɔɔ ri ka biling, ri ti gã Zakariya ɓi kana. Ri ti rɛ̃rɛ kana, ka ruu ɓɔɔ, knti Zakariya bee tɔ ka yeti Gãa Laa ɓɛɛ.
42001022	Ɓɔɔ nwang tɔ ka biling, kasɛ nɛɛ wu rang yee nɛɛ zang, zunung yee rannang takpang. A zang yisi ka yeti ɓarɛ nɛɛ Zakariya zi vuu ɓɔɔ tɔ ka yeti Gãa Laa. A rang zang yee kaa nɛɛ naa. A nwang zang ɓɔɔ nyaa ɓiɓɛ nɔɔ katɔ ɓɛɛ kati.
42001023	A diki ɓɔɔ Zakariya palɛ shoonang ka Gãa Laa naa waa nyaa, a naa gbãayu ka gãa ɓiɓɛ.
42001024	Diki kaɓa naa ɓa tɔ, Alisabatu, Zakariya ɓeeso naa tuu jaa kati. Alisabatu waasɛ̃ yuu ɓiɓɛ shala maani. Ka ruu ɓɔɔ, kɔɔyi tɔɔ,
42001025	“Kpanti Laa kɔ palɛ m vuu keɓe, kɔsɔ m vuu ɓɔɔ tuu m yusɛ̃ɛ ka teteng zang tɔ kati.”
42001026	Shala ɓɔɔ Alisabatu tuu jaa, daa tɔ mangbete, Laa naa shong zang nyaa shoonang ɓiɓɛ ɓɔɔ ka lapa ɓɔɔ zang ɓaa wu nɛɛ Jibirilu ɓɛɛ, ka gari ɓɔɔ zang ɓaa nɛɛ Nazara ka tipi Galili.
42001027	Laa shong wu ka bii ja soo ɓɔɔ roo varɛ gn kpang ɓɔɔ Yusufu zɔ̃ng Dawuda gee tɔ ɓɛɛ. Zang ɓaa nung ja soo kaɓa nɛɛ Marayamu.
42001028	Zang nyaa shoonang Laa ɓɔɔ ka Lapa arɛ naa kɔɔ wu tɔɔ, “N jee mɔɔ nyaa, zang ɓɔɔ Laa zɔ̃ng ka teteng zang soro ɓɛɛ. Laa ɓi nɛɛ mɔɔ ning.”
42001029	Ɓɔɔ Marayamu tãa naa weɓe, ruu kaɓa kpãa wu ka yeti dɔli. Marayamu gaa tɔɔsung rɛ̃rɛnang ka yeti ɓiɓɛ tɔɔ, ɓi lɛɛ nyaa jeenang vi nɔngkɔ viya?
42001030	A zang nyaa shoonang Kpanti Laa kɔɔ wu tɔɔ, “Mɔɔ kaa vɔrɔ kpang Marayamu, Laa tãa tìnang ɓaaɓɛ dɔli.
42001031	Mɔɔ naa tuu jaa ditɔ, mɔɔ yi zang varɛ. Mɔɔ naa ɓaa nung ɓiɓɛ nɛɛ Yeesɔ.
42001032	Naa nw'ang zang bang. Zang naa ɓaa wu nɛɛ Jaa Kpanti Laa. Kpanti Laa naa shing wu Kpanti ditɔ naa dabang ɓiɓɛ Dawuda.
42001033	Naa roo Kpanti, zang Yahudawa dondong. Kpanti ɓɔɔ wu naa rooyi, naa waa nyaa ɓi kpang.”
42001034	A Marayamu hɛ̃ɛ zang nyaa shoonang Laa tɔɔ, “Wee n roo varɛ gn kpang ɓee, vuu keɓe naa nw'ang biya?”
42001035	A zang nyaa shoonang Laa kɔɔ wu tɔɔ, “Suru Laa naa a ditɔ ka bii ɓaaɓɛ. N'aa bannang Laa naa zuu mɔɔ ditɔ. Ka ruu nɔngkɔ, jaa ɓɔɔ vuu shi kpang ɓi ka yeti ɓiɓɛ kpang kɔ mɔɔ naa yi ɓee, zang naa ɓaa wu nɛɛ Jaa Laa.
42001036	Zirɛ ɓaazung Alisabatu ɓɔɔ kpɛ̃ɛ tɔ, tuu jaa tɔ, ka wee wu kpɛ̃ɛ tɔ ɓee. Alisabatu ɓɔɔ zang tɔɔ shii katɔ, tuu jaa tɔ shala daa lɛɛ mangbete.
42001037	Vuu ɓɔɔ kpãa Laa palɛnang ɓi kagn kpang.”
42001038	A Marayamu kasɛ nyaa tɔɔ, “Laa kɔ mãa m, vuu keɓe wu nw'ang ta ka yuu mɛɛ naa ɓɔɔ mɔɔ kɔɔ ɓɛɛ.” A zang nyaa shoonang Laa daayi, yaa wu kati.
42001039	Ka diki kaɓa, Marayamu kpalɛ bii, a seepaa, làabìi daanang ka gari ɓɔɔ ka tipi Yahudiya ka nɔng ɓɔɔ kɔpɔ kagn gaagaa ɓɛɛ.
42001040	Marayamu naa shɛ̃ɛ gari kaɓa tɔ, a naa daa ka gãa Zakariya, daa jee Alisabatu nyaa kati.
42001041	Ɓɔɔ Alisabatu tãa nyaa ɓɔɔ Marayamu jee wu hn, jaa ɓɔɔ wu tuu ka yeti ruutu bii. A Suru Laa naa arɛ nwang ka yeti Alisabatu,
42001042	a Alisabatu mɛɛ nyaa ka lapa nabm tɔɔ, “Ka teteng zang soro ɓɔɔ ka koolaa keɓe nandon, zang ɓɔɔ Laa a wu tìnang tãanang ɓa ɓɔɔ wu a mɔɔ ɓɛɛ kagn kpang. A Laa ti 'a jaa ɓɔɔ mɔɔ naa yirɛ tìnang tãanang tɔ.
42001043	A ka ruu vi Laa yaa mɔɔ nà'a Kpanti mɛɛ, nɛɛ mɔkɔ mɔɔ a ka bii mɛɛ jong viya?
42001044	Ɓɔɔ n tãa nyaa ɓɔɔ mɔɔ jee m hn, jaa ɓɔɔ ka yeti mɛɛ tantɛ bii ruutunang. Ka ruu tìnang ɓɔɔ wu tãa ɓɛɛ.
42001045	Tìnang tãanang ɓi ɓɔɔ ɓaaɓɛ ɓɔɔ mɔɔ shing danggn nɛɛ vuu ɓɔɔ Kpanti Laa kɔɔyi naa nwang ditɔ naa ɓɔɔ Laa kɔɔ ɓɛɛ.”
42001046	A Marayamu kɔɔyi tɔɔ, “N dɔɔ Kpanti Laa kana yeti mɛɛ.
42001047	Suru bii mɛɛ tã̀'a tìnang ka ruu Laa ɓɔɔ ta yuu mɛɛ ɓɛɛ.
42001048	Ka ruu ɓɔɔ, gn mɛɛ kɔng wu ɓɔɔ n jaafoo ɓiɓɛ ɓɛɛ. Vuu ɓɔɔ gaayu lɛɛkɔ keɓe, zang koolaa keɓe nandon nɛɛ zang koo jaa knti ri kɔɔ ditɔ nɛɛ Laa a m tìnang tãanang m tɔ.
42001049	Ka ruu vuu bang, bang ɓɔɔ Laa ɓɔɔ wukɔ bang pàlɛ̀ m ɓɛɛ Wukɔ Laa, shi kpang ɓi kagn bii ɓiɓɛ kpang.
42001050	Gn zang ɓɔɔ ri a wu bannang, ɓɔɔ ri alɛ ka koo keɓe nandon kɔng wu katɔ.
42001051	P'al'ɛ vuu bang bang tɔ, nɛɛ naa bannang ɓiɓɛ. T'ant'ɛ vuu ɓɔɔ zang ɓɔɔ ri tuu yuu ɓarɛ dɔli ri rɛ̃rɛ ka yeti ɓarɛ ɓɛɛ tɔ.
42001052	S'ɔɔrɔ̀ rɛɛ kpanti bang, bang yuu ka dii. Ti shing zang ɓɔɔ ri sòo yuu ka dii ri nwang zang bang.
42001053	'A zang ɓɔɔ vuu ka naa ɓarɛ kpang, vuu tɔ̃ɔ tɔ̃ɔ tɔ gaagaa. A s'ɔɔrɔ̀ zang ying naa waati.
42001054	A ti kpaa danggn nɛɛ wu naa yǐ jaafoo ɓiɓɛ zang Isirela naa ka bii,
42001055	naa ɓɔɔ wu a rɛɛ daa ɓuru nyaa ka tìng ɓɛɛ. Nɛɛ gn dabang ɓuru Ibirayi nɛɛ zɔ̃ng ɓiɓɛ, naa kɔng wu sasak koo naa waa nyaa nɛɛ mani.”
42001056	Marayamu nwang nɛɛ Alisabatu shala taati, a naa gbãayu daa gari ɓiɓɛ.
42001057	Diki ɓɔɔ Alisabatu y'i jaa kagn naa arɛ, a yi jaa kaa zang varɛ.
42001058	A zang nyaa gãa ɓiɓɛ nɛɛ rɛɛ ɓeezung ri tãa nyaa tɔɔ Kpanti Laa pàlɛ̀ Alisabatu tɔ̃ɔ tɔ, a ri dɔɔ bii kaa jong.
42001059	Alisabatu yi jaa tɔ diki daa mantaati, a zang arɛ nɛɛ zang naa yè'e jaa kaa shaa. A zang nɛɛ zang ɓaa jaa nung kaa nɛɛ Zakariya ka nung diiɓɛ.
42001060	A nà'a jaa kasɛ kpang. Nà'a jaa tɔɔ zang ɓaa nung jaa nɛɛ Yɔhana.
42001061	Ri kɔɔ Alisabatu tɔɔ, “Zang ɓaaɓɛ ɓɔɔ zang ɓaa nung ɓiɓɛ nɛɛ Yɔhana kagn kpang”
42001062	A zang rang daa jaa yee kaa nɛɛ naa, nɛɛ wu kɔɔ zang nung ɓɔɔ zang ɓaa jaa nɛɛ mani ɓɛɛ.
42001063	Zakariya kɔɔ zang nɛɛ naa tɔɔ, zang a wu vuu ɓɔɔ zang bee vuu kagn ɓɛɛ. A bee kati nɛɛ, “Nung ɓiɓɛ ɓi Yɔhana.” Ɓɔɔ zang zi naa weɓe zang piti ri mã naa ka danggn.
42001064	A nyaa Zakariya puu kati, gaa tɔɔsung yee rannang, a dɔɔ Laa.
42001065	Ɓɔɔ zang nyaa gãa ɓarɛ ri zi naa weɓe, bii kaa ri vɔrɔ nandon. A zang ri rang ruu keɓe ka tipi Yahudiya ɓɔɔ kɔpɔ kagn dɔli bee nandon.
42001066	Zang piti ri tãa ruu keɓe, ri rɛ̃rɛ ka yuu ɓiɓɛ. Ri tɔɔ jaa keɓe naa nwang ɓi lɛɛ zang kiya? Ka ɓɔɔ ri zi tɔ nɛɛ Laa ɓi nɛɛ wu ning ɓɛɛ.
42001067	A Suru Laa a ka bii Zakariya daa Yɔhana, a Zakariya kɔɔ zang yee Laa kati tɔɔ,
42001068	“Ruu dɔ̀ɔ Kpanti Laa ɓɔɔ wukɔ Là'a zang Isirela ta, ka ruu ɓɔɔ arɛ yi zang ɓiɓɛ naa ka bii, a ti ta yuu ɓarɛ tɔ ɓɛɛ.
42001069	Ti a ruu zang ɓɔɔ lakɛ dɔli tɔ, zɔ̃̌ng zang shoonang ɓiɓɛ kpanti Dawuda. Zang keɓe kɔ naa ta yuu ɓuru
42001070	Laa palɛ tɔ naa ɓɔɔ wu kɔɔ nɛɛ nyaa zang nyaa shoonang ɓiɓɛ ka tìng tɛ̃ɛtɛ̃ɛ ɓɛɛ.
42001071	Laa kɔɔyi tɔɔ, wu naa ta ruu ditɔ nɛɛ naa zang ɓɔɔ ri shing jìng nɛɛ ruu kpang, nɛɛ naa zang ɓɔɔ ri kasɛ ruu kpang ɓɛɛ.
42001072	Ti kɔɔyi nɛɛ gn daa ɓuru naa kɔng wu katɔ, nɛɛ wu ti naa palɛ vuu ɓɔɔ wu kɔɔ daa ɓuru nɛɛ wu pàl'ɛ ri ɓɛɛ.
42001073	Vuu ɓɔɔ wu tũng daa ɓuru Ibirayi ɓɛɛ,
42001074	nɛɛ wu naa ta ruu ditɔ, nɛɛ naa zang ɓɔɔ ri shing jìng nɛɛ ruu kpang ɓɛɛ. Tɔ̀ɔ, ruu walɛ gbalang ɓɔɔ ruu pàl'ɛ wu shoonang, ruu kaa vɔrɔ kpang ɓɛɛ kati.
42001075	Ruu nw'ang zang ɓɔɔ shi kpang kagn yeti ɓuru kpang, ruu ti palɛ vuu kaa naa ɓɔɔ Laa kasɛ ɓɛɛ ka diki ɓɔɔ ruu doo ningkãari ka koo keɓe nandon.”
42001076	A raa jìng ka bii jaa rɛ̃ɛting a kɔɔ jaa tɔɔ, “Jaa mɛɛ, zang naa ɓaa mɔɔ nɛɛ zang nyaa shoonang Laa, ka ruu ɓɔɔ, mɔɔ naa sɔ̀'ɔ Kpanti ɓɔɔ naa a ɓɛɛ tìng, mɔɔ pàl'ɛ wu gbalang ɓɛɛ.
42001077	Mɔkɔ naa tusu zang Laa, nɛɛ Laa naa yà'a ri gbalang vuu shi kpang ɓarɛ ditɔ, tɔ̀ɔ, wu ta yuu ɓarɛ kati.
42001078	Ka ruu ɓɔɔ, gn zang kɔng Laa ɓuru dɔli ɓɛɛ. Naa shong nyaa nɛɛ zang ɓɔɔ naa ta yuu ɓuru ɓɔɔ naa nw'ang naa làa ɓɔɔ nw'ang ɓɛɛ.
42001079	Wu yakɛ nɔng kati. Tɔ̀ɔ, zang ɓɔɔ ri nwang ka nɔng ɓɔɔ tɔ̀ɔ katɔ, nɛɛ zang ɓɔɔ ri nwang ka nɔng vɔrɔ ɓɔɔ tɔ̀ɔ katɔ, ri zi nɔng kati. Wukɔ naa tusu ruu gbalang ɓɔɔ ruu nwang nɛɛ Laa waasɛ̃ ɓɛɛ.”
42001080	A jaa naa bangnɛ, a zũng danggn. Nwang ka jìngti sasak diki ɓɔɔ wu naa nwang nyaa ka zang Isirela nandon a nɔng.
42002001	Ka diki kaɓa Kayisa Agɔsitu kpanti zang tipi Rooma, shong nyaa nɛɛ zang gã zang ɓɔɔ ka tipi ɓiɓɛ nandon.
42002002	Zang gã̀ zang gngn ka tipi Rooma kpang. Zang gãnang keɓe wukɔ ɓɔɔ tìng shɔɔnang bɛɛ Kiriniyu nwang gɔmna ka tipi Siriya.
42002003	Zang ɓu daarɛ ka gari ɓarɛ nɛɛ tɔ̀ɔ, zang daa gã ri kati.
42002004	Ka ruu nɔngkɔ, Yusufu seepaa nɛɛ gari Nazara ɓɔɔ ka tipi Galili ɓɛɛ, a daa ka gari ɓɔɔ zang yi Dawuda kagn, ɓɔɔ zang ɓaa nɛɛ Bɛtalami ka tipi Yahudiya ɓɛɛ. Ka ruu ɓɔɔ, wu ɓi zɔ̃ng Dawuda ɓɛɛ.
42002005	Yusufu daa nɛɛ ɓeeso Marayamu ɓɔɔ jaa ka yeti ɓɛɛ, nɛɛ tɔ̀ɔ, zang daa gã ri kati.
42002006	Ɓɔɔ ri doo ka Bɛtalami, diki ɓɔɔ Marayamu yi jaa kagn naa arɛ,
42002007	a yi jamari ɓiɓɛ kaa zang varɛ, leng wu nɛɛ sɛ̃ɛ fɔ̃ɔrɔ ɓɔɔ zang leng jaa rɛ̃ɛting nɛɛ mani ɓɛɛ. A wɔɔ wu ka yeti vuu ɓɔɔ zang tɛ̃ɛ vuu vaa vuu shaanang kagn ɓɛɛ. Ka ruu ɓɔɔ, ri walɛ gãa ɓɔɔ ri roo kagn ka nɔng ɓɔɔ zang shing zang zanti kpang ɓɛɛ.
42002008	Ka tipi kaɓa naabm, zang jagang ri kagn nɔngkɔ. Ri roo ka dalɛ, ri gãng jìng ka vuu vaa ɓarɛ nɛɛ zìi.
42002009	A zang nyaa shoonang Laa ɓɔɔ ka lapa, naa nwang nyaa ka bii ɓarɛ, a nɔng yakɛnang Kpanti Laa naa yakɛ nɔng ɓɔɔ ri kagn, a ri kaa vɔrɔ.
42002010	Zang nyaa shoonang Laa ɓɔɔ ka lapa, kɔɔ ri tɔɔ, “Nɔɔ kaa vɔrɔ kpang, n atɛ nɔɔ ruu tɔ̃ɔ, ɓɔɔ a nɔɔ tìnang tãanang dɔli, ɓɔɔ zang piti naa tãa tìnang ɓiɓɛ ɓɛɛ.
42002011	Zang yi nɔɔ zang ɓɔɔ naa ta yuu manɛ tɔ lɛɛkɔ ka gari ɓɔɔ zang yi Dawuda kagn ɓɛɛ. Wukɔ Kpanti Kirisi.
42002012	Wee naa ɓɔɔ nɔɔ daa zi kagn ɓɛɛ. Nɔɔ daa zi jaa rɛ̃ɛting, zang leng ka sɛ̃ɛ fɔ̃ɔrɔ, zang wɔɔ ka yeti vuu ɓɔɔ zang tɛ̃̀'ɛ vuu vaa vuu shaanang kagn ɓɛɛ.”
42002013	A ri tantɛ zang nyaa shoonang Laa ɓɔɔ ka lapa keɓe zinang, nɛɛ zang nyaa shoonang Laa ɓɔɔ ka lapa ɓɔɔgn gaagaa, ri dɔɔ Laa kana. Ri kɔ̀'ɔyi nɛɛ,
42002014	“Zang wu dɔɔ Kpanti Laa ɓɔɔ ka lapa kpalakpala ta. Zang ɓɔɔ Laa tãa tìnang ɓarɛ katɔ ka tipi keɓe, ri ti tãa tìnang nwannang ta.”
42002015	Ɓɔɔ zang nyaa shoonang Laa ɓɔɔ ka lapa ri gbãayu tɔ ka lapa, zang jagang naa kɔɔ zɔɔ tɔɔ, “Ruu daa nɔɔ ta ka Bɛtalami, ruu daa zi vuu kɔ palɛ, a Kpanti Laa kɔɔ ruu ɓɛɛ.”
42002016	Ka ruu nɔngkɔ, ri laabii, ri daayi, ri daa ìi rɛɛ Yusufu nɛɛ Marayamu nɛɛ jaa rɛ̃ɛting ɓɔɔ ri wɔɔ ka yeti vuu ɓɔɔ zang tɛ̃̀'ɛ vuu vaa vuu shaanang kagn ɓɛɛ.
42002017	Ɓɔɔ ri zi wu tɔ, ri kɔɔrɔ zang vuu ɓɔɔ zang nyaa shoonang Laa ɓɔɔ ka lapa kɔɔ ri ka yuu jaa keɓe kati.
42002018	Zang ɓɔɔ ri tãa vuu ɓɔɔ zang jagang kaɓa ri kɔɔyi, ri mã naa ka danggn.
42002019	A Marayamu shing ruu keɓe piti ka yeti ɓiɓɛ. A ti rɛ̃rɛ ka yuu vuu keɓe ka yeti ɓiɓɛ.
42002020	Ɓɔɔ zang jagang nɛɛ ri gbãa kaa yuu, ri a Laa bannang, ri dɔɔ wu, ka ruu vuu piti ɓɔɔ ri zirɛ a ri ti tãayi ɓɛɛ. Naa ɓɔɔ zang nyaa shoonang Laa ɓɔɔ ka lapa kɔɔ ri ɓɛɛ.
42002021	Zang yi Yeesɔ tɔ diki daa tɔ mantaati, a zang arɛ nɛɛ zang naa yè'e Yeesɔ kaa shaa ka naa ɓɔɔ ri palɛ ɓɛɛ. Zang yee wu shaa tɔ, a zang ɓaa wu nung kaa nɛɛ Yeesɔ. Nung ɓɔɔ zang nyaa shoonang Laa ɓɔɔ ka lapa a wu, bɛɛ niiɓɛ tuu wu gn ka yeti kpang ɓɛɛ.
42002022	Diki ɓɔɔ rɛɛ Yusufu nɛɛ Marayamu ri daa dɔɔ Laa vuu naa ɓɔɔ Musa beeyi, nɛɛ tɔɔ Laa wu sɔɔ ri vuu shi kpang ɓarɛ naa arɛ. A ri daa kaa nɛɛ wu ka Urushalima nɛɛ ri daa a wu Laa.
42002023	Zang bee ka yeti labeenang Laa tɔɔ, “Jamari ɓɔɔ varɛ ɓɔ̀'ɔ shɔnzang nɛɛ ɓɔɔ vuu vaa yirɛ piti, zang wu a Laa katɔ.”
42002024	Rɛɛ Yusufu ri daa Urushalima, ka ruu ɓɔɔ, tɔ̀ɔ, ri daa dɔɔ Laa ning koro kɔ koro ziti naa ɓɔɔ Laa dang nyaa ɓɛɛ.
42002025	Ka diki kaɓa, yɔɔ ɓɔɔ kagn Urushalima, zang ɓaa wu nɛɛ Simiyon. Simiyon zang ɓɔɔ kasɛ ruu Laa katɔ, a ti ɓaa shoo ka nyaa ɓɔɔ Laa dang ɓɛɛ tɔ̃ɔ tɔ̃ɔ. Bɛɛ Simiyon kaɓa gã ɓi diki ɓɔɔ Laa naa ta yuu zang Isirela ɓɛɛ. Suru Laa ɓi kagn bii ɓiɓɛ.
42002026	Suru Laa ti kɔɔ wu nɛɛ wu zi Kirisi zang ɓɔɔ Laa tɔɔ arɛ naa ta yuu zang ka gbongkarɛ tɔɔ wu vɔrɛ.
42002027	Suru Laa dɔ̃ɔ Simiyon ka laa kaɓa daa ka yeti Gãa Laa. Rɛɛ Yusufu ri a kaa nɛɛ Yeesɔ ka Gãa Laa, nɛɛ tɔɔ ri palɛ wu vuu ɓɔɔ labeenang Laa kɔɔ ɓɛɛ kati.
42002028	A Simiyon ta jaa kaa naa ɓiɓɛ, a zãa Laa kati tɔɔ,
42002029	“Kpanti Laa, mɔɔ palɛ vuu ɓɔɔ mɔɔ tɔɔ mɔɔ palɛ tɔ. Yeti jaafoo ɓaaɓɛ ka tɔ, yaa wu ta wu vɔrɛ.
42002030	Ka ruu ɓɔɔ, jìng mɛɛ zi zang ɓɔɔ naa ta yuu zang ɓaaɓɛ tɔ ɓɛɛ
42002031	Zang ɓɔɔ mɔɔ shingnɛ, nɛɛ zang koolaa piti ri zi wu ɓɛɛ.
42002032	Wukɔ naa nwang nɔng yakɛnang ɓɔɔ tusu zang ɓɔɔ ri zi kpang, vuu ɓɔɔ mɔɔ kasɛ ɓɛɛ. Wu ti naa shing zang, zang a zang ɓaaɓɛ Isirela bannang.”
42002033	A diiɓɛ nɛɛ niiɓɛ ri mã naa ka danggn, ka ruu vuu ɓɔɔ Simiyon kɔɔ ka yuu ɓiɓɛ ɓɛɛ.
42002034	Simiyon shìng ri naa ka yuu ɓarɛ, a gaa ri Laa kati. Kɔɔ Marayamu nà'a Yeesɔ tɔɔ, “Laa zɔ̃ng jaa keɓe nɛɛ wu naa nw'ang zang ɓɔɔ zang Isirela dɔli naa shaarɛ ka ruu ɓiɓɛ. Zang dɔli ti naa ta yuu ɓarɛ, ka ruu ɓiɓɛ. Wu ti naa nw'ang zang ɓɔɔ zang rang wu katɔ ɓɛɛ.
42002035	Tɔ̀ɔ, wu naa shing rɛ̃rɛnang ɓɔɔ ka yeti zang wu nwangsɛ bii kati. Yeti naa lasɛ mɔɔ, kɔng mɔɔ ka yeti naa ɓɔɔ zang ɓaa mɔɔ nɛɛ yere bang ɓɛɛ.”
42002036	Zang nyaa shoonang Laa ɓɔɔ kagn zang soro, zang ɓaa wu nɛɛ Ana. Ana jaa Fanuwel ɓɔɔ ka zɔ̃ng Ashera ɓɛɛ. Saa ɓiɓɛ ti daa laa dɛ̃ɛti tu dɛ̃ɛti. Nw'ang nɛɛ ɓeevɛ saa manziti kɔ nwani, a nwang suvɔ kati. Daarɛ Gãa Laa nɛɛ laagɛ̃ nɛɛ zìi diki diki, wu dɔɔ Laa. Wu ti gaa Laa, wu seng nyaalaa.
42002038	Ka laa kaɓa, Ana arɛ naa zãa Laa, a rang zang ɓɔɔ ri gã naa ɓɔɔ Laa naa ta yuu zang Urushalima, ruu ka yuu jaa keɓe.
42002039	Yusufu nɛɛ Marayamu ri hangsɛ vuu ɓɔɔ labeenang Laa ɓɔɔ Musa beeyi kɔɔ ɓɛɛ palɛnang tɔ nandon, ri gbãayu ka gari ɓarɛ Nazara ɓɔɔ ka tipi Galili ɓɛɛ.
42002040	A jaa naa bangnɛ, zũng danggn kati. Zũnang ka yeti ɓiɓɛ gaagaa. Laa tãa tìnang vuu ɓɔɔ wu palɛ ɓɛɛ dɔli.
42002041	S'aa nɛɛ mɔɔ tɔ, daa Yeesɔ nɛɛ niiɓɛ ri daarɛ ka Urushalima, ka ruu nyaalaa ɓɔɔ zang kpaa danggn diki ɓɔɔ Laa tɛɛ ɓɛɛ.
42002042	Ɓɔɔ saa Yeesɔ daa tɔ kopi tu ziti, ri daa Urushalima kaa nɛɛ Yeesɔ naa ɓɔɔ ri dàar'ɛ ɓɛɛ.
42002043	Nyaalaa waa nyaa tɔ, ri gbãayu kana gãa, a Yeesɔ nw'ang ɓi kaa Urushalima ka nɔngkɔ. Diiɓɛ nɛɛ niiɓɛ ri zi kpang.
42002044	Ri kɔɔ ɓarɛ nɛɛ naa Yeesɔ kagn teteng zang ɓarɛ. A ri naa gaa tɔɔsung Yeesɔ kãanang kaa nɛɛ laarang ka teteng rɛɛ ɓeezung nɛɛ rɛɛ ɓeesang.
42002045	Ri ìi wu kpang, ka ruu nɔngkɔ, ri gbãayu ka Urushalima tɔkn, ka nɔng ɓɔɔ ri kãa wu ɓɛɛ.
42002046	Ri kãa wu diki taati, a ri naa ìi wu ka Gãa Laa. Nwang tɔ ka teteng zang Yahudawa ɓɔɔ ri tusu zang vuu ɓɛɛ. Ɓaa shoo ka yee ɓɔɔ ri rangkɛ, wu ti hɛ̃ɛlɛ ri ruu.
42002047	Zang piti ɓɔɔ ri tãa vuu ɓɔɔ wu kɔɔyi, ri mã naa ka danggn, ka ruu zũnang ɓiɓɛ, nɛɛ nyaa ɓɔɔ wu kasɛ ɓɛɛ.
42002048	Ɓɔɔ, diiɓɛ nɛɛ niiɓɛ ri zi wu naa weɓe, ri mã naa ka danggn, niiɓɛ hɛ̃ɛ tɔɔ, “Jaa, mɔɔ p'alɛ̀ ruu nɔngkɔ ka ruu viya? Ruu kãa mɔɔ tɔ nɛɛ daaɓɛ, gbãnggbãng.”
42002049	A Yeesɔ kasɛ ri nyaa tɔɔ, “Nɔɔ kãa m ka ruu viya? Nɔɔ zi kpang nɛɛ n naa nw'ang ka gãa Daa mɛɛ kpang ya?”
42002050	Ri zi dìiri nyaa ɓɔɔ wu kasɛ ri kpang.
42002051	A seepaa daa kaa nɛɛ ri ka Nazara. Ɓaa shoo ka nyaa ɓarɛ ning. A niiɓɛ shing ruu keɓe ka yeti ɓiɓɛ nandon.
42002052	A Yeesɔ bang bii kati zũnang ɓiɓɛ ti daa kana nɛɛ tìng. Laa ti tãa tìnang vuu ɓɔɔ wu palɛ ɓɛɛ dɔli, a zang piti ri tãa tìnang ɓiɓɛ doo nɔngkɔ.
42003001	Laa rang yee nɛɛ Yɔhana jaa Zakariya ka jìngti, ka diki ɓɔɔ bɛɛ Bilatu Pontu kɔ gɔmna tipi Yahudiya ɓɛɛ. Hiridu ɓi kaa gɔmna tipi Galili, a jaa daa ɓiɓɛ Filibu ɓi gɔmna tipi Ituriya nɛɛ tipi Tirakoniti. Lisaniya ɓi gɔmna tipi Abileni. Ka diki kaɓa, rɛɛ Ana nɛɛ Kayifa rikɔ kpanti zang ɓɔɔ ri dɔɔ vuu ka Gãa Laa ɓɛɛ. Ka diki kaɓa, Kayisa Taberiyu wukɔ zang bang rɛɛ tipi keɓe nɛɛ tipi Rooma nandon, daa saa kopi tu maani.
42003003	Yɔhana daarɛ ka tipi ɓɔɔ ka nyaa rang Urudung nandon, kɔɔrɔ zang nɛɛ, “Nɔɔ yaa vuu shi kpang manɛ ta, nɔɔ kɔ̃sɔ yeti manɛ. N palɛ nɔɔ batizima, tɔ̀ɔ, Laa wu yàa nɔɔ gbalang vuu shi kpang manɛ kati.”
42003004	Naa ɓɔɔ Ishaya zang nyaa shoonang Laa bee ka yeti labeenang ɓiɓɛ ɓɛɛ. Ishaya beeyi tɔɔ, “Zang tãa zang ɓɔɔ kagn, rang yee Laa ka yeti jìngti tɔɔ, ‘Nɔɔ pàl'ɛ Kpanti Laa gbalang ta, nɔɔ shiiri katɔ ɓororo, tɔ̀ɔ, wu ra kaa gn, wu a ka bii zang ɓiɓɛ.
42003005	Zang wu zũuru guurang nandon, zang ti jili kɔpɔ nɛɛ jaa gboonang ka tipi nandon. Zang ti shiiri gbalang ɓɔɔ lengke bii katɔ ɓororo. Gbalang ɓɔɔ gɔgɔlɔ, zang ti palɛ tɔ̃ɔ tɔ̃ɔ.
42003006	Shɔnzang piti ri naa zi naa ɓɔɔ Laa naa ta yuu zang ditɔ.’”
42003007	A Yɔhana kɔɔ zang dɔli ɓɔɔ ri 'alɛ̀ nɛɛ wu palɛ ri batizima tɔɔ, “Sɔkɔ pudi kiɓi, ɓu wi kɔɔ nɔɔ nɛɛ nɔɔ yuu jìng dannang ɓɔɔ Laa atɛ ɓɛɛ wiya?
42003008	Nɔɔ palɛ vuu ɓɔɔ tusu zang nɛɛ nɔɔ kɔ̃sɔ yeti manɛ tɔ, nɔɔ yaa vuu shi kpang tɔ ɓɛɛ. N'ɔɔ kɔ̀ɔrɔ̀ manɛ nɛɛ, ‘Rùu ɓuru wujɛ Ibirayi kpang.’ N kɔɔ nɔɔ, Laa zunung ɓɔɔ wu pàl'ɛ Ibirayi zɔ̃ng nɛɛ tari kɔ ka tipi ɓee katɔ.
42003009	Kãntang keɓe zang ɓaa nyaa kãasãng tɔ ka dimbang laa nandon. Laa ɓɔɔ nɛɛ ra jaa ɓɔɔ shi kpang, Zang dɔngnɛ, zang tasɛ ka yeti waa.”
42003010	A zang dɔli ɓɔɔ ri kpalɛ zɔɔ, ri hɛ̃ɛ Yɔhana tɔɔ, “A ruu palɛ ɓu kaa biya.”
42003011	A kasɛ ri nyaa tɔɔ, “Zang ɓɔɔ fɔ̃ɔrɔ ɓiɓɛ ziti, wu a zang ɓɔɔ fɔ̃ɔrɔ ɓiɓɛ kagn kpang gbete. Zang ɓɔɔ vuu shaanang ɓiɓɛ kagn wu basɛ doo nɔngkɔ nɛɛ zang ɓɔɔ vuu shaanang ɓiɓɛ kagn kpang ɓɛɛ.”
42003012	Zang ɓɔɔ ri ta saka tipi ri ti arɛ nɛɛ Yɔhana wu palɛ ri batizima. Ri hɛ̃ɛ Yɔhana tɔɔ, “Maalang r'uu palɛ ɓu kaa viya?”
42003013	A kɔɔ ri tɔɔ, “N'ɔɔ ta saka tipi wu ɓa naa ɓɔɔ zang kɔɔ nɔɔ ɓɛɛ kpang.”
42003014	Sɔɔja ɓɔɔ ri ti hɛ̃ɛ wu nɛɛ, “A r'uu palɛ ɓuru kaa viya?” Yɔhana ti kɔɔ ri tɔɔ, “Nɔɔ ta zang vuu nɛɛ ɓangge kpang. Nɔɔ suu sè'e nɛɛ zang ri palɛ vuu shi kpang kpang. Saka ɓɔɔ zang shu nɔɔ ɓɛɛ, wu daa nɔɔ katɔ.”
42003015	Bii shaa zang kana dɔli. Zang dɔli ri gaa tɔɔsung rɛ̃rɛnang ka yeti ɓarɛ nɛɛ, naa ɓu bɛɛ Yɔhana kɔ zang ɓɔɔ Laa naa shong ɓɛɛ ya?
42003016	A Yɔhana kasɛ ri nyaa nandon tɔɔ, “N pàl'ɛ nɔɔ batizima m nɛɛ mii, zang ɓɔɔ naa a ka knti mɛɛ, ɓa m bannang katɔ. N daa naa ɓɔɔ n kãlɛ soo koodoo ɓiɓɛ kpang. Wukɔ naa pàl'ɛ nɔɔ batizima nɛɛ Suru Laa nɛɛ waa.
42003017	Vuu ɓɔɔ wu naa hãlɛ vuu nɛɛ mani kagn naa ɓiɓɛ. Naa kooro dadong ɓiɓɛ ditɔ, tɔ̀ɔ, wu kpalɛ jìng vuu ɓiɓɛ ka bɔ̃nɔ. Wu yaa gãrɛ ɓiɓɛ, wu doo kaa nɛɛ waa ɓɔɔ ning ɓi kpang ɓɛɛ.”
42003018	Yɔhana tùsù zang vuu ɓɔɔ naa weɓe dɔli. A ti rang ri yee tɔ̃ɔ Laa.
42003019	Kpanti Hiridu ɓɔɔ Yɔhana mangkɛ wu ka ruu Hirodiya soro jaa diiɓɛ, nɛɛ vuu shi kpang ɓɔɔ Hiridu palɛ dɔli ɓɛɛ. Ti naa palɛ vuu shi kpang ɓɔɔgn, kɔɔ zang nɛɛ zang daa loo Yɔhana ka sãa.
42003021	Yɔhana palɛ zang piti batizima tɔ, a naa pàlɛ̀ Yeesɔ kati. Ɓɔɔ Yeesɔ gà'a Laa doo naa lapa puu kati,
42003022	a Suru Laa shooro kaa naa koro ka yuu ɓiɓɛ. A ri tãa yee nɛɛ lapa nɛɛ, “Mɔkɔ Jaa mɛɛ ɓɔɔ yeti mɛɛ kasɛ gbãnggbãng ɓɛɛ.”
42003023	Ɓɔɔ Yeesɔ gaa tɔɔsung shoonang ɓiɓɛ palɛnang, bɛɛ saa ɓiɓɛ daa bmati tu kopi. Zang kɔ̀'ɔ ɓi nɛɛ Yeesɔ jaa Yusufu ɓɔɔ daa ɓiɓɛ Heli ɓɛɛ.
42003024	Heli ɓi kaa jaa Matata, Matata ɓi jaa Leevi, Leevi ɓi kaa jaa Meliki. Meliki ɓi jaa Janayi a Janayi ɓi kaa jaa Yusufu.
42003025	Yusufu ɓi ti jaa Matatiya, Matatiya ɓi jaa Emo. A Emo ɓi kaa jaa Nahum. Nahum ɓi ti jaa Azaliya. Azaliya ɓi jaa Najaya.
42003026	A Najaya ɓi jaa Mahata, Mahata ɓi jaa Matatiya. Matatiya ɓi jaa Shimeya. Shimeya ɓi jaa Yusufu, Yusufu ɓi ti jaa Yahuda.
42003027	A Yahuda ɓi jaa Yuwana, Yuwana ɓi jaa Refaya. Refaya ɓi ti jaa Zerubabe, a Zerubabe ɓi jaa Shalitiyel, Shalitiyel ɓi jaa Neri,
42003028	a Neri ɓi jaa Meliki, Meliki ɓi jaa Adi. Adi ɓi ti jaa Kosam, a Kosam ɓi jaa Elimadam. Elimadam ɓi jaa Eri,
42003029	a Eri ɓi jaa Jashuwa. Jashuwa ɓi ti jaa Eliyiza. Eliyiza ɓi ti jaa Matata. Matata ɓi jaa Leevi,
42003030	a Leevi ɓi jaa Simiyon. Simiyon ɓi jaa Yahuda, a Yahuda ɓi ti jaa Yusufu. Yusufu ɓi jaa Jonam, a Jonam ɓi jaa Eliyakim, a Eliyakim ɓi jaa Maliya.
42003031	Maliya ɓi ti jaa Mena. Mena ɓi jaa Matata, Matata ɓi jaa Natang. Natang ɓi jaa Dawuda,
42003032	a Dawuda ɓi jaa Jeesi. Jeesi ɓi ti jaa Obida. Obida ɓi jaa Buwaza, Buwaza ɓi jaa Salamuna. Salamuna ɓi jaa Nashong,
42003033	a Nashong ɓi jaa Aminada, Aminada ɓi ti jaa Adi, Adi ɓi ti jaa Arama. Arama ɓi jaa Heziron, Heziron ɓi jaa Periza, a Periza ɓi jaa Yahuda.
42003034	Yahuda ɓi jaa Yakubu, Yakubu ɓi jaa Ishaaku, Ishaaku jaa Ibirayi, a Ibirayi ɓi jaa Tera. Tera ɓi jaa Naaho,
42003035	a Naaho ɓi jaa Saruja. Saruja ɓi jaa Riyu, a Riyu ɓi jaa Pelek. Pelek ɓi ti jaa Eba. Eba ɓi jaa Sheela,
42003036	a Sheela ɓi jaa Kaana. Kaana ɓi ti jaa Arafasa. Arafasa ɓi jaa Sheem, a Sheem ɓi jaa Nuhu. Nuhu ɓi jaa Lamek,
42003037	Lamek ɓi jaa Mɛtusela, Mɛtusela ɓi kaa jaa Anuhu. Anuhu jaa Jared, Jared ɓi jaa Mahalale, a Mahalale ɓi ti jaa Kaana.
42003038	Kaana ɓi jaa Enosh. Enosh ɓi jaa Shiitu, a Shiitu ɓi ti jaa Adamu. Adamu ɓi kaa ɓɔ̀'ɔ Laa.
42004001	Ɓɔɔ Yeesɔ gbãayu kana nɛɛ Rang Urudung, nɛɛ Suru Laa ka bii ɓiɓɛ, a Suru Laa dɔ̃ɔ wu ka jìngti.
42004002	Sheetang gãsɛ wu ka jìngti kaɓa sasak diki laa ziti, nɛɛ wu palɛ vuu shi kpang. Ka diki kaɓa, shaa vuu ɓɔɔ ka nyaa kpang. A nyɔkɔ naa nyɔ wu kati.
42004003	A Sheetang kɔɔ wu tɔɔ, “Mɔkɔ nɛɛ Jaa Laa, kɔɔ tari keɓe ta, wu ri borodi.”
42004004	A Yeesɔ kasɛ wu nyaa tɔɔ, “Ruu Kpanti Laa kɔɔyi tɔɔ, ‘Wu vuu shaanang kɔ shing shɔnzang nw'ang ningkãari kpang.’”
42004005	A Sheetang tuu wu, vang nɛɛ wu ka nɔng ɓɔɔ bee ka lapa ɓɛɛ, a tusu wu koolaa ɓɔɔ ka bm bm ɓɛɛ shàlok nandon.
42004006	A kɔɔ wu tɔɔ, “N a mɔɔ naa ka yuu koolaa keɓe nɛɛ vuu ɓɔɔ ka yeti ɓarɛ nandon, ka ruu ɓɔɔ, zang a m tɔ ɓɛɛ. N ti a zang piti ɓɔɔ yeti mɛɛ kasɛ ɓɛɛ katɔ.
42004007	Ka ruu nɔngkɔ, naa mɔɔ tang nɛɛ gutu, mɔɔ dɔɔ m, vuu keɓe piti naa nwang kaa ɓɔɔ ɓaaɓɛ.”
42004008	A Yeesɔ kasɛ wu nyaa tɔɔ, “Ruu Kpanti Laa kɔɔyi tɔɔ, ‘Shɔnzang wu dɔɔ Kpanti Laa ɓiɓɛ kɔ shɛ̃ɛning, nɛɛ wu ti bang wukɔ gbete.’”
42004009	A Sheetang tuu Yeesɔ daa nɛɛ wu ka Urushalima, a daa shing wu ka sɔ̃ngsɔ̃ng yuu Gãa Laa, a kɔɔ wu tɔɔ, “Mɔkɔ nɛɛ Jaa Laa, shɛ̃ɛ ta tipi nɛɛ nɔng kiɓi,
42004010	ka ruu ɓɔɔ, ruu Kpanti Laa kɔɔyi tɔɔ, ‘Laa kɔ̀'ɔ zang nyaa shoonang ɓiɓɛ ɓɔɔ ka lapa ruu ditɔ ka yuu ɓaaɓɛ ri naa ta mɔɔ ka naa ɓarɛ, ka gbalang.’
42004011	‘Mɔɔ nɛɛ nyɔ doo ɓaaɓɛ ka tari ɓɛɛ.’”
42004012	A Yeesɔ kasɛ wu nyaa tɔɔ, “Kpanti Laa ti kɔɔyi tɔɔ, ‘Zang ɓɔɔ wu gãsɛ Laa ɓɔɔ wukɔ Kpanti zang ɓɛɛ kpang.’”
42004013	Sheetang hangsɛ nyaa vuu ɓɔɔ wu kasɛ nɛɛ wu gãsɛ Yeesɔ nɛɛ mani tɔ nandon, a seepaa daayi, yaa Yeesɔ kaa gbongkarɛ.
42004014	Yeesɔ gbãayu ka Galili, ka naa vuu palɛnang ɓɔɔ Suru Laa a wu ɓɛɛ. Nyaa ɓiɓɛ sãlɛ nɔng ka tipi kaɓa nandon.
42004015	Yeesɔ tusu zang vuu ka gãa zɔɔ kpalɛnang ɓarɛ, a zang ri dɔɔ wu dɔli.
42004016	A Yeesɔ naa a ka gari Nazara, nɔng ɓɔɔ wu bang kagn ɓɛɛ. Daa kaa naa ɓasidi ka gãa zɔɔ kpalɛnang zang Yahudawa, ka diki ɔ̃sɔnang ɓarɛ. A seepaa kati nɛɛ wu gã ruu Laa.
42004017	A zang a wu labeenang Laa ɓɔɔ Ishaya zang nyaa shoonang Laa bee ɓɛɛ, a kãlɛ, puuyi, a ka nɔng ɓɔɔ zang beeyi nɛɛ,
42004018	“Suru Kpanti Laa kagn bii mɛɛ, Laa zõ̀ng m nɛɛ n rang zang ɓɔɔ vuu ka naa kpang yee tɔ̃ɔ ɓiɓɛ. Shɔng m nɛɛ n kɔɔ zang ɓɔɔ zang mã ri ka sãa, nɛɛ zang yaa ri naa tɔ. Nɛɛ n ti kɔɔ zang jìng ringtang nɛɛ ri zi nɔng ta. Nɛɛ n ti yaa zang ɓɔɔ zang dang ri jìng ɓɛɛ naa.
42004019	Nɛɛ n ti kɔɔ zang nɛɛ diki ɓɔɔ Laa ta yuu zang ɓiɓɛ kagn a tɔ.”
42004020	A leng labeenang bì'i kati a sɔ̀ɔrɔ̀ zang ɓɔɔ palɛ shoonang ka gãa kaɓa, a raa tɔɔsung nwang ka tipi. Zang ɓɔɔ ri kpalɛ zɔɔ ka gãa zɔɔ kpalɛnang kaɓa, ri tɛ̃ɛ wu jìng ka bii nandon.
42004021	A kɔɔ ri kati tɔɔ, “Ruu Laa kɔ nɔɔ tãayi, n gã lɛɛkɔ ɓee, nw'ang tɔ nizang.”
42004022	Zang piti rang vuu tɔ̃ɔ ka yuu ɓiɓɛ. A ri mã naa ka danggn ka ruu yee tɔ̃ɔ ɓɔɔ nwangnɛ nyaa ɓiɓɛ ɓɛɛ. A ri hɛ̃ɛyi tɔɔ, “Wee ɓu bɛɛ jaa Yusufu kpang ya?”
42004023	A kɔɔ ri tɔɔ, “N zi tɔ, nɔɔ naa kɔɔ m nyaa vuu jeenang keɓe ditɔ nɛɛ, ‘Zang bii masɛnang, wu masɛ bii ɓiɓɛ ta.’ Nɔɔ ti naa kɔɔ m ɓɔɔ ditɔ nɛɛ vuu ɓɔɔ mɔɔ palɛ ka Kafanahu ɓɔɔ ruu tãayi, palɛ ta ka gari kɔ zang yi mɔɔ kagn ɓee.
42004024	A kɔɔyi tɔɔ, ‘N kɔɔ nɔɔ ruu ɓɔɔ nizang kɔ nwani, zang kasɛ zang nyaa shoonang Laa ɓi jong ka gari ɓiɓɛ kpang.’
42004025	“Nɔɔ ɓaa shoo ta nɔɔ tãayi. Ka diki Iliya zang nyaa shoonang Laa, Laa ku lapa, 'a zang mii lapa kpang, saa taati nɛɛ shala mangbete, ka ruu nɔngkɔ, nyɔkɔ bang naa nwang ka tipi kaɓa nandon. Suvɔ kagn Isirela dɔli,
42004026	a Laa shong Iliya ka bii suvɔ ɓɔɔ ka gari Zarafa ɓɔɔ ka tipi Sidong ɓɛɛ.
42004027	Ka diki Ilisha zang nyaa shoonang Laa, zang vuu bii kagn tipi Isirela dɔli, a Laa masɛ zang gbete kagn teteng ɓarɛ kpang. Laa masɛ Naama yɔɔ Siriya kɔ gbete.”
42004028	Ɓɔɔ zang piti ɓɔɔ ri ka yeti gãa zɔɔ kpalɛnang zang Yahudawa ri tãa naa weɓe, gnvɔ shàa ri dɔli.
42004029	Ri seepaa, ri nwangsɛ wu nɛɛ yeti gari, ri shing wu ka tìng, ri daa nɛɛ wu ka nyaa kɔpɔ ɓɔɔ ri rooro gãa ka yuu ɓiɓɛ ɓɛɛ, nɛɛ tɔɔ ri daa zìi wu kaa guurang.
42004030	A sɔɔ teteng ɓarɛ, yi gbalang ɓiɓɛ daa ɓiri.
42004031	Yeesɔ seepaa daa ka gari Kafanahu ɓɔɔ ka tipi Galili ɓɛɛ. Nw'ang tɔ ka nɔngkɔ, a naa daa ka gãa zɔɔ kpalɛnang zang Yahudawa ka diki ɔ̃sɔnang ɓarɛ, daa tusu ri vuu.
42004032	A ri mã naa ka danggn, ka ruu naa ɓɔɔ wu tusu ri vuu ɓɛɛ. Tusu zang vuu, mɔɔ kɔ̀'ɔ nɛɛ zi tɔ nɛɛ vuu ɓɔɔ wu kɔɔyi wukɔ nizang.
42004033	Ka gãa zɔɔ kpalɛnang zang Yahudawa kaɓa, zang ɓɔɔ suru shi kpang ka bii ɓiɓɛ kagn. A mɛɛ nyaa nabm ka lapa tɔɔ,
42004034	“Ayii! Yeesɔ yɔɔ Nazara, ruu, ɓaaɓɛ hãa kagn nɛɛ ruu ya? Mɔɔ arɛ nɛɛ mɔɔ naa nyɔkɔ ruu katɔ ya? N zi mɔɔ tɔɔ, mɔkɔ zang shoonang Laa ɓɔɔ a nɛɛ bii Laa ɓɛɛ.”
42004035	A Yeesɔ mangkɛ suru shi kpang tɔɔ, “Vɔ̃ nyaa ta, mɔɔ nw'ang nɛɛ yeti ɓiɓɛ.” A suru shi kpang tuu wu, loo wu ka tipi ka jìng zang piti. A nwangnɛ, yàa wu bii kati, palɛ wu vuu ɓɔɔ kpang.
42004036	Zang piti ɓɔɔ ri kpalɛ zɔɔ, ri mã naa ka danggn. Ri hɛ̃ɛlɛ zɔɔ tɔɔ, “Wee ɓi lɛɛ yee kiya? Mangkɛ suru shi kpang, kɔɔ ri nɛɛ ri nwang ta nɛɛ yeti zang, a ri nwangkɛ, ri yaa zang bii.”
42004037	A nyaa Yeesɔ sãlɛ nɔng ka tipi kaɓa nandon.
42004038	A Yeesɔ seepaa yaa gãa zɔɔ kpalɛnang kaɓa, a daa ka gãa Siman, ka laa kaɓa, Siman ɓeekpeng ɓɔɔ yi soro ɓiɓɛ roo katɔ nɛɛ bii zaa wu katɔ. A ri gaa wu nɛɛ wu masɛ wu.
42004039	A Yeesɔ daa ka bii Siman ɓeekpeng, a daa shii paa ka yuu ɓiɓɛ, a mangkɛ bii ɓɔɔ zaa wu kati, a bii yaa wu nɔng kati. A Siman ɓeekpeng seepaa kaa tantɛnang, kãa ri vuu shaanang.
42004040	Laa daa tɔ ka nyaa vaa, zang piti ɓɔɔ zang kɔnang ɓarɛ kagn, ri atɛ ri ka bii Yeesɔ. A Yeesɔ shìli ri naa ka yuu nandon, a masɛ ri kati.
42004041	A suru shi kpang ti nwangkɛ kaa nɛɛ bii zang dɔli. Ri mɛɛrɛ nyaa kana nɛɛ, “Mɔkɔ Jaa Laa.” A mangkɛ ri, kasɛ nɛɛ ri rang yee ka yuu ɓiɓɛ kpang, ka ruu ɓɔɔ, ri zi tɔ nɛɛ wukɔ kirisi ɓɛɛ.
42004042	Yeesɔ seepaa kaa nɛɛ gãndi, a daa ka nɔng ɓɔɔ zang kagn kpang ɓɛɛ. A zang ri kãa Yeesɔ, ri kãa Yeesɔ, ri daa ìi wu ka nɔng ɓɔɔ wu kagn ɓɛɛ. A ri gàa wu nɛɛ wu yaa tipi ɓarɛ kpang.
42004043	A Yeesɔ kɔɔ ri tɔɔ, “Laa shong m nɛɛ n rang yee tɔ̃ɔ kpanti roonang ɓiɓɛ ka rɛɛ gari ɓɔɔgn jong.”
42004044	A seepaa daayi daa rangkɛ zang yee Laa ka gãa zɔɔ kpalɛnang zang Yahudawa ɓɔɔ ka tipi Yahudiya ɓɛɛ nandon.
42005001	Diki ɓɔɔ kagn, Yeesɔ shii ka nyaa mii waapo Janisara, a zang ɓɔɔ ri kpalɛ zɔɔ ri màas'ɛ wu, ri kasɛ nɛɛ ri tãa yee Laa.
42005002	A Yeesɔ raa jìng zi tonsi ziti ɓɔ̀'ɔ zang jaazìi yinang ka nyaa mii waapo. Zang jaazìi yinang kaɓa, ri nwang tɔ nɛɛ yeti tonsi, ri sɔɔ kaa jang jaazìi ɓarɛ.
42005003	A Yeesɔ shɛ̃ɛ ka yeti tonsi ɓɔɔ gbete. Tonsi ɓɔɔ wu shɛ̃ɛ ka yeti ɓiɓɛ kaɓa, ɓi ɓɔɔ Siman. A Yeesɔ kɔɔ Siman tɔɔ, wu dɔ̃ tonsi nɛɛ nyaa rang, wu daa nɛɛ mani ka yeti mii tɔkɔlɔng. A Yeesɔ nwang ka yeti tonsi, tusu zang ɓɔɔ ri kpalɛ zɔɔ vuu kana nɛɛ nɔngkɔ.
42005004	Ɓɔɔ Yeesɔ hangsɛ nyaa yee rannang tɔ, a kɔɔ Siman tɔɔ, “Zaa tonsi ta, mɔɔ daa nɛɛ mani ka nɔng ɓɔɔ mii bee katɔ ɓɛɛ. Nɔɔ tɛ̃ɛ jang jaazìi ka mii, tɔɔ nɔɔ yi jaazìi kati.”
42005005	A Siman kasɛ Yeesɔ nyaa tɔɔ, “Dabang, ruu dang jìng tɔ nɛɛ zìi sasak, ruu walɛ vuu kpang, n tɛ̃ɛ jang keɓe, ka ruu ɓɔɔ, mɔkɔ kɔɔyi ɓɛɛ.”
42005006	Ɓɔɔ ri tɛ̃ɛ jang jaazìi tɔ, ri raa jaazìi kaa gaagaa, jang ɓarɛ nɛɛ wu lɔɔsɔ kaatɔ.
42005007	A ri ɓaa nyaa ka rɛɛ ɓeesang ɓɔɔ ri ka yeti tonsi ɓɔɔ gbete, nɛɛ ri naa yi ri naa ka jong bii. A ri arɛ ri naa see jaazìi. Jaazìi bì'i wisi nyaa tonsi ziti kaɓa kaa nandon. Tonsi ɓarɛ yaa tɔkɔlɔng nɛɛ wu ɔ̃ɔ kaa yeti mii.
42005008	Ɓɔɔ Siman Bituru zi naa weɓe, tang nɛɛ gutu ka tìng Yeesɔ tɔɔ, “N zɔ̃ɔrɔ mɔɔ katɔ Kpanti, daa ɓaa ta, mɔɔ yaa m, ka ruu ɓɔɔ, n m zang ɓɔɔ palɛ vuu shi kpang ɓɛɛ.”
42005009	Ka ruu ɓɔɔ, Siman nɛɛ zang ɓɔɔ ri nɛɛ wu, ri mã naa ka danggn ka ruu jaazìi ɓɔɔ ri yi ɓɛɛ.
42005010	Rɛɛ Siman ɓeesang, rɛɛ Yakubu nɛɛ Yɔhana wujɛ Zebedi, ri mã naa ka danggn doo nɔngkɔ. A Yeesɔ kɔɔ Siman tɔɔ, “M'ɔɔ kaa vɔrɔ kpang, kãntang keɓe mɔɔ nwang ɓaa tɔ̀'ɔ zang ɓɔɔ yi jaazìi kpang, mɔɔ nw'ang ɓaa kaa zang ɓɔɔ ɓaa zang nyaa nɛɛ ri a ka bii mɛɛ ɓɛɛ.”
42005011	Ri nwangsɛ tonsi tɔ ka nyaa gãnggãng, a ri yaa vuu ɓarɛ piti, ri dũng Yeesɔ.
42005012	Diki ɓɔɔgn, Yeesɔ daa yeti gari ɓɔɔ ɓɛɛ, a yɔɔ ɓɔɔ vuu bii shaa wu dɔli kagn nɔngkɔ. Ɓɔɔ zi Yeesɔ hn, arɛ naa tang ka tìng ɓiɓɛ, a gaa wu tɔɔ, “Dabang, naa mɔɔ kasɛ katɔ, mɔɔ masɛ m katɔ.”
42005013	A Yeesɔ dìi naa ɓiɓɛ lee wu, a kɔɔ wu tɔɔ, “N kasɛ tɔ, vuu bii ɓaaɓɛ wu waa nyaa ta.” A vuu bii yaa yɔɔ nɔng kaa tantɛnang.
42005014	Yeesɔ shaarɛ wu nyaa tɔɔ, “Mɔɔ daa kɔɔ zang ɓɔɔ kpang. Daa sasak, mɔɔ daa tusu zang ɓɔɔ dɔɔ Laa vuu bii ɓaaɓɛ. Mɔɔ ti dɔɔ Kpanti Laa vuu ɓɔɔ Musa dang nyaa ɓɛɛ, tɔɔ zang ri zi kagn nɛɛ vuu bii ɓaaɓɛ waa nyaa tɔ.”
42005015	A nyaa Yeesɔ sãlɛ nɔng ɓi doo nɛɛ mani. Zang kpalɛ zɔɔ ka bii ɓiɓɛ gaagaa nɛɛ zang naa tãa yee ɓiɓɛ, nɛɛ tɔ̀ɔ, wu ti màsɛ̀ ri kɔnang ɓarɛ.
42005016	A Yeesɔ naa yaa nɔng kaɓa daa ka jìngti, daa gaa Laa naa ɓasidi ɓɛɛ.
42005017	Diki ɓɔɔ kagn, Yeesɔ tusu zang vuu kana, a zang Farisawa nɛɛ zang ɓɔɔ ri zi labeenang Laa dɔli ɓɔɔ alɛ nɛɛ gari piti ɓɔɔ ka tipi Galili, nɛɛ Yahudiya, a ɓɔɔ gari Urushalima nandon, ri nw'ang kagn nɔngkɔ. A Laa a Yeesɔ naa ɓɔɔ wu màs'ɛ zang kɔnang nɛɛ mani kati.
42005018	Ka diki kaɓa, zang ri tuu zang ɓɔɔ bii vɔ katɔ ɓɔɔ ri ta ka laa nɛɛ ri atɛ wu ka tìng Yeesɔ,
42005019	a ri walɛ gbalang ɓɔɔ ri daa nɛɛ wu ka bii Yeesɔ kaa takpang, ka ruu zang ɓɔɔ ri kpalɛ zɔɔ gaagaa ɓɛɛ. A ri vangnɛ, ri puu nɔng ka yuu sãa lapa, ri yaa wu naa kaa nɛɛ laa ɓɔɔ ri ta wu kagn, ri shing wu ka teteng zang ɓɔɔ ri kpalɛ zɔɔ ɓɛɛ, ka tìng Yeesɔ.
42005020	Ɓɔɔ Yeesɔ zi naa ɓɔɔ zang kaɓa ri shing danggn ka bii Kpanti Laa, a kɔɔ zang ɓɔɔ bii vɔ katɔ tɔɔ, “Masang, n yaa mɔɔ gbalang vuu shi kpang ɓaaɓɛ tɔ.”
42005021	A zang ɓɔɔ ri tusu zang vuu, nɛɛ zang Farisawa ri gaa tɔɔsung ruu hɛ̃ɛlɛnang kaa naa ɓarɛ tɔɔ, “Yɔɔ kɔ rang yee shi kpang ka yuu Laa ɓɛɛ ɓu wiya? Ɓi Laa kɔ gbete yaa zang gbalang vuu shi kpang ɓɔɔ zang palɛ ɓɛɛ.”
42005022	Yeesɔ ti zi vuu ɓɔɔ ri rɛ̃rɛ ka yeti ɓarɛ ɓi tɔ. A hɛ̃ɛ ri tɔɔ, “Nɔɔ rɛ̃rɛ nɔngkɔ, ka ruu viya?
42005023	Ɓɔɔ zang kɔɔ nɛɛ, ‘Zang yaa mɔɔ gbalang vuu shi kpang ɓaaɓɛ tɔ,’ nɛɛ ɓɔɔ zang kɔɔ nɛɛ, ‘Seepaa ta, mɔɔ rarɛ’ ɓu wi kpãa kpang ka teteng yee ziti keɓe wiya?
42005024	N masɛ yɔɔ keɓe ditɔ, tɔ̀ɔ, n'ɔɔ zi kati nɛɛ, zang a Jaa Shɔnzang naa tɔ ka koo keɓe, nɛɛ wu yaa zang gbalang vuu shi kpang ɓarɛ.” A kɔɔ yɔɔ ɓɔɔ bii vɔ katɔ tɔɔ, “N kɔɔ mɔɔ, seepaa ta mɔɔ tuu laa ɓɔɔ zang ta mɔɔ kagn mɔɔ daa gãa.”
42005025	A yɔɔ ɓɔɔ bii vɔ katɔ, seepaa kaa tantɛnang ka jìng zang, a see laa ɓɔɔ zang tà wu kagn, a daa gãa kati. Dɔɔ Laa kana gbalang gbalang.
42005026	Zang piti ri mã naa ka danggn, a ri dɔɔ Laa kati. Bii kaa ri vɔrɔ, ri tɔɔ, “Ruu zi vuu ɓɔɔ naa ɓɔɔgn lɛɛ tɔ.”
42005027	Yeesɔ masɛ zang ɓɔɔ bii vɔ katɔ tɔ, a seepaa daanang kati. Daa kana, a zi yɔɔ ɓɔɔ ta saka tipi ɓɔɔ zang ɓaa wu nɛɛ Leevi nwang tɔ ka yeti gãa saka tipi tanang. A kɔɔ wu tɔɔ, “Dũng m ta.”
42005028	A Leevi yaa vuu piti seepaa, dũng wu kati.
42005029	Leevi daa palɛ vuu shaanang ka zɔ̃ngzɔ̃ng, ka gãa ɓiɓɛ, ka ruu Yeesɔ. Ka teteng zang kɔ shaa vuu shaanang ɓa, zang saka tipi tanang kagn nɔngkɔ gaagaa. Ri shaa vuu shaanang kana nɛɛ Yeesɔ.
42005030	Zang Farisawa nɛɛ zang ɓɔɔ ri tusu zang vuu, ɓɔɔ ri doo zang Farisawa kɔ, ri hɛ̃ɛlɛ zang ɓɔɔ ri mantɛ vuu ka bii Yeesɔ kana nɛɛ, “Ka ruu vi, nɔɔ shaa vuu shaanang nɔɔ ti ɓooro vuu nɛɛ zang saka tipi tanang nɛɛ zang ɓɔɔ ri dũng nyaa ɓɔɔ Laa dang ɓɛɛ kpang kɔ doori viya?”
42005031	A Yeesɔ kasɛ ri nyaa tɔɔ, “Zang ɓɔɔ bii kɔ̀ng ri kpang, ri daa bii zang ɓɔɔ pàl'ɛ zang kɔnang ɓi kpang. Ɓi zang ɓɔɔ bii k'ɔng ri katɔ kɔ ri daa shɛ̃ɛning.
42005032	N arɛ nɛɛ n naa ɓaa nyaa ka zang tɔ̃ɔ nɛɛ ri kɔ̃sɔ yeti ɓarɛ kpang. N arɛ nɛɛ n naa ɓaa nyaa m ka zang ɓɔɔ ri dũng nyaa ɓɔɔ Laa dang kpang ɓɛɛ, tɔ̀ɔ, ri yaa vuu shi kpang, ri kɔ̃sɔ yeti kati.”
42005033	A zang kaɓa ri ti hɛ̃ɛ wu tɔɔ, “Zang ɓɔɔ ri mantɛ vuu ka bii Yɔhana, nɛɛ ɓɔ̀'ɔ zang Farisawa, ri seng nyaalaa ɓarɛ katɔ nɛɛ Laa gaanang piti, a ɓɔɔ ɓaaɓɛ ri sèng ɓarɛ kpang, ka ruu viya?”
42005034	Yeesɔ kasɛ ri nyaa tɔɔ, “Sinyɛ ɓeevɛ ɓeesang ri s'eng nyaalaa ka diki ɓɔɔ sinyɛ ɓeevɛ doo nɛɛ ri ɓɛɛ ya? Ri sèng kpang.
42005035	Diki ɓɔɔ zang naa tuu sinyɛ ɓeevɛ a doo naa, tɔ̀ɔ, ri naa seng nyaalaa kati.”
42005036	A ràng ri nyaa vuu jeenang kati tɔɔ, “Zang lɔɔsɔ fɔ̃ɔrɔ shɔɔ ɓi jong, zang lu fɔ̃ɔrɔ ɓɔɔ gbaala nɛɛ mani kpang. Ka ruu ɓɔɔ, naa zang palɛ nɔngkɔ, zang làs'ɛ fɔ̃ɔrɔ shɔɔ ɓi katɔ ɓɛɛ. Sɛ̃ɛ fɔ̃ɔrɔ ɓɔɔ shɔɔ kaɓa naa daa zɔɔ ɓi tɔ nɛɛ fɔ̃ɔrɔ ɓɔɔ gbaala kaɓa kpang.
42005037	Zang ti tɛ̃ɛ saa shɔɔ ɓi jong ka yeti zà'ang gbaala ɓɔɔ zang palɛ nɛɛ koo ɓɛɛ kpang. Naa zang tɛ̃ɛyi, sãa zà'ang ɓikatɔ. Saa ti tɛ̃ɛ ka tipi. Koo bì'i ti làs'ɛ katɔ.
42005038	Zang tɛ̃ɛ saa shɔɔ ɓi doo ka zà'ang ɓɔɔ shɔɔ kɔ doori.
42005039	Zang ɓɔɔ nɛɛ ɓoo saa gbaala ɓi tɔ, kasɛ ɓɔɔ shɔɔ ɓi takpang. Kɔ̀'ɔ ɓi nɛɛ, ‘Ɓɔɔ gbaala kɔ tɔ̃ɔ.’”
42006001	Ka diki ɔ̃sɔnang ɓɔɔ kagn, Yeesɔ sɔ̀ɔ gbalang ɓɔɔ tɛɛ yeti jaa zee, a zang ɓɔɔ ri mantɛ vuu ka bii ɓiɓɛ, ri lɔɔrɔ yuu zee, ri shaatɛ ka naa ɓarɛ, ri shaayi.
42006002	Ɓɔɔ zang Farisawa ri zi naa weɓe, ri hɛ̃ɛyi, ri tɔɔ, “Nɔɔ ɓ'a nyaa ɓɔɔ Laa dang ka ruu vi, nɔɔ palɛ shoonang ka diki ɔ̃sɔnang viya?”
42006003	A Yeesɔ kasɛ ri nyaa tɔɔ, “Nɔɔ gã vuu ɓɔɔ Dawuda palɛ ka diki ɓɔɔ nyɔkɔ nyɔ wu, nɛɛ zang ɓɔɔ ri dũng wu ɓɛɛ gngn kpang ya?
42006004	Naa ɓɔɔ daa ka yeti Gãa Laa, daa tuu borodi ɓɔɔ zang dang nyaa nɛɛ zang ɓɔɔ ri dɔɔ Laa vuu ka Gãa Laa kɔ ri shaa shɛ̃ɛning. A shaa nɛɛ zang ɓɔɔ ri nɛɛ wu kpang ya?”
42006005	A hangsɛ nyaa ruu tɔɔ, “Jaa shɔnzang kɔ kpanti diki ɔ̃sɔnang.”
42006006	Ka diki ɔ̃sɔnang ɓɔɔ kagn, Yeesɔ tusu zang vuu ka yeti gãa zɔɔ kpalɛnang ɓarɛ. Ka yeti gãa kaɓa, zang ɓɔɔ naa nakn ɓiɓɛ ɓakɛ katɔ kagn nɔngkɔ.
42006007	Zang Farisawa nɛɛ zang ɓɔɔ ri tusu zang vuu, ri tɛ̃̀ɛ wu jìng ka bii, nɛɛ tɔ̀ɔ, ri zirɛ naa masɛ zang katɔ ka diki ɔ̃sɔnang ya. Tɔ̀ɔ, ri walɛ gbalang ɓɔɔ ri naa jɛ̃ɛ wu ruu ɓɛɛ kati.
42006008	Yeesɔ ti zi vuu ɓɔɔ ri rɛ̃rɛ ka yeti ɓarɛ ɓi tɔ. A kɔɔ yɔɔ ɓɔɔ naa ɓakɛ katɔ tɔɔ, “Arɛ mɔɔ shii ka nihn.” A yɔɔ seepaa a ka bii Yeesɔ.
42006009	A Yeesɔ kɔɔ zang tɔɔ, “'N hɛ̃ɛ nɔɔ karɛ, ‘Ruu Laa ɓɔɔ Musa beeyi, kasɛ katɔ nɛɛ ruu pàlɛ̀ zang tɔ̃ɔ ka diki ɔ̃sɔnang ya, kɔ nɛɛ ruu palɛ vuu shi kpang? Nɛɛ ruu masɛ zang ya, kɔ nɛɛ ruu nyɔ zang vɔrɔ katɔ kɔ jong?’”
42006010	A Yeesɔ pɛ̃ɛrɛ zang ɓɔɔ ri kiiri wu nyaa ka teteng ɓɛɛ nandon, a kɔɔ yɔɔ ɓɔɔ naa ɓakɛ katɔ tɔɔ, “Dìi naa ɓaaɓɛ ta.” A yɔɔ dìi naa, a naa ɓiɓɛ nwang tɔ̃ɔ kaa nɔng tɔkn.
42006011	Gnvɔ̃ shaa rɛɛ Farisawa nɛɛ zang ɓɔɔ ri tusu zang vuu, ri daa hɛ̃ɛlɛ zɔɔ naa vuu ɓɔɔ ri palɛ Yeesɔ ɓɛɛ.
42006012	Ka diki kaɓa, Yeesɔ naa daa Laa gaanang ka kɔpɔ. Yeesɔ gaa Laa nɛɛ zìi sasak, nɔng gantɛ nɛɛ mani.
42006013	Nɔng naa gantɛ tɔ, a ɓaa nyaa ka zang ɓɔɔ ri mantɛ vuu ka bii ɓiɓɛ, a shɛ̃ɛrɛ zang kopi tu ziti a tɔɔ nɛɛ ri ɓarɛ kaa zang shoonang ɓiɓɛ. Zang shoonang ɓɔɔ Yeesɔ shɛ̃ɛrɛ kaɓa, zang ɓaa ri nɛɛ,
42006014	Siman ɓɔɔ Yeesɔ naa a wu nung nɛɛ Bituru ɓɛɛ, nɛɛ jaa niiɓɛ Anduru. A ɓɔɔ Yakubu nɛɛ Yɔhana nɛɛ Filibu, nɛɛ Baatolomi,
42006015	nɛɛ Matiyu, nɛɛ Tooma, nɛɛ Yakubu jaa Alifaya, nɛɛ Siman ɓɔɔ kasɛ nɛɛ tipi ɓarɛ wu gbãayu nɛɛ knti kpang ɓɛɛ
42006016	nɛɛ Yahuda jaa Yakubu, a ɓɔɔ Yahuda Isikariyoti ɓɔɔ naa nyɔ yuu Yeesɔ ɓɛɛ.
42006017	Yeesɔ shooro tɔ nɛɛ kɔpɔ nɛɛ zang ɓɔɔ wu shɛ̃ɛrɛ ri, a daa shii ka nyɛlɛ. Zang ɓɔɔ ri mantɛ vuu ka bii ɓiɓɛ dɔli, nɛɛ zang dɔli ɓɔɔ ri alɛ nɛɛ tipi Yahudiya, nɛɛ gari Urushalima, a ɓɔɔ zang ɓɔɔ ri alɛ nɛɛ gari Taya nɛɛ Sidong ɓɔɔ ka nyaa waapo ɓɛɛ. Ri arɛ nɛɛ ri naa tãa yee Laa ɓɔɔ wu rangnɛ, nɛɛ wu ti màsɛ̀ ri kɔnang ɓarɛ.
42006018	A Yeesɔ ti masɛ zang ɓɔɔ suru shi kpang ka bii ɓarɛ kaa jong.
42006019	Zang ɓɔɔ ri kpalɛ zɔɔ ɓɛɛ ri kasɛ nɛɛ ri lee Yeesɔ naa ka bii, ka ruu ɓɔɔ, naa zang masɛnang nwangkɛ nɛɛ bii ɓiɓɛ, masɛ zang ɓɛɛ.
42006020	Yeesɔ tuu jìng pɛ̃ɛrɛ zang ɓɔɔ ri mantɛ vuu ka bii ɓiɓɛ, a kɔɔ ri nɛɛ, “Tìnang tãanang ɓi ɓɔɔ manɛ, ɓɔɔ vuu ka naa manɛ kpang ɓɛɛ, ka ruu ɓɔɔ, Laa naa a nɔkɔ vuu tɔ̃ɔ ɓɔɔ wu a zang ɓɔɔ ri ta wu nɛɛ wukɔ Kpanti ɓɛɛ.
42006021	“Tìnang tãanang ɓi ɓɔɔ manɛ, ɓɔɔ nyɔkɔ nyɔ nɔɔ katɔ kãntang keɓe ɓɛɛ, Laa naa a nɔɔ vuu shaanang ɓɔɔ yi nɔɔ buru ɓɛɛ ditɔ. “Tìnang tãanang ɓi ɓɔɔ manɛ ɓɔɔ nɔɔ kaa nyaavɔ kãntang keɓe ɓɛɛ, ka ruu ɓɔɔ, nɔɔ naa laarɛ ditɔ ɓɛɛ.
42006022	Tìnang tãanang ɓi ɓɔɔ manɛ kɔ, naa zang kasɛ ruu manɛ kpang, zang bɛ̃ɛ nɔɔ, zang dãa nɔɔ, zang kɔɔ nɛɛ nɔɔ shi kpang, ka ruu Jaa Shɔnzang.
42006023	Zang nɛɛ palɛ nɔɔ tɔɔ naa weɓe, nɔɔ dɔɔ bii katɔ. Nɔɔ ti tãa tìnang, ka ruu ɓɔɔ, Kpanti Laa shing nɔɔ vuu ɓɔɔ kagn bang ka lapa ɓɛɛ. Daa ɓarɛ pàl'ɛ zang nyaa shoonang Laa doo nɔngkɔ ka tìng.
42006024	“Jìng dannang kagn yuu manɛ, ɓɔɔ vuu naa manɛ kagn ɓɛɛ, ka ruu ɓɔɔ, nɔɔ walɛ tìnang tãanang manɛ tɔ ɓɛɛ.
42006025	“Jìng dannang kagn yuu manɛ, ɓɔɔ buru manɛ puu katɔ kãntang keɓe ɓɛɛ, nyɔkɔ naa nyɔ nɔɔ ditɔ. “Jìng dannang kagn yuu manɛ ɓɔɔ nɔɔ laarɛ katɔ kãntang keɓe, ka ruu ɓɔɔ, yeti manɛ naa lasɛ ditɔ gbãnggbãng, nɔɔ ti naa kaa nyaavɔ ditɔ dɔli ɓɛɛ.
42006026	“Jinang dannang kagn yuu ɓaaɓɛ, naa zang piti rang yee tɔ̃ɔ ka yuu ɓaaɓɛ, ka ruu ɓɔɔ, ri rang yee tɔ̃ɔ doo nɔngkɔ ka yuu zang ɓɔɔ ri nwaarɛ zang nɛɛ ri zang nyaa shoonang Laa ɓɛɛ.”
42006027	N kɔ̀'ɔ nɔɔ, ɓɔɔ nɔɔ tãa ruu kɔ n rang ɓɛɛ katɔ ɓɛɛ. N'ɔɔ kasɛ ruu zang ɓɔɔ nɔɔ shing jìng nɛɛ ri kpang katɔ. Nɔɔ ti palɛ zang ɓɔɔ ri kasɛ ruu manɛ kpang tɔ̃ɔ katɔ.
42006028	Nɔɔ gaa Laa ka ruu zang ɓɔɔ ri rang yee shi kpang ka yuu manɛ, nɛɛ zang ɓɔɔ ri dang nɔɔ jìng ɓɛɛ.
42006029	Zang ɓɔɔ nɛɛ nyɔ nɔɔ ka kashoo dang gbete, nɔɔ raa wu dang gbete, wu ti nyɔrɛ. Zang ɓɔɔ nɛɛ ti ta fɔ̃ɔrɔ bang ɓaaɓɛ, ɓɔɔ mɔɔ hãa nɛɛ biling, mɔɔ ti zãa wu ɓɔɔ tɔkɔlɔng ɓɔɔ mɔɔ hãa nɛɛ tìng kpang.
42006030	Zang ɓɔɔ nɛɛ gaa vuu ka naa ɓaaɓɛ, mɔɔ zãa wu kpang. Zang ɓɔɔ nɛɛ ti tuu vuu ɓaaɓɛ, mɔɔ hɛ̃ɛyi nɛɛ zang sɔɔrɔ mɔɔ kpang.
42006031	Vuu ɓɔɔ nɔɔ kasɛ nɛɛ zang ri palɛ nɔɔ, nɔɔ pàlɛ̀ ri doo nɔngkɔ.
42006032	Naa nɔɔ kasɛ ruu zang ɓɔɔ ri kasɛ ruu manɛ kɔ shɛ̃ɛning, nɔɔ naa walɛ ɓu vi ka bii Kpanti Laa viya? Ka ruu ɓɔɔ, zang ɓɔɔ ri dũng Kpanti Laa kpang, ri kàs'ɛ ruu zang ɓɔɔ kasɛ ruu ɓarɛ katɔ ɓɛɛ.
42006033	Naa nɔɔ pàlɛ̀ zang ɓɔɔ pàl'ɛ nɔɔ tɔ̃ɔ kɔ tɔ̃ɔ shɛ̃ɛning, nɔɔ naa walɛ vi ka naa Laa viya? Zang ɓɔɔ ri dũng Laa kpang ri palɛ doo nɔngkɔ.
42006034	Naa nɔɔ a zang ɓɔɔ nɔɔ zi tɔ nɛɛ ri naa sɔɔrɔ nɔɔ vuu manɛ katɔ kɔ, nyaa kɔpɔ shɛ̃ɛning, nɔɔ naa walɛ vi ka naa Kpanti Laa viya? Zang ɓɔɔ dũng Laa kpang, ri a zang ɓɔɔ ri dũng Laa kpang kɔ doori nyaa kɔpɔ, nɛɛ tɔ̀ɔ, ri naa ta kaa doo nɔngkɔ tɔkn.
42006035	Nɔɔ kasɛ ruu zang ɓɔɔ ri shing jìng nɛɛ nɔɔ kpang katɔ. Nɔɔ palɛ ri tɔ̃ɔ. N'ɔɔ ti a zang vuu nyaa kɔpɔ nɛɛ zang wu naa sɔɔrɔ nɔɔ tɔkn kpang. Tɔ̀ɔ, n'ɔɔ naa walɛ vuu ɓɔɔ Laa shing nɔɔ ɓɛɛ kati. N'ɔɔ ti naa nw'ang wujɛ Kpanti Laa kati. Ka ruu ɓɔɔ, gn zang ɓɔɔ zãa wu kpang, nɛɛ zang ɓɔɔ yeti ɓarɛ shi kpang kɔng wu katɔ ɓɛɛ.
42006036	Gn zang wu kɔng nɔɔ katɔ, naa ɓɔɔ gn zang kɔng Daa manɛ ɓɛɛ.
42006037	N'ɔɔ jɛ̃̀ɛ zang ruu kpang, Kpanti Laa wu ti naa jɛ̃ɛ nɔɔ ruu kpang kɔ doori. N'ɔɔ kɔɔ kpang nɛɛ zang keɓe palɛ vuu shi kpang tɔ kpang. Tɔɔ kpang Laa wu ti naa kɔɔ kaa takpang nɛɛ nɔɔ palɛ vuu shi kpang tɔ kpang. Nɔɔ yaa zang gbalang vuu shi kpang ɓɔɔ zang palɛ nɔɔ ɓɛɛ katɔ, tɔ̀ɔ Laa wu ti naa yaa nɔɔ gbalang vuu shi kpang ɓɔɔ nɔɔ palɛ ɓɛɛ.
42006038	Nɔɔ a zang vuu katɔ, Laa naa a nɔɔ ditɔ jong. Ɓɔɔ nɔɔ ta ka naa Laa, naa yi nyaa waka katɔ tɔ̃ɔ tɔ̃ɔ, zang naa zìiti, zang ìi naa kagn. Zang wu ti tɛ̃ɛ ɓɔɔ tɔkn wu kãng ka tipi, tɔɔ zang wu a nɔɔ kati. Ka ruu ɓɔɔ, waka ɓɔɔ nɔɔ mã zang vuu nɛɛ mani, Laa naa mã nɔɔ doo nɛɛ wukɔ ɓɛɛ.
42006039	A Yeesɔ ti rang ri yee nɛɛ nyaa vuu jeenang tɔɔ, “Zang jìng ringtang, yi zang jìng ringtang labalang ɓɔ̀ɔ ri ya? Ri daa gɔlɔ zɔɔ ka yeti too kpang ya?
42006040	Zang ɓɔɔ mantɛ vuu, ɓa zang ɓɔɔ tusu wu vuu ɓi kpang. Nɛɛ mantɛ vuu tɔ piti, naa nwang ɓi kaa doo naa zang ɓɔɔ tusu wu vuu kɔ.
42006041	“Mɔɔ sh'ing jìng ka zũng laa ɓɔɔ ka jìng ɓaazung kɔ shɛ̃ɛning, mɔɔ yee laa ɓaa ka lawaa bang ɓɔɔ ka jìng ɓaaɓɛ kpang ka ruu viya?
42006042	A mɔɔ kɔɔ ɓaazung ɓu kaa biya nɛɛ, ‘Manzung, n kaaɓi, n sha mɔɔ zũng laa tɔkɔlɔng kɔ ka jìng ɓaaɓɛ ɓi,’ a mɔɔ ti zi lawaa bang ɓɔɔ ka jìng ɓaaɓɛ ɓi kpang viya? Zang ɓɔɔ nwaarɛ zang nɛɛ vuu palɛnang ɓɛɛ, nwangsɛ lawaa bang ɓɔɔ ka jìng ɓaaɓɛ gbongkarɛ, tɔ̀ɔ, mɔɔ zi nɔng kaa tɔ̃ɔ, mɔɔ sha zũng laa ɓɔɔ ka jìng ɓaazung kati.
42006043	“Laa ɓɔɔ tɔ̃ɔ ra jaa ɓɔɔ shi kpang ɓi kpang. A laa ɓɔɔ shi kpang ti ra jaa ɓɔɔ tɔ̃ɔ ɓi kpang kɔ doori.
42006044	Zang zi laa nung ɓi ka jaa ɓɔɔ wu ra ɓɛɛ. Zang hãa mangoro ɓɔɔ ka laa kaashiyaawo ya? Zang ti hãa jaa sìiri katɔ ka bii kɔkɔ gbantang ya?
42006045	Shɔnzang ɓi doo nɔngkɔ. Zang tɔ̃ɔ nwangsɛ ɓi doo vuu tɔ̃ɔ ɓɔɔ ka yeti ɓiɓɛ kɔ. A zang shi kpang ti nwangsɛ ɓi doo vuu shi kpang ɓɔɔ ka yeti ɓiɓɛ kɔ. Ka ruu ɓɔɔ, vuu ɓɔɔ nwang nɛɛ nyaa shɔnzang piti, a ɓi nɛɛ yeti ɓiɓɛ ɓɛɛ.
42006046	“Ka ruu vi, nɔɔ ɓaarɛ m nɛɛ Kpanti, Kpanti, a nɔɔ palɛ vuu ɓɔɔ n kɔɔ nɔɔ kpang viya?
42006047	Zang piti ɓɔɔ a ka bii mɛɛ, ɓaa shoo ka yee ɓɔɔ n rangnɛ, a ti palɛ vuu ɓɔɔ n kàsɛ̀, 'n tusu nɔɔ naa ɓɔɔ zang kaɓa nwang ɓɛɛ.
42006048	Zang kaɓa nwang naa zang ɓɔɔ tɔɔ wu mãa gãa, a shu too, loo doo gãa ka yuu pɛngkɛ tɔ̃ɔ tɔ̃ɔ ɓɛɛ. Diki ɓɔɔ mii rang kpayi, nyɔ ka bii gãa, palɛ gãa vuu ɓɔɔ kpang, ka ruu ɓɔɔ, zang mãa tɔ̃ɔ tɔ̃ɔ ɓɛɛ.
42006049	A zang ɓɔɔ tãa yee mɛɛ, a palɛ vuu ɓɔɔ n kɔɔ ɓɛɛ kpang, nwang naa zang ɓɔɔ shu too gãa ka takpang ɓɛɛ. Loo doo gãa ɓiɓɛ ka tipi waati. Diki ɓɔɔ mii rang kpayi nyɔ ka bii gãa, gãa kaɓa tantɛ watɛnang. Watɛnang ɓiɓɛ shing baabi kagn kɛɛm.”
42007001	Yeesɔ hangsɛ zang nyaa vuu keɓe kɔɔnang tɔ ka shoo zang nandon, a naa seepaa daa ka Kafanahu.
42007002	Yɔɔ zang bang sɔɔja Rooma ɓɔɔ kagn nɔngkɔ. Kɔnang yi zang shoonang ɓiɓɛ ɓɔɔ wu kasɛ wu dɔli ɓɛɛ. Kɔnang ɓiɓɛ bang dɔli, nɛɛ wu vɔrɛ yaa kaa tɔkɔlɔng.
42007003	A yɔɔ zang bang sɔɔja kaɓa naa tãa nyaa Yeesɔ, a shong zang bang bang zang Yahudawa, nɛɛ ri daa gaa Yeesɔ nɛɛ wu naa màsɛ̀ wu zang shoonang ɓiɓɛ.
42007004	A zang bang bang zang Yahudawa naa a ka bii Yeesɔ. A ri bakɛ wu gbãnggbãng, ri kɔɔ wu tɔɔ, “Yɔɔ keɓe daa naa ɓɔɔ mɔɔ pàl'ɛ wu vuu keɓe tɔ.
42007005	Ka ruu ɓɔɔ, kasɛ ruu zang ɓuru dɔli ɓɛɛ. Wukɔ ti mãa ruu gãa zɔɔ kpalɛnang ɓuru.”
42007006	A Yeesɔ dàa kaa nɛɛ ri. Ɓɔɔ yɔɔ sɔɔja zirɛ Yeesɔ a kana naabm, a shong rɛɛ ɓeesang nɛɛ ri daa kɔɔ wu nɛɛ, “Dabang, mɔɔ kpãa yuu ɓaaɓɛ kpang. Ka ruu ɓɔɔ, n daa naa ɓɔɔ mɔɔ a ka gãa mɛɛ kpang ɓɛɛ.
42007007	N ti daa naa ɓɔɔ n a ka bii ɓaaɓɛ kpang. Rang yee kɔ shɛ̃ɛning, kɔnang wu yaa zang shoonang mɛɛ bii.
42007008	Ka ruu ɓɔɔ, n m doo ka naa zang kɔ ɓɛɛ. Zang sɔɔja ɓɔɔ ri ti kagn naa mɛɛ. Naa n kɔɔ ɓɔɔ gbete nɛɛ ‘Dita,’ daa katɔ. Naa n ti kɔɔ ɓɔɔ gbete nɛɛ ‘Arɛ,’ ti a katɔ. Naa n ti kɔɔ zang shoonang mɛɛ nɛɛ ‘palɛ vuu keɓe,’ ti palɛ katɔ.”
42007009	Ɓɔɔ Yeesɔ tãa yee kaɓa naa weɓe, mã naa ka danggn. A raa jìng kɔɔ zang ɓɔɔ ri dũuru wu gaagaa tɔɔ, “N kɔɔ nɔɔ, n zi zang Isirela ɓɔɔ shing danggn ka bì'i mɛɛ gngn naa zang keɓe kpang.”
42007010	Ɓɔɔ zang ɓɔɔ yɔɔ sɔɔja shong ri ka bì'i Yeesɔ naa gbãayu ka gãa, ri zirɛ vuu yaa zang shoonang yɔɔ sɔɔja nɔng tɔ.
42007011	Ka knti vuu keɓe, Yeesɔ naa tantɛ kaa daanang ka gari ɓɔɔ zang ɓaa nɛɛ Naying ɓɛɛ. Zang ɓɔɔ mantɛ vuu ka bii ɓiɓɛ nɛɛ zang ɓɔɔ ri kpalɛ zɔɔ gaagaa ri daa nɛɛ wu ning.
42007012	Yeesɔ a tɔ ka nyaa gãa gari naabm, a ɓee zang yuu ri t'uu vɔrɔ jaa suvɔ ɓɔɔ kagn gari ka kaɓa. Suvɔ kaɓa ti dũuru ri kana knti, nɛɛ zang gari ɓɔɔ ri kpalɛ zɔɔ gaagaa ka bii ɓiɓɛ ɓɛɛ. Yɔɔ ɓɔɔ vɔ kaɓa wukɔ jaa suvɔ kaɓa gbete.
42007013	Ɓɔɔ Yeesɔ zi suvɔ ɓɔɔ jaa ɓiɓɛ vɔrɛ, gn ɓiɓɛ kɔng wu a kɔɔ wu tɔɔ, “Mɔɔ kaa kpang.”
42007014	A Yeesɔ arɛ naa lee naa ka laa ɓɔɔ zang tuu vɔrɔ kagn ɓɛɛ. Zang ɓɔɔ ri tuu vɔrɔ ri shii kaa kikiri. A kɔɔ vɔrɔ tɔɔ, “Jasang, n kɔ̀'ɔ mɔɔ seepaa ta.”
42007015	A yɔɔ ɓɔɔ vɔ tɔ seepaa, a gaa tɔɔsung yee rannang kati. A Yeesɔ yi wu a niiɓɛ kati.
42007016	Zang ɓɔɔ ri kpalɛ zɔɔ gaagaa ɓɛɛ, ri kaa vɔrɔ kaa nandon. A ri dɔɔ Laa ri tɔɔ, “Zang nyaa shoonang Laa ɓɔɔ bang nwang nyaa lɛɛ tɔ ka teteng ɓuru. Laa a lɛɛ tɔ, nɛɛ wu ta yuu zang ɓiɓɛ.”
42007017	Nyaa Yeesɔ sãlɛ nɔng, ka ruu vuu kɔ wu palɛ ɓee ka tipi Yahudiya nandon nɛɛ tipi ɓɔɔ naabm nɛɛ Yahudiya ɓɛɛ nandon.
42007018	Zang ɓɔɔ ri mantɛ vuu ka bii Yɔhana ri kɔɔ wu ruu ka yuu vuu keɓe nandon.
42007019	A Yɔhana ɓaa nyaa ka zang ɓɔɔ ri mantɛ vuu ka bii ɓiɓɛ ziti, a shong ri ka bii Yeesɔ. Yɔhana tɔɔ, ri daa hɛ̃ɛ Yeesɔ nɛɛ, “Wukɔ zang ɓɔɔ zang tɔɔ naa a ɓɛɛ ya? kɔ ruu gãng jìng ka zang ɓɔɔgn”?
42007020	A zang ɓɔɔ Yɔhana shongnɛ naa a ka bii Yeesɔ. Ri tɔɔ, “Yɔhana ɓɔɔ palɛ zang batizima shong ruu ka bii ɓaaɓɛ, tɔ̀ɔ ruu hɛ̃ɛ mɔɔ nɛɛ, ‘Mɔkɔ zang ɓɔɔ zang tɔɔ naa a ɓɛɛ ya kɔ ruu gãng jìng ka zang ɓɔɔgn?’”
42007021	Ka laa kaɓa Yeesɔ masɛ zang ɓɔɔ kɔnang ɓarɛ ka zɔ̃ngzɔ̃ng ɓɛɛ dɔli. A ti nwangsɛ suru shi kpang nɛɛ bii zang dɔli. A ti masɛ zang jìng ringtang, ri zi nɔng kati.
42007022	Yeesɔ kasɛ ri nyaa tɔɔ, “Nɔɔ dita nɔɔ daa kɔɔ Yɔhana vuu ɓɔɔ nɔɔ zi ɓɛɛ, nɛɛ vuu ɓɔɔ nɔɔ tãa ɓɛɛ. Zang jìng ringtang ri zi nɔng kana. Zang ɓɔɔ ri kàa katɔ ri ti ra kana. Kɔnang zang vuu bii ti yaa ri nɔng tɔ. Zang shoo gbooto ri ti tãa nɔng kana. N ti wisi zang ɓɔɔ ri vɔ katɔ paa, a zang ti rǎng zang ɓɔɔ vuu ka naa kpang ruu tɔ̃ɔ Laa kana.
42007023	Tìnang tãanang ɓi ɓɔɔ zang ɓɔɔ ri yaa danggn naa ka ruu vuu ɓɔɔ n palɛ kpang ɓɛɛ.”
42007024	Zang ɓɔɔ Yɔhana shongnɛ ri daa tɔ, Yeesɔ naa gaa tɔɔsung ɓɔɔ wu kɔɔ zang ɓɔɔ ri kpalɛ zɔɔ ka bii ɓiɓɛ ruu Yɔhana kati tɔɔ. “Nɔɔ daa ɓu vi zinang ka jìngti viya? lagaa ɓɔɔ jasung zìiti ɓɛɛ ya?
42007025	Nɛɛ nɔngkɔ kpang, nɔɔ daa ɓu vi zinang viya? Nɔɔ daa ka ruu zang ɓɔɔ hãa fɔ̃ɔrɔ tɔ̃ɔ, tɔ̃ɔ ɓɛɛ ya? Zang ɓɔɔ ri hã̀al'ɛ fɔ̃ɔrɔ tɔ̃ɔ tɔ̃ɔ ri ti tãa tìnang vuu naa ɓarɛ ɓɔɔ gaagaa, ri nwalɛ ɓarɛ ka dàbang kpanti.
42007026	A nɔɔ daa ɓu vi zinang viya? Zang nyaa shoonang Laa ya? Nɔngkɔ, n kɔ̀'ɔ nɔɔ, zang nyaa shoonang Laa kɔ a ɓa zang nyaa shoonang Laa ɓi kaatɔ.
42007027	Wee zang nyaa shoonang Laa ɓɔɔ zang bee ruu ɓiɓɛ ka labeenang Laa kɔ. ‘Laa kɔɔyi tɔɔ, N shong zang nyaa shoonang mɛɛ ditɔ ka tìng ɓaaɓɛ, wu naa palɛ mɔɔ gbalang.’
42007028	N kɔɔ nɔɔ ka teteng zang piti ɓɔɔ zang soro yiki ka koo keɓe zang ɓɔɔ ɓa Yɔhana ɓɔɔ palɛ zang batizima kagn gbete kpang. A zang ɓɔɔ wukɔ tɔkɔlɔng ka teteng zang ɓɔɔ ri ka nɔng ɓɔɔ Laa roo Kpanti ɓa wu bannang katɔ.”
42007029	Zang ɓɔɔ ri kpalɛ zɔɔ piti, nɛɛ ɓɔɔ ri ta saka tipi, ri tãa ruu keɓe. Ri dɔɔ Laa ka ruu ɓɔɔ Yɔhana palɛ ri batizima ɓɛɛ.
42007030	A zang Farisawa nɛɛ zang ɓɔɔ ri zi labeenang Laa dɔli, ri bɛ̃ɛ vuu ɓɔɔ Laa kasɛ nɛɛ ri palɛ ɓɛɛ tɔ nɛɛ Yɔhana wu pàlɛ̀ ri batizima kpang.
42007031	Yeesɔ ti kɔɔ ri tɔkn tɔɔ, “N gãsɛ zang koo jaa knti keɓe ɓu nɛɛ viya?
42007032	Ri nwang naa wujɛ ɓɔɔ ri nwalɛ ka kasuwa, ri ɓaarɛ nyaa ka zɔɔ ɓɛɛ. Ri kɔɔyi nɛɛ, ‘Ruu jee nɔɔ leere, nɔɔ sɔ dãng kpang. Ruu ti ɓaa nyaavaa, nɔɔ kaa nyaa vɔ kpang’.
42007033	Yɔhana ɓɔɔ palɛ zang batizima arɛ, shaa vuu shaanang kpang, ti ɓoo sàa kpang. Nɔɔ tɔɔ, ‘Suru shi kpang kagn bii ɓiɓɛ’.
42007034	A Jaa Shɔnzang arɛ, shaa vuu shaanang katɔ, ti ɓoo katɔ. Nɔɔ ti kɔɔyi nɛɛ, ‘Nɔɔ zi zang nyɔkɔ keɓe, ɓi ti zang ɓɔɔ ɓoo saa dɔli ɓɛɛ. Yi wusang ɓi nɛɛ zang ɓɔɔ ri ta saka tipi nɛɛ zang ɓɔɔ ri doo zang ɓɔɔ ri palɛ vuu shi kpang kɔ ɓɛɛ’.
42007035	Zũnang ɓɔɔ Laa a zang, tusu bii ka vuu tɔ̃ɔ ɓɔɔ zang palɛ ɓɛɛ.”
42007036	Yɔɔ Farisawa ɓɔɔ kagn ɓaa Yeesɔ nyaa nɛɛ wu daa shaa vuu shaanang nɛɛ wu ka gãa ɓiɓɛ. A Yeesɔ daa gãa yɔɔ Farisawa kaɓa kati, daa nwang ka nɔng ɓɔɔ zang shaa vuu shaanang ɓɛɛ.
42007037	Jaa soro ɓɔɔ palɛ vuu shi kpang kagn gari kaɓa. Ɓɔɔ tãa nyaa nɛɛ Yeesɔ shaa vuu shaanang ka gãa zang Farisawa kaɓa, seepaa, tuu nung ɓɔɔ pũngku sɛ̃ɛ tɔ̃ɔ tɔ̃ɔ ɓɛɛ. Zang s'u nung bì'i ka zà'ang ɓɔɔ zang palɛ nɛɛ tari ɓɔɔ kɔlɔ katɔ ɓɛɛ. A nɛɛ mani ka bii Yeesɔ.
42007038	A naa shii ka knti Yeesɔ ka doo ɓiɓɛ naabm, kaa kana, miiri ɓiɓɛ ti shili kana doo Yeesɔ. A ti alɛ miiri ɓɔɔ shili ka doo Yeesɔ kaa nɛɛ suuyuu ɓiɓɛ. Tɔ̃kɔ doo Yeesɔ, a tungku nung ɓɔɔ wu a nɛɛ mani kagn.
42007039	Ɓu doo ɓɔɔ zang Farisawa ɓɔɔ ɓaa Yeesɔ nyaa zi naa weɓe, kɔɔ ka yeti ɓiɓɛ tɔɔ, “Naa yɔɔ keɓe nɛɛ zang nyaa shoonang Laa, nɛɛ zi jaa soro kɔ lee wu naa ka bii ɓɛɛ tɔ. Nɛɛ ti zi naa nwannang jaa soro keɓe tɔ, ka ruu ɓɔɔ, jaa soro keɓe ɓi zang ɓɔɔ palɛ vuu shi kpang ɓɛɛ.”
42007040	A Yeesɔ kɔɔ wu tɔɔ, “Siman vuu ɓɔɔ, n tɔɔ n kɔɔ mɔɔ kagn.” A Siman kasɛ wu nyaa tɔɔ, “Ɓu viya, maalang?”
42007041	Yeesɔ tɔɔ, “Yɔɔ ɓɔɔ kagn a zang ziti saka nyaa k'ɔp'ɔ. Zang gbete ta saka dinari laa maani, dakn maani. Ɓɔɔ gbete ta laa ziti tu kopi.
42007042	Zang kɔ ri ta saka ka naa yɔɔ ɓa, ri walɛ saka ɓɔɔ ri sɔɔrɔ yɔɔ takpang, a yɔɔ yàa ri saka ɓɔɔ ri talɛ ɓɛɛ nandon. Ka teteng zang ziti kaɓa, zang ɓɔɔ naa kasɛ yɔɔ keɓe dɔli ɓu wiya?”
42007043	Siman kasɛ wu nyaa tɔɔ, “Zang ɓɔɔ yɔɔ yaa wu saka dɔli ɓɛɛ.” Yeesɔ kɔɔ wu tɔɔ, “Mɔɔ kasɛ nyaa tɔ tɔ̃ɔ.”
42007044	A Yeesɔ raa jìng pɛ̃ɛrɛ jaa soro, a kɔɔ Siman tɔɔ, “Mɔɔ zi jaa soro keɓe tɔ waa? N a ka gãa ɓaaɓɛ, mɔɔ a m mii ɓɔɔ m sɔɔ doo nɛɛ mani ɓɛɛ kpang. Jaa soro keɓe kɔ sɔɔ m doo nɛɛ miiri ɓiɓɛ, a ti alɛ nɛɛ suuyuu ɓiɓɛ.
42007045	Mɔɔ ti tɔ̃kɔ kashìi nyaa mɛɛ kpang, a ɓu doo ɓɔɔ n a ka gãa ɓaaɓɛ jaa soro keɓe yaa doo mɛɛ tɔ̃kɔnang gn kpang.
42007046	Mɔɔ ti tũuru nung ka yuu mɛɛ kpang, jaa soro keɓe tũuru m nung ka doo mɛɛ.
42007047	Ka ruu nɔngkɔ, n kɔɔ mɔɔ, zang yaa wu gbalang vuu shi kpang ɓiɓɛ ɓɔɔ dɔli tɔ, ka ruu ɓɔɔ tusu nɛɛ wu kasɛ m dɔli ɓɛɛ. Zang ɓɔɔ zang yaa wu gbalang tɔkɔlɔng, kasɛ ruu zang ɓi tɔkɔlɔng.”
42007048	A kɔɔ jaa soro tɔɔ, “N yaa mɔɔ gbalang vuu shi kpang ɓaaɓɛ tɔ.”
42007049	A zang ɓɔɔ ri nw'ang nɛɛ wu ka nɔng vuu shaanang, ri gaa tɔɔsung yee rangkɛnang ka naa ɓarɛ tɔɔ, “Wee ɓu yɔɔ ki kɔɔyi nɛɛ wu yaa zang gbalang vuu shi kpang ɓarɛ tɔ wiya?”
42007050	A Yeesɔ kɔɔ jaa soro kaɓa tɔɔ, “Danggn ɓɔɔ mɔɔ shing ka bii mɛɛ, a mɔɔ suru bii ɓɔɔ waa nyaa kpang tɔ. Dita waasɛ̃.”
42008001	Knti bee kpang, Yeesɔ naa seepaa nɛɛ nɔng kaɓa, daarɛ ka rɛɛ gari bang bang nɛɛ ɓɔɔ tɔkɔlɔng, tɔkɔlɔng. Rang zang yee tɔ̃ɔ Laa. Kɔɔ zang ruu tɔ̃ɔ ka yuu Kpanti ɓɔɔ Laa naa roo ɓɛɛ. Daarɛ nɛɛ zang kopi tu ziti ɓɔɔ ri mantɛ vuu ka bii ɓiɓɛ ning.
42008002	A ɓɔɔ zang soro ɓɔɔ wu nwangsɛ suru shi kpang ka bii ɓarɛ, nɛɛ zang soro ɓɔɔ wu màsɛ̀ ri kɔnang ɓɔɔ yiki ri ɓɛɛ. Zang soro kaɓa ɓi rɛɛ Marayamu ɓɔɔ Zang ɓaa nɛɛ Magadaliya, ɓɔɔ Yeesɔ nwangsɛ suru shi kpang manziti nɛɛ bii ɓiɓɛ ɓɛɛ.
42008003	Nɛɛ Yuwana soro Kuza ɓɔɔ palɛ shoonang ka dabang Kpanti Hiridu ɓɛɛ, nɛɛ Susana, a ɓɔɔ zang soro ɓɔɔgn gaagaa, ɓɔɔ ri see vuu naa ɓarɛ, ri kãa Yeesɔ nɛɛ zang ɓɔɔ ri mantɛ vuu ka bii ɓiɓɛ vuu shaanang nɛɛ mani ɓɛɛ.
42008004	Zang kpalɛ tɔ ka bii Yeesɔ gaagaa, a zang ɓɔɔ ti alɛ doo naa nɛɛ gari ɓarɛ. A Yeesɔ rang ri yee nɛɛ nyaa vuu jeenang.
42008005	Yeesɔ kɔɔ ri tɔɔ, “Zang ɓɔɔgn nwangnɛ nɛɛ wu daa vang jìng vuu ka jaa ɓiɓɛ. Vang jìng vuu kana a jìng vuu ɓɔɔ shili ka gbalang, a zang naalɛ kaa nɛɛ doo. Jaaning ri ti naa arɛ ri yakɛ.
42008006	Jìng vuu ɓɔɔ ri shili ka yuu tipi pɛngkɛ, a ri takɛ. Ri bangkɛ kana, a ri naa tɔɔrɔ, ri waatɛ. Ka ruu ɓɔɔ tipi yà kpang ɓɛɛ.
42008007	Jìng vuu ɓɔɔ ri ti shili ka nɔng ɓɔɔ kɔkɔ kagn gaagaa ɓɛɛ, a ri takɛ. Ri bangkɛ kana nɛɛ kɔkɔ ning, a kɔkɔ naa bangkɛ mulu ri.
42008008	Jìng vuu ɓɔɔ ri shili ka tipi tɔ̃ɔ. Ri bangkɛ ri tasɛ yuu. Ri shing jìng gaagaa, ɓa ɓɔɔ tìng shɔɔnang katɔ dakn laa maani.” Ɓɔɔ wu kɔɔ tɔ naa weɓe, a naa kɔɔ ri nabm tɔɔ, “Zang ɓɔɔ shoo ɓiɓɛ nɛɛ kagn wu tãayi.”
42008009	A zang ɓɔɔ ri mantɛ vuu ka bii ɓiɓɛ, naa hɛ̃ɛ wu dìiri yee ɓɔɔ wu rang nɛɛ nyaa vuu jeenang ɓɛɛ kati.
42008010	A Yeesɔ kɔɔ ri tɔɔ, “Ruu ɓɔɔ zang waasɛ katɔ ka yuu Kpanti ɓɔɔ Laa rooyi, Laa a nɔkɔ naa zinang. A ɓɔɔ zang ɓɔɔgn, n rang ri yee ɓi nɛɛ nyaa vuu jeenang, ka ruu ɓɔɔ ri shu jìng nɛɛ ri pɛ̃ɛrɛ vuu, ri zi kpang ɓɛɛ. Ri ɓaa shoo nɛɛ ri tãayi, ri ti zi vuu ɓɔɔ kagn kpang ɓɛɛ.
42008011	“Yeesɔ kɔɔyi tɔɔ, “Dìiri nyaa vuu jeenang keɓe. Jìng vuu keɓe, ɓi ruu Kpanti Laa.
42008012	Jìng vuu ɓɔɔ shili ka gbalang nwang ɓi kaa naa zang ɓɔɔ ri tãa ruu Kpanti Laa a Sheetang kpanti suru shi kpang, arɛ naa zɔ̃ng ruu Laa ɓɔɔ ri tãa ɓɛɛ, nɛɛ ka ruu ɓɔɔ ri nɛɛ shing danggn ka bii Laa, ri walɛ suru bii ɓɔɔ waa nyaa kpang ɓɛɛ.
42008013	Jìng vuu ɓɔɔ shili ka yuu tipi pɛngkɛ, nwang naa zang ɓɔɔ ri tãa ruu Laa, a ri ta nɛɛ yeti gbete ɓɛɛ. A ri nwang ɓarɛ naa jìng vuu ɓɔɔ ɓaa dìiri tɔ̃ɔ tɔ̃ɔ kpang ɓɛɛ. Ri shing danggn ɓarɛ ka naa lapa kɔ shɛ̃ɛning. Ri yaa gbalang Laa ka diki ɓɔɔ zang gãsɛ danggn ɓarɛ ɓɔɔ ri shing ka bii Laa ɓɛɛ.
42008014	Jìng vuu ɓɔɔ ri shili ka teteng kɔkɔ, ri nwang naa zang ɓɔɔ ri tãa ruu Laa ɓɛɛ. Ri dũng kana, a rɛ̃rɛnang ka yuu vuu ɓɔɔ ka koo keɓe, nɛɛ vuu naa kasɛnang naa mulu ruu Laa ɓɔɔ ri tãayi. A ruu Laa ɓɔɔ ri tãayi nwang ri vuu ɓɔɔ kaa takpang.
42008015	Jìng vuu ɓɔɔ ri shili ka tipi tɔ̃ɔ, nwang kaa naa zang ɓɔɔ tãa ruu Laa ɓɛɛ. Ri tarɛ, ri shing ka yeti ɓarɛ, ri mã danggn, a ri naa nwang kaa naa jìng vuu ɓɔɔ bangnɛ ra jaa gaagaa ɓɛɛ.
42008016	“Zang mang waa zà'ang sɔɔ ɓi jong, zang zuu nɛɛ gãntang kpang. Zang ti shing ka dii latãng kpang. Zang nɛɛ mang waa zà'ang sɔɔ tɔ, zang shing ɓi ka yuu vuu lapa kɔ jong, tɔ̀ɔ, wu yakɛ zang ɓɔɔ kasɛ nɛɛ wu tu ka yeti gãa nɔng kati
42008017	“Vuu ɓɔɔ zang waasɛ katɔ ɓɔɔ Laa naa nwangsɛ kpang, ɓi kagn kpang. Vuu ɓɔɔ zang ti zi kpang, Laa naa nwangsɛ ditɔ, zang zirɛ.
42008018	“Ka ruu nɔngkɔ, nɔɔ gãng jìng ka naa ɓɔɔ tãa yee Laa ɓɛɛ ning. Nɔɔ gãng jìng kagn, ka ruu ɓɔɔ zang ɓɔɔ vuu ɓiɓɛ kagn, zang naa gisi wu ɓɔɔgn ditɔ. A zang ɓɔɔ vuu ɓiɓɛ tɔkɔlɔng, zang naa ta ɓɔɔ tɔkɔlɔng ɓɔɔ wu shing danggn kagn, ka naa ɓiɓɛ ditɔ.”
42008019	A nà'a Yeesɔ nɛɛ rɛɛ jaa niiɓɛ naa a ka bii ɓiɓɛ, a ri walɛ gbalang daanang bii ɓiɓɛ naabm kaa takpang, ka ruu zang ɓɔɔ ri kpalɛ zɔɔ ka bii ɓiɓɛ gaagaa ɓɛɛ.
42008020	A zang ɓɔɔgn kɔɔ wu tɔɔ, “Naaɓɛ nɛɛ rɛɛ jaa naaɓɛ ri shi ka biling, ri kasɛ nɛɛ ri rang yee nɛɛ mɔɔ.”
42008021	A kasɛ ri nyaa tɔɔ, “Nà'a mɛɛ nɛɛ rɛɛ jaa nà'a mɛɛ ɓi zang ɓɔɔ ri tãa ruu Laa, a ri ti palɛ vuu ɓɔɔ ruu Laa kɔɔ ɓɛɛ.”
42008022	Diki ɓɔɔgn, Yeesɔ vang tonsi nɛɛ zang ɓɔɔ ri mantɛ vuu ka bii ɓiɓɛ, a kɔɔ ri tɔɔ, “Ruu ta nɔɔ rang ta, ruu daa nɔɔ nyaa rang ɓɔɔ dang.” A ri seepaa daanang kati.
42008023	Ri daa kana yeti tonsi, a hingro yi Yeesɔ kati. A jasung bang naa seepaa rannang ka yuu waapo. Mii a kana yeti tonsi, tonsi nɛɛ wu ɔ̃ɔ kaa tɔ,
42008024	a zang ɓɔɔ ri mantɛ vuu ka bii Yeesɔ, ri daa hingsi wu. Ri tɔɔ, “Dabang Dabang, ruu ɔ̃ɔ kana.” A Yeesɔ seepaa mangkɛ jasung nɛɛ mii ɓɔɔ ri gɔnsɔ zɔɔ ɓɛɛ. A mii kaa kati, jasung ti vɔ̃ nyaa kaa jong.
42008025	Yeesɔ hɛ̃ɛ zang ɓɔɔ ri mantɛ vuu ka bii ɓiɓɛ tɔɔ, “Danggn ɓɔɔ nɔɔ shing ka bii mɛɛ kaa kiya?” Ri kaa vɔrɔ, ri ti mã naa ka danggn. Ri hɛ̃ɛlɛ zɔɔ ka naa ɓarɛ tɔɔ, “Wee ɓi lee zang viya? Jasung nɛɛ mii ri ɓaa shoo ka nyaa ɓiɓɛ wiya?”
42008026	Ri ta rang tɔ, a ri naa a ka tipi Ganasara ɓɔɔ ka paa ɓɔɔ laa nwangnɛ mani, raa zɔɔ jìng nɛɛ Galili ɓɛɛ.
42008027	Ɓɔɔ Yeesɔ nwang nɛɛ yeti tonsi hn, a zang gbete ɓɔɔ suru shi kpang ka bii ɓiɓɛ, nwang nɛɛ gari kaɓa, arɛ naa ɓee wu yuu kati. Diki ɓɔɔ yɔɔ kaɓa hãa fɔ̃ɔrɔ ka bii kpang bee tɔ. Ti roo gãa kpang. Roo ɓi ka nɔng yuu sàa.
42008028	Ɓɔɔ wu zi Yeesɔ hn, mɛɛ nyaa ka lapa, a tang ka tìng ɓiɓɛ. Mɛɛrɛ nyaa kana nabm, nɛɛ “Mɔɔ kãa vi ka bì'i mɛɛ viya? Yeesɔ Jaa Kpanti Laa. N zɔ̃ɔrɔ mɔɔ katɔ, mɔɔ dang m jìng kpang.”
42008029	Ka ruu ɓɔɔ, Yeesɔ kɔɔ suru shi kpang tɔɔ, nɛɛ wu nw'ang ta, wu yaa yɔɔ bii ɓɛɛ. Suru shi kpang keɓe yuku wu paa ka bii dɔli. Zang mã wu nɛɛ saka nɛɛ lengtaa, nɛɛ tɔɔ zang gãng jìng ka wu ɓɛɛ. A dɔlɔ saka nɛɛ lengtaa kaɓa katɔ, wu ti daarɛ ka jìngti naa ɓɔɔ suru shi kpang tasɛ wu naa ɓɛɛ.
42008030	A Yeesɔ hɛ̃ɛ wu tɔɔ, “Zang ɓaa nung ɓaaɓɛ nɛɛ viya?” A kasɛ nyaa tɔɔ, “Zang ɓaa m nɛɛ ‘Dɔli.’” Kɔɔ nɔngkɔ ka ruu ɓɔɔ suru shi kpang kagn bii ɓiɓɛ dɔli ɓɛɛ.
42008031	A suru shi kpang kaɓa, ri gaa Yeesɔ nɛɛ wu dɔ̃ɔ ri ka nɔng ɓɔɔ Laa palɛ ka ruu zang shi kpang, kpang.
42008032	Ka laa kaɓa, gãnya ɓɔɔ ri shaa kagn doo kɔpɔ ka nɔngkɔ. A suru shi kpang ri gàa Yeesɔ nɛɛ wu yaa ri, ri tu ka bii gãnya. A Yeesɔ y'aa ri kati.
42008033	A suru shi kpang kaɓa ri nwangkɛ nɛɛ bii yɔɔ, ri daa hãlɛ nyaa ka bii gãnya. A gãnya kɔ gaagaa ɓa, yuku ri sɔɔ gbalang nyaa rang ɓɔɔ hɛ̃ɛrɛ ɓɛɛ. Ri daa ɔ̃ɔrɔ ka yeti mii nandon, a ri vɔlɔ.
42008034	Ɓɔɔ zang ɓɔɔ ri gã gãnya zi vuu ɓɔɔ palɛ naa weɓe, ri yuku, ri daa kɔɔrɔ zang ruu keɓe ka gari kaɓa, nɛɛ gari tɔkɔlɔng ɓɔɔ ka tipi kaɓa ɓɛɛ.
42008035	A zang nwangkɛ, nɛɛ ri daa zi vuu ɓɔɔ palɛ ɓɛɛ. Ri a tɔ, ka bii Yeesɔ, ri zi yɔɔ ɓɔɔ suru shi kpang nwangnɛ bii ɓiɓɛ, nwang tɔ ka tìng Yeesɔ. Hãa fɔ̃ɔrɔ tɔ̃ɔ ka bii, suru bii ɓiɓɛ ti sɔɔ tɔ ka bii ɓiɓɛ tɔkn. A zang ɓɔɔ ri kpalɛ zɔɔ ka bii Yeesɔ ri kaa vɔrɔ kati.
42008036	Zang piti ɓɔɔ ri zi jìng bii ri kɔɔ zang naa ɓɔɔ Yeesɔ masɛ yɔɔ ɓɔɔ bɛɛ suru shi kpang ka bii ɓiɓɛ ɓɛɛ kati.
42008037	A zang tipi Ganasara nandon ri bakɛ Yeesɔ nɛɛ wu dita, ka ruu ɓɔɔ ri kaa vɔrɔ dɔli ɓɛɛ. A Yeesɔ vang tonsi gbãayu kati.
42008038	A yɔɔ ɓɔɔ suru shi kpang nwangnɛ bii ɓiɓɛ, gàa Yeesɔ tɔɔ, wu daa nɛɛ wu ning. Yeesɔ kasɛ kpang, a kɔɔ wu tɔɔ,
42008039	“Gbãayu ta gari ɓaaɓɛ, mɔɔ daa kɔɔrɔ zang vuu ɓɔɔ Laa pàlɛ̀ mɔɔ ɓɛɛ.” A yɔɔ daayi, daa kɔɔrɔ zang vuu ɓɔɔ Yeesɔ pàlɛ̀ wu ɓɛɛ, kaa nɛɛ nɔng piti, piti ka gari.
42008040	Yeesɔ naa gbãayu tɔ ka nyaa rang dang tɔkn, zang ɓɔɔ ri kpalɛ zɔɔ gaagaa ri tãa tìnang dɔli, a ri ta wu kati. Ka ruu ɓɔɔ, bɛɛ ri gã wu katɔ nandon ɓɛɛ.
42008041	A zang ɓɔɔ zang ɓaa wu nɛɛ Yayiru, arɛ naa tang ka tìng ɓiɓɛ, bakɛ wu nɛɛ wu daa ka yeti gãa ɓiɓɛ. Yayiru kaɓa ɓi zang bang ka gãa zɔɔ kpalɛnang.
42008042	Yayiru bakɛ Yeesɔ, ka ruu jaa gbete ɓiɓɛ ɓɔɔ zang soro, ɓɔɔ saa ɓiɓɛ kopi tu ziti vɔ kana. Yeesɔ daa kana gbalang, a zang ɓɔɔ ri kpalɛ zɔɔ ri màas'ɛ wu kati.
42008043	A jaa soro ɓɔɔ zìi kpaa wu daa saa kopi tu ziti, zang ɓɔɔ zunung wu masɛnang kagn kpang
42008044	'a nɛɛ knti, naa lee naa ka nyaa fɔ̃ɔrɔ Yeesɔ. A zìi ɓɔɔ kpaa wu dɔng kaa tantɛnang.
42008045	A Yeesɔ hɛ̃ɛyi tɔɔ, “Ɓu wi lee m naa ka bii wiya?” Ɓɔɔ zang piti ri laa nyaa tɔ, nɛɛ ri zi kpang, Bituru naa kɔɔ Yeesɔ kati tɔɔ “Dabang, mɔɔ hɛ̃ɛ nɔngkɔ, ka ruu viya? Mɔɔ zi kpang nɛɛ zang kɔ ri kiiri mɔɔ nyaa ka teteng ri kɔ màas'ɛ mɔɔ kpang ya?”
42008046	Yeesɔ ti kɔɔ tɔkn tɔɔ, “Zang ɓɔɔ lee m naa kagn bii, ka ruu ɓɔɔ, n zi naa zang masɛnang ɓɔɔ Laa a m nwang tɔ nɛɛ bii mɛɛ ɓɛɛ.”
42008047	A jaa soro ɓɔɔ lee Yeesɔ naa ka bii, zi tɔ nɛɛ zang zi vuu ɓɔɔ wu palɛ tɔ, a arɛ, bii zaa wu kana, a naa tang ka tìng Yeesɔ. A kɔɔ vuu ɓɔɔ palɛ wu lee Yeesɔ naa ka bii ɓɛɛ, ka shɔɔ zang nandon nɛɛ naa ɓɔɔ zìi dɔng kaa tantɛnang ɓɛɛ.
42008048	A Yeesɔ kɔɔ jaa soro kaɓa tɔɔ, “Man jaa, danggn ɓɔɔ mɔɔ shing ka bii mɛɛ masɛ mɔɔ tɔ, daa waasɛ̃.”
42008049	Ɓɔɔ Yeesɔ rang yee doo naa ka nyaa, zang gbete a nɛɛ gãa yɔɔ zang bang gãa zɔɔ kpalɛnang kaɓa, naa kɔɔ wu tɔɔ, “Jaa ɓaaɓɛ vɔ tɔ, mɔɔ gboro maalang takpang.”
42008050	Yeesɔ tãa kati, a kɔɔ Yayiru tɔɔ, “Mɔɔ kaa vɔrɔ kpang, shing ɓaa danggn kɔ shɛ̃ɛning ka bii mɛɛ, suru jaa a ɓi ditɔ ka bii ɓiɓɛ tɔkn.”
42008051	Yeesɔ naa shɛ̃ɛ gãa Yayiru tɔ, kasɛ nɛɛ zang ɓɔɔ wu daa nɛɛ wu ka yeti gãa kpang, daa nɛɛ rɛɛ Bituru nɛɛ Yɔhana nɛɛ Yakubu, nɛɛ daa jaa, nɛɛ naa jaa kɔ shɛ̃ɛning.
42008052	Zang ɓɔɔ ri ka nɔng nandon ri kaa ɓarɛ kana, zang ɓɔɔ ri ti ku naa yuu ka ruu jaa ɓɔɔ vɔ ɓɛɛ. A Yeesɔ kɔɔ ri tɔɔ, “N'ɔɔ kaa kpang, vɔ ɓi ka takpang, roo ɓi katɔ waati.”
42008053	A ri laarɛ wu, ka ruu ɓɔɔ, ri zi tɔ nɛɛ jaa vɔ ɓi tɔ ɓɛɛ.
42008054	A Yeesɔ yi jaa ka naa, a ɓaa jaa nyaa, a kɔɔ wu tɔɔ, “Jaa seepaa ta.”
42008055	A suru bii jaa gbãayu ka bii ɓiɓɛ ka nɔng tɔkn. A jaa seepaa kaa tantɛnang. A Yeesɔ kɔɔ ri kati tɔɔ, “Nɔɔ a wu vuu ta wu shaayi.”
42008056	Daa jaa nɛɛ nà'a jaa ri mã naa ka danggn. Yeesɔ kɔɔ ri tɔɔ, ri kɔɔ zang ɓɔɔ vuu kɔ wu palɛ ɓɛɛ kpang.
42009001	Yeesɔ ɓaa nyaa ka zang ɓɔɔ ri mantɛ vuu ka bì'i ɓiɓɛ kopi tuu ziti ka nɔng gbete, a a ri naa suru shi kpang nandon nwangsɛnang nɛɛ zang kɔnang masɛnang.
42009002	A shong ri nɛɛ ri dita ri daa rang zang yee Kpanti roonang Laa nɛɛ ri ti masɛ zang kɔnang.
42009003	A kɔɔ ri tɔɔ, “N'ɔɔ tuu vuu zanti daanang ka naa kpang. N'ɔɔ tuu labalang nɛɛ duku nɛɛ vuu shaanang nɛɛ saka ka naa kpang. N'ɔɔ ti hãa fɔ̃ɔrɔ ziti ka bii kpang.
42009004	Gãa ɓɔɔ nɔɔ hãa nyaa kagn, nɔɔ nwang ka nɔngkɔ, diki ɓɔɔ nɔɔ dɔ̃sɔ ka nɔng ɓɔɔgn wu a nɔng.
42009005	Nɔng ɓɔɔ zang nɛɛ ta nɔɔ kpang, nɔɔ nɛɛ daa kaa tɔ, n'ɔɔ waa zũng tapuru ɓɔɔ ka doo manɛ katɔ. Tɔ̀ɔ, wu nwang vuu ɓɔɔ zang zi kagn nɛɛ ruu manɛ hãa ɓi tɔɔgn nɛɛ ri kpang ɓɛɛ. Nɛɛ Laa naa jee ri ruu ditɔ.”
42009006	A ri seepaa, ri daarɛ ka rɛɛ gari tɔkɔlɔng, tɔkɔlɔng nandon. Ri rangkɛ zang yee Laa, a ri ti masɛ zang kɔnang ka nɔng ɓɔɔ ri daarɛ ɓɛɛ nandon.
42009007	Ɓɔɔ Hiridu kpanti Galili tãa nyaa vuu ɓɔɔ zang palɛ, kpãa wu ka yeti dɔli. Ka ruu ɓɔɔ, zang ɓɔɔ ri kɔɔyi nɛɛ Laa wisi Yɔhana ɓɔɔ palɛ zang batizima paa tɔ tɔkn nɛɛ sàa.
42009008	A zang ɓɔɔ ri ti kɔɔyi nɛɛ Iliya nwang nyaa tɔ tɔkn. Zang ɓɔɔ ri kɔɔyi nɛɛ Laa wisi zang nyaa shoonang ɓiɓɛ ɓɔɔ gbete ɓɔɔ ka tìng tɛ̃ɛtɛ̃ɛ paa tɔ nɛɛ sàa tɔkn.
42009009	Hiridu tɔɔ, “N dɔng yuu Yɔhana tɔ, ɓi kaa wi palɛ vuu kɔ n tãa nyaa ɓɛɛ wiya?” A kãa gbalang ɓɔɔ ri ìi zɔɔ nɛɛ Yeesɔ kati.
42009010	Zang ɓɔɔ ri mantɛ vuu ka bii Yeesɔ kopi tu ziti naa gbãayu kɔɔ wu vuu piti ɓɔɔ ri palɛ ɓɛɛ. A Yeesɔ see ri kɔ shɛ̃ɛning daa nɛɛ ri ka gbalang gari ɓɔɔ zang ɓaa nɛɛ Bɛsɛda ɓɛɛ.
42009011	Ɓɔɔ zang ɓɔɔ ri kpalɛ zɔɔ gaagaa ri tãa nyaa nɔng ɓɔɔ Yeesɔ daayi, ri dũuru knti ɓiɓɛ kati. Ri naa shɛ̃ɛ nɔng ɓɔɔ Yeesɔ kagn ɓɛɛ tɔ, a Yeesɔ jee ri nyaa, a rang ri yee Kpanti roonang Laa kati. A ti masɛ zang ɓɔɔ kɔnang yiki ri katɔ ɓɛɛ.
42009012	Ka diki kaɓa nɛɛ laarang, zang ɓɔɔ ri mantɛ vuu ka bii ɓiɓɛ kopi tu ziti, ri naa arɛ, ri kɔɔ wu tɔɔ, “Yaa zang naa ta, zang wu daarɛ ka gari ɓɔɔ bang nɛɛ ɓɔɔ tɔkɔlɔng ɓɔɔ ka nihn naabm, zang ɓu wu daa kãa vuu shaanang ɓiɓɛ nɛɛ nɔng roonang, ka ruu ɓɔɔ gãa ka nihn kpang ɓɛɛ.”
42009013	A kasɛ ri nyaa tɔɔ, “Nɔkɔ n'ɔɔ a ri vuu shaanang.” Ri kasɛ wu nyaa tɔɔ, “Borodi ɓuru yaa kaa maani nɛɛ jaazìi ziti kɔ nwani. Mɔɔ kasɛ nɛɛ ruu daa hoo zang kɔ kpalɛ zɔɔ gaagaa ɓee vuu shaanang ya?”
42009014	(Zang varɛ ɓɔɔ ka nɔng kaɓa daa labang maani katɔ) A Yeesɔ kɔɔ zang ɓɔɔ ri mantɛ vuu kaa bii ɓiɓɛ tɔɔ, “Nɔɔ kusu zang ta laa ziti tu kopi, laa ziti tu kopi, ri nwalɛ ka tipi.”
42009015	A zang ɓɔɔ ri mantɛ vuu ka bii Yeesɔ, ri kusu zang kaa naa ɓɔɔ Yeesɔ kɔɔ ri ɓɛɛ. A ri kɔɔ zang, zang ri nwalɛ ka tipi.
42009016	A tuu borodi maani kɔ nɛɛ jaazìi ɓa, tuu jìng ka lapa, a zãa Laa, shalɛ, a basɛ zang ɓɔɔ ri mantɛ vuu ka bii ɓiɓɛ ɓɛɛ, nɛɛ ri alɛ zang ta.
42009017	Zang shaayi, buru ɓarɛ yirɛ, a zang ɓɔɔ ri mantɛ vuu ka bii ɓiɓɛ ri kpalɛ ɓɔɔ zang yaarɛ knti sà'ang kopi tu ziti.
42009018	Diki ɓɔɔ kagn Yeesɔ gaa Laa kana, a zang ɓɔɔ ri mantɛ vuu ka bii ɓiɓɛ ri kagn nɔngkɔ. Hangsɛ nyaalaa gaanang tɔ, a hɛ̃ɛ ri tɔɔ, “Zang ri kɔɔ ɓu nɛɛ nkɔ wiya?”
42009019	Ri kasɛ wu nyaa tɔɔ, “Zang ɓɔɔ ri kɔɔ ɓarɛ nɛɛ mɔkɔ Yɔhana ɓɔɔ palɛ zang batizima ɓɛɛ. Zang ɓɔɔ ri ti kɔɔyi nɛɛ mɔkɔ Iliya. Zang ɓɔɔ ri kɔɔyi nɛɛ, mɔɔ zang nyaa shoonang Laa ɓɔɔ gbete ɓɔɔ ka tìng tɛ̃ɛtɛ̃ɛ ɓɛɛ. Laa wisi wukɔ paa nɛɛ saa.”
42009020	A hɛ̃ɛ ri tɔɔ, “A nɔɔ kɔɔ manɛ nɛɛ nkɔ wiya?” A Bituru kasɛ nyaa tɔɔ, “Mɔkɔ kirisi. Zang ɓɔɔ Laa tɔ naa a ɓɛɛ.”
42009021	A Yeesɔ shaarɛ ri nyaa tɔɔ, ri kɔɔ zang ɓɔɔ kpang.
42009022	A ti kɔɔ ri tɔɔ, “Jaa shɔnzang naa dang jìng ditɔ dɔli. Zang bang, bang zang Yahudawa, nɛɛ zang bang bang zang ɓɔɔ ri dɔɔ vuu ka Gãa Laa, nɛɛ zang ɓɔɔ ri tusu zang vuu, ri ti bɛ̃ɛ wu, ri nyɔ wu vɔrɔ. Laa naa wisi wu paa ka lee ɓɔɔ diki daa taati ɓɛɛ.”
42009023	A kɔɔ zang tɔɔ, “Zang ɓɔɔ nɛɛ tɔɔ wu dũng m, wu yaa yuu ɓiɓɛ kasɛnang ta, wu ta jìng dannang ɓɔɔ a ka ruu nung mɛɛ diki, diki wu dũng m.
42009024	ka ruu ɓɔɔ, zang ɓɔɔ kasɛ nɛɛ wu ta yuu ɓiɓɛ loo ɓi katɔ kɔ jong ɓɛɛ. A zang ɓɔɔ loo yuu ɓiɓɛ ka ruu mɛɛ naa walɛ ɓi katɔ kɔ jong ɓɛɛ.
42009025	Naa shɔnzang wàlɛ̀ vuu ɓɔɔ ka koo keɓe nandon a loo suru bii ɓiɓɛ, vuu keɓe nwǎng wu ɓu viya?
42009026	Zang ɓɔɔ tuuru yusɛ̃ɛ mɛɛ, nɛɛ ɓɔɔ yee mɛɛ, Jaa Shɔnzang naa tuuru yusɛ̃ɛ ɓiɓɛ ɓi doo nɔngkɔ, ka diki ɓɔɔ wu a ka naa bannang ɓiɓɛ, nɛɛ ɓɔ̀'ɔ Daa ɓiɓɛ, nɛɛ ɓɔ̀'ɔ zang nyaa shoonang Laa ɓɔɔ ka lapa ɓɛɛ.
42009027	N kɔ̀'ɔ nɔɔ ruu ɓɔɔ nizang kɔ nwani, zang ɓɔɔ ri kagn teteng zang kɔ ka nihn ɓee ri vɔ kpang. Ri zi kpanti ɓɔɔ Laa roo ɓɛɛ gbongkarɛ.”
42009028	Diki mantaati ɓa tɔ, a Yeesɔ naa vang kɔpɔ daa gaa Laa. Daa nɛɛ rɛɛ Bituru nɛɛ Yɔhana nɛɛ Yakubu kɔ shɛ̃ɛning.
42009029	Gaa Laa doo naa, a waa nyaating ɓiɓɛ risi kaa naa ɓɔɔgn. Fɔ̃ɔrɔ ɓiɓɛ nwang kaa puru shãashãa.
42009030	A zang ziti, Musa nɛɛ Iliya ri nwang nyaa, ri rang yee kana nɛɛ wu.
42009031	Ri nwang nyaa bii ɓarɛ kɔlɔ katɔ, a ri rang yee nɛɛ wu ka naa ɓɔɔ wu naa vɔ ka Urushalima ɓɛɛ.
42009032	A Bituru nɛɛ zang ɓɔɔ ri nɛɛ wu hingro kpiti ri jìng tɔ, ɓɔɔ ri hingsi jìng ri zi Yeesɔ ka bannang ɓiɓɛ, nɛɛ zang ɓɔɔ ri shiiri nɛɛ wu ɓɛɛ.
42009033	Ɓɔɔ zang ziti kaɓa seepaa daanang tɔ, Bituru kɔɔ Yeesɔ tɔɔ, “Dabang, wee ruu ka nihn, wukɔ tɔ̃ɔ. R'uu kaaɓi ruu waa k'uutu taati, ɓɔɔ ɓaaɓɛ gbete, ɓɔɔ Musa gbete, a ɓɔɔ Iliya ti gbete.” (A Bituru zi vuu ɓɔɔ wu kɔɔ keɓe ɓi kpang.)
42009034	Bituru kɔɔ ruu kaɓa doo naa nyaa, sãmbong arɛ naa zuu ri, a ri kaa vɔrɔ, ka ruu ɓɔɔ sãmbong zuu ri kana ɓɛɛ.
42009035	Ri tãa yee nɛɛ yeti sãmbong tɔɔ, “Wee Jaa Mɛɛ ɓɔɔ N zɔ̃ng ɓɛɛ kɔ, nɔɔ ɓaa shoo ka nyaa ɓiɓɛ ning.”
42009036	Ri tãa yee tɔ naa weɓe, a ri naa zi Yeesɔ kaa bm. Zang ɓɔɔ ri mantɛ vuu ka bii Yeesɔ taati kaɓa, ri shing ruu keɓe ka yeti ɓarɛ. Ka diki kaɓa ri kɔɔ zang gbete vuu ɓɔɔ ri zi ɓɛɛ kpang.
42009037	Yeesɔ nɛɛ zang ɓɔɔ ri mantɛ vuu ka bii ɓiɓɛ ɓɔɔ taati ri shooro tɔ nɛɛ kɔpɔ nɛɛ gãndi a zang ɓɔɔ ri kpalɛ zɔɔ gaagaa naa ɓee wu yuu kati.
42009038	Zang ɓɔɔ kagn teteng zang ɓɔɔ ri kpalɛ zɔɔ m'ɛɛ nyaa kana nɛɛ, “Maalang, n gaa mɔɔ katɔ, gn jaa gbete mɛɛ wu kɔng mɔɔ jong.
42009039	Suru shi kpang keɓe nɛɛ mã wu tɔ, mɛɛrɛ nyaa tantɛnang. Wu ti mãrɛ, puru wu puu nɛɛ nyaa dung dung. Dang wu jìng sasak, yaa wu naa pati kpang.
42009040	N gàa zang ɓɔɔ ri mantɛ vuu ka bii ɓaaɓɛ n tɔɔ ri nwangsɛ suru shi kpang keɓe ri zunung kpang.”
42009041	Yeesɔ kɔɔyi tɔɔ, “zang koo jaa knti keɓe, nɔɔ shi kpang. Nɔɔ shing danggn ka bii Laa rɛ̃rɛkɛ. Nɔɔ nɛɛ n nwang nɛɛ nɔɔ saa nɛya? Nɔɔ nɛɛ n mã danggn nɛɛ nɔɔ saa nɛya? Atɛ m jaa ɓaaɓɛ ta.”
42009042	Ɓɔɔ jaa a kana, suru shi kpang tuu wu loo ka tipi a mã kati. Yeesɔ mangkɛ suru shi kpang a suru shi kpang nwangnɛ a sɔɔrɔ daa jaa, jaa ɓiɓɛ kati.
42009043	Zang ɓɔɔ ri ka nɔngkɔ piti, ri mã naa ka danggn ka ruu vuu piti ɓɔɔ Laa palɛ ɓɛɛ.
42009044	Nɔɔ ɓaa shoo ta nɔɔ tãa vuu ɓɔɔ n kɔɔ nɔɔ ɓɛɛ, tɔɔ danggn wu ning nɔɔ kaa takpang. Ka ruu ɓɔɔ zang ɓɔɔ naa tuu Jaa shɔnzang ditɔ a zang ɓɔɔgn ri yɔɔ wu vɔrɔ.
42009045	Ri zi dìiri ruu kɔ wu kɔɔ ri ɓee kpang, ka ruu ɓɔɔ Laa waasɛ ri katɔ ɓɛɛ, kasɛ nɛɛ ri zi kpang. Ri tɔɔ ri hɛ̃ɛ wu dìiri ruu keɓe a ri kaa vɔrɔ.
42009046	A zang ɓɔɔ ri mantɛ vuu ka bii ɓiɓɛ ri gaa tɔɔsung nyaa laanang ka yuu zang ɓɔɔ naa nwang zang bang ka teteng ɓarɛ ɓɛɛ.
42009047	Yeesɔ zi vuu ɓɔɔ ri rɛ̃rɛ ka yeti ɓarɛ ɓi tɔ. Ka ruu nɔngkɔ, tuu jaa tɔkɔlɔng shii wu nɛɛ doo ka tìng ɓiɓɛ.
42009048	A kɔɔ ri tɔɔ, “Zang piti ɓɔɔ ta jaa keɓe, ka ruu mɛɛ ta ɓi nkɔ. Zang ɓɔɔ nɛɛ ta m, ta zang ɓɔɔ shong m ɓɛɛ. Ka ruu ɓɔɔ zang ɓɔɔ shing gn nɛɛ wu ɓi zang bang kpang ka teteng manɛ wukɔ zang bang manɛ.”
42009049	Yɔhana kɔɔ wu tɔɔ, “Dabang, ruu zi zang ɓɔɔ kagn nwangsɛ suru shi kpang nɛɛ nung ɓaaɓɛ, a ruu zãa wu. Ka ruu ɓɔɔ, dũng knti ɓaaɓɛ ɓi nɛɛ ruu kpang ɓɛɛ.”
42009050	A Yeesɔ kɔɔ wu tɔɔ, “N'ɔɔ zãa wu kpang, ka ruu ɓɔɔ, zang ɓɔɔ bɛ̃ɛ ruu ɓuru kpang, ɓi doo zang ɓuru kɔ ɓɛɛ.”
42009051	Ɓɔɔ diki ɓɔɔ Yeesɔ gbãayu daa lapa yaa kaa tɔkɔlɔng, Yeesɔ shing jìng daanang kaa Urushalima.
42009052	A shong zang shoonang ɓiɓɛ ka tìng. A zang shoonang kaɓa ri daa hãa nyaa ka gari zang Samariya ɓɔɔ gbete. Ri nɛɛ ri walɛ wu nɔng roonang,
42009053	A zang gari kaɓa ri kasɛ nɛɛ Yeesɔ wu a ka yeti gari ɓarɛ kpang. Ka ruu ɓɔɔ, ri zi tɔ nɛɛ Yeesɔ shing jìng ɓi kaa Urushalima daanang ɓɛɛ.
42009054	Ɓɔɔ Yakubu nɛɛ Yɔhana ɓɔɔ ri mantɛ vuu ka bii Yeesɔ ri zi naa weɓe, ri hɛ̃ɛ Yeesɔ tɔɔ, “Dabang mɔɔ kasɛ tɔ ruu gaa Laa, wu shong waa nɛɛ lapa, wu shaa ri ya?”
42009055	A Yeesɔ raa jìng mangkɛ ri.
42009056	A sha kaa nɛɛ zang ɓɔɔ ri mantɛ vuu ka bii ɓiɓɛ, ri daa ka gari ɓɔɔgn.
42009057	Ri daa kana gbalang a zang ɓɔɔgn gbete kɔɔ wu tɔɔ, “N dũng knti ɓaaɓɛ n daa nɛɛ mɔɔ ka nɔng ɓɔɔ mɔɔ daa ɓɛɛ piti.”
42009058	A Yeesɔ kɔɔ wu tɔɔ, “Yeng rɛɛ yaka jìngti kagn, a saara jaaning ti kagn, a gãa ɓɔɔ Jaa shɔnzang roo ɓi kagn kpang.”
42009059	A kɔɔ zang ɓɔɔ ɓɛɛ tɔɔ, “Dũng m ta.” A zang kaɓa kasɛ wu nyaa tɔɔ, “Dabang ya m ta n daa gbãa daa mɛɛ ka gbongkarɛ.”
42009060	A Yeesɔ kɔɔ wu tɔɔ, “Dũng m ɓaaɓɛ. Yaa zang ɓɔɔ ri walɛ suru bii ɓɔɔ waa nyaa kpang gn kpang ri gbãa zɔɔ ka naa ɓarɛ. Daa ɓaari mɔɔ daa kɔɔrɔ zang Ruu Tõ̀'ɔ Kpanti roonang Laa.”
42009061	Zang ɓɔɔgn ti kɔɔ wu tɔɔ, “N dũng mɔɔ katɔ Dabang, yaa m ka gbongkarɛ n daa jee zang ɓɔɔ ri ka gãa mɛɛ nyaa.”
42009062	Yeesɔ kɔɔ wu tɔɔ, “Shɔnzang ɓɔɔ gaayu shoonang Laa palɛnang a nwaa jìng ka knti, daa naa ɓɔɔ wu daa ka nɔng ɓɔɔ Laa roo Kpanti kpang.”
42010001	Ka knti vuu keɓe Yeesɔ zɔ̃ngkɔ zang laa taati tu kopi a ɓakɛ ri ziti, ziti, a shongko ri ka rɛɛ gari nɛɛ nɔng piti, piti ɓɔɔ wu naa daarɛ ɓɛɛ.
42010002	A kɔɔ ri tɔɔ, “Zee daa naa yeenang tɔ, a zang yeenang haa kaa takpang. Nɔɔ gaa Kpanti Laa ɓɔɔ wukɔ zang jaa ɓɛɛ ta, wu shong zang zee yeenang ka jaa ɓiɓɛ.
42010003	Nɔɔ dita, n shong nɔɔ naa mɛ̀ɛr'ɛ ka teteng zaa wisi.
42010004	N'ɔɔ tuu duku saka tɛ̃ɛnang nɛɛ duku zanti daanang, nɛɛ koodoo ɓɔɔ, ka naa kpang. N'ɔɔ ti suukãng ka nɔng ɓɔɔ nɔɔ jee zang nyaa ka gbalang kpang.
42010005	Gãa ɓɔɔ nɔɔ hãa nyaa kagn piti, nɔɔ jee zang nyaa nɛɛ, ‘Nɔɔ nwang tɔ̃ɔ.’
42010006	Naa zang ɓɔɔ shing jìng ka nwannang tɔ̃ɔ nɛɛ kagn gãa kaɓa, naa nwang ditɔ naa ɓɔɔ nɔɔ kɔɔ ɓɛɛ. Naa zang kaɓa kagn kpang naa nwang nɔngkɔ kpang.
42010007	Nɔɔ nwang ka gãa gbete kaɓa kɔ, n'ɔɔ shaa vuu, n'ɔɔ ti ɓoo mii ɓoonang ɓɔɔ ri a nɔɔ ɓɛɛ. Ka ruu ɓɔɔ, zang sɔ̀ɔr'ɔ zang shoonang doo ɓi katɔ ɓɛɛ. N'ɔɔ dɔ̃sɔ gãa kpang.
42010008	Gari ɓɔɔ nɔɔ hãa nyaa kagn piti, zang nɛɛ ta nɔɔ katɔ, nɔɔ shaa vuu piti ɓɔɔ ri a nɔɔ ɓɛɛ.
42010009	Nɔɔ masɛ zang kɔnang ɓɔɔ ka yeti gari kaɓa katɔ. Nɔɔ ti kɔɔ ri nɛɛ, ‘Diki ɓɔɔ Laa roo Kpanti a tɔ kaa naabm.’
42010010	Gari ɓɔɔ nɔɔ daa kagn, zang gari kaɓa nɛɛ ta nɔɔ kpang, nɔɔ sɔɔrɔ boo gãa ɓarɛ, nɔɔ kɔɔrɔ ri nɛɛ,
42010011	‘Rùu wàa nɔɔ tapuru gari manɛ ɓɔɔ ka doo ɓuru tɔ, tɔɔ zang zi kati nɛɛ Laa naa jɛ̃ɛ nɔɔ ruu ditɔ’. Danggn wu ning nɔɔ kpang, Kpanti roonang Laa a naabm tɔ.
42010012	N kɔɔ nɔɔ, ka diki ɓɔɔ Laa naa jɛ̃ɛ zang ruu, jìng dannang zang gari kaɓa naa ɓa ɓɔɔ zang gari sɔɔdɔm katɔ.
42010013	“Jìng dannang kagn yuu ɓaaɓɛ gari Korazing. Jìng dannang kagn yuu ɓaaɓɛ gari Bɛsɛda, ka ruu ɓɔɔ shoonang bang kɔ n palɛ nɔɔ ɓɛɛ n nɛɛ palɛ nɔngkɔ ka gari Taya nɛɛ Sidong, ri nɛɛ yaa vuu shi kpang ɓarɛ tɔ, ri nɛɛ kɔ̃sɔ yeti tɔ doo tɛ̃ɛtɛ̃ɛ. Ri nɛɛ hãa sɛ̃ɛ fɔ̃ɔrɔ tɔ, ri nɛɛ tɛ̃ɛ pũngku tɔ ka yuu ɓarɛ. Tɔ̀ɔ, zang zi kaa gn nɛɛ ri ràa vuu shi kpang ɓarɛ yuu knti tɔ.
42010014	Ka diki ɓɔɔ Laa naa jɛ̃ɛ zang ruu, Laa naa dang nɔɔ jìng ɓa ɓɔɔ zang rɛɛ gari Taya nɛɛ Sidong katɔ.
42010015	Zang gari Kafanahu, nɔkɔ naa ɓa rɛɛ gari ɓɔɔ nandon nɛɛ bannang ya? Kpang, Laa naa tasɛ nɔɔ ka waa kɔ jong.”
42010016	A kɔɔ zang ɓɔɔ ri mantɛ vuu ka bii ɓiɓɛ tɔɔ, “Zang ɓɔɔ nɛɛ ɓaa shoo ka nyaa manɛ, ɓaa shoo ka nyaa mɛɛ kɔ. Zang ɓɔɔ nɛɛ ti bɛ̃ɛ nɔɔ bɛ̃ɛ ɓi nkɔ. Zang ɓɔɔ nɛɛ ti bɛ̃ɛ m, bɛ̃ɛ ɓi zang ɓɔɔ shong m ɓɛɛ.”
42010017	Zang ɓɔɔ laa taati tu kopi ziti ri gbãayu. Ri kɔɔ Yeesɔ tɔɔ, “Dabang suru shi kpang ri ti ɓ'aa shoo ka nyaa ɓuru katɔ, ruu nɛɛ kɔɔ ri ruu tɔ ka nung ɓaaɓɛ ɓɛɛ.”
42010018	A kɔɔ ri tɔɔ, “N zi sheetang watɛ nɛɛ lapa naa shala ɓɔɔ mang takoti ɓɛɛ.
42010019	Nɔɔ zirɛ n a nɔɔ naa tɔ, nɔɔ ra ka yuu sɔkɔ nɛɛ gbuuri. Nɔɔ ti ɓa zang ɓɔɔ shing jìng nɛɛ zang kpang yuu katɔ. Vuu ɓɔɔ kpaa nɔɔ naa ka bii kpang.
42010020	N'ɔɔ tãa tìnang ka ruu ɓɔɔ suru shi kpang ɓaa shoo ka nyaa manɛ kpang. Nɔɔ tãa tìnang manɛ, ka ruu ɓɔɔ, zang bee nung manɛ tɔ ka lapa ɓɛɛ.”
42010021	Ka laa kaɓa Yeesɔ dɔɔ Laa kati ka ruu tìnang tãanang ɓɔɔ suru Laa a wu ɓɛɛ. A kɔɔyi tɔɔ, “N zãa mɔɔ tɔ Dada, Kpanti lapa nɛɛ tipi ka ruu ɓɔɔ, vuu ɓɔɔ mɔɔ wàasɛ̀ zang ɓɔɔ ri zũng katɔ, mɔɔ naa tusu zang ɓɔɔ ri zi vuu kpang ɓɛɛ. Nɔngkɔ Dada, wee naa ɓɔɔ mɔɔ kasɛ nɛɛ mɔɔ palɛ ɓɛɛ kɔ.
42010022	“Daa mɛɛ a m vuu piti tɔ ka naa. A zang ɓɔɔ zi Jaa kagn gbete kpang. Daa kɔ zi wu gbete. Zang ɓɔɔ ti zi Daa kagn gbete kpang, Jaa kɔ zi wu gbete nɛɛ shɔnzang piti ɓɔɔ Jaa kasɛ nɛɛ wu tusu wu Daa ɓɛɛ.”
42010023	A raa jìng kɔɔ zang ɓɔɔ ri mantɛ vuu ka bii ɓiɓɛ nɛɛ nwiiri tɔɔ, “Tìnang tãanang ɓi ɓɔɔ zang ɓɔɔ zi vuu ɓɔɔ nɔɔ zi ɓɛɛ.
42010024	N kɔ̀'ɔ nɔɔ zang nyaa shoonang Laa nɛɛ rɛɛ kpanti, ri kasɛ nɛɛ ri zi vuu kɔ nɔɔ zi ɓee, a ri zi kpang. Ri nɛɛ ri tãa vuu kɔ nɔɔ tãa ɓee, ri ti tãa kpang.”
42010025	A yɔɔ ɓɔɔ zi labeenang Laa ɓɔɔ Musa bee ɓɛɛ dɔli, seepaa nɛɛ wu gãsɛ Yeesɔ. Hɛ̃ɛ Yeesɔ tɔɔ, “Maalang, naa n palɛ ɓu bɛ̀ɛ vi n walɛ suru bii ɓɔɔ waa nyaa kpang ɓɛɛ viya?”
42010026	A Yeesɔ kasɛ wu nyaa tɔɔ, “Labeenang Laa ɓɔɔ Musa beeyi, kɔɔ nɛɛ viya? Ɓɔɔ mɔɔ gãrɛ kɔɔ nɛɛ viya?”
42010027	Kasɛ Yeesɔ nyaa tɔɔ, “Labeenang Laa tɔɔ, ‘Zang wu kasɛ Kpanti Laa ɓɔɔ wukɔ Kpanti zang nɛɛ yeti gbete, nɛɛ suru bii zang piti, nɛɛ kaka zang piti, nɛɛ rɛ̃rɛnang zang piti.’ Nɛɛ ‘Zang ti kasɛ ruu ɓeezung doo naa ɓɔɔ zang kasɛ bii zang ɓɛɛ kɔ.’”
42010028	A Yeesɔ kɔɔ wu tɔɔ, “Mɔɔ kasɛ nyaa tɔ tɔ̃ɔ. Palɛ veɓe kɔ, mɔɔ walɛ suru bii ɓɔɔ waa nyaa kpang ditɔ.”
42010029	A yɔɔ kasɛ nɛɛ tɔɔ zang kɔɔ nɛɛ wu zang tɔ̃ɔ, a hɛ̃ɛ tɔɔ, “Ɓu wi manzung wiya?”
42010030	Yeesɔ kasɛ wu nyaa kati tɔɔ, “Zang ɓɔɔgn seepaa nɛɛ gari Urushalima nɛɛ wu daa ka gari Jeriko. Daa kana a zang ɓɔɔ ri ta zang vuu nɛɛ ɓangge ri nɔɔ wu ka gbalang. Ri nyɔ wu ri talɛ vuu ɓiɓɛ, ri daayi, ri yaa wu ka nɔngkɔ nung vɔrɔ gbete.
42010031	Zang ɓɔɔ dɔɔ vuu ka Gãa Laa sɔɔ gbalang kaɓa a naa kpaa jìng ka wu ka tipi. Ɓu doo ɓɔɔ zi wu naa weɓe, kusu waala daayi.
42010032	Zang Leevi ɓɔɔ palɛ shoonang ka Gãa Laa ti arɛ naa kpaa jìng ka wu. A ti kusu waala doo nɔngkɔ, daayi, yaa wu.
42010033	A yɔɔ Samariya ɓɔɔ tɔ̀ɔ wu daa zanti sɔɔ gbalang kaɓa, arɛ naa kpaa jìng ka wu ka tipi, a gn ɓiɓɛ kɔng wu.
42010034	A daa ka bii ɓiɓɛ daa sɔɔ wu nyaa vuu waa, nwaa nung kagn, a kãng kati. A tuu wu, shing wu ka dakn seesaa ɓiɓɛ a daa kaa nɛɛ wu ka gãa ɓɔɔ zang zanti ɔ̃sɔ kagn ɓɛɛ, a gãng jìng ka wu ka nɔngkɔ.
42010035	Nɔng naa gãntɛ, a see saka ɓɔɔ zang ɓaa nɛɛ dinari ɓɛɛ ziti, a zang gãa, a kɔɔ wu tɔɔ, ‘Yi m zang kɔnang keɓe naa jong ka bii. Vuu ɓɔɔ mɔɔ nɛɛ ningsi ka yuu ɓiɓɛ piti, n nɛɛ naa gbãayu tɔ, 'n naa sɔ̀ɔrɔ̀ mɔɔ.’”
42010036	A Yeesɔ hɛ̃ɛ yɔɔ ɓɔɔ zi labeenang Laa dɔli kaɓa tɔɔ, “Ɓu wi ka teteng zang taati kaɓa ɓɔɔ tusu nɛɛ wukɔ ɓeezung yɔɔ ɓɔɔ zang ɓɔɔ ri ta zang vuu nɛɛ ɓangge ri nyɔ wu ka gbalang kaɓa wiya?”
42010037	A yɔɔ ɓɔɔ zi labeenang Laa dɔli kasɛ wu nyaa tɔɔ, “Yɔɔ Samariya ɓɔɔ gn yɔɔ kɔng wu ɓɛɛ.” A Yeesɔ risi nyaa kɔɔ wu tɔɔ, “Dita mɔɔ daa palɛ jong naa yɔɔ Samariya kaɓa.”
42010038	Yeesɔ ri daa kana gbalang nɛɛ zang ɓɔɔ ri mantɛ vuu ka bii ɓiɓɛ a naa hãa nyaa ka jaa gari. A jaa soro ɓɔɔ zang ɓaa wu nɛɛ Mata ta wu zanti ka yeti gãa ɓiɓɛ.
42010039	Jaanaa Mata ɓɔɔ zang ɓaa nɛɛ Marayamu nwang ka tìng Yeesɔ tãa vuu ɓɔɔ wu tusu ɓɛɛ.
42010040	A Mata nwaa bii ɓi nɛɛ shoonang palɛnang. A arɛ naa kɔɔ Yeesɔ tɔɔ, “Dabang, mɔɔ yee laa ɓaa ka ɓɔɔ jaanaa mɛɛ yàa m shoonang ka bm ɓɛɛ kpang ya? Kɔɔ wu ta nɛɛ wu yi m naa ka shoonang.”
42010041	A Yeesɔ kasɛ wu nyaa tɔɔ, “Mata, mɔɔ rɛ̃rɛ, a bii ti nwaa mɔɔ ka ruu vuu dɔli.
42010042	Vuu ɓɔɔ zang kasɛ ɓi gbete kɔ nwani. Marayamu ya ɓɔɔ tɔ̃ɔ ɓi tɔ. Zang ɓɔɔ ta kagn nɛɛ naa ɓiɓɛ tɔkn kpang.”
42011001	Diki ɓɔɔ kagn Yeesɔ gaa Laa ka nɔng ɓɔɔ ɓɛɛ. Hangsɛ nyaa tɔ, a zang gbete ka teteng zang ɓɔɔ ri mantɛ vuu ka bii ɓiɓɛ arɛ naa kɔɔ wu tɔɔ, “Dabang, kpɛ̃ɛrɛ ruu naa ɓɔɔ ruu gaa Laa jong, naa ɓɔɔ Yɔhana kpɛ̃ɛrɛ zang ɓɔɔ ri mantɛ vuu ka bii ɓiɓɛ ɓɛɛ.”
42011002	A Yeesɔ kɔɔ ri tɔɔ, “Nɔɔ nɛɛ gaa Laa, nɔɔ kɔɔ nɛɛ, ‘Daa ɓuru Laa, zang wu dɔɔ nung tɔ̃ɔ ɓaaɓɛ ta. Zang zirɛ nɛɛ mɔkɔ Kpanti.
42011003	A ruu vuu shaanang ɓɔɔ ruu shaa lɛɛkɔ jong lɛɛkɔ.
42011004	Yaa ruu gbalang vuu shi kpang ɓuru katɔ, naa ɓɔɔ ruu yà'a zang ɓɔɔ ri palɛ ruu vuu shi kpang ɓɛɛ. Mɔɔ yaa Sheetang wu gãsɛ ruu nɛɛ vuu ɓɔɔ ɓa kaka ɓuru katɔ ɓɛɛ kpang.’”
42011005	A kɔɔ ri tɔɔ, “Naa zang gbete ka teteng manɛ, daa ka bii ɓeesang nɛɛ gãmbang zìi, nɛɛ wu a wu borodi jong taati,
42011006	ka ruu ɓɔɔ, ɓeesang ɓɔɔ a zanti shɛ̃ɛ gãa nɛɛ zìi, vuu ɓɔɔ wu a wu kpang.
42011007	Ɓeesang ɓɔɔ ka yeti jaka kasɛ wu nyaa nɛɛ, ‘M'ɔɔ kpãa m kpang, kãntang keɓe, n ku nyaa gãa tɔ. Wujɛ mɛɛ ti rooro tɔ, n zunung ɓɔɔ n seepaa n a mɔɔ vuu ɓɔɔ takpang.’
42011008	N kɔ̀'ɔ nɔɔ ruu ɓɔɔ nizang kɔ nwani, naa seepaa a wu borodi doo ka ruu ɓɔɔ wu ɓɛɛsang kpang, seepaa ditɔ, a wu gaagaa naa ɓɔɔ wu kasɛ ɓɛɛ, ka ruu tìng ɓɔɔ yɔɔ yi ɓɛɛ.
42011009	“Ka ruu nɔngkɔ, n kɔ̀'ɔ nɔɔ, nɔɔ gaa ta, Laa a nɔɔ katɔ. Nɔɔ kãa ta, nɔɔ ìi katɔ. Nɔɔ ti ɓaa nyaa ta, Laa kasɛ nɔɔ nyaa katɔ.
42011010	Ka ruu ɓɔɔ, zang ɓɔɔ gaayi, Laa a wu katɔ. Zang ɓɔɔ kãayi, ti ìi katɔ. A zang ɓɔɔ nɛɛ ɓaa nyaa, Laa kasɛ wu nyaa katɔ ɓɛɛ.
42011011	Ɓi d'aa kiya ka teteng manɛ, naa jaa ɓiɓɛ ɓɔɔ varɛ gaa jaazìi ka naa ɓiɓɛ, tuu sɔkɔ kɔ jong a wu ka nung jaazìi wiya?
42011012	Kɔ naa jaa gaa angkn, wu a jaa gbuuri wiya?
42011013	Ɓɔɔ nɔɔ shi kpang, nɔɔ zunung ɓɔɔ nɔɔ a wujɛ manɛ vuu tɔ̃ɔ katɔ ka tansi Daa manɛ Laa ɓɔɔ ka lapa ɓɛɛ ya? Zunung ɓɔɔ wu a zang ɓɔɔ ri gaa wu suru tɔ̃ɔ kpang ya?”
42011014	Yeesɔ nwangsɛ suru shi kpang nɛɛ bii zang ɓɔɔ nyaa nɔɔ katɔ, a suru shi kpang naa nwangnɛ. Zang ɓɔɔ nyaa nɔɔ katɔ naa rang yee kati. zang ɓɔɔ ri kpalɛ zɔɔ nandon ri mã naa ka danggn.
42011015	A zang ɓɔɔ ri kɔɔ ɓarɛ tɔɔ, nwangsɛ suru shi kpang nɛɛ naa ɓɔɔ Bahazabu, kpanti suru shi kpang a wu ɓɛɛ.
42011016	Zang ɓɔɔ ri gãsɛ wu. Ri hɛ̃ɛ wu tɔɔ, “Tusu ruu vuu ɓɔɔ ruu zi kagn nɛɛ mɔɔ ɓaa zang ɓɔɔ Laa shong ɓɛɛ.”
42011017	Yeesɔ ti zi vuu ɓɔɔ ri rɛ̃rɛ ka yeti ɓarɛ ɓi tɔ, a kɔɔ ri tɔɔ, “Zang ɓɔɔ kpanti ɓarɛ gbete ri nɛɛ basɛ yuu ɓarɛ, ri nɛɛ gaa nyaa nɛɛ zɔɔ, ri shaarɛ ɓarɛ kaatɔ. Zang ɓɔɔ ka yeti gãa gbete ri nɛɛ ti basɛ yuu ɓarɛ, ri shaarɛ kaatɔ.
42011018	Naa sheetang basɛ yuu ɓiɓɛ, kpanti roonang ɓiɓɛ nwang biya? N kɔ̀'ɔ ruu keɓe, ka ruu ɓɔɔ, nɔɔ kɔɔyi nɛɛ n nwangsɛ suru shi kpang nɛɛ naa ɓɔɔ Bahazabu a m ɓɛɛ, ɓɛɛ.
42011019	Naa n nwangsɛ suru shi kpang nɛɛ naa ɓɔɔ Bahazabu a m, zang ɓɔɔ ri dũng nɔɔ, ri nwangsɛ ɓarɛ kaa nɛɛ viya? Ka ruu nɔngkɔ, rikɔ naa nwang zang ɓɔɔ naa jɛ̃ɛ nɔɔ ruu ɓɛɛ.
42011020	N nɛɛ nwangsɛ suru shi kpang nɛɛ naa Laa, Kpanti ɓɔɔ Laa rooyi, a tɔ ka teteng manɛ.
42011021	“Zang ɓɔɔ lakɛ dɔli nɛɛ see vuu waa ɓiɓɛ tɔ, nɛɛ gã gãa ɓiɓɛ tɔ, zang ɓɔɔ yi naa ɓi tɔ̀'ɔ ka vuu ɓiɓɛ kpang.
42011022	Zang ɓɔɔ ɓa wu kaka katɔ nɛɛ gàa nyaa nɛɛ wu, a nɛɛ ti ɓa wu kaka, sè'e vuu waa ɓɔɔ zang keɓe shing danggn kagn ɓɛɛ nandon, tɔ̀ɔ, wu basɛ vuu ɓɔɔ yɔɔ kpalɛ ɓɛɛ kaa nandon.
42011023	“Shɔnzang ɓɔɔ ɓang ɓi nɛɛ n kpang, wukɔ zang ɓɔɔ kasɛ ruu mɛɛ kpang ɓɛɛ. Zang ɓɔɔ nɛɛ ti kpalɛ zang nɛɛ n kpang, tantɛ ɓi katɔ kɔ jong.
42011024	“Suru shi kpang nɛɛ nwang tɔ nɛɛ bii zang. Daayi, kãarɛ nɔng ɔ̃sɔnang ka nɔng ɓɔɔ mii kagn kpang ɓɛɛ. Nɛɛ ìi kpang, wu kɔɔ kati nɛɛ, ‘N gbãayu kaa gãa gbaala mɛɛ tɔkn.’
42011025	Nɛɛ arɛ, nɛɛ naa ìi gãa, zang kooro katɔ, a zang ti shìli vuu katɔ nyaa kiiri.
42011026	Gbãayu daa atɛ suru shi kpang ɓɔɔgn, manziti, ɓɔɔ ɓa wu shi kpang palɛnang katɔ ɓɛɛ, tɔ̀ɔ, ri naa nwang kaa gãa kaɓa. Nwannang zang kaɓa naa lasɛ ɓa ɓɔɔ tìng shɔɔnang ɓi kaatɔ.”
42011027	Ɓɔɔ Yeesɔ kɔ̀'ɔ ruu doo naa, jaa soro gbete ka teteng zang dɔli ɓɔɔ ri kpalɛ zɔɔ, mɛɛ nyaa ka lapa, kɔɔ wu tɔɔ, “Tìnang tãanang ɓi ɓɔɔ jaa soro ɓɔɔ yi mɔɔ, a ti a mɔɔ mii danggn ɓiɓɛ ɓɛɛ.”
42011028	Yeesɔ kasɛ wu nyaa tɔɔ, “Tìnang tãanang ɓi ɓɔɔ zang ɓɔɔ ri tãa ruu Laa, ri shing ka yeti ɓarɛ ɓɛɛ kɔ jong.”
42011029	Zang dɔli ri 'alɛ̀ kana g'n tɔkn, a Yeesɔ kɔɔ ri tɔɔ, “Zang koo jaa knti keɓe, ri ɓarɛ zang ɓɔɔ shi kpang ɓɛɛ. Ri kasɛ vuu ɓɔɔ zang zirɛ zang mã naa ka danggn ɓɛɛ. Zang ti pàlɛ̀ ri kpang. Zang tusu ri ɓɔ̀'ɔ Yunana kɔ shɛ̃ɛning.
42011030	Jaa Shɔnzang naa nwǎng zang koo jaa knti keɓe vuu ɓɔɔ zang zirɛ zang mã naa ka danggn ɓi doo naa ɓɔɔ Yunana nwàng zang gari Ninivi ɓɛɛ kɔ.
42011031	Zang soro ɓɔɔ roo kpanti ka Sheeba naa seepaa ditɔ, wu dɔng zang koo jaa knti keɓe ruu, ka diki ɓɔɔ Laa naa jɛ̃ɛ zang ruu ɓɛɛ. Ka ruu ɓɔɔ, a nɛɛ koolaa ɓɔɔgn kpalakpala nɛɛ wu naa tãa zũnang kpanti Sulemanu ɓɛɛ. N kɔɔ nɔɔ, zang ɓɔɔ ɓa kpanti Sulemanu katɔ kagn nihn.
42011032	Zang gari Ninivi naa seepaa ditɔ, ri dɔng zang koo jaa knti keɓe ruu, ka diki ɓɔɔ Laa naa jɛ̃ɛ zang ruu ɓɛɛ. Ka ruu ɓɔɔ, ri yaa vuu shi kpang ɓarɛ, ri kɔ̃sɔ yeti, ka diki ɓɔɔ Yunana rang ri ruu Laa ɓɛɛ. N kɔ̀'ɔ nɔɔ, zang ɓɔɔ ɓa Yunana bannang katɔ kagn nihn.
42011033	“Zang ɓɔɔ kagn mang waa zà'ang sɔ̀ɔ, wu zuu nɛɛ gãntang kpang. Shing ɓi yuu vuu lapa kɔ jong, tɔ̀ɔ, zang ɓɔɔ ri tu ka yeti gãa, ri zi nɔng kati.
42011034	Jìng ɓaaɓɛ kɔ waa zà'ang sɔɔ bii ɓaaɓɛ. Jìng ɓaaɓɛ nɛɛ tɔ̃ɔ, bii ɓaaɓɛ yakɛ katɔ nandon. Jìng ɓaaɓɛ nɛɛ tɔ̃ɔ kpang, bii ɓaaɓɛ tɔ̀ɔ ɓi katɔ nandon.
42011035	Ka ruu nɔngkɔ, p'al'ɛ tɔ̃ɔ, ka ruu ɓɔɔ, nɔng yakɛnang ɓɔ̀'ɔ bii ɓaaɓɛ nɛ̀'ɛ tɔɔyi ɓɛɛ.
42011036	Bii ɓaaɓɛ nɛɛ yakɛ katɔ kɔ shɛ̃ɛning, naa yakɛ bii ɓaaɓɛ katɔ nandon, naa ɓɔɔ waa zà'ang sɔɔ yakɛ mɔɔ nɔng ɓɛɛ.”
42011037	Yeesɔ hangsɛ nyaa yee rannang tɔ, a yɔɔ Farisawa ɓaa wu nyaa kati nɛɛ wu daa shaa vuu shaanang ka gãa ɓiɓɛ. A daayi, daa nwang ka nɔng vuu shaanang ka gãa yɔɔ.
42011038	Yɔɔ Farisawa mã naa ka danggn, ka ɓɔɔ wu zirɛ nɛɛ Yeesɔ sɔɔ naa ka gbongkarɛ, shaa vuu shaanang kpang ɓɛɛ.
42011039	A Kpanti Yeesɔ kɔɔ wu tɔɔ, “Ɓɔɔ nɔɔ Farisawa, nɔɔ sɔɔ dakn waka nɛɛ dakn gbanti kɔ shɛ̃ɛning, a yeti manɛ ɓi zang mulunang kɔ nɛɛ yeti lanang shɛ̃ɛning.
42011040	Ɓɔɔ nɔɔ shoko ɓɛɛ, nɔɔ zi kpang nɛɛ Laa ɓɔɔ palɛ biling, wukɔ palɛ yeti doori kpang ya?
42011041	Nɔɔ a zang ɓɔɔ vuu ka naa ɓarɛ kpang ɓɛɛ, vuu ɓɔɔ ka yeti waka manɛ ɓɛɛ. Vuu manɛ piti nwang ditɔ tɔ̃ɔ tɔ̃ɔ.
42011042	“Jìng dannang kagn yuu manɛ Farisawa, ka ruu ɓɔɔ, nɔɔ zɔ̃ng Laa vuu gbete ka teteng vuu kopi ɓɔɔ nɔɔ walɛ naa ree zitaa nɛɛ seteng nɛɛ vuu ɓɔɔ zang tɛ̃ɛ ka yɔkɔ naa weɓe piti. A nɔɔ yaa ruu vuu tɔ̃ɔ ɓɔɔ nɔɔ palɛ zang ɓɛɛ, nɛɛ ruu naa ɓɔɔ r'uu kasɛ Laa ɓɛɛ. Nɔɔ nɛ̀'ɛ palɛ vuu keɓe nandon, nɔɔ yaa ɓɔɔ kpang.
42011043	“Jìng dannang kagn yuu manɛ Farisawa. Ka ruu ɓɔɔ, nɔɔ kasɛ nɔng nwannang ɓɔɔ tɔ̃ɔ tɔ̃ɔ ka gãa zɔɔ kpalɛnang, nɛɛ nɔɔ ti kasɛ nɛɛ zang jee nɔɔ nyaa, zang a nɔɔ bannang kagn ka kasuwa ɓɛɛ.
42011044	Jìng dannang kagn yuu manɛ, ka ruu ɓɔɔ, nɔɔ nwang naa yuu saa, ɓɔɔ zang zi kpang, zang ra ka yuu ɓiɓɛ ɓɛɛ.”
42011045	Zang ɓɔɔ tusu zang Labeenang Laa kɔɔ wu tɔɔ, “Maalang, mɔɔ lasɛ ruu yeti katɔ kɔ doori nɛɛ vuu kɔ mɔɔ kɔɔ ɓɛɛ.”
42011046	A Yeesɔ kasɛ wu nyaa tɔɔ, “Jìng dannang kagn yuu manɛ, ɓɔɔ nɔɔ tusu zang Labeenang Laa ɓɛɛ, ka ruu ɓɔɔ, nɔɔ ìi zang vuu ɓɔɔ kpãa nyaa tuunang katɔ, nɔɔ lee naa manɛ ɓi kagn naa ɓɔɔ nɔɔ yi zang naa tuunang kpang ɓɛɛ.
42011047	Jìng dannang kagn yuu manɛ, ka ruu ɓɔɔ, nɔɔ mãarɛ yuu sà'a zang nyaa shoonang Laa ɓɔɔ daa manɛ ri nyɔkɔ ɓɛɛ.
42011048	Nɔɔ kasɛ vuu ɓɔɔ dabang manɛ ri palɛ ɓɛɛ tɔ, ka ruu ɓɔɔ, ri nyɔkɔ zang nyaa shoonang Laa, a nɔɔ mãarɛ manɛ kaa yuu sàa ɓarɛ.
42011049	Laa rang yee ka yeti zũnang ɓiɓɛ tɔɔ, ‘N shong ri zang nyaa shoonang nɛɛ zang ɓɔɔ n shɛ̃ɛrɛ ri katɔ ɓɛɛ ditɔ. Ri naa nyɔkɔ ɓɔɔ vɔrɔ, ri ti dang ɓɔɔ jìng.’
42011050	Ka ruu nɔngkɔ, zang naa dǎng zang koo jaa knti keɓe kɔ jìng, ka ruu zang nyaa shoonang Laa ɓɔɔ zang nyɔ ri vɔrɔ ɓɛɛ, doo nɛɛ diki ɓɔɔ Laa gaayu koo keɓe mãanang, ɓɛɛ.
42011051	Zang nyaa shoonang Laa ɓɔɔ gaayu ka bii Habila a nɛɛ mani ka bii Zakariya ɓɔɔ zang nyɔ ka teteng nɔng ɓɔɔ zang dɔɔ Laa vuu kagn nɛɛ Gãa Laa ɓɛɛ. N kɔ̀'ɔ nɔɔ zang naa dang zang koo jaa knti keɓe kɔ jìng.
42011052	“Jìng dannang kagn yuu manɛ, zang ɓɔɔ tusu zang labeenang Laa ɓɛɛ. Ka ruu ɓɔɔ, nɔɔ ta zang gbalang ruu Laa zinang, a nɔɔ ti dñ̀ng gbalang kaɓa kpang ɓɛɛ. Nɔɔ yaa zang ɓɔɔ ri kasɛ daanang katɔ gbalang kpang.”
42011053	Yeesɔ yaa nɔng kaɓa, a Farisawa nɛɛ zang ɓɔɔ ri tusu zang labeenang Laa ri gaa tɔɔsung yee rannang kaa nɛɛ wu nɛɛ tɔɔ gnvɔ nɛɛ shaa wu tɔ wu rang yee kaa yuu vuu dɔli. Ri hɛ̃ɛlɛ wu vuu ka yuu vuu gaagaa.
42011054	Ri kasɛ nɛɛ tɔɔ ri yi wu kaa yee ɓɔɔ wu rang ɓɛɛ.
42012001	Zang ri kpalɛ zɔɔ ɓarɛ tɔ labang gaagaa, nɔng doo naanang kagn kpang. Ri vãlɛ kaa yuu zɔɔ. A Yeesɔ gaa tɔɔsung yee rannang kaa nɛɛ zang ɓɔɔ ri mantɛ vuu ka bii ɓiɓɛ kɔ shɔɔnang tɔɔ, “Nɔɔ gãng jìng ka yisi zang Farisawa. Yisi ɓarɛ ɓi nwaarɛnang ɓɔɔ ri nwaarɛ zang nɛɛ vuu palɛnang ɓɛɛ.
42012002	Vuu ɓɔɔ zang waasɛ katɔ, ɓɔɔ Laa naa nwangsɛ kpang ɓi kagn kpang.
42012003	Ka ruu nɔngkɔ, nyaa ɓɔɔ zang ɓɔɔlɔ katɔ, zang naa tãa ɓi ditɔ piti. Nɔɔ nɛɛ rang zang katɔ ka yeti gãa nɛɛ nwiiri zang naa kɔɔ zang nimbang ditɔ nandon.
42012004	“Masang, n kɔɔ nɔɔ, nɔɔ kaa vɔrɔ zang ɓɔɔ ri nyɔ gãmpãng bii kɔ shɛ̃ɛning a ri zunung vuu ɓɔɔ palɛnang tɔ̀'ɔ nɛɛ knti kpang ɓɛɛ kpang.
42012005	N tusu nɔɔ zang ɓɔɔ nɔɔ kaa vɔrɔ ɓiɓɛ katɔ. Nɔɔ kaa vɔrɔ Laa ɓɔɔ nɛɛ nyɔ gãmpãng bii tɔ, zunung ɓɔɔ wu tasɛ ka waa katɔ ɓɛɛ. Nizang n kɔɔ nɔɔ, nɔɔ kaa vɔrɔ ɓiɓɛ kɔ.
42012006	“Zang malɛ jaaning tɔkɔsisi maani, wu kɔpɔ ziti kpang ya? Laa sùu gbete kagn teteng ɓarɛ kpang.
42012007	Nɔɔ zi kpang ya? Naa doo suuyuu ɓɔɔ ka yuu manɛ ɓɛɛ, Laa gã katɔ nandon. Nɔɔ kaa vɔrɔ kpang, nɔɔ ɓa tɔkɔsisi katɔ.
42012008	“N ti kɔɔ nɔɔ zang ɓɔɔ nɛɛ ta m ka jìng zang nɛɛ wu ɓi ɓɔɔ mɛɛ, Jaa Shɔnzang naa kɔɔ doo nɔngkɔ, ka tìng zang nyaa shoonang Laa ɓɔɔ ka lapa nɛɛ wu ɓi zang ɓiɓɛ kɔ nizang.
42012009	Zang ɓɔɔ nɛɛ laa nyaa mɛɛ ka tìng zang, n naa laa nyaa ɓiɓɛ doo katɔ kɔ ka tìng zang nyaa shoonang Laa ɓɔɔ ka lapa ɓɛɛ.
42012010	“Zang piti ɓɔɔ rang yee shi kpang, ka yuu Jaa Shɔnzang, Laa yaa wu gbalang katɔ. Zang ɓɔɔ rang yee shi kpang ka yuu Suru Laa Laa yaa wu gbalang ɓi kpang.
42012011	“Zang nɛɛ atɛ nɔɔ tɔ, nɛɛ zang jɛ̃ɛ nɔɔ ruu ka gãa zɔɔ kpalɛnang zang Yahudawa, kɔ ka bii gɔmna, kɔ bii zang bang bang ɓɔɔ ri yiti tipi ɓɛɛ, nɔɔ rɛ̃rɛ ka ruu naa ɓɔɔ, nɔɔ daa kasɛ zang nyaa, nɛɛ naa vuu ɓɔɔ nɔɔ daa kɔɔ ɓɛɛ kpang.
42012012	Ka ruu ɓɔɔ, Suru Laa naa tusu nɔɔ vuu ɓɔɔ nɔɔ kɔɔ ɓɛɛ ditɔ ka laa kaɓa ɓɛɛ.”
42012013	Zang gbete ka teteng zang ɓɔɔ gaagaa kaɓa, kɔɔ Yeesɔ tɔɔ, “Maalang, kɔɔ manzung nɛɛ wu basɛ vuu vɔ ta nɛɛ n.”
42012014	A Yeesɔ kasɛ wu nyaa tɔɔ, “Masang, ɓu wi shing m zang ɓɔɔ jɛ̃ɛ zang ruu, kɔ zang ɓɔɔ basɛ nɔɔ vuu ɓɛɛ wiya?”
42012015	A kɔɔ zang ɓɔɔ ri kpalɛ zɔɔ nandon tɔɔ, “Nɔɔ palɛ tɔ̃ɔ, nɔɔ gãng jìng, ka jìng shinnang ka vuu naa ning. Ka ruu ɓɔɔ, zang gãsɛ suru bii shɔnzang nɛɛ vuu naa ɓiɓɛ ɓɔɔ gaagaa kpang ɓɛɛ.”
42012016	A kɔɔ ri ruu kaa nɛɛ nyaa vuu jeenang tɔɔ, “Zang vuu naa ɓɔɔ kagn, lang jaa, a walɛ vuu shaanang dɔli.
42012017	A rɛ̃rɛ ka yeti ɓiɓɛ tɔɔ, ‘N palɛ biya? Nɔng ɓɔɔ n tɛ̃ɛ vuu gbaa mɛɛ kagn ɓɛɛ kpang.’
42012018	A kɔɔyi tɔɔ, ‘N zi vuu ɓɔɔ n palɛ ɓɛɛ tɔ. N jili bɔ̃nɔ mɛɛ ka tipi, n m'ãarɛ̀ ɓɔɔgn bang bang. Tɔ̀ɔ, n kpalɛ vuu gbaa mɛɛ nɛɛ vuu naa mɛɛ kagn nandon.’
42012019	Tɔ̀ɔ, n kɔɔ bii mɛɛ kati nɛɛ, ‘Mɔɔ walɛ vuu tɔ̃ɔ tɔ̃ɔ ɓɔɔ mɔɔ kasɛ ɓɛɛ tɔ, nung saa gaagaa. Nwang ta mɔɔ shaa vuu shaanang, nɔɔ ɓoo ɓɔɔ ɓoonang, mɔɔ tãa tìnang kati’.
42012020	A Laa naa kɔɔ yɔɔ tɔɔ, ‘Shoko kiɓi, lɛɛkɔ nɛɛ zìi keɓe, mɔɔ vɔ kaatɔ. Vuu kɔ mɔɔ shĩ̀l'i ɓɛɛ, naa raa ɓu kaa ɓɔɔ wiya?’”
42012021	A Yeesɔ hangsɛ yee ɓiɓɛ kaa tɔɔ, “Zang ɓɔɔ ri kpàlɛ̀ yuu ɓarɛ vuu naa, a ka tìng Laa, vuu naa ɓarɛ kagn kpang, ri naa nwang ɓarɛ doo naa yɔɔ kɔ doori.”
42012022	A Yeesɔ kɔɔ zang ɓɔɔ ri mantɛ vuu ka bii ɓiɓɛ tɔɔ, “Ka ruu nɔngkɔ, n kɔɔ nɔɔ, n'ɔɔ nyɔ yuu manɛ nɛɛ rɛ̃rɛnang, ka ruu vuu ɓɔɔ nɔɔ naa shaayi, nɛɛ ruu fɔ̃ɔrɔ ɓɔɔ nɔɔ hãa ka bii ɓɛɛ kpang.
42012023	Ka ruu ɓɔɔ, suru bii shɔnzang ɓa vuu shaanang katɔ ɓɛɛ. Bii shɔnzang ti ɓa fɔ̃ɔrɔ katɔ ɓɛɛ.
42012024	Nɔɔ zi rɛɛ gãgãa karɛ. Ri lang jaa kpang, ri ti yee zee jong kpang. Gòot'o vuu tɛ̃ɛnang ɓarɛ ɓi kagn nɛɛ bɔ̃nɔ kpang. Laa a ri vuu shaanang katɔ. Nɔɔ ɓaa jaaning katɔ.
42012025	Zang ɓɔɔ kagn teteng manɛ ɓɔɔ zunung ɓɔɔ wu gisi yuu ɓiɓɛ diki katɔ ka ruu rɛ̃rɛnang ɓɔɔ wu rɛ̃rɛ ɓɛɛ ya?
42012026	A nɔɔ nɛɛ zunung vuu ɓɔɔ tɔkɔlɔng naa weɓe palɛnang kpang, nɔɔ rɛ̃rɛ ka ruu rɛɛ vuu ɓɔɔ ɓɛɛ, ka ruu viya?
42012027	Nɔɔ zi mangwaa ɓɔɔ ri bangkɛ ɓɛɛ karɛ. Ri palɛ wu shoonang kpang, ri ti see fɔ̃ɔrɔ kpang. Naa doo kpanti Sulemanu nɛɛ vuu naa ɓiɓɛ piti, fɔ̃ɔrɔ ɓiɓɛ ɓɔɔ shirɛ, daa doo mangwaa keɓe kpang.
42012028	Laa nɛɛ gbarɛ wusi kɔ zang zi lɛɛkɔ, ɓuru zang dɔɔ kaa nɛɛ waa ɓee, a nɔɔ fɔ̃ɔrɔ ɓɔɔ nɔɔ hãa ka bii ɓɛɛ kpang ya? Nɔɔ shing danggn ka bii Laa kpang ka ruu viya?
42012029	“N'ɔɔ nyɔ yuu manɛ nɛɛ nɔɔ rɛ̃rɛ ka ruu vuu ɓɔɔ nɔɔ shaayi, nɛɛ vuu ɓɔɔ nɔɔ ɓoo ɓɛɛ kpang.
42012030	Zang ɓɔɔ ri dñ̀ng Laa kpang ka koo keɓe, ri shing jìng ka vuu keɓe kɔ. Daa manɛ zi ɓi tɔ nɛɛ nɔɔ kasɛ veɓe katɔ.
42012031	Nɔɔ sh'ing danggn ka kpanti ɓɔɔ Laa roo ɓɛɛ kɔ jong. A nɔɔ vuu keɓe ditɔ kagn nandon.
42012032	“Wee nɔɔ rukutu ɓee, n'ɔɔ kaa vɔrɔ kpang, Daa manɛ kasɛ tɔ nɛɛ nɔɔ roo kpanti nɛɛ wu ka nɔng ɓɔɔ wu naa roo kpanti ɓɛɛ.
42012033	Nɔɔ malɛ vuu naa manɛ ta, nɔɔ a zang ɓɔɔ vuu ka naa kpang ɓɛɛ saka. Nɔɔ kpalɛ yuu manɛ vuu ɓɔɔ lasɛ kpang, ka nɔng Laa. Ka nɔng ɓɔɔ shaarɛ kpang, shɔngɓɔ daa ɓɔɔ kpang, tuuru ri ti daa lasɛ kpang ɓɛɛ.
42012034	Ka ruu ɓɔɔ, shɔnzang shing gn ɓi doo ka nɔng ɓɔɔ wu kpalɛ vuu ɓiɓɛ kagn kɔ doori ɓɛɛ.
42012035	“Nɔɔ kpalɛ bii tɔ̃ɔ tɔ̃ɔ, nɔɔ ti mang waa zà'ang sɔɔ manɛ katɔ.
42012036	Naa zang shoonang ɓɔɔ ri gã dabang ɓarɛ ɓɔɔ daa ka nɔng kn sinyɛ shaanang ɓɛɛ. Naa dabang gbãayu, naa waa nyaa gãa naa gbete, ri puu wu tantɛnang ɓɛɛ. Nɔɔ kpalɛ bii nɔngkɔ, ka ruu diki ɓɔɔ Kpanti Yeesɔ manɛ gbãayu ɓɛɛ.
42012037	Tìnang tãanang ɓi ɓɔɔ zang shoonang ɓɔɔ dabang ɓarɛ arɛ naa ìi ri ningkãari ɓɛɛ. N kɔ̀'ɔ nɔɔ ruu ɓɔɔ nizang kɔ nwani, wukɔ naa tu fɔ̃ɔrɔ ɓiɓɛ jong, wu shing ri, ri nwang ka nɔng vuu shaanang, wu a ri vuu shaanang ri shaayi.
42012038	Zang shoonang keɓe naa tãa tìnang dɔli, naa dabang ɓarɛ a doo nɛɛ teteng gãmbang, kɔ nɛɛ yuu gãndi, naa ìi ri ningkãari ɓɛɛ.
42012039	Zi karɛ, naa zang gãa nɛ̀'ɛ zi laa ɓɔɔ shɔngɓɔ a ɓɛɛ katɔ, nɛ̀'ɛ yaa gãa ɓiɓɛ shɔngɓɔ wu shɛ̃ɛ kpang.
42012040	Nɔɔ kpalɛ bii nɔngkɔ doori, ka ruu ɓɔɔ, Jaa Shɔnzang a ka laa ɓɔɔ nɔɔ shing gn nɛɛ wu a kpang ɓɛɛ.”
42012041	Bituru hɛ̃ɛ wu tɔɔ, “Dabang, mɔɔ rang rukɔ nyaa vuu jeenang keɓe ya, kɔ mɔɔ rang zang piti?”
42012042	A kpanti kasɛ wu nyaa tɔɔ, “Ɓu wi zang shoonang tɔ̃ɔ, a ti zũng katɔ wiya? Ɓɔɔ zang gãa ɓiɓɛ yaa wu gãa ka naa, nɛɛ wu alɛ zang vuu shaanang ka laa vuu shaanang ɓarɛ wiya?
42012043	Tìnang tãanang ɓi ɓɔɔ zang shoonang kaɓa kɔ. Zang gãa ɓiɓɛ nɛɛ arɛ, nɛɛ naa ìi wu palɛ shoonang bì'i kana ɓɛɛ.
42012044	N kɔ̀'ɔ nɔɔ, ruu ɓɔɔ nizang kɔ nwani, zang gãa ɓiɓɛ naa yà'a wu vuu naa ɓiɓɛ nandon, wu gãng jìng kagn.
42012045	A naa zang shoonang kaɓa kɔɔ ka yeti ɓiɓɛ tɔɔ, Diki dabang gãa mɛɛ bee tɔ, a gn kpang, a gaa tɔɔsung zang shoonang ɓɔɔ varɛ nɛɛ ɓɔɔ soro nyɔkɔnang. Wu ti shaa vuu shaanang, wu ti ɓoo sàa, sàa si wu.
42012046	Dabang gãa zang shoonang kaɓa, naa a ka diki ɓɔɔ zang shoonang kaɓa shing gn anang ɓiɓɛ kpang ɓɛɛ. Dabang gãa ɓiɓɛ naa dang wu jìng gbãnggbãng, wu daa shing wu nɛɛ zang ɓɔɔ ri shing danggn ka bii Laa kpang ɓɛɛ.
42012047	“Zang ɓɔɔ nɛɛ zi vuu ɓɔɔ dabang gãa ɓiɓɛ kasɛ nɛɛ wu palɛ a palɛ kpang, zang naa nyɔ wu ditɔ zɛ̃ɛzɛ̃ɛ.
42012048	Zang shoonang ɓɔɔ zi vuu ɓɔɔ dabang gãa ɓiɓɛ kasɛ nɛɛ wu palɛ kpang, naa palɛ vuu ɓɔɔ daa naa ɓɔɔ zang nyɔ zang katɔ, zang naa nyɔ wu ɓi tɔkɔlɔng. Zang ɓɔɔ zang a wu vuu dɔli, zang naa ta ɓi doo dɔli kɔ, ka naa ɓiɓɛ. Zang ɓɔɔ zang ti yaa wu vuu dɔli, zang shing gn nɛɛ naa a zang ɓi doo dɔli kɔ.
42012049	“N a m waa dɔɔnang kɔ jong, ka koo keɓe. N kasɛ tɔ, waa bii nɛɛ shaa kana.
42012050	Jìng dannang naa ɓa m yuu naa ɓɔɔ zang hãa zang ka mii batizima ɓɛɛ.
42012051	Nɔɔ kɔɔ ɓu nɛɛ naa n atɛ nwannang nyaa zɔɔ ka koo keɓe ya? Kpang, n kɔ̀'ɔ nɔɔ, n a m zang basɛnang kɔ jong.
42012052	Vuu ɓɔɔ gaayu nɛɛ lɛ̀'ɛkɔ, ka yeti gãa gbete zang nɛɛ kagn maani, ri basɛ zɔɔ. Zang taati shing jìng nɛɛ zang ziti kpang, a zang ziti ti shing jìng nɛɛ zang taati kpang.
42012053	Daa ri naa shing jìng nɛɛ wujɛ ɓarɛ ɓɔɔ varɛ kpang. A wujɛ varɛ ti shing jìng nɛɛ daa ɓarɛ kpang. Nà'a wujɛ ri naa shing jìng nɛɛ wujɛ ɓarɛ ɓɔɔ soro kpang. A wujɛ soro ri ti naa shing jìng nɛɛ nà'a ɓarɛ kpang. Shɔnkpang ɓɔɔ soro, naa shing jìng nɛɛ ɓeekpang ɓɔɔ soro kpang.”
42012054	A Yeesɔ kɔɔ zang ɓɔɔ ri kpalɛ zɔɔ gaagaa tɔɔ, “Nɔɔ nɛɛ zi sãmbong ɓɔɔ seepaa nɛɛ nɔng ɓɔɔ laa hãa nyaa kagn tɔ, nɔɔ tànt'ɛ kɔɔnang nɛɛ, ‘Mii naa a katɔ’ Mii ti naa a katɔ nɔngkɔ.
42012055	Nɔɔ nɛɛ ti zi pũngku nɛɛ waa nyaa tɔ, nɔɔ kɔɔyi nɛɛ ‘Nɔng nwannang a kaa tɔ.’ Nɔng nwannang ti a nizang.
42012056	Ɓɔɔ nɔɔ zang ɓɔɔ nwaarɛ zang nɛɛ vuu palɛnang ɓɛɛ, nɔɔ nɛɛ pɛ̃ɛrɛ koo tɔ, nɛɛ lapa nɔɔ zi vuu ɓɔɔ naa nwang katɔ. A nɔɔ zi vuu ɓɔɔ Laa palɛ ka diki keɓe kpang ka ruu viya?
42012057	“Nɔɔ ti zi naa ɓɔɔ nɔɔ shɛ̃̀ɛr'ɛ yuu manɛ vuu tɔ̃ɔ ɓɔɔ nɔɔ palɛ kpang, ka ruu viya?
42012058	Zang nɛɛ ɓàa mɔɔ nyaavaa, zang nɛɛ daa nɛɛ mɔɔ ka nɔng ruu jɛ̃ɛnang. Kãa gbalang naa ɓɔɔ nɔɔ mã zɔɔ naa nɛɛ zang ɓɔɔ ɓàa mɔɔ nyaavaa ɓɛɛ ka gbalang. Ka ruu ɓɔɔ nɛ̀'ɛ daa nɛɛ mɔɔ ka nɔng zang ɓɔɔ jɛ̃ɛ ruu ɓɛɛ. Zang ɓɔɔ jɛ̃ɛ ruu daa tuu mɔɔ a zang shoonang ɓiɓɛ, tɔ̀ɔ, ri daa loo mɔɔ ka sãa ɓɛɛ.
42012059	N kɔɔ mɔɔ, mɔɔ hangsɛ nyaa vuu ɓɔɔ zang yee mɔɔ shunang ka gbongkarɛ nandon, tɔ̀ɔ, zang naa yaa mɔɔ naa kati.”
42013001	Ka diki kaɓa, zang ɓɔɔ ri kagn nɔng, ri kɔɔ Yeesɔ ruu zang Galili ɓɔɔ Bilatu shingnɛ, zang nyɔ ri vɔrɔ bɛɛ ri dɔɔ Laa vuu ɓɛɛ.
42013002	A Yeesɔ kasɛ ri nyaa tɔɔ, “Nɔɔ kɔɔ ɓu nɛɛ ka ruu ɓɔɔ, zang Galili kaɓa, ri vɔ nɔngkɔ, vuu shi kpang ɓarɛ ɓa ɓɔ̀'ɔ zang Galili ɓɔɔ nimbang ɓi katɔ ya?
42013003	N kɔ̀'ɔ nɔɔ, wu nɔngkɔ kpang, naa nɔɔ kɔ̃sɔ yeti, nɔɔ yaa vuu shi kpang manɛ kpang, nɔɔ naa vɔ̀l'ɔ doo nɔngkɔ nandon.
42013004	Nɔɔ ti kɔɔ ɓu nɛɛ zang kopi tu mantaati kɔ gãa beebang ɓɔɔ ka Siluwa jirɛ, nyɔkɔ ri vɔrɔ ɓa, ɓi ka ruu ɓɔɔ, ri palɛ vuu shi kpang ɓɔɔ ɓa ɓɔɔ zang nimbang ɓɔɔ ri nwang ka Urushalima katɔ ɓɛɛ ya?
42013005	N kɔ̀'ɔ nɔɔ, wu nɔngkɔ kpang, naa nɔɔ kɔ̃sɔ yeti, nɔɔ yaa vuu shi kpang manɛ kpang nɔɔ naa vɔlɔ doo nɔngkɔ nandon.”
42013006	A Yeesɔ r'ang nyaa vuu jeenang keɓe kati tɔɔ, “Yɔɔ ɓɔɔ kagn ɓaa laa sìiri ka jaa ɓiɓɛ, a arɛ nɛɛ wu naa hãa kaa jìng laa sìiri, a ìi gbete kpang.
42013007	A kɔɔ zang ɓɔɔ gãng jìng ka jaa, tɔ̀ɔ, ‘Zirɛ, saa ɓɔɔ n a jaa sìiri hãnang ka laa sìiri keɓe, n ìi kpang daa lɛɛ taati. Dɔng ta ka tipi, ka ruu ɓɔɔ, ta nɔng waati ɓɛɛ.’
42013008	A yɔɔ ɓɔɔ gãng jìng ka jaa kasɛ wu nyaa tɔɔ, ‘Dabang, yaa ka nɔngkɔ saa gbete tɔkn ka gbongkarɛ. N gbãa doo ɓiɓɛ ditɔ, n tɛ̃ɛ vìi vuu vaa kagn.
42013009	Sãmpo nɛɛ naa ra jaa tɔ, wukɔ tɔ̃ɔ. Nɛɛ naa ra jaa doo kpang kɔ, n naa dɔng kati.’”
42013010	Ka diki ɔ̃sɔnang ɓɔɔ kagn, Yeesɔ tusu zang vuu ka gãa zɔɔ kpalɛnang.
42013011	A jaa soro kagn nɔngkɔ, ɓɔɔ suru shi kpang kagn bii ɓiɓɛ saa kopi tu mantaati ɓɛɛ. Lang wu katɔ, zunung ɓɔɔ wu wisi bii ɓiɓɛ paa kpang.
42013012	Ɓɔɔ Yeesɔ zi wu, ɓaa wu nyaa tɔɔ, “Jaa soro, kɔnang ɓaaɓɛ yaa mɔɔ nɔng tɔ.”
42013013	A shìng jaa soro naa ɓiɓɛ ka bii, a bii jaa soro shiiri kaa tantɛnang, a jaa soro dɔɔ Laa kati.
42013014	Gnvɔ shaa zang bang gãa zɔɔ kpalɛnang dɔli, ka ruu ɓɔɔ, Yeesɔ masɛ zang kɔnang ka diki ɔ̃sɔnang ɓɛɛ. A yɔɔ zang bang rang yee, kɔɔ zang tɔɔ, “Diki mangbete ɓɔɔ zang palɛ shɔɔnang kagn, nɔɔ a ka diki kaɓa kɔ, tɔ̀ɔ, zang masɛ nɔɔ, nɔɔ a ka diki ɔ̃sɔnang kpang.”
42013015	A Kpanti Yeesɔ kɔɔ wu tɔɔ, “Zang ɓɔɔ ri nwaarɛ zang nɛɛ vuu palɛnang ɓɛɛ, zang ɓɔɔ kagn teteng manɛ gbete kãlɛ napoo, kɔ seesaa ɓiɓɛ nɛɛ vàa, daa a wu mii ka diki ɔ̃sɔnang kpang ɓu wiya?
42013016	A ka ruu vi, jaa zɔ̃ng Ibirayi zang soro kɔ sheetang mã wu, saa kopi tu mantaati, zang yaa wu naa ka diki ɔ̃sɔnang kpang viya?
42013017	Ɓɔɔ Yeesɔ kɔɔ naa weɓe, yusɛ̃ɛ tuu zang ɓɔɔ ri shing jìng nɛɛ wu kpang ɓɛɛ, nandon. Zang ɓɔɔ ri kpalɛ zɔɔ ri tãa tìnang vuu ɓɔɔ zang mã naa ka danggn piti ɓɔɔ Yeesɔ palɛ ɓɛɛ.”
42013018	A Yeesɔ hɛ̃ɛyi tɔɔ, “Kpanti roonang Laa nwàng ɓu naa viya? N gãsɛ ɓu nɛɛ viya?
42013019	Nwang naa jìng masita ɓɔɔ zang tuuyi, zang ɓaa ka jaa ɓɛɛ. Wu naa bangnɛ, jaaning ri kɔng saara ka nasãng ɓiɓɛ ɓɛɛ.”
42013020	A Yeesɔ ti kɔɔ tɔkn tɔɔ, “Nɔɔ gãsɛ kpanti roonang Laa ɓu nɛɛ viya?
42013021	Nwang naa yisi tɔkɔlɔng ɓɔɔ zang soro tɛ̃ɛ ka zũng ɓɔɔ zang palɛ borodi nɛɛ mani, ɓɔɔ ka taasa gaagaa, wu puu kati ɓɛɛ.”
42013022	A Yeesɔ rang zang yee Laa ka gari bang bang nɛɛ jaa gari ɓɔɔ zang rooro ka gbalang, ka ɓɔɔ wu daa Urushalima ɓɛɛ.
42013023	A zang gbete hɛ̃ɛ wu tɔɔ, “Kpanti, zang ɓɔɔ zang naa ta yuu ɓarɛ dɔli kpang ya?” A kasɛ ri nyaa tɔɔ,
42013024	“Nɔɔ lakɛ yuu, nɔɔ tu yeti gãa nɛɛ nyaa gãa ɓɔɔ tɔ̃ntɔ̃rɔng ɓɛɛ, ka ruu ɓɔɔ, n kɔɔ nɔɔ, zang dɔli ri naa kãa gbalang tunang, ri walɛ kpang ɓɛɛ.
42013025	Zang gãa nɛɛ naa seepaa tɔ, nɛɛ ku nyaa gãa tɔ, nɔɔ naa shii ka biling, nɔɔ ɓaa nyaa, nɔɔ gàa wu nɛɛ, ‘Kpanti, puu ruu nyaa gãa.’ Naa kasɛ nɔɔ nyaa nɛɛ, ‘N zi nɔɔ nung m kpang.’
42013026	Nɔɔ naa kɔɔ manɛ kaa nɛɛ, ‘Ruu shaa vuu shaanang, a ruu ti ɓoo mii nɛɛ mɔkɔ. Mɔɔ ti tusu zang vuu ka gari ɓuru kɔ.’
42013027	Naa kasɛ nyaa ɓi kaa nɛɛ, ‘N kɔɔ nɔɔ, n zi nɔɔ nung m kpang. Nɔɔ dita kaɓa nɔɔ yaa m bii, nɔɔ zang vuu shi kpang palɛnang kiɓi.’
42013028	Nɔɔ naa kaa ditɔ, ka nɔng kaɓa, nɔɔ shaa tãri kpaaka kpaaka. Nɔɔ naa zi rɛɛ Ibirayi ditɔ ka nɔng ɓɔɔ Laa roo kpanti nɛɛ Ishaaku nɛɛ Yakubu nɛɛ rɛɛ zang nyaa shoonang Laa, a zang nwangsɛ nɔɔ manɛ ka biling ɓɛɛ.
42013029	Zang naa alɛ ditɔ nɛɛ nɔng piti, piti ɓɔɔ ka koo keɓe, zang shaa vuu shaanang ka nɔng ɓɔɔ Laa roo kpanti ɓɛɛ.
42013030	Zang ɓɔɔ rikɔ doo knti kãntang keɓe, rikɔ naa sɔ̀'ɔ zang tìng. A zang ɓɔɔ rikɔ ka tìng, ri naa ràa zang ɓɔɔ waa nyaa knti ɓɛɛ.”
42013031	Ka laa kaɓa, zang Farisawa ri naa arɛ, ri kɔɔ wu tɔɔ, “Seepaa ta mɔɔ daa nɔng ɓɔɔgn, Hiridu kasɛ nɛɛ wu nyɔ mɔɔ katɔ.”
42013032	A kɔɔ ri tɔɔ, “Nɔɔ dita, nɔɔ daa kɔɔ yaka jìngti kaɓa nɛɛ, ‘N nwangsɛ suru shi kpang, a n ti masɛ zang lɛɛkɔ, nɛɛ ɓuru. Lagbete n naa hangsɛ nyaa shɔɔnang mɛɛ.’
42013033	N daa m kana Urushalima lɛɛkɔ, nɛɛ ɓuru nɛɛ diki, ka ruu ɓɔɔ, zang nyɔ zang nyaa shoonang Laa ka nɔng ɓɔɔgn kpang ɓɛɛ.
42013034	“Zang Urushalima, zang Urushalima, nɔkɔ nyɔkɔ rɛɛ zang nyaa shoonang Laa, a nɔɔ ti luku zang ɓɔɔ Laa shongko nɔɔ ɓɛɛ. N kasɛ nɛɛ n kpalɛ wujɛ manɛ naa ɓɔɔ nà'a kn kpalɛ jaa, zuu nasãng ɓiɓɛ kagn ɓɛɛ, nɔɔ ti yaa m kpang.
42013035	Laa naa rà'a Gãa Laa manɛ yuu knti ditɔ. N kɔɔ nɔɔ, nɔɔ walɛ jìng mɛɛ zinang takpang. Diki ɓɔɔ nɔɔ naa kɔɔ nɛɛ, ‘Tìnang tãanang ɓi ɓɔɔ zang ɓɔɔ a ka nung kpanti ɓɛɛ,’ a nɛɛ mani.”
42014001	Ka diki ɔ̃sɔnang ɓɔɔgn, Yeesɔ daa vuu shaanang ka gãa zang bang Farisawa ɓɔɔ gbete, zang ɓɔɔ ri ka nɔng ri tɛ̃ɛ wu jìng ka bii selele.
42014002	A yɔɔ ɓɔɔ doo ɓiɓɛ nɛɛ naa pùrù katɔ, a ka bii Yeesɔ.
42014003	A Yeesɔ hɛ̃ɛ rɛɛ Farisawa nɛɛ zang ɓɔɔ ri tusu zang Labeenang Laa tɔɔ, “Ruu Laa ɓɔɔ Musa beeyi kasɛ katɔ nɛɛ zang wu masɛ zang ka diki ɔ̃sɔnang ya kɔ kasɛ kpang?”
42014004	Ri kasɛ wu nyaa kpang. A Yeesɔ lee yɔɔ naa ka bii, a masɛ wu kati, a jee wu nyaa nɛɛ wu dita.
42014005	Yeesɔ hɛ̃ɛ ri tɔɔ, “Ɓu wi ka teteng manɛ, naa seesaa ɓiɓɛ, kɔ guu napoo ɓiɓɛ watɛ ka yeti too ka diki ɔ̃sɔnang tantɛ zɔ̃nnang kpang wiya?”
42014006	Ri ti kasɛ wu nyaa kpang.
42014007	Yeesɔ zi naa ɓɔɔ zang ɓɔɔ zang g'aar'ɛ ri, ri shɛ̃ɛrɛ nɔng nwannang ɓɔɔ zang shili ɓɛɛ, a rang ri yee keɓe kati tɔɔ,
42014008	“Zang ɓɔɔ nɛɛ g'aarɛ̀ mɔɔ kn sinyɛ shaanang, mɔɔ nwang ka nɔng nwannang tɔ̃ɔ kpang. Ka ruu ɓɔɔ, mɔɔ zi kpang naa zang gaarɛ zang ɓɔɔ ɓa mɔɔ katɔ kagn ɓɛɛ.
42014009	Ka ruu ɓɔɔ, zang ɓɔɔ gaarɛ nɔɔ nɛɛ kɔ̀'ɔ mɔɔ nɛɛ, ‘Seepaa, mɔɔ yaa zang keɓe nɔng’ yusɛ̃ɛ tuu mɔɔ ka nɔng ɓɔɔ mɔɔ dɔ̃sɔ ka laa nwannang ɓɔɔ ka knti ɓɛɛ.
42014010	Zang nɛɛ gaarɛ mɔɔ tɔ, daayi mɔɔ nwang ka laa ɓɔɔ ka knti ɓɛɛ. Zang ɓɔɔ gaarɛ mɔɔ nɛɛ a tɔ, wukɔ kɔɔ mɔɔ kati nɛɛ, ‘Masang, seepaa mɔɔ nwang ka laa ɓɔɔ tɔ̃ɔ tɔ̃ɔ ɓɛɛ.’ Tɔ̀ɔ, zang ɓɔɔ zang gaarɛ ri, ri zi kati nɛɛ mɔɔ ɓ'aa zang bang.
42014011	Ka ruu ɓɔɔ, zang ɓɔɔ nɛɛ tuu yuu ɓiɓɛ, zang naa sɔɔrɔ wukɔ yuu ka dii ɓɛɛ. Zang ɓɔɔ sɔɔrɔ yuu ɓiɓɛ ka dii, zang naa a wukɔ bannang jong.”
42014012	A Yeesɔ ti kɔɔ zang ɓɔɔ gaarɛ wu tɔɔ, “Mɔɔ nɛɛ ɓaa zang nyaa vuu shaanang, m'ɔɔ ɓaa nyaa ka rɛɛ ɓaasang nɛɛ rɛɛ ɓaazung, nɛɛ rɛɛ zang ɓaaɓɛ, nɛɛ rɛɛ zang ɓɔɔ nyaa gãa manɛ gbete, ri ɓarɛ zang y'ing ɓɛɛ kpang. Naa mɔɔ ɓaa ri nyaa, ri naa ɓaa mɔɔ nyaa ditɔ jong.
42014013	Mɔɔ nɛɛ tɔɔ mɔɔ a zang vuu shaanang, g'aar'ɛ zang ɓɔɔ vuu ka naa ɓarɛ kpang, nɛɛ zang ɓɔɔ kàa katɔ, nɛɛ zang ɓɔɔ doo shãa katɔ, nɛɛ zang ɓɔɔ jìng ringtang ɓɛɛ.
42014014	Laa naa a mɔɔ tìnang tãanang ditɔ, ka ruu ɓɔɔ, ri naa ɓàa mɔɔ nyaa ɓarɛ kpang ɓɛɛ. Laa naa shu mɔɔ ɓi kaa diki ɓɔɔ Laa naa wisi zang ɓɔɔ ri ɓaa shoo ka yee ɓiɓɛ paa nɛɛ saa ɓɛɛ.”
42014015	Ɓɔɔ zang gbete ɓɔɔ nwang nɛɛ Yeesɔ ka nɔng vuu shaanang tãa naa weɓe, kɔɔ wu tɔɔ, “Tìnang tãanang ɓi ɓɔɔ zang ɓɔɔ naa shaa vuu shaanang ka nɔng ɓɔɔ Laa roo Kpanti ɓɛɛ.”
42014016	Yeesɔ kasɛ wu nyaa tɔɔ, “Yɔɔ ɓɔ̀'ɔgn nwaa vuu shaanang gaagaa, a gaarɛ zang gaagaa.
42014017	Laa ɓɔɔ zang shaa vuu shaanang kagn a tɔ, a shong zang shoonang ɓiɓɛ nɛɛ ri daa kɔɔrɔ zang ɓɔɔ wu gaarɛ ɓɛɛ ta nɛɛ, ‘Nɔɔ a ta, zang hangsɛ vuu shaanang tɔ’.
42014018	Zang ɓɔɔ yɔɔ g'aar'ɛ ri, ri gaa tɔɔsung yuu zɔ̃ngkɔnang gbete, gbete. Zang tìng shɔɔnang kɔɔ zang nyaa shoonang yɔɔ tɔɔ, ‘N daa zi doo nɔng jaa lannang ɓɔɔ n hoo ɓɛɛ. Mɔɔ daa kɔɔ wu nɛɛ n zɔ̃ɔrɔ wu katɔ yeti ɓiɓɛ wu lasɛ kpang, n a kpang.’
42014019	A zang doo knti tɔɔ, ‘N hoo napoo jaa lannang kopi, n daa gãsɛ ri doo katɔ, mɔɔ daa kɔɔ wu nɛɛ n zɔ̃ɔrɔ wu katɔ, yeti ɓiɓɛ wu lasɛ kpang, n a kpang.’
42014020	Zang ɓɔɔ ti kɔɔ tɔkn tɔɔ, ‘N shing soro doo nɛɛ doo, ka ruu nɔngkɔ, n a kpang.’
42014021	A zang shoonang yɔɔ gbãayu daa kɔɔ wu vuu ɓɔɔ zang kɔɔrɔ ɓɛɛ. A gnvɔ shaa yɔɔ gãa, a kɔɔ zang shoonang ɓiɓɛ tɔɔ, ‘Dita nyaa gbalang, nɛɛ boo gãa ɓɔɔ ka gari piti, mɔɔ ɓaarɛ zang ɓɔɔ vuu ka naa ɓarɛ kpang, nɛɛ zang ɓɔɔ ri kàa katɔ, nɛɛ zang jìng ringtang, a ɓɔɔ zang ɓɔɔ doo shãa katɔ ɓɛɛ.’
42014022	A zang shoonang yɔɔ naa a tɔkn kɔɔ wu tɔɔ, ‘Dabang, n palɛ vuu ɓɔɔ mɔɔ kɔɔ m ɓɛɛ tɔ, nɔng ti yaa doogn.’
42014023	A yɔɔ gãa kɔɔ zang shoonang ɓiɓɛ tɔkn tɔɔ, ‘Dita gbalang jaa, mɔɔ gɔ̃kɔ m zang, mɔɔ atɛ ri ka yeti gãa, tɔ̀ɔ, gãa mɛɛ wu yi nyaa kati.
42014024	N kɔ̀'ɔ nɔɔ zang gbete ɓɔɔ naa tãa vuu shaanang kagn teteng zang tìng shɔɔnang kɔ n gaarɛ ri ɓa kpang.’”
42014025	Diki ɓɔɔgn zang dɔli ri dàar'ɛ nɛɛ wu, a raa jìng kɔɔ ri tɔɔ,
42014026	“Zang ɓɔɔ nɛɛ a ka bii mɛɛ, a kasɛ ruu mɛɛ ɓa ɓɔɔ wu kasɛ ruu diiɓɛ nɛɛ niiɓɛ nɛɛ ɓeeso, nɛɛ wujɛ ɓiɓɛ nɛɛ rɛɛ jaa niiɓɛ ɓɔɔ varɛ nɛɛ ɓɔɔ soro nɛɛ yuu ɓiɓɛ katɔ kpang, zunung ɓɔɔ wu nwang zang ɓɔɔ dũng m kpang.
42014027	Zang ɓɔɔ nɛɛ kasɛ nɛɛ wu dang jìng, wu naa vɔ naa ɓɔɔ n naa vɔ ɓɛɛ kpang, zunung ɓɔɔ wu dũng m kpang.
42014028	“Naa zang gbete ka teteng manɛ kasɛ tɔɔ wu mãa gãa ɓɔɔ bee ka lapa, nw'ang ka gbongkarɛ wu gã saka, wu zirɛ, naa daa naa ɓɔɔ wu hangsɛ nyaa gãa mãanang nɛɛ mani tɔ ɓɛɛ.
42014029	Ka ruu ɓɔɔ, naa loo doo gãa a hangsɛ nyaa mãanang kpang, zang piti ɓɔɔ nɛɛ zirɛ, kpaa wu katɔ nɛɛ,
42014030	‘Yɔɔ keɓe gàa tɔɔsung gãa mãanang, hangsɛ nyaa kpang.’
42014031	Kpanti ɓɔɔ zang sĩ̀irì tanang ɓiɓɛ labang kopi nɛɛ kasɛ nɛɛ wu ta sìiri nɛɛ kpanti ɓɔɔgn, ɓɔɔ zang sìiri tanang ɓiɓɛ labang bmati. Nwang ka gbongkarɛ, wu zirɛ wu nɛɛ zunung ɓɔɔ wu naa ta sìiri nɛɛ kpanti kaɓa tɔ ɓɛɛ.
42014032	Nɛɛ ti zi tɔ nɛɛ sìiri kaɓa naa ɓa wu yuu katɔ, shɛ̃ɛrɛ zang ɓiɓɛ, wu shong ri, ri sũuru zɔɔ nɛɛ kpanti kaɓa bɛɛ à gn naabm kpang.
42014033	Dũnnang mɛɛ, nwang ɓi doo nɔngkɔ. Zang ɓɔɔ nɛɛ yaa vuu ɓiɓɛ piti kpang, zunung ɓɔɔ wu nw'ang zang ɓɔɔ dũng m kpang.
42014034	“Tãa ɓi tɔ̃ɔ, a lanang tãa nɛɛ takpang, zang zunung ɓɔɔ zang palɛ, wu la tɔkn takpang.
42014035	Shi ɓi takpang tingkiring. Daa naa ɓɔɔ zang tɛ̃ɛ ka jaa kpang, ti daa naa ɓɔɔ zang vang ka dondong kpang. Zang ɓɔɔ shoo ɓiɓɛ nɛɛ kagn, wu tãayi.”
42015001	Diki ɓɔɔgn, zang ɓɔɔ ri ta saka tipi nɛɛ zang ɓɔɔ ri palɛ vuu shi kpang kɔ doori, ri kpalɛ zɔɔ ka bii Yeesɔ, nɛɛ ri tãa yee ɓɔɔ wu rang ɓɛɛ.
42015002	A ɓɔɔ zang Farisawa nɛɛ zang ɓɔɔ ri tusu zang labeenang Kpanti Laa, zi rɛɛ zang keɓe, ka bii Yeesɔ hn ɓɛɛ, ri gaa tɔɔsung yee gɔ̃ɔrɔnang ka naa ɓarɛ, ri kɔɔrɔ nɛɛ, “Yɔɔ keɓe ta zang ɓɔɔ ri palɛ vuu shi kpang ti shaa vuu nɛɛ ri.”
42015003	A Yeesɔ rang ri yee keɓe kaa nɛɛ nyaa vuu jeenang tɔɔ,
42015004	“Naa zang gbete ka teteng manɛ mã mɛ̀ɛr'ɛ laa maani, a ɓɔɔ gbete ningnɛ palɛ biya? Yaa ɓɔɔ laa dɛ̃ɛti tu kopi tu mandɛ̃ɛti kaɓa ka nɔngkɔ ka gbongkarɛ, wu daa kãa ɓɔɔ ning kaɓa, wu ìiyi.
42015005	Nɛɛ ìi tɔ, tãa tìnang dɔli. Tuuyi wu lu ka zã̀ngzã̀ng wu a gãa kaa nɛɛ mani.
42015006	Nɛɛ shɛ̃ɛ gãa tɔ, wu ɓaarɛ nyaa ka rɛɛ ɓeesang nɛɛ zang ɓɔɔ ri roo nyaa gãa gbete ɓɛɛ, nɛɛ ri naa shaa vuu shaanang, ri tãa tìnang nɛɛ wu, ka ruu ɓɔɔ, wu ìi mɛ̀ɛr'ɛ ɓiɓɛ ɓɔɔ ning ɓɛɛ.
42015007	A Yeesɔ hangsɛ nyaa tɔɔ, ‘Zang Laa ɓɔɔ ka lapa tãa tìnang doo nɔngkɔ, ka ruu zang gbete ɓɔɔ palɛ vuu shi kpang ɓɔɔ yaa vuu shi kpang ɓiɓɛ a kɔ̃sɔ yeti ɓiɓɛ ɓɛɛ. Tìnang tãanang kaɓa, ɓa ɓɔɔ zang tãa ka ruu zang laa dɛ̃ɛti tu kopi tu mandɛ̃ɛti ɓɔɔ ri tɔɔ ri palɛ vuu shi kpang ɓarɛ kpang ɓɛɛ katɔ.’
42015008	“Yeesɔ kɔɔ ruu ɓɔɔ tɔkn nɛɛ nyaa vuu jeenang tɔɔ, naa zang soro ɓɔɔgn saka ɓiɓɛ kopi, a ɓɔɔ gbete shishi, palɛ biya? Mang waa zà'ang sɔɔ, wu ya salang, wu kooro nɔng ɓɔɔ saka ɓiɓɛ shishi kagn tɔ̃ɔ tɔ̃ɔ, wu kãa waasɛ̃, wu ìiyi.
42015009	Nɛɛ ìi tɔ wu daa ɓaarɛ nyaa, ka rɛɛ ɓeesang nɛɛ zang ɓɔɔ ri roo zang nyaa gãa gbete, nɛɛ ri naa shaa vuu shaanang, ri tãa tìnang nɛɛ wu, ka ruu ɓɔɔ, wu ìi saka ɓiɓɛ tɔ ɓɛɛ.
42015010	A Yeesɔ naa hangsɛ nyaa kaa tɔɔ, ‘Zang nyaa shoonang Laa ɓɔɔ ri ka lapa, ri tãa tìnang doo nɔngkɔ, ka ruu zang gbete ɓɔɔ palɛ vuu shi kpang, ɓɔɔ yaa vuu shi kpang ɓiɓɛ a kɔ̃sɔ yeti ɓiɓɛ ɓɛɛ.’”
42015011	A Yeesɔ rang ri yee tɔkn tɔɔ, “Yɔɔ ɓɔ̀'ɔgn wujɛ ɓiɓɛ ziti zang varɛ.
42015012	Diki ɓɔɔgn ɓɔɔ wujaa naa a ka bii daa ɓiɓɛ tɔɔ, ‘Dada, a m vuu ɓɔɔ naa mɔɔ vɔrɛ zang naa a m ɓɛɛ ta’ A daa ɓarɛ tuu vuu naa ɓiɓɛ nandon, a basɛ ri.
42015013	Diki nɛɛ tɔɔ wu bee tɔkɔlɔng, ɓɔɔ wujaa naa kpalɛ vuu ɓiɓɛ nandon, a daa zanti nɛɛ mani ka koolaa ɓɔɔgn kpalakpala. Daa shɛ̃ɛ nɔng tɔ a ningsi vuu ɓiɓɛ ka nɔng dũndũng palɛnang.
42015014	Ka knti ɓɔɔ vuu ɓiɓɛ waa nyaa tɔ, nyɔkɔ bang naa shɛ̃ɛ ka koolaa ɓɔɔ wu daa zanti kagn ɓɛɛ. Walɛ vuu ɓɔɔ wu shaa takpang, a gaa tɔɔsung jìng dannang kati.
42015015	A seepaa daa nwang nɛɛ zang koolaa kaɓa ɓɔɔ mã gãnya kagn ɓɛɛ. A yɔɔ shong wu nɛɛ wu daa gãng wu jìng ka gãnya.
42015016	Nyɔkɔ dang wu jìng kana, kasɛ nɛɛ wu shaa vuu ɓɔɔ gãnya ri shaa ɓɛɛ jong. A walɛ gbalang kaa takpang.
42015017	Diki bee tɔ tɔkɔlɔng, a shoo naa lu wu. A hɛ̃ɛ yuu ɓiɓɛ tɔɔ, ‘Zang shoonang daa mɛɛ kagn gaagaa, ri shaa vuu shaanang ri yaa katɔ kɔ jong, n nwang ka nihn, nyɔkɔ yee m kana waati ka ruu viya?
42015018	N seepaa ditɔ, n daa ka bii daa mɛɛ n daa kɔɔ wu nɛɛ, Dada, n pàlɛ̀ Laa vuu shi kpang tɔ, n ti pàlɛ̀ mɔɔ tɔɔ jong.
42015019	N daa naa ɓɔɔ mɔɔ ɓaa m nɛɛ jaa ɓaaɓɛ tɔkn takpang. Yiti m naa ɓɔɔ mɔɔ yiti zang shoonang ɓaaɓɛ ɓɛɛ’.
42015020	Hangsɛ nyaa rɛ̃rɛnang kaɓa tɔ, a seepaa yi gbalang yuu gbãanang gãa diiɓɛ. “Bɛɛ yaa gãa doo beebang, diiɓɛ zi wu tɔ doo tɛ̃ɛtɛ̃ɛ, kɔng wu gn, a seepaa yurɛ daa kɔ̃ng wu ka gbalang kpenkpereng.
42015021	Jaa ɓiɓɛ kɔɔ wu tɔɔ, ‘Dada, n pàlɛ̀ Laa vuu shi kpang tɔ, n pàlɛ̀ mɔɔ tɔ jong. N daa naa ɓɔɔ mɔɔ ɓaa m nɛɛ jaa ɓaaɓɛ tɔkn takpang’.
42015022	Daa ɓiɓɛ yee laa ɓi ka ruu ɓɔɔ jaa ɓiɓɛ kɔɔ ɓɛɛ kpang. Ɓaa nyaa ɓi ka jaafoo ɓiɓɛ, kɔɔ ri nɛɛ, ‘Nɔɔ atɛ fɔ̃ɔrɔ ɓɔɔ wukɔ shi dɔli pati, pati nɔɔ hãa wu, n'ɔɔ ti atɛ jaa saa naa nɔɔ hãa wu, nɔɔ hãa koodoo ka doo ɓiɓɛ.
42015023	N'ɔɔ ti daa yi guu napoo mɛɛ ɓɔɔ n sang katɔ, nɔɔ yeeyi, ruu shaayi, tɔ̀ɔ, ruu tãa tìnang kati.
42015024	Ka ruu ɓɔɔ, jaa mɛɛ keɓe nwang naa ɓɔɔ vɔ katɔ, a naa hingsi jìng tɔkn ɓɛɛ. Ning katɔ, a n naa ìi wu tɔkn ɓɛɛ’. A ri gaayu dãng sɔnang kati.
42015025	“Bɛɛ jaa zang varɛ ɓiɓɛ ɓɔɔ bang daa ka jaa. Gbãayu kana nɛɛ jaa yaa gãa kaa naabm, a tãa soo ɓɔɔ zang gaarɛ nɛɛ dãng sɔnang ɓɔɔ shii vaa ɓɛɛ.
42015026	A ɓaa zang shoonang gbete nyaa, hɛ̃ɛ wu tɔɔ, ‘Zang palɛ ɓu viya?’
42015027	A zang shoonang kɔɔ wu tɔɔ, ‘Jaa naaɓɛ arɛ, a daaɓɛ yee guu napoo ɓɔɔ wu sang katɔ ka ruu ɓɔɔ gbãayu tɔ gãa waasɛ̃ ɓɛɛ’.
42015028	Ɓɔɔ jaa ɓiɓɛ ɓɔɔ bang tãa naa weɓe, yeti ɓiɓɛ lasɛ dɔli, bɛ̃ɛ yeti gãa daanang. Ka ruu nɔngkɔ, daa ɓiɓɛ nwangnɛ naa bakɛ wu nɛɛ wu daa yeti gãa.
42015029	A kasɛ diiɓɛ nyaa tɔɔ, ‘Zirɛ, saa kɔ tɛɛrɛ ɓɛɛ nandon, n palɛ mɔɔ shoonang naa jaafoo. N ɓa nyaa ɓaaɓɛ gngn kpang. A mɔɔ a m shijaa gngn gbete nɛɛ n yeeyi ruu tãa tìnang nɛɛ rɛɛ masang kpang.
42015030	Jaa ɓaaɓɛ keɓe ɓɔɔ lasɛ vuu naa ɓaaɓɛ ka nɔng dũndũng arɛ, mɔɔ yee wu guu napoo ɓɔɔ mɔɔ sang ɓɛɛ.’
42015031	A daa ɓarɛ kɔɔ wu tɔɔ, ‘Man jaa, mɔɔ nwang ɓaa nɛɛ n ka tipi, vuu mɛɛ keɓe piti ɓi ɓɔɔ ɓaaɓɛ kɔ.
42015032	Daa ɓɔɔ ruu shaa vuu shaanang ruu tãa tìnang tɔ, ka ruu ɓɔɔ, jaa naaɓɛ keɓe nwang naa ɓɔɔ vɔ katɔ a hingsi jìng tɔkn. Ning katɔ, a n ìi wu tɔkn ɓɛɛ.’”
42016001	Yeesɔ kɔɔ zang ɓɔɔ ri mantɛ vuu ka bì'i ɓiɓɛ tɔɔ, “Yɔɔ ɓɔɔ kagn zang ying. Shing zang shoonang ɓɔɔ nɛɛ wu gãng wu jìng ka vuu naa ɓiɓɛ. A zang naa kɔɔ yɔɔ ying tɔɔ, zang shoonang kaɓa lasɛ mɔɔ vuu kana.
42016002	A yɔɔ ying ɓaa nyaa ka zang shoonang hɛ̃ɛ wu tɔɔ, ‘N tãa ɓu nyaa vi ka yuu ɓaaɓɛ viya? Bee m naa ɓɔɔ mɔɔ palɛ shoonang nɛɛ vuu naa mɛɛ ɓɛɛ ta, ka ruu ɓɔɔ, mɔɔ nwàng zang shoonang mɛɛ takpang ɓɛɛ.’
42016003	A zang shoonang hɛ̃ɛ yuu ɓiɓɛ tɔɔ, ‘Wee yɔɔ gãa mɛɛ ta shoonang ɓɔɔ ka naa mɛɛ tɔ, n palɛ ɓu kaa biya? Kaka mɛɛ ti daa ɓɔ̀'ɔ jaa lannang takpang. Yusɛ̃ɛ ti tuu m vuu gaanang katɔ.
42016004	Yɔɔ gãa mɛɛ nɛɛ hing m tɔ, n zi vuu ɓɔɔ n palɛ, tɔ̀ɔ, zang ri ta m ka gãa ɓarɛ tɔ.’
42016005	“Ka ruu nɔngkɔ, ɓaa nyaa ka zang ɓɔɔ ri talɛ nyaa kɔpɔ ka naa yɔɔ gãa ɓiɓɛ gbete gbete. A hɛ̃ɛ zang tìng shɔɔnang tɔɔ, ‘Mɔɔ ta nyaa kɔpɔ vi ka naa yɔɔ gãa mɛɛ viya?’
42016006	A zang keɓe kɔɔ wu tɔɔ, ‘N ta nung zà'ang laa maani.’ A kɔɔ wu tɔɔ, ‘Labeenang ɓaaɓɛ keɓe, nwang ta tipi pati pati, mɔɔ bee laa ziti tu kopi.’
42016007	A ti hɛ̃ɛ zang ɓɔɔ doo knti tɔɔ, ‘mɔɔ ta ɓaa viya?’ Zang doo knti kɔɔ wu tɔɔ, ‘N ta zee poo laa maani.’ A kɔɔ wu tɔɔ, ‘Labeenang ɓaaɓɛ keɓe, bee ta laa dɛ̃ɛti.’
42016008	“A yɔɔ gãa dɔɔ zang shoonang ɓiɓɛ ɓɔɔ palɛ vuu tɔ̃ɔ kpang keɓe, ka ruu zũnang ɓiɓɛ. Zũnang zang ɓɔɔ ri shing danggn ka vuu koo keɓe, ɓa ɓɔ̀'ɔ zang ɓɔɔ ri shing danggn ka vuu Laa katɔ. Ka ruu ɓɔɔ, ri zunung naa ɓɔɔ ri sɔɔ nɛɛ zang ɓɔɔ doo naa rikɔ katɔ ɓɛɛ.”
42016009	A Yeesɔ kɔɔ ri nɛɛ “N kɔɔ nɔɔ, nɔɔ yiki wusang nɛɛ zɔɔ nɛɛ vuu naa manɛ, ka ruu ɓɔɔ, nɛɛ naa waa nyaa tɔ, zang naa ta nɔɔ ka nɔng ɓɔɔ nɔɔ naa nwang dondong ɓɛɛ.
42016010	Zang ɓɔɔ shing jìng ka vuu ɓɔɔ tɔkɔlɔng tɔ̃ɔ tɔ̃ɔ, sh'ing jìng ɓi doo nɔngkɔ ka ɓɔɔ gaagaa ɓɛɛ. Zang ɓɔɔ palɛ shi kpang nɛɛ vuu ɓɔɔ tɔkɔlɔng, ti palɛ doo nɔngkɔ nɛɛ ɓɔɔ gaagaa ɓɛɛ.
42016011	Naa nɔɔ shing jìng ka vuu naa ɓɔɔ koo keɓe tɔ̃ɔ tɔ̃ɔ kpang, ɓu wi yà'a nɔɔ vuu naa ɓɔ̀'ɔ Suru Laa ka naa wiya?
42016012	Naa nɔɔ ti yee laa ka vuu zang kpang, ɓu wi a nɔɔ ɓɔɔ manɛ wiya?
42016013	“Zang shoonang ɓɔɔgn shŏng zang gãa ziti kpang. Kàs'ɛ ruu zang gbete, wu yaa ɓɔɔ gbete. Wu ti shing jìng ka ɓɔɔ gbete, wu yaa ɓɔɔ gbete. Zang ɓakɛ Laa dũnnang ɓi nɛɛ vuu koo keɓe kãanang kpang.”
42016014	Zang Farisawa ɓɔɔ ri tãa vuu ɓɔɔ Yeesɔ kɔɔrɔ nandon naa weɓe, ri ɓàa wu zaa ka bii, ka ruu ɓɔɔ, ri kasɛ saka dɔli ɓɛɛ.
42016015	Yeesɔ kɔɔ ri tɔɔ, “Nɔɔ t'usù yuu manɛ waati ka nɔng zang nɛɛ nɔɔ zang tɔ̃ɔ, Laa zi yeti manɛ ɓi tɔ. Vuu ɓɔɔ shɔnzang zirɛ, nɛɛ ɓi vuu tɔ̃ɔ, ɓɔɔ ka jìng Laa ɓi vuu baabi.
42016016	“labeenang Laa ɓɔɔ Musa beeyi nɛɛ ɓɔɔ zang nyaa shoonang Laa piti, zang palɛ shoonang nɛɛ wukɔ, a nɛɛ mani ka yuu Yɔhana ɓɔɔ pàl'ɛ zang batizima ɓɛɛ. Zang gaayu Ruu Tɔ̃ɔ Kpanti roonang Laa kɔɔnang doo nɛɛ diki Yɔhana kɔ. Zang ɓu ti ìi ɓi yuu, tɔ̀ɔ, wu shɛ̃ɛyi.
42016017	Lapa nɛɛ tipi ri naa waa nyaa ditɔ nandon tantɛnang, a vuu tɔkɔlɔng gbete ɓɔɔ naa shàar'ɛ waati ka teteng nyaa dannang Laa ɓɔɔ Musa beeyi ɓi kpang.
42016018	“Zang ɓɔɔ nɛɛ hing soro ɓiɓɛ, a gee ɓɔɔgn, palɛ ɓi dũndũng. Zang ɓɔɔ nɛɛ ti gee zang soro ɓɔɔ seepaa nɛɛ gãa varɛ ɓiɓɛ, ti palɛ ɓi doo dũndũng kɔ.
42016019	“Zang ying ɓɔɔ kagn, hãlɛ fɔ̃ɔrɔ ɓɔɔ shaa nyaa dɔli, a ti tãa ɓi tìnang diki diki.
42016020	A zang ɓɔɔgn, ɓi zang ying kpang, zang ɓaa wu nɛɛ Liyazaru, bii ɓiɓɛ nɔɔrɔ kɔ shɛ̃ɛning. Zang 'atɛ̀ wu diki diki ka nyaa gãa zang ying kaɓa,
42016021	nɛɛ tɔ̀ɔ, wu walɛ vuu shaanang ɓɔɔ yɔɔ yaarɛ knti ɓɛɛ wu shaayi. Zaa ti arɛ ri lɛɛtɛ nyaa nɔɔrɔ ɓiɓɛ.
42016022	“Zang ɓɔɔ ɓi zang ying kpang kaɓa naa vɔrɛ, zang nyaa shoonang Laa ɓɔɔ ka lapa ri naa tuu suru bii ɓiɓɛ ri daa shing wu ka kagn Ibirayi. A yɔɔ ɓɔɔ ɓi zang ying ti naa vɔrɛ, zang gbãa wu.
42016023	A suru ɓiɓɛ daa ka yeti waa. Dang jìng kana, a tuu jìng ka lapa zi Liyazaru nwang tɔ ka kagn Ibirayi nɛɛ nɔng beebang.
42016024	A ɓaa nyaa tɔɔ, ‘Dada Ibirayi, gn mɛɛ wu kɔng mɔɔ jong. Shong Liyazaru wu hãa yuu paa saa naa ka mii wu sɔ̃sɔ m ka nyaa, ka ruu ɓɔɔ, waa tɔ̃ɔrɔ m shoo kana ɓɛɛ.’
42016025	“A Ibirayi kasɛ wu nyaa tɔɔ, ‘Man jaa, ɓɔɔ bɛɛ mɔɔ doo ka koo mɔɔ walɛ vuu tɔ̃ɔ, Liyazaru walɛ vuu tɔ̃ɔ ɓi kpang. Kãntang keɓe Liyazaru tãa ɓi kaa tìnang ka nihn, mɔɔ ti dang ɓaa kaa jìng.
42016026	Naa doo nɔngkɔ kpang, rang bang kagn teteng ɓuru, ka ruu ɓɔɔ, zang ɓɔɔ nɛ̀'ɛ seepaa nɛɛ nihn, nɛ̀'ɛ daa ka dang manɛ. A zang ɓɔɔ nɛ̀'ɛ ti seepaa nɛɛ dang manɛ, a ka bii ɓuru ɓɛɛ.’
42016027	A yɔɔ kasɛ Ibirayi nyaa tɔɔ, ‘Dada, n zɔ̃ɔrɔ mɔɔ katɔ, shong Liyazaru jong ka gãa daa mɛɛ.
42016028	Jaanaa mɛɛ zang varɛ kagn maani, wu daa shaarɛ ri nyaa, ka ruu ɓɔɔ, ri nɛ̀'ɛ a jong ka nɔng jìng dannang keɓe ɓɛɛ.’
42016029	“Ibirayi kasɛ wu nyaa tɔɔ, ‘Labeenang ɓɔɔ Musa beeyi nɛɛ ɓɔɔ zang nyaa shoonang Laa ri beeyi kagn. Ri ti ɓaa shoo ka labeenang ɓarɛ.’
42016030	Yɔɔ ti kɔɔ tɔkn tɔɔ, ‘Kpang, dada Ibirayi, naa zang ɓɔɔ vɔ katɔ, yupaa nɛɛ sàa, daa ka bii ɓarɛ, ri yaa vuu shi kpang palɛnang katɔ, ri kɔ̃sɔ yeti ɓarɛ.’
42016031	A Ibirayi kɔɔ wu tɔɔ, ‘Naa ri ɓaa shoo ka labeenang rɛɛ Musa nɛɛ zang nyaa shoonang Laa kpang, naa zang ɓɔɔ vɔ tɔ seepaa doori, ri ɓaa shoo doo ka nyaa ɓiɓɛ kpang kɔ.’”
42017001	Yeesɔ kɔɔ zang ɓɔɔ ri mantɛ vuu ka bii ɓiɓɛ tɔɔ, “Vuu ɓɔɔ nwaarɛ zang, zang palɛ vuu shi kpang a ɓi ditɔ kɔ nwani. Jìng dannang kagn yuu zang ɓɔɔ vuu keɓe a nɛɛ bii ɓiɓɛ ɓɛɛ.
42017002	Daa ɓɔɔ zang mã wu ree bang ka turu, zang tasɛ wu ka yeti mii waapo tɔ, ka ɓɔɔ wu nɛɛ shing jaa gbete ka teteng wujɛ seseere keɓe, wu palɛ shi kpang ɓɛɛ.
42017003	Nɔɔ gãng jìng kagn. “Ɓaazung nɛɛ palɛ vuu shi kpang, mangkɛ wu katɔ. Nɛɛ yaa vuu shi kpang palɛnang tɔ, nɛɛ kɔ̃sɔ yeti tɔ, mɔɔ ti yaa wu gbalang vuu shi kpang ɓɔɔ wu palɛ mɔɔ ɓɛɛ.
42017004	Nɛɛ palɛ mɔɔ vuu shi kpang dakn manziti ka diki gbete, a naa kɔɔyi tɔɔ, ‘Yaa m gbalang vuu shi kpang ɓɔɔ n pàlɛ̀ mɔɔ katɔ. N kɔ̃sɔ yeti tɔ,’ mɔɔ yaa wu gbalang katɔ.”
42017005	Zang ɓɔɔ Yeesɔ shɛ̃ɛrɛ katɔ, ri kɔɔ wu tɔɔ, “Yi ruu naa jong bii ruu shing danggn ka bì'i Laa gbãnggbãng.”
42017006	A Yeesɔ kasɛ ri nyaa tɔɔ, “Naa danggn ɓɔɔ nɔɔ shing ka bii Laa, nɛɛ nwang naa jìng masita, nɔɔ nɛ̀'ɛ kɔɔ laa zulung bang keɓe katɔ nɛɛ, ‘Ruu ta nɛɛ yuu ɓaaɓɛ, mɔɔ daa shɔ bii ɓaaɓɛ ka yeti mii waapo’ ti palɛ katɔ naa ɓɔɔ nɔɔ kɔɔ ɓɛɛ.
42017007	“Naa zang gbete ka teteng manɛ, zang shoonang ɓiɓɛ ɓɔɔ lang jaa, kɔ gã mɛ̀ɛr'ɛ, a nɛɛ jìngti, kɔɔ wu katɔ nɛɛ wu tantɛ daanang, wu daa nwang ka nɔng vuu shaanang, wu shaa vuu shaanang ɓiɓɛ ya?
42017008	Kɔɔ wu kpang. Kɔɔ wu nɛɛ, ‘Nwaa m vuu shaanang ta, mɔɔ ti kpalɛ bii tɔ̃ɔ, mɔɔ shìli m vuu shaanang ka yuu teeburu mɔɔ gã m, n shaa ka gbongkarɛ, mɔɔ see gbanti, tɔ̀ɔ, mɔɔ naa shaa ɓɔɔ ɓaaɓɛ kati.’
42017009	Zãa zang shoonang ɓiɓɛ katɔ, ka ruu ɓɔɔ, palɛ vuu ɓɔɔ wu kɔɔ ɓɛɛ ya?
42017010	Nɔɔ manɛ doo nɔngkɔ. Nɔɔ nɛɛ palɛ vuu ɓɔɔ zang kɔɔ nɔɔ tɔ nandon, nɔɔ kɔɔ nɛɛ, ‘Rùu ɓuru zang shoonang waati. Ruu daa naa ɓɔɔ zang zãa ruu kpang. Ruu palɛ ɓuru shoonang ɓɔɔ bɛɛ ɓi ɓɔɔ ɓuru kɔ nwani ɓɛɛ.’”
42017011	Yeesɔ daa kana Urushalima, a sɔɔ kaa nɛɛ nyaa ɓalɛ ɓɔɔ basɛ tipi Samariya nɛɛ tipi Galili ɓɛɛ.
42017012	T'ɔɔ, wu hãa nyaa kaa jaa gari, zang kopi ɓɔɔ vuu bii shaa ri katɔ, ri ɓee wu yuu kati. Ri shiiri nɛɛ nɔng beebang,
42017013	ri ɓaa wu nyaa nabm nɛɛ, “Kpanti Yeesɔ, gn ɓuru wu kɔng mɔɔ jong.”
42017014	Yeesɔ zi ri, a kɔɔ ri tɔɔ, “Nɔɔ dita, nɔɔ daa tùsù zang ɓɔɔ ri dɔɔ vuu ka Gãa Laa bii manɛ.” Vuu bii ɓɔɔ shaa ri, yàa ri bii kaa gbalang ɓɔɔ ri daa ɓɛɛ.
42017015	Ɓɔɔ zang gbete ka teteng ɓarɛ, zi naa ɓɔɔ Yeesɔ masɛ wu, gbãayu dɔɔ Laa kana nabm.
42017016	A naa tang ka tìng Yeesɔ, a zãa wu. Yɔɔ keɓe ɓi zang tipi Samariya.
42017017	Yeesɔ hɛ̃ɛyi t'ɔɔ, “N masɛ wu shɔnzang kopi kpang ya? Zang mandɛ̃ɛti ɓarɛ kaa kiya?
42017018	Ka ruu vi, ɓi mɔkɔ zang zanti keɓe, mɔɔ gbãayu shɛ̃ɛning mɔɔ naa zãa Laa viya?”
42017019	A Yeesɔ kɔɔ yɔɔ tɔɔ, “Seepaa ta mɔɔ daayi. Danggn ɓɔɔ mɔɔ shing ka bii Laa masɛ mɔɔ tɔ.”
42017020	Diki ɓɔɔgn zang Farisawa ɓɔɔ ri hɛ̃ɛ Yeesɔ ruu anang diki ɓɔɔ Laa naa roo kpanti ɓɛɛ. A Yeesɔ kasɛ ri nyaa tɔɔ, “Kpanti roonang Laa, a ɓi naa ɓɔɔ zang zi nɛɛ jìng ɓɛɛ kpang.
42017021	Zang kɔɔ ɓi kpang nɛɛ, ‘Diki bii keɓe nɛɛ diki kaɓa kpang. Ka ruu ɓɔɔ, Laa roo Kpanti ɓi kana ka teteng manɛ ɓɛɛ.’”
42017022	A kɔɔ zang ɓɔɔ ri mantɛ vuu ka bii ɓiɓɛ tɔɔ, “Diki a doo naa, ɓɔɔ nɔɔ naa kasɛ kagn nɛɛ, nɔɔ zi diki gbete ka teteng diki ɓɔɔ n Jaa Shɔnzang n naa roo kpanti kagn ɓɛɛ. Nɔɔ naa zi kpang.
42017023	Zang ti naa nwaarɛ nɔɔ ditɔ nɛɛ, ‘Jaa Shɔnzang ka kaaɓa a ɓɔɔ nɛɛ Jaa Shɔnzang keɓe’ Nɔɔ daa kpang. Nɔɔ dũng knti ɓarɛ kpang.
42017024	Ka ruu ɓɔɔ, anang Jaa Shɔnzang naa nwang naa shala ɓɔɔ nwangnɛ, tɛɛ ka lapa, yakɛ dìiri gbayi gbayi ɓɛɛ.
42017025	Jaa Shɔnzang naa dang jìng ditɔ dɔli ka gbongkarɛ. Zang koo jaa knti keɓe ri bɛ̃ɛ wu, tɔ̀ɔ, vuu keɓe ri naa palɛ kati.
42017026	Diki Jaa Shɔnzang naa nwang doo naa diki Nuhu kɔ.
42017027	Zang shaa vuu, zang ti ɓooro vuu, zang varɛ nɛɛ zang soro ri geere zɔɔ sasak diki ɓɔɔ Nuhu naa shɛ̃ɛ ka yeti Laana a nɛɛ mani. A mii bang naa arɛ, ningsi ri nandon.
42017028	Zang palɛ doo nɔngkɔ, ka diki Lootu. Zang shaa vuu, zang ɓoo vuu, zang hooro vuu, zang ti malɛ vuu. Zang ɓàar'ɛ vuu, zang ti mãarɛ gãa.
42017029	Diki ɓɔɔ Lootu naa nwangnɛ, yaa gari Sɔɔdɔm a nɛɛ mani. A tari ɓɔɔ waa kɔlɔ ka bì'i ɓarɛ ɓɛɛ, a nɛɛ lapa, ningsi ri nandon.
42017030	Naa nw'ang doo nɔngkɔ, ka diki ɓɔɔ Jaa Shɔnzang nwang nyaa ɓɛɛ.
42017031	Ka diki kaɓa, zang ɓɔɔ ka yuu sãa lapa, ɓɔɔ vuu ɓiɓɛ ka yeti gãa, wu shooro kpang nɛɛ wu daa tuu vuu ɓiɓɛ kpang. Zang ɓɔɔ ka dalɛ, wu ti gbãayu gãa takpang.
42017032	Nɔɔ kpaa danggn soro Lootu karɛ.
42017033	Zang ɓɔɔ kasɛ yuu ɓiɓɛ, wukɔ lò'o yuu ɓiɓɛ jong. Zang ɓɔɔ nɛɛ loo yuu ɓiɓɛ, wukɔ ta yuu ɓiɓɛ ɓi jong.
42017034	N kɔ̀'ɔ nɔɔ, ka diki kaɓa nɛɛ zìi, zang ziti ri roo ka latãng gbete. Zang tuu zang gbete, zang yaa zang gbete.
42017035	Zang soro ziti ri nang vuu ka ree nɛɛ zɔɔ, zang tuu zang gbete, zang yaa zang gbete.”
42017036	Zang varɛ ziti ri ka dalɛ, zang tuu gbete, zang yaa gbete.
42017037	A ri hɛ̃ɛ wu tɔɔ, “Ka niya Kpanti?” Kɔɔ ri tɔɔ, “Nɔng ɓɔɔ vuu vɔ kagn, jãa kpalɛ zɔɔ ka nɔngkɔ.”
42018001	A Yeesɔ rang zang ɓɔɔ ri mantɛ vuu ka bii ɓiɓɛ, nyaa vuu jeenang keɓe, nɛɛ tɔ̀ɔ wu tusu ri kati nɛɛ ri gaa Laa diki diki, ri yaa gn naa kpang.
42018002	Kɔɔ ri tɔɔ, “Zang ɓɔɔ jɛ̃ɛ zang ruu ɓɔɔ kagn gari ɓɔɔ. Kaa vɔrɔ Laa kpang, ti a zang bannang ɓi jong kpang.
42018003	A Suvɔ ɓɔɔ ti doo kagn gari kaɓa kɔ. Alɛ ka bii ɓiɓɛ diki diki, gaa wu nɛɛ, ‘Ta m jong nɛɛ naa zang ɓɔɔ shing jìng nɛɛ n kpang ɓɛɛ.’
42018004	Yɔɔ ɓɔɔ jɛ̃ɛ zang ruu kaɓa, ti yee laa ɓi ka wu kpang. A yɔɔ bì'i naa rɛ̃rɛ nɛɛ knti tɔɔ, ‘N zi tɔ, n kaa vɔrɔ Laa kpang, n ti a shɔnzang bannang m kpang.
42018005	Jaa soro keɓe gboro m tɔ nɛɛ alɛnang ɓiɓɛ. Naa n jɛ̃ɛ wu ruu kpang, naa atɛ m leenang ka bii nɛɛ alɛnang ɓiɓɛ.’”
42018006	A Kpanti Yeesɔ kɔɔyi tɔɔ, “Nɔɔ tãa vuu ɓɔɔ zang ruu jɛ̃ɛnang shi kpang kaɓa kɔɔ ɓɛɛ.
42018007	A Laa naa jɛ̃ɛ zang ɓiɓɛ ɓɔɔ wu shɛ̃ɛrɛ katɔ, ɓɔɔ ri shàl'ɛ nyaa ka bii ɓiɓɛ, nɛɛ laagɛ̃ nɛɛ zìi, ruu ɓɔɔ nizang ɓi kpang ya? Yi ri naa ka bii tantɛnang kpang ya?
42018008	N kɔ̀'ɔ nɔɔ, tantɛ ri naa yinang ka bii katɔ. Naa ɓɔɔ n Jaa Shɔnzang n naa arɛ, n naa ìi zang ɓɔɔ ri shing danggn ka bii Laa kagn ka koo keɓe ya?”
42018009	A ti kɔɔ zang ɓɔɔ ri shing gn t'ɔ, ri ɓarɛ zang tɔ̃ɔ, ri kasɛ ruu zang ɓɔɔgn ɓarɛ kpang, ruu keɓe kaa nɛɛ nyaa vuu jeenang.
42018010	Kɔɔ ri tɔɔ, “Zang ziti ɓɔɔgn, ri daa Laa gaanang ka Gãa Laa. Zang gbete ɓi zang Farisi, a zang gbete ɓi zang ɓɔɔ ta saka tipi ɓɛɛ.
42018011	Yɔɔ Farisi seepaa gaa Laa, a kɔɔ ruu bang bang ka yuu ɓiɓɛ tɔɔ, ‘Laa n zãa mɔɔ tɔ, ka ruu ɓɔɔ, n nwang m naa zang ɓɔɔ nimbang ɓɔɔ ri ta zang vuu nɛɛ ɓangge, nɛɛ zang ɓɔɔ ri palɛ vuu shi kpang, nɛɛ zang dũndũng kpang. N m ti naa zang ɓɔɔ ta saka tipi kaɓa kpang ɓɛɛ.
42018012	N seng nyaalaa diki ziti ka teteng diki manziti. Ka yeti vuu ɓɔɔ n walɛ nandon diki diki, n basɛ tìng kopi, 'n a mɔɔ tìng gbete.’
42018013	A zang ɓɔɔ ta saka tipi shii ɓi nɛɛ nɔng beebang, kasɛ nɛɛ wu wisi jìng paa kpang tingkiring. A nyɔ naa ka danggn, nwang kaa naa ɓɔɔ zi vuu shi kpang ɓɔɔ wu palɛ tɔ ɓɛɛ. A gàa Laa tɔɔ, ‘Gn mɛɛ wu kɔng mɔɔ jong Laa, n m zang ɓɔɔ palɛ vuu shi kpang ɓɛɛ.’
42018014	N kɔ̀'ɔ nɔɔ, yɔɔ ɓɔɔ ta saka tipi keɓe gbãayu daa gãa ɓiɓɛ, Laa yaa wu gbalang vuu shi kpang ɓiɓɛ tɔ, wu n'aa yɔɔ Farisi kaɓa kpang. Ka ruu nɔngkɔ, zang piti ɓɔɔ nɛɛ tusu nɛɛ wu ɓa zang piti, zang naa sɔɔrɔ wukɔ yuu jong ka dii. Zang ɓɔɔ sɔɔrɔ yuu ka dii, zang naa a wukɔ bannang jong.”
42018015	Zang atɛ Yeesɔ wujɛ seseere kana, nɛɛ wu shing ri naa ka yuu, wu gaa ri Laa. A zang ɓɔɔ ri mantɛ vuu ka bii ɓiɓɛ, ri mangkɛ zang ɓɔɔ ri atɛ wujɛ ɓɛɛ.
42018016	A Yeesɔ ɓaa ri nyaa, kɔɔ ri tɔɔ, “Nɔɔ yaa wujɛ ka nɔngkɔ, ri a ka bii mɛɛ. Nɔɔ hing ri kpang. Kpanti roonang Laa ɓi ɓɔɔ zang ɓɔɔ naa weɓe kɔ.
42018017	N kɔ̀'ɔ nɔɔ ruu ɓɔɔ nizang kɔ nwani, zang ɓɔɔ nɛɛ ta Laa nɛɛ wukɔ Kpanti ɓiɓɛ naa jaa tɔkɔlɔng kpang, nwang zang Laa kpang.”
42018018	A yɔɔ ɓɔɔ wukɔ zang bang zang Yahudawa hɛ̃ɛ Yeesɔ tɔɔ, “Maalang ɓɔɔ tɔ̃ɔ ɓɛɛ, naa n palɛ bɛ̀'ɛ, 'n walɛ suru ɓɔɔ waa nyaa kpang viya?”
42018019	A Yeesɔ kasɛ wu nyaa tɔɔ, “Mɔɔ ɓ'aa m ka ruu vi nɛɛ maalang ɓɔɔ tɔ̃ɔ viya? Zang tɔ̃ɔ ɓi kagn gbete kpang, ɓi Laa kɔ tɔ̃ɔ gbete.
42018020	Mɔɔ zi nyaa ɓɔɔ Laa dangnɛ tɔ, Laa dang nyaa tɔɔ, ‘Mɔɔ palɛ dũndũng kpang, mɔɔ nyɔ zang vɔrɔ kpang, mɔɔ ɓɔɔ zang vuu kpang, mɔɔ ta zang nyaa nɛɛ sè'e kpang, a rɛɛ daaɓɛ nɛɛ naaɓɛ bannang katɔ.’”
42018021	A yɔɔ kasɛ nyaa tɔɔ, “N gaayu nyaa dannang keɓe dũnnang bɛɛ n doo jasang.”
42018022	Ɓɔɔ Yeesɔ tãa naa weɓe, a kɔɔ wu tɔɔ, “Yàa mɔɔ kaa vuu gbete. Malɛ vuu ɓaaɓɛ nandon, mɔɔ basɛ zang ɓɔɔ vuu ka naa kpang ɓɛɛ saka. Tɔ̀ɔ, mɔɔ arɛ mɔɔ dũng knti mɛɛ. Mɔɔ naa walɛ vuu naa ditɔ ka lapa.”
42018023	Ɓɔɔ yɔɔ ɓɔɔ zang ying tãa naa weɓe, bii tantɛ wu vɔnang, ka ruu ɓɔɔ, vuu naa ɓiɓɛ dɔli ɓɛɛ.
42018024	Ɓɔɔ Yeesɔ zi naa ɓɔɔ bii vɔ wu naa weɓe, a kɔɔyi tɔɔ, “Laa tanang wu nwang kpanti zang, kpãa zang ying dɔli.
42018025	Laa tanang wu nwang kpanti zang kpãa zang ying, ɓa ɓɔɔ vuu vaa ɓɔɔ zang ɓaa nɛɛ rakumi ɓu nɛɛ yeng shɔng fɔ̃ɔrɔ katɔ.”
42018026	Zang ɓɔɔ ri tãa vuu ɓɔɔ Yeesɔ kɔɔyi, ri kɔɔyi nɛɛ, “A zang ɓɔɔ walɛ suru bii ɓɔɔ waa nyaa kpang wi gbete wiya?”
42018027	A Yeesɔ kasɛ ri nyaa tɔɔ, “Vuu ɓɔɔ kpãa shɔnzang katɔ, kpãa Laa palɛnang ɓi kpang.”
42018028	A Bituru kɔɔyi tɔɔ, “A wee ruu yaa gãa ɓuru nandon, ruu dũng mɔɔ ɓee?”
42018029	A kɔɔ ri tɔɔ, “N kɔɔ nɔɔ ruu ɓɔɔ nizang kɔ nwani, zang ɓɔɔ yaa gãa ɓiɓɛ, nɛɛ soro ɓiɓɛ, nɛɛ rɛɛ jaa niiɓɛ ɓɔɔ zang varɛ, nɛɛ rɛɛ ɓeedaa nɛɛ ɓeenaa, a ɓɔɔ wujɛ ɓiɓɛ, ka ruu Kpanti roonang Laa,
42018030	naa walɛ vuu keɓe ditɔ nɛɛ zang ɓɔɔ wu yaa ɓɛɛ gaagaa ka koo keɓe. Wu ti naa nwang nɛɛ Laa dondong ka koo ɓɔɔ naa a ɓɛɛ.”
42018031	Yeesɔ gɔ̃ zang ɓɔɔ ri mantɛ vuu ka bii ɓiɓɛ kopi tu ziti dang gbete, a kɔɔ ri tɔɔ, “Nɔɔ zirɛ, ruu daa kana Urushalima, vuu piti ɓɔɔ zang nyaa shoonang Laa ri bee ka yuu mɛɛ ɓɔɔ n Jaa Shɔnzang, daa nwang kaa naa ɓɔɔ ri bee ɓɛɛ.
42018032	Zang daa tuu m kaa tɔ, zang a zang ɓɔɔ ri dũng Laa kpang ɓɛɛ, tɔ̀ɔ, ri kpaa m, ri palɛ m vuu yusɛ̃ɛ. Ri ti tùlù m sisãa ka bii.
42018033	Ri ti nyɔ m nɛɛ gbãa, tɔ̀ɔ, ri nyɔ m vɔrɔ kati. N naa seepaa nɛɛ sàa, ka lee ɓɔɔ diki daa taati ɓɛɛ.”
42018034	A zang ɓɔɔ ri mantɛ vuu ka bii ɓiɓɛ, ri zi dìiri vuu ɓɔɔ wu kɔɔ ɓɛɛ gbete kpang. Hã̀a ri kɔɔnang katɔ, ka ruu nɔngkɔ, ri zi vuu ɓɔɔ wu kɔɔ ɓɛɛ, kpang.
42018035	Ri a tɔ ka Jeriko naabm, a zang ɓɔɔ jìng ringtang ɓɔɔ gaa vuu, nwang ka nyaa gbalang.
42018036	Tãa nyaa ɓɔɔ zang dɔli ri haayi, a hɛ̃ɛ zang ruu ɓɔɔ zang haa nyaa ɓɛɛ kati.
42018037	Zang kɔɔ wu tɔɔ, “Yeesɔ yɔɔ Nazara tɛɛyi.”
42018038	Ɓu doo ɓɔɔ tãa naa weɓe, sãa nyaa ka lapa nabm tɔɔ, “Yeesɔ Jaa zɔ̃ng Dawuda, gn mɛɛ wu kɔng mɔɔ jong.”
42018039	A zang ɓɔɔ ri ka tìng, mangkɛ wu. Ri tɔɔ wu vɔ nyaa ta. Ti sãa nyaa ɓi kaa nabm kɔ jong nɛɛ, “Jaa zɔ̃ng Dawuda gn mɛɛ wu kɔng mɔɔ jong.”
42018040	A Yeesɔ shiiyi, kɔɔ zang nɛɛ zang wu atɛ wu yɔɔ jìng ringtang bì'i ta. Zang jìng ringtang a tɔ naabm, a Yeesɔ hɛ̃ɛ wu tɔɔ,
42018041	“Mɔɔ kasɛ nɛɛ n pàlɛ̀ mɔɔ viya?” Kɔɔ Yeesɔ tɔɔ, “Dabang puu m jìng jong, n zi nɔng.”
42018042	A Yeesɔ kɔɔ wu tɔɔ, “Jìng ɓaaɓɛ wu puu ta. Danggn ɓɔɔ mɔɔ shing ka bii mɛɛ, masɛ mɔɔ tɔ.”
42018043	A jìng ɓiɓɛ tantɛ puunang, a d'ũng Yeesɔ ka knti, dɔ̀'ɔ Laa kana. Ɓɔɔ zang ɓɔɔ ri ka nɔng, ri zi veɓe, ri dɔɔ Laa kaa jong.
42019001	Yeesɔ naa a ka Jeriko, tɛɛ kana ka yeti gari.
42019002	A yɔɔ zang bang zang saka tipi tanang ɓɔɔ ɓi zang ying, ɓɔɔ zang ɓaa wu nɛɛ Zaka kagn nɔngkɔ.
42019003	Zaka kasɛ nɛɛ wu zi Yeesɔ katɔ, walɛ gbalang kaa takpang, ka ruu ɓɔɔ, wu ketere, a zang ti shang dɔli ɓɛɛ.
42019004	Ka ruu nɔngkɔ, Zaka yuu ka tìng, daa vang ka laa zulung ɓɔɔ ka nyaa gbalang ɓɔɔ Yeesɔ naa tɛɛ nɛɛ mani ɓɛɛ.
42019005	Yeesɔ naa a tɔ ka doo laa ɓɔɔ Zaka vang kagn, a tuu jìng ka lapa kɔɔ wu tɔɔ, “Zaka, shooro ta tipi pati. N daa roo lɛɛ ka gãa ɓaaɓɛ kɔɔ.”
42019006	Zaka tantɛ ka shooronang ka tipi, daa nɛɛ Yeesɔ ka gãa, a wu laa nwannang. Tãa tìnang dɔli, ka ruu ɓɔɔ, Yeesɔ a ka gãa ɓiɓɛ ɓɛɛ.
42019007	Zang ɓɔɔ ri zi vuu ɓɔɔ Yeesɔ palɛ, ri gaa tɔɔsung yee gɔ̃ɔrɔnang kaa nandon tɔɔ, “Yɔɔ keɓe daa roo lɛɛ ka gãa zang ɓɔɔ palɛ vuu shi kpang.”
42019008	A Zaka shii paa, kɔɔ Yeesɔ tɔɔ, “Dabang, n basɛ vuu naa mɛɛ nɔng ziti, n tuu nɔng gbete n basɛ zang ɓɔɔ vuu ka naa ɓarɛ kpang ɓɛɛ, zang ɓɔɔ n nɛɛ shaa wu vuu kagn, n sɔɔrɔ wu vuu ɓɔɔ n shaa ɓɛɛ tìng dɛ̃ɛti.”
42019009	A Yeesɔ kɔɔ Zaka tɔɔ, “Lɛɛkɔ Laa ta yuu zang ɓɔɔ ri ka gãa keɓe tɔ. Ka ruu ɓɔɔ, mɔɔ ɓaa doo jaa Ibirayi kɔ ɓɛɛ.
42019010	Ka ruu ɓɔɔ, n Jaa Shɔnzang n arɛ nɛɛ n naa kãa zang ɓɔɔ ri ning gbalang katɔ, tɔ̀ɔ, n ta yuu ɓarɛ kati ɓɛɛ.”
42019011	Ɓɔɔ ri tãa ruu kaɓa tɔ, Yeesɔ rang ri yee ɓɔɔ kaa nɛɛ nyaa vuu jeenang, ka ruu ɓɔɔ, bɛɛ ri yaa Urushalima kaa naabm ɓɛɛ. Zang keɓe ti kɔɔ ɓarɛ nɛɛ Kpanti roonang Laa nw'ang nyaa katɔ tantɛnang.
42019012	Yeesɔ kɔɔ ri tɔɔ, “Yɔɔ ɓɔɔ kagn zang bang, daayi nɛɛ zang daa yi wu kpanti ka koolaa ɓɔɔgn kpalakpala. Nɛɛ tɔɔ, wu gbãayu gãa ɓiɓɛ kati.
42019013	Ɓɔɔ wu daa gn kpang, a ɓaa nyaa ka zang shoonang ɓiɓɛ kopi, a ri pãng gbete gbete, kɔɔ ri tɔɔ, ‘Nɔɔ palɛ shoonang ɓɔɔ nɔɔ walɛ ɓɔ̀'ɔgn nɛɛ mani ka yuu weɓe, n gbãayu nɛɛ mani.’
42019014	A zang tipi ɓiɓɛ ri kasɛ ruu ɓiɓɛ kpang. Ka ruu nɔngkɔ, ri shong zang nyaa shoonang ka knti ɓiɓɛ, nɛɛ wu daa kɔɔ zang ɓɔɔ daa yi yɔɔ kpanti nɛɛ, ‘Ruu kasɛ yɔɔ keɓe wu nwang kpanti ɓuru kpang.’
42019015	Zang daa yi yɔɔ kpanti ɓiri, a gbãayu. Naa shong zang ka bii zang shoonang ɓiɓɛ, ɓɔɔ wu a ri saka ɓɛɛ. Nɛɛ tɔ̀ɔ wu tãa naa saka ɓɔɔ zang shoonang ɓiɓɛ ri walɛ ka yuu ɓɔɔ wu a ri ɓɛɛ.
42019016	A zang shɔɔnang ɓiɓɛ ɓɔɔ gaayu anang shɔɔnang, kɔɔ wu tɔɔ, ‘Dabang, n walɛ saka ɓɔɔgn tɔ, kopi ka yuu ɓɔɔ mɔɔ a m ɓɛɛ’.
42019017	Dabang gãa ɓarɛ kɔɔ wu tɔɔ, ‘Mɔɔ palɛ vuu tɔ̃ɔ tɔ, mɔɔ zang shoonang tɔ̃ɔ. Mɔɔ shing jìng ka vuu tɔkɔlɔng tɔ̃ɔ tɔ̃ɔ. Ka ruu nɔngkɔ, n a mɔɔ gari bang bang kopi mɔɔ yiti.’
42019018	A zang shoonang dabang ɓɔɔ ɓang knti zang keɓe, naa arɛ kɔɔ wu tɔɔ, ‘Dabang, n walɛ saka ɓɔɔgn tɔ maani ka yuu ɓɔɔ mɔɔ a m ɓɛɛ.’
42019019	A ti kɔɔ wu tɔɔ, ‘M'ɔɔ yiti gari bang bang maani.’
42019020	A zang shoonang ɓɔɔ ti naa arɛ kɔɔ wu tɔɔ, ‘Dabang, saka ɓaaɓɛ keɓe. Bɛɛ n mung m ka sɛ̃ɛ fɔ̃ɔrɔ n shingnɛ.
42019021	N kaa vɔrɔ ɓaaɓɛ katɔ, ka ruu ɓɔɔ, mɔɔ kpãa nyaa ɓaa katɔ ɓɛɛ. Mɔɔ tuu vuu ɓɔɔ ɓi ɓɔɔ ɓaaɓɛ kpang ɓɛɛ. Mɔɔ ti yee vuu ɓaa ka nɔng ɓɔɔ mɔkɔ ɓaa kpang ɓɛɛ.’
42019022	A dabang gãa ɓarɛ kasɛ wu nyaa tɔɔ, ‘Mɔɔ zang shoonang ɓɔɔ shi kpang ɓɛɛ, n dɔng mɔɔ ruu doo nɛɛ yee ɓɔɔ nyaa ɓaaɓɛ kɔɔ ɓɛɛ kɔ. Mɔɔ zi tɔ nɛɛ n kpãa nyaa katɔ, n tuu vuu ɓɔɔ wu ɓɔɔ mɛɛ kpang, n ti yee vuu m ka nɔng ɓɔɔ nkɔ ɓaayi kpang ɓɛɛ.
42019023	Mɔɔ shing m saka mɛɛ ka nɔng ɓɔɔ zang shìli saka kagn kpang ka ruu viya? Wee n arɛ, n nɛɛ walɛ ɓɔɔgn, ɓɔɔ zang gisi m ka yuu ɓiɓɛ kpang ya?’
42019024	A dabang gãa ɓarɛ kɔɔ zang ɓɔɔ ri shiiri ka nɔng tɔɔ, ‘Nɔɔ ta saka ɓɔɔ ka naa ɓiɓɛ ta, nɔɔ a zang ɓɔɔ, wàlɛ̀ p'ãng kopi ɓɛɛ.’
42019025	A zang ri kɔɔ wu tɔɔ, ‘Dabang, saka kagn naa ɓiɓɛ pãng kopi’.
42019026	N kɔ̀'ɔ nɔɔ, zang ɓɔɔ vuu ɓiɓɛ kagn, zang naa gisi wukɔ vuu ɓɔɔgn ka yuu ɓiɓɛ tɔkn. Zang ɓɔɔ vuu ɓiɓɛ ka naa kpang, ɓɔɔ ka naa ɓiɓɛ tɔkɔlɔng, zang naa ta ditɔ.
42019027	Ɓɔɔ zang kɔ ri shing jìng nɛɛ n kpang, nɛɛ n roo kpanti ka yuu ɓarɛ kpang ɓee, nɔɔ atɛ ri ta ka tìng mɛɛ, nɔɔ nyɔ ri vɔrɔ.”
42019028	Ɓɔɔ Yeesɔ kɔɔ tɔ naa weɓe, a sɔ̀ɔ ri tìng Urushalima daanang kati.
42019029	Yaa gari Betafaji nɛɛ Batinya, ɓɔɔ ri ka kɔpɔ ɓɔɔ zang ɓaa nɛɛ Zeetung, kaa naabm, a shong zang ɓɔɔ ri mantɛ vuu ka bii ɓiɓɛ ziti.
42019030	Kɔɔ ri tɔɔ, “Nɔɔ dita jaa gari kɔ ka tìng dang ɓa. Nɔɔ nɛɛ tu kaa yeti gari, nɔɔ daa zi jaa seesaa ɓɔɔ zang vang gngn kpang, zang mã ka nyaa gãa. Nɔɔ kãlɛ nɔɔ a nɛɛ mani.
42019031	Zang ɓɔɔ nɛɛ hɛ̃ɛ nɔɔ nɛɛ ‘Nɔɔ kã̀l'ɛ ka ruu viya?’ Nɔɔ kɔɔ wu nɛɛ ‘Dabang ɓuru kasɛ katɔ.’”
42019032	A zang ɓɔɔ Yeesɔ shong ri, ri daayi ri daa ìi naa ɓɔɔ wu kɔɔ ri ɓɛɛ.
42019033	R'i kã̀l'ɛ jaa seesaa bì'i doo naa, a zang ɓiɓɛ naa arɛ hɛ̃ɛ ri tɔɔ, “Nɔɔ kãlɛ jaa seesaa ka ruu viya?”
42019034	A ri kɔɔ wu tɔɔ, “Dabang ɓuru kasɛ katɔ.”
42019035	A ri atɛ Yeesɔ jaa seesaa bì'i kati. Ri luku fɔ̃ɔrɔ ɓarɛ ka dakn jaa seesaa, a ri shing Yeesɔ ka yuu ɓiɓɛ.
42019036	Jaa seesaa daa kana nɛɛ Yeesɔ, ri ti wɔɔrɔ fɔ̃ɔrɔ kana gbalang.
42019037	Yeesɔ a tɔ naabm nɛɛ Urushalima, ka nɔng ɓɔɔ gbalang soo nyaa nɛɛ kɔpɔ Zeetung ɓɛɛ, zang ɓɔɔ ri dũng wu nandon ri gaa tɔɔsung Laa dɔ̀ɔnang. Ri tãa tìnang, ri ti shii nyaa ka lapa gaagaa, ka ruu vuu ɓɔɔ zang zirɛ zang mã naa ka danggn ɓɔɔ ri zi nɛɛ jìng ɓarɛ ɓɛɛ.
42019038	Ri kɔɔrɔ kana nɛɛ, “Laa wu a Kpanti ɓɔɔ a nɛɛ nung Kpanti Laa tìnang tãanang. Nwannang ka nyaa zɔɔ kagn lapa. Zang wu ti dɔɔ Laa ɓɔɔ ka lapa kpalakpala ɓɛɛ ta.”
42019039	A zang Farisawa ɓɔɔ ka teteng zang nimbang kɔɔ Yeesɔ tɔɔ, “Maalang, mangkɛ zang ɓɔɔ ri mantɛ vuu ka bii ɓaaɓɛ, nɛɛ ri vɔ̃ nyaa ta.”
42019040	“A kasɛ ri nyaa tɔɔ, n kɔɔ nɔɔ, naa zang keɓe ri vɔ̃ nyaa doori, tari kɔ ka tipi ɓɛɛ, ri dɔɔ m ditɔ.”
42019041	Yeesɔ a tɔ, yaa Urushalima kaa naabm, naa zi gari, a wɔsɔ miiri.
42019042	Kɔɔyi tɔɔ, “Nɔɔ nɛɛ zi vuu gbete ɓɔɔ atɛ nwannang ka nyaa zɔɔ katɔ, wukɔ nɛɛ tɔ̃ɔ. A zang waasɛ nɔɔ katɔ, nɔɔ zi kaa takpang.
42019043	Diki ɓɔɔ zang ɓɔɔ ri shing jìng nɛɛ nɔɔ kpang, ri kiiri nɔɔ nyaa ka teteng a kana. Ri naa nɔɔ nɔɔ, ri a ka yuu manɛ nɛɛ nɔng piti piti.
42019044	Ri ningsi nɔɔ nɛɛ wujɛ manɛ ka yeti gari manɛ kɔ, nɔɔ mã̀ayi nɔɔ ɓèe nyaa ka zɔɔ nandon ɓee. Ri naa yaa tari gbete wu pãng ka yuu zɔɔ kpang, ka ruu ɓɔɔ, nɔɔ zi laa ɓɔɔ Laa arɛ nɛɛ wu ta yuu manɛ kpang ɓɛɛ.”
42019045	A Yeesɔ naa daa ka Gãa Laa, gaa tɔɔsung zang ɓɔɔ ri malɛ vuu kagn hingkinang kati.
42019046	Kɔɔ ri tɔɔ, “Zang bee ka yeti labeenang Laa tɔɔ, ‘Gãa keɓe ɓi gãa Laa gaanang’. A nɔɔ raayi nwang nɔɔ manɛ kaa nɔng ɓɔɔ shɔngɓɔ ri kpalɛ zɔɔ kagn ɓɛɛ.”
42019047	Tusu zang vuu kaa nɔngkɔ diki, diki. A rɛɛ kpanti zang ɓɔɔ ri dɔɔ vuu ka Gãa Laa, nɛɛ zang ɓɔɔ ri tusu zang vuu ɓɔɔ ri zi labeenang Laa dɔli, nɛɛ rɛɛ zang bang bang zang gari, ri kasɛ nɛɛ ri nyɔ wu vɔrɔ katɔ.
42019048	A ri walɛ gbalang kaa takpang, ka ruu ɓɔɔ, zang piti ri ɓaa shoo, ri tãa yee ɓɔɔ wu rang ɓɛɛ, ri kasɛ nɛɛ yee gbete wu ɓa ri kpang.
42020001	Diki ɓɔɔgn Yeesɔ tusu zang vuu, a ti kɔɔ zang Ruu Tɔ̃ɔ Laa ka Gãa Laa, a rɛɛ zang bang bang zang ɓɔɔ ri dɔɔ vuu ka Gãa Laa, nɛɛ rɛɛ zang ɓɔɔ ri zi labeenang Laa dɔli ɓɛɛ, nɛɛ rɛɛ zang bang bang, ri a ka bii ɓiɓɛ.
42020002	A ri hɛ̃ɛ wu nɛɛ “Kɔɔ ruu jong, wi a mɔɔ naa, a mɔɔ palɛ vuu kɔ mɔɔ palɛ ɓɛɛ wiya?”
42020003	A kasɛ ri nyaa tɔɔ, n kaa ɓi, n hɛ̃ɛ nɔɔ ruu jong gbete.
42020004	Nɔɔ kɔɔ m jong, “Batizima ɓɔɔ Yɔhana palɛ zang ɓɛɛ, ɓu wi a wu naa wiya, Laa ya, kɔ shɔnzang?”
42020005	A ri laa zɔɔ nyaa ka naa ɓarɛ nɛɛ “Ruu nɛɛ kɔɔ nɛɛ batizima Yɔhana, Laa a wu naa. Hɛ̃ɛ ruu nɛɛ ‘a ka ruu vi nɔɔ shing danggn ka bii Yɔhana kpang viya?’
42020006	Ruu nɛɛ ti kɔɔ nɛɛ, ‘shɔnzang a wu naa’, zang kɔ nihn ɓee, nandon ri luku ruu katɔ nɛɛ tari ka ruu ɓɔɔ, ri shing danggn tɔ nɛɛ bɛɛ Yɔhana ɓi zang nyaa shoonang Laa ɓɛɛ.”
42020007	A ri kasɛ wu nyaa nɛɛ, ri zi zang ɓɔɔ a Yɔhana naa batizima palɛnang kpang.
42020008	A Yeesɔ ti kɔɔ ri nɛɛ, “N ti kɔɔ nɔɔ zang ɓɔɔ a m naa ɓɔɔ n palɛ vuu keɓe nɛɛ mani kpang.”
42020009	A kɔɔ zang ruu keɓe nɛɛ, “Zang ɓɔɔgn lang jaa, a ɓaa laa inabi kagn, a yàa zang ɓɔɔ langkɛ jaa, a daa zanti ka nɔng beebang, daa nwang ka nɔngkɔ diki bee wu.
42020010	Ka ɓɔɔ là'a jaa inabi hãnang arɛ, shong zang shoonang ɓiɓɛ ka bii zang ɓɔɔ ri lang wu jaa ɓɛɛ, nɛɛ zang shoonang wu daa ta wu jaa inabi ka naa ɓarɛ. Zang ɓɔɔ ri lang wu jaa, ri nyɔ zang shoonang keɓe zɛ̃ɛzɛ̃ɛ, ri sɔɔrɔ wu naa waati.
42020011	Shong zang shoonang ɓɔɔgn tɔkn. Zang ɓɔɔ ri lang wu jaa, ri nyɔ zang shoonang keɓe ri palɛ wu vuu yusɛ̃ɛ, ri sɔɔrɔ wu naa waati doo nɔngkɔ.
42020012	A shong zang shoonang ɓɔɔ tɔkn kaa dakn taati. Ri shing zang shoonang bì'i nyaa vuu waa ka bii. Ri nwangsɛ wu nɛɛ yeti jaa.
42020013	A zang jaa tɔɔ, ‘N palɛ kaa biya? N shong kaa jaa gbete ɓɔɔ n kasɛ wu dɔli ɓɛɛ. Nɛɛ kasɛ, ri naa ɓaa shoo ka nyaa ɓiɓɛ kɔ.’
42020014	Ɓɔɔ rɛɛ zang ɓɔɔ wu yàa ri jaa, ri zi jaa ɓiɓɛ bii hn, ri tɔng zɔɔ ka naa ɓarɛ nɛɛ, jaa ɓɔɔ naa shaa vuu vɔ daa ɓiɓɛ kɔ a kana ɓa. Nɔɔ arɛ ruu nyɔ wu vɔrɔ, tɔɔ jaa keɓe naa nwang kaa ɓɔɔ ɓuru.
42020015	A ɓɔɔ jaa naa a ka yeti jaa, ri yi wu, ri nwangsɛ wu nɛɛ yeti jaa, ri daa nɛɛ wu ka nyaa jaa biling, a ri nyɔ wu vɔrɔ ka nɔngkɔ. Ɓɔɔ nɔɔ zi ka yeti manɛ, zang jaa keɓe nɛɛ a tɔ, naa palɛ zang ɓɔɔ wu yaa ri jaa keɓe viya?
42020016	Naa nyɔkɔ zang ɓɔɔ wu yaa jaa keɓe nandon, wu yaa rɛɛ zang ɓɔɔgn jaa bii zang ɓɔɔ ri tãa vuu keɓe ri tɔɔ, wu zãa vuu keɓe nwannang nɔngkɔ katɔ.”
42020017	A pɛ̃ɛrɛ ri, a hɛ̃ɛ ri tɔɔ, “Ruu Laa keɓe kɔɔrɔ ɓu nɛɛ viya? Ruu Laa ɓɔɔ tɔɔ, ‘Tari ɓɔɔ zang ɓɔɔ mãa gãa ri bɛ̃ɛyi wukɔ naa raa tari ɓɔɔ yiti gãa ɓɛɛ kati’
42020018	Shɔnzang ɓɔɔ nɛɛ watɛ ka yuu tari keɓe kakɛ katɔ. Tari kɔ nɛɛ watɛ ka yuu shɔnzang, nang wu dɔ̃ɔ gbete yerek.”
42020019	Zang ɓɔɔ ri zi labeenang Laa dɔli, nɛɛ zang bang bang zang ɓɔɔ ri dɔɔ vuu ka Gãa Laa ɓɔɔ ri tãa ruu keɓe, nɛɛ ri yi Yeesɔ kaa tɔ tantɛnang, ka ruu ɓɔɔ, ri zi tɔ nɛɛ Yeesɔ kɔɔ ruu keɓe ka yuu ɓarɛ kɔ ɓɛɛ. Ri yi wu kaa takpang, ka ruu ɓɔɔ, ri kaa vɔrɔ zang ɓɔɔ ka nɔng ɓɛɛ.
42020020	Ka ruu nɔngkɔ, ri kãa gbalang ɓɔɔ ri yi wu ɓɛɛ. Ri shongko zang ɓarɛ nɛɛ ri palɛ bii naa ri zang tɔ̃ɔ, ri tãa ruu ɓɔɔ Yeesɔ kɔɔ ɓɛɛ. Nɛɛ rang yee shi kpang tɔ, ri yi wu, ri a gɔmna ɓɔɔ zang Rooma shing ɓɛɛ.
42020021	A zang keɓe ri hɛ̃ɛ wu nɛɛ “Maalang ruu zi tɔ vuu ɓɔɔ mɔɔ kɔɔyi, nɛɛ vuu ɓɔɔ mɔɔ tusu piti tɔ̃ɔ. Mɔɔ shɛ̃ɛrɛ zang ɓaa kpang. Mɔɔ t'usù ruu Laa ɓaa tɔ̃ɔ tɔ̃ɔ.
42020022	Kɔɔ ruu jong, daa naa ɓɔɔ ruu shu kpanti Kayisa saka tipi katɔ ya, kɔ ruu shu kpang?”
42020023	Yeesɔ ti zi vuu ɓɔɔ ri mang ka yeti ɓarɛ bì'i tɔ, a kɔɔ ri nɛɛ,
42020024	“Nɔɔ atɛ m dinari karɛ. Ɓɔɔ ri atɛ tɔ, a hɛ̃ɛ ri tɔɔ, zang shing waa nyaating, nɛɛ nung wi kagn wiya?” A ri kasɛ wu nɛɛ, “Ɓɔ̀'ɔ Kpanti Kayisa.”
42020025	A kɔɔ ri nɛɛ, “Nɛɛ nɔngkɔ, nɔɔ a Kayisa vuu ɓɔɔ ɓɔ̀'ɔ Kayisa ɓɛɛ, nɔɔ ti a Laa vuu ɓɔɔ ɓi ɓɔ̀'ɔ Laa ɓɛɛ.”
42020026	A ri zunung naa ɓɔɔ ri yi wu nɛɛ yee ɓɔɔ ri hɛ̃ɛ wu keɓe kpang, ka ruu ɓɔɔ, kasɛ ri nyaa waasɛ̃ ɓɛɛ. A ri vɔ̃ nyaa kati. Ri mã naa ka danggn, ka ruu nyaa ɓɔɔ wu kasɛ ri ɓɛɛ.
42020027	Rɛɛ zang Sadukiyawa ri kasɛ ɓarɛ kpang nɛɛ zang kɔɔ yi nɛɛ zang nɛɛ vɔ tɔ, zang yupaa tɔkn kpang, ri a ka bii ɓiɓɛ.
42020028	Ri hɛ̃ɛ wu nɛɛ, “Maalang. Musa bee rùu ka yeti labeenang nyaa dannang Laa tɔɔ, zang ɓɔɔ nɛɛ vɔrɛ naa yi jaa kagn kpang, ɓeezung wu sɔɔrɔ soro ɓiɓɛ wu yi wu jaa.
42020029	Wujɛ varɛ ɓɔɔ kagn jaanaa zɔɔ, ri manziti. Ɓɔɔ bang gaayu gee soro a vɔrɛ, bɛɛ yi jaa gn kpang.
42020030	Zang ɓɔɔ ɓang wu sɔɔrɔ soro keɓe, a ti vɔrɛ yi jaa doo kpang kɔ.
42020031	Ɓɔɔ ɓang zang keɓe ti sɔɔrɔ soro keɓe tɔkn. Ri palɛ nɔngkɔ, ri manziti nandon, a ri ti vɔlɔ ri yi jaa kpang kɔ nandon.
42020032	Kaa nɛɛ knti jaa soro bì'i naa vɔ jong.
42020033	Ka diki ɓɔɔ Laa naa wisi zang paa nɛɛ saa ɓɛɛ, jaa soro keɓe naa nwang ɓɔɔ wiya ka teteng ɓarɛ wiya? Ka ruu ɓɔɔ, ri shing soro keɓe katɔ, ri manziti nandon ɓɛɛ.”
42020034	Yeesɔ kasɛ ri nyaa tɔɔ, “Zang koo keɓe ri gee soro, zang ti a ri wujɛ soro ri shìli.
42020035	A rɛɛ zang ɓɔɔ Laa zirɛ nɛɛ ri daa naa ɓɔɔ wu wisi ri paa katɔ, ri daa nɔng ɓɔɔ wu roo kpanti ɓɛɛ, ri gee soro ɓarɛ jong kpang. Zang ti a wujɛ soro jong, zang gee ri kpang.
42020036	Ri ti vɔ ɓarɛ takpang dondong, ka ruu ɓɔɔ, ri nwang ɓarɛ kaa naa zang nyaa shoonang Laa ɓɔɔ ka lapa ɓɛɛ. Ri ɓarɛ kaa wujɛ Laa, ka ruu ɓɔɔ, zang wisi ri paa tɔ nɛɛ saa ɓɛɛ.
42020037	Ka ruu zang paa wisinang nɛɛ sàa ɓɔɔ nɔɔ hɛ̃ɛ ɓɛɛ, Musa kɔɔ tɔ, ka yeti labeenang ɓiɓɛ nɔngkɔ, ka nɔng ɓɔɔ bèe ruu waa ɓɔɔ shaa jaa laa bɛbɛtɛ ɓɛɛ. Musa ɓàa Laa nɛɛ, ‘Là'a Ibirayi, Là'a Ishaaku, nɛɛ Là'a Yakubu’ ka ruu nɔngkɔ, zang keɓe ri doo ningkãari.
42020038	Laa ɓi Là'a zang ɓɔɔ ri vɔlɔ katɔ ɓɛɛ kpang, ɓi Là'a zang ɓɔɔ ningkãari ɓɛɛ. Ka ruu ɓɔɔ, zang piti nwang ningkãari ka ruu ɓiɓɛ kɔ ɓɛɛ.”
42020039	Zang ɓɔɔ ri zi labeenang Laa dɔli ɓɔɔ ri shiiri ka nɔng, ri tɔɔ wu nɛɛ, “Mɔɔ rang nyaa tɔ tɔ̃ɔ maalang.”
42020040	Zang Sadukiyawa ɓasi, ri hɛ̃ɛ ruu ɓɔɔ takpang.
42020041	A Yeesɔ hɛ̃ɛ ri nɛɛ, “Nɔɔ kɔɔ ka ruu vi, nɛɛ Kirisi jaa zɔ̃ng Dawuda viya?
42020042	Dawuda nɛɛ yuu ɓiɓɛ bee ka yeti labeenang Zabura tɔɔ, ‘Kpanti Laa kɔɔ kpanti mɛɛ nɛɛ, nwang ka nakn mɛɛ,
42020043	n raa zang ɓɔɔ shing jìng nɛɛ mɔɔ kpang ditɔ m'ɔɔ naa ri nɛɛ doo.’
42020044	Dawuda nɛɛ ɓaa wu nɛɛ Kpanti, a palɛ ka biya, naa nwang jaa zɔ̃ng Dawuda tɔkn wiya?”
42020045	A Yeesɔ raa nyaa ka bii rɛɛ zang ɓɔɔ ri mantɛ vuu ka bii ɓiɓɛ ɓɛɛ, a kɔɔ ri naa ɓɔɔ zang piti tãa ɓɛɛ.
42020046	Kɔɔ ri tɔɔ, “Nɔɔ gãng jìng ka zang ɓɔɔ ri tusu zang vuu ɓɛɛ waasɛ̃. Ri kasɛ rakɛnang nɛɛ fɔ̃ɔrɔ puru, a ri ti kasɛ nyaa jeenang ka luumang. Ri kasɛ nɛɛ zang a ri nɔng nwannang bang ka gãa zɔɔ kpalɛnang, nɛɛ nɔng ɓɔɔ zang kpalɛ yuu, zang shaa vuu shaanang ɓɛɛ.
42020047	Ri mulu suvɔ, ri talɛ vuu ɓɔɔ ka naa ɓarɛ nandon. Ri ti kasɛ Laa gaanang sasak nɛɛ zang zi ri kati. Laa naa dang ri jìng ɓa ɓɔɔ zang piti.”
42021001	Yeesɔ tuu jìng, a zi zang ɓɔɔ vuu naa ɓarɛ kagn, ri looro saka ɓɔɔ ri a Laa ka yeti nɔng ɓɔɔ zang tɛ̃ɛ saka ka Gãa Laa ɓɛɛ.
42021002	A ti zi suvɔ ɓɔɔ vuu naa kpang, loo saka tɔkɔlɔng ɓiɓɛ jong.
42021003	A kɔɔ ri tɔɔ, “N kɔɔ nɔɔ ruu ɓɔɔ nizang kɔ nwani, vuu ɓɔɔ suvɔ kaɓa loo ɓɛɛ, ɓa ɓɔ̀'ɔ zang piti katɔ.
42021004	Ka ruu ɓɔɔ, zang keɓe ri nwangsɛ saka ɓarɛ ka yeti vuu naa ɓarɛ ɓɔɔ gaagaa ɓɛɛ, ri a Laa. Suvɔ ɓɔɔ vuu naa ɓiɓɛ kpang keɓe, atɛ ɓi vuu naa ɓiɓɛ ɓɔɔ wu walɛ vuu shaanang nɛɛ mani kɔ nwani nandon.”
42021005	Zang ɓɔɔ ka teteng zang ɓɔɔ ri mantɛ vuu ka bii Yeesɔ ri rang yee ka yuu Gãa Laa, naa ɓɔɔ zang gbarɛ nɛɛ tari tɔ̃ɔ tɔ̃ɔ, a ɓɔɔ vuu ɓɔɔ zang a Laa nɛɛ zang gbarɛ Gãa Laa nɛɛ mani ɓɛɛ.
42021006	A Yeesɔ kɔɔ ri tɔɔ, “Gãa Laa kɔ nɔɔ zi, nɛɛ vuu kɔ zang gbarɛ bii ɓiɓɛ nɛɛ mani ɓee, diki a ditɔ ɓɔɔ zang naa jili Gãa keɓe, zang yaa tari gbete ɓɔɔ p'ãng ka yuu zɔɔ kpang ɓɛɛ.”
42021007	A ri hɛ̃ɛ wu nɛɛ, “Maalang, zang naa palɛ vuu keɓe gn vi nɔngkɔ viya? Ɓu vi naa tusu ruu nɛɛ diki ɓɔɔ vuu keɓe naa palɛ kagn a tɔ viya?”
42021008	A kɔɔ ri tɔɔ, “Nɔɔ gãng jìng waasɛ̃ zang ɓɔɔ nɛɛ nwaarɛ nɔɔ. Zang dɔli a ditɔ nɛɛ nung mɛɛ, ri naa kɔɔyi nɛɛ rikɔ zang ɓɔɔ naa a ɓɛɛ. A ri ti kɔɔ nɛɛ diki a naabm tɔ. Nɔɔ dñ̀ng ri kpang.
42021009	Nɔɔ nɛɛ tãayi zang nɛɛ kɔɔrɔ nɛɛ zang takɛ sìiri, nɛɛ zang ti palɛ nyaa, nɔɔ kaa vɔrɔ kpang. Vuu keɓe kɔ ri gaayu shɔɔnang. Nɔɔ tɔɔ kpang nɛɛ, diki ɓɔɔ koo waa nyaa a tɔ naabm kpang.”
42021010	Ti kɔɔ zang tɔɔ, “Zang koolaa ɓɔɔgn ri naa ta sìiri nɛɛ zang koolaa ɓɔɔgn. Kpanti ɓɔɔgn nɛɛ kpanti ɓɔɔgn ri ti naa ta sìiri.
42021011	Tipi naa ruutu ka nɔng piti piti. Nyɔkɔ nɛɛ kɔnang ka zɔ̃ngzɔ̃ng naa nwang nyaa nɛɛ nɔng piti piti. Vuu vɔrɔ kaanang nɛɛ vuu bii bannang naa nwang bii ka lapa.
42021012	Ɓɔɔ diki keɓe à gn kpang, zang yi nɔɔ zang ti dang nɔɔ jìng. Zang a nɔɔ rɛɛ zang bang bang gãa zɔɔ kpalɛnang, zang wu loo nɔɔ ka sãa. Zang daa nɛɛ nɔɔ ka bii kpanti, nɛɛ bii gɔmna, ka ruu ɓɔɔ, nɔɔ r'ang yee mɛɛ ɓɛɛ.
42021013	Nɔɔ walɛ manɛ kaa gbalang ɓɔɔ nɔɔ kɔɔ zang ruu mɛɛ ɓɛɛ.
42021014	Nɔɔ t'ɔɔ kpang nɛɛ, nɔɔ rɛ̃rɛ vuu ɓɔɔ nɔɔ kɔɔ ɓɛɛ kpang,
42021015	ka ruu ɓɔɔ, n a nɔɔ yee nɛɛ zũnang naa ɓɔɔ zang ɓɔɔ ri kasɛ ruu manɛ kpang ri zunung naa ɓɔɔ ri laa nyaa nɛɛ nɔɔ kpang ɓɛɛ.
42021016	Naa doo rɛɛ daa manɛ nɛɛ nà'a manɛ, nɛɛ rɛɛ ɓaazung, a ɓɔɔ rɛɛ ɓaasang ri naa nyɔ yuu manɛ ditɔ. A zang ti nyɔkɔ zang ɓɔɔ vɔrɔ ka teteng manɛ.
42021017	Zang piti ri kasɛ ruu manɛ kpang, ka ruu mɛɛ.
42021018	A vuu ɓɔɔ lee suuyuu manɛ gbete naa bii kpang.
42021019	Nɔɔ nɛɛ mã danggn tɔ kagn nɔɔ ta yuu manɛ katɔ.
42021020	“Nɔɔ nɛɛ zirɛ zang sìiri tanang nɛɛ kiiri gari Urushalima nyaa tɔ ka teteng, nɔɔ zi ka wukɔ nɛɛ diki ɓɔɔ zang jili wu kagn a tɔ naabm.
42021021	Zang ɓɔɔ ri ka tipi Yahudiya, ri yurɛ, ri waa ka yuu kɔpɔ. Zang ɓɔɔ ri ka yeti gari Urushalima ri nwangnɛ ri yaa nɔng. A zang ɓɔɔ ri ka dalɛ ri hãa nyaa tɔ̀'ɔ ka yeti gari kpang.
42021022	Ka ruu ɓɔɔ, diki kaɓa ɓi diki ɓɔɔ Laa naa dang zang jìng ɓɛɛ. Tɔ̀ɔ, vuu ɓɔɔ labeenang Laa kɔɔ ɓɛɛ, wu nwang kaa nɔngkɔ nizang.
42021023	Ka diki kaɓa, zang soro ɓɔɔ ri tuu jaa ka yeti nɛɛ ɓɔɔ ri jaa ka naa, ri nwang vuu gn kɔnang. Ka ruu ɓɔɔ, zang koo keɓe ri naa dang jìng dɔli, a yeti ti naa lasɛ Laa nɛɛ ri dɔli ɓɛɛ.
42021024	Zang nyɔkɔ ɓɔɔ vɔrɔ nɛɛ yere bang. Zang ti yiki ɓɔɔ ka nyaa sìiri, zang daa nɛɛ ri, ka koo piti piti. Zang ɓɔɔ ri zi Laa kpang, ri naa jili gari Urushalima. Ri nwang nɔngkɔ sasak, diki ɓɔɔ Laa ka ri waa nyaa nɛɛ mani.
42021025	“Nɔɔ naa zi vuu ka laa, nɛɛ shala nɛɛ sang ka zɔ̃ngzɔ̃ng. Zang koolaa ka bm bm ri naa kaa vɔrɔ, ka ruu ɓɔɔ, mii waapo kaarɛ nyaa a ti see varɛ dɔli ɓɛɛ.
42021026	Shɔnzang ri naa kaa vɔrɔ dɔli, nung vɔrɔ gbete, ka ruu jìng dannang ɓɔɔ a ka koo keɓe ɓɛɛ. Ka diki kaɓa, vuu bang bang ɓɔɔ ka lapa ɓɛɛ, zang naa zìiti ri katɔ.
42021027	Tɔ̀ɔ, zang zi Jaa Shɔnzang kati, ka ɓɔɔ wu a nɛɛ lapa ka yeti sãmbong ɓɛɛ nɛɛ naa vuu palɛnang, a ɓɔɔ bannang ɓiɓɛ ɓɛɛ.
42021028	Vuu keɓe nɛɛ gaayu palɛnang tɔ, nɔɔ tuu jìng ka lapa, nɔɔ pɛ̃ɛrɛ, ka ruu ɓɔɔ, laa ɓɔɔ zang ta yuu manɛ kagn, a naabm tɔ ɓɛɛ.”
42021029	A kɔɔ ri ruu keɓe, nɛɛ nyaa vuu jeenang tɔɔ, “Nɔɔ pɛ̃ɛrɛ laa sìiri nɛɛ laa nimbang nandon.
42021030	Ri nɛɛ gaayu gɔpɔ shɔɔ lusunang tɔ, nɔɔ zi katɔ nɛɛ nɔng guusi a naabm tɔ.
42021031	Doo nɔngkɔ, nɔɔ nɛɛ zi vuu keɓe nɛɛ gaayu palɛnang nɛɛ, nɔɔ zi kati, nɛɛ diki ɓɔɔ Laa naa roo Kpanti kagn a naabm tɔ.
42021032	N kɔ̀'ɔ nɔɔ ruu ɓɔɔ nizang kɔ nwani, vuu keɓe palɛ ka gbongkarɛ, tɔ̀ɔ, zang koo jaa knti keɓe ri vɔlɔ kati nandon.
42021033	Lapa nɛɛ tipi naa shaarɛ ditɔ, a ruu mɛɛ shaarɛ ɓi kpang dondong.
42021034	“Nɔɔ gãng jìng kagn, rɛ̃rɛnang manɛ nɛɛ kpiti nɛɛ vuu shaanang nɛɛ vuu ɓoonang. Rɛ̃rɛnang ɓɔɔ nɔɔ rɛ̃rɛ ka yuu vuu ɓɔɔ nɔɔ kasɛ ka koo keɓe ɓɛɛ. Ka ruu ɓɔɔ, diki kaɓa nɛɛ arɛ, bɛɛ nɔɔ shing danggn kpang, naa ɓɔɔ saka ta yɔpɔ ɓɛɛ.
42021035	Diki kaɓa naa a ka yuu zang ɓɔɔ ri nwang ka koo keɓe nandon.
42021036	Nɔɔ gãng jìng kagn, nɔɔ gaa Laa diki diki, tɔ̀ɔ, nɔɔ walɛ kaka ɓɔɔ nɔɔ mã danggn jìng dannang ɓɔɔ a ɓɛɛ. Tɔ̀ɔ, nɔɔ naa shii ka tìng mɛɛ, ɓɔɔ n Jaa Shɔnzang ɓɛɛ.”
42021037	Nɛɛ nɔng laagɛ̃, Yeesɔ tusu zang vuu ka Gãa Laa, nɔng zìi nɛɛ a tɔ wu yaa yeti gari, wu daa kaa kɔpɔ ɓɔɔ zang ɓaa nɛɛ Zeetung ɓɛɛ, wu daa roo ka nɔngkɔ.
42021038	Nɔng nɛɛ ti gãntɛ tɔ, zang ti kpalɛ zɔɔ ka yeti Gãa Laa, nɛɛ ri tãa vuu ɓɔɔ wu tusu ɓɛɛ.
42022001	Ka ɓɔɔ diki nyaalaa borodi ɓɔɔ zang tɛ̃ɛ yisi kagn kpang, ɓɔɔ zang ɓaa nɛɛ pasika a naabm tɔ.
42022002	Rɛɛ kpanti zang ɓɔɔ ri dɔɔ vuu ka Gãa Laa, nɛɛ rɛɛ zang ɓɔɔ ri tusu zang labeenang Laa, ri kãa gbalang ɓɔɔ nɛɛ ri nyɔ wu vɔrɔ nɛɛ nwiiri ɓɛɛ. Ka ruu ɓɔɔ, ri kaa vɔrɔ zang ɓɛɛ.
42022003	A Sheetang naa nwaarɛ Yahuda ɓɔɔ zang ɓaa wu nɛɛ Isikariyoti, ɓɔɔ ka teteng zang kopi tu ziti ɓɔɔ ri mantɛ vuu ka bii Yeesɔ ɓɛɛ.
42022004	A Yahuda daa tɔng zɔɔ nɛɛ rɛɛ kpanti zang ɓɔɔ ri dɔɔ vuu ka Gãa Laa, a ɓɔɔ rɛɛ zang bang bang ɓɔɔ ri gã Gãa Laa ɓɛɛ, naa ɓɔɔ wu nyɔ ri yuu Yeesɔ ɓɛɛ.
42022005	Ɓɔɔ ri tãa naa weɓe, ri tãa tìnang dɔli, a ri mã zɔɔ nyaa nɛɛ ri a wu saka.
42022006	A kasɛ ri nyaa, a kãa gbalang ɓɔɔ wu nyɔ ri yuu Yeesɔ bɛɛ zang ka nɔng kpang ɓɛɛ.
42022007	Diki nyaalaa pasika ɓɔɔ zang shaa borodi ɓɔɔ yisi kagn kpang, ɓɔɔ zang yele mɛ̀ɛr'ɛ nyaalaa ɓɔɔ zang kpaa danggn diki ɓɔɔ Laa tɛɛ ɓɛɛ kagn ɓɛɛ naa arɛ.
42022008	Yeesɔ shɔng rɛɛ Bituru nɛɛ Yɔhana, a kɔɔ ri nɛɛ, “Nɔɔ daayi, nɔɔ daa shìli ruu vuu shaanang nyaalaa ɓɔɔ zang kpaa danggn diki ɓɔɔ Laa tɛɛ ɓɛɛ. Naa ɓɔɔ ruu naa shaa ɓɛɛ.”
42022009	A ri hɛ̃ɛ wu nɛɛ, “Ruu daa shìli ka niya?”
42022010	Kɔɔ ri tɔɔ, “Nɔɔ nɛɛ hãa nyaa tɔ, ka yeti gari, nɔɔ daa ɓee yuu nɛɛ zang varɛ, tuu mii ka bɛng. Nɔng dũng wu, nɔɔ hãa nyaa nɛɛ wu ka gãa ɓɔɔ wu hãa nyaa ɓɛɛ.
42022011	Nɔɔ hɛ̃ɛ dabang gãa kaɓa nɛɛ, ‘Maalang, tɔɔ jaka ɓɔɔ wu naa shaa vuu shaanang nyaalaa ɓɔɔ zang kpaa danggn diki ɓɔɔ Laa tɛɛ ɓɛɛ kagn, nɛɛ zang ɓɔɔ ri mantɛ vuu ka bì'i ɓiɓɛ kiya?’
42022012	Tusu nɔɔ naa ka jaka ka gãa lapa, shìli vuu tɔ ka nɔng piti. Nɔɔ shìli vuu shaanang bì'i ka nɔngkɔ.”
42022013	A ri daayi, ri daa ìi naa ɓɔɔ wu kɔɔ ri ɓɛɛ, a ri shìli vuu shaanang nyaalaa ɓɔɔ zang kpaa danggn diki ɓɔɔ Laa tɛɛ ɓɛɛ.
42022014	Ka ɓɔɔ laa vuu shaanang nyaalaa bì'i naa raa bii. Yeesɔ daa nwang ka nɔng vuu shaanang, a zang ɓɔɔ ri mantɛ vuu ka bii ɓiɓɛ ri naa nwang kaa jong.
42022015	A kɔɔ ri tɔɔ, “Bii shaa m tɔ gbãnggbãng nɛɛ diki keɓe wu arɛ. N shaa vuu shaanang nyaalaa keɓe nɛɛ nɔɔ nɔng gbete tɔɔ zang naa dang m jìng kati.
42022016	N kɔɔ nɔɔ tɔ, n shaa vuu shaanang nyaalaa keɓe ɓɔɔ takpang. N naa shaa ka ɓɔɔ nizang ɓɔɔ zang naa shaa kaa ɓɔɔ Laa naa roo Kpanti ɓɛɛ.”
42022017	A tuu juwa, zãa Laa, a kɔɔ ri nɛɛ, “Nɔɔ ta juwa keɓe ta, nɔɔ ɓooro nɛɛ zɔɔ.
42022018	N kɔ̀'ɔ nɔɔ, n ɓoo mii inabi ɓɔɔ takpang, diki ɓɔɔ Laa naa roo Kpanti kagn nɛɛ a tɔ, n naa ɓooyi.”
42022019	A tuu borodi zãa Laa, a sharɛ, a a ri, kɔɔ ri tɔɔ, “Wee bii mɛɛ ɓɔɔ n a zang, zang nyɔ vɔrɔ ka ruu manɛ ɓɛɛ kɔ. Nɔɔ palɛ vuu keɓe diki diki nɔɔ kpaa danggn mɛɛ kaa nɛɛ mani.”
42022020	Ɓɔɔ ri hangsɛ vuu shaanang, a tuu juwa ɓɔɔ mii inabi kagn naa ɓaasi ɓɛɛ tɔɔ, “Juwa keɓe ɓi nyaa shɔɔ ɓɔɔ Laa a ɓɛɛ. Nyaa shɔɔ keɓe, ɓi zìi mɛɛ ɓɔɔ n naa tɛ̃ɛ ka ruu manɛ kɔ mãrɛ.
42022021	“Nɔɔ zi karɛ, zang ɓɔɔ nyɔ yuu mɛɛ kagn nɛɛ n, ka nɔng kɔ ruu shaa vuu shaanang ɓɛɛ.
42022022	Jaa Shɔnzang vɔ ɓi katɔ, naa ɓɔɔ Laa kɔɔ nɛɛ naa nwang ɓɛɛ, a jìng dannang ɓi kagn yuu zang ɓɔɔ nyɔ yuu ɓiɓɛ ɓɛɛ.”
42022023	A ri gaayu zɔɔ hɛ̃ɛlɛnang ka naa ɓarɛ nɛɛ, ɓu wi naa palɛ vuu keɓe wiya?
42022024	A ri ti gaayu nyaa laanang nɛɛ zɔɔ, ka yuu zang ɓɔɔ wukɔ zang bang ka teteng ɓarɛ ɓɛɛ.
42022025	A Yeesɔ kɔɔ ri tɔɔ, “Kpanti zang ɓɔɔ ri zi Laa kpang, ri roo kpanti ka yuu zang ɓarɛ nandon. Ri kasɛ nɛɛ zang ɓaa ri nɛɛ zang ɓɔɔ palɛ zang tɔ̃ɔ ɓɛɛ.
42022026	Ɓɔɔ manɛ ɓi nɔngkɔ kpang. Zang ɓɔɔ wukɔ bang ka teteng manɛ, wukɔ wu nw'ang naa zang wujaa ɓɔɔ shong nɔɔ ɓɛɛ.
42022027	Zang ɓɔɔ nwang ka tipi, zang a wu vuu shaanang, nɛɛ zang ɓɔɔ a wu vuu shaanang, wi bang wiya? Wu zang ɓɔɔ nwang ka tipi, zang a wu vuu shaanang kɔ bang kpang ya? Wee n ka teteng manɛ ɓee, nkɔ shong nɔɔ jong.
42022028	“Nɔɔ y'aa m ka ɓɔɔ n dang jìng kpang.
42022029	Naa ɓɔɔ Daa mɛɛ a m naa, nɛɛ n nwang kpanti, n a nɔɔ doo nɔngkɔ doori.
42022030	Tɔ̀ɔ, nɔɔ naa shaa vuu shaanang, nɔɔ ti ɓoo nɛɛ n ka nɔng vuu shaanang mɛɛ ka ɓɔɔ n naa roo kpanti ɓɛɛ. N ti shing nɔɔ, nɔɔ nwang ka yuu laa nwannang kpanti nɔɔ jɛ̃ɛ zang zɔ̃ng Isirela ɓɔɔ kopi tu ziti ruu.
42022031	“Siman, ɓaa shoo, zang a Sheetang naa tɔ, nɛɛ wu gãsɛ nɔɔ, tɔ̀ɔ, wu shɛ̃ɛrɛ zang tɔ̃ɔ, wu yaa zang shi kpang, naa ɓɔɔ zang hãlɛ zee ɓɛɛ.
42022032	Siman, n gàa mɔɔ Laa tɔ, ka ruu ɓɔɔ, mɔɔ nɛɛ yaa danggn shinnang ka n ɓɛɛ. Mɔɔ nɛɛ a tɔ ka bii mɛɛ tɔkn, m'ɔɔ yi rɛɛ ɓaazung ɓɔɔ nɔɔ mantɛ vuu nɛɛ ri ka bì'i mɛɛ ɓɛɛ naa ka bii, ri shing danggn waasɛ̃.”
42022033	Siman kasɛ wu nyaa tɔɔ, “Dabang n kasɛ tɔ, n daa nɛɛ mɔɔ ka sãa ruu vɔ ka nyaa zɔɔ.”
42022034	Yeesɔ kɔɔ wu tɔɔ, “Bituru, n kɔɔ mɔɔ, lɛ̀'ɛkɔ keɓe, mɔɔ laa nyaa nɛɛ mɔɔ zi m nung kpang dakn taati ka gbongkarɛ, tɔ̀ɔ, kn wu ɓaa nyaa.”
42022035	Yeesɔ hɛ̃ɛ ri tɔɔ, “Ɓɔɔ n shong nɔɔ, nɔɔ tuu duku saka nɛɛ duku ɓɔɔ nɔɔ ti tɛ̃ɛ vuu kagn ka naa kpang, nɔɔ ti hãa koodoo kpang ɓɛɛ, vuu ɓɔɔgn nɔɔ walɛ kpang ya?” Ri kasɛ wu nyaa nɛɛ, “Kpang.”
42022036	A kɔɔ ri tɔɔ, “Ɓɔɔ kãntang keɓe, zang ɓɔɔ duku saka ɓiɓɛ nɛɛ kagn, wu tuu ka naa ning, nɛɛ duku ɓɔɔ nɔɔ tɛ̃ɛ vuu kagn piti. A zang ɓɔɔ yere bang ɓiɓɛ nɛɛ kagn kpang, wu malɛ fɔ̃ɔrɔ ɓiɓɛ wu hooyi.
42022037	N kɔ̀'ɔ nɔɔ, vuu ɓɔɔ labeenang kɔɔ nɛɛ, ‘A zang ɓakɛ wu nɛɛ zang ɓɔɔ ri ta nyaa dannang ɓɛɛ.’ nwang ditɔ nizang ka yuu mɛɛ. Ka ruu ɓɔɔ, vuu ɓɔɔ zang kɔɔ ka yuu mɛɛ nw'ang kana nizang ɓɛɛ.”
42022038	A ri kɔɔ wu nɛɛ, “Zirɛ Dabang, yere bang kɔ ziti ka naa ɓuru ɓee.” A kasɛ ri nyaa tɔɔ, “Daa tɔ nɔngkɔ.” Ruu rang nɔɔ yee keɓe tɔkn kpang.
42022039	A nwang nɛɛ yeti gari daa ka yuu kɔpɔ ɓɔɔ zang ɓaa nɛɛ Zeetung naa ɓɔɔ wu daarɛ diki diki ɓɛɛ. Zang ɓɔɔ ri mantɛ vuu ka bii ɓiɓɛ, ri dũng wu ka knti.
42022040	A ɓɔɔ shɛ̃ɛ nɔng bì'i, kɔɔ ri tɔɔ, “Nɔɔ gaa Laa, ka ruu ɓɔɔ, zang nɛɛ gãsɛ nɔɔ ɓɛɛ.”
42022041	A yaa ri daa kaa nɔng ɓɔɔgn, naabm, tang nɛɛ gutu ka nɔngkɔ, a gaa Laa kati nɛɛ,
42022042	“Daa mɛɛ, mɔɔ nɛɛ kasɛ tɔ, kɔsɔ m jìng dannang keɓe jong. Palɛ vuu ɓɔɔ mɔɔ kasɛ ɓɛɛ, wu vuu ɓɔɔ n kasɛ ɓɛɛ kpang.”
42022043	Zang nyaa shoonang Laa ɓɔɔ ka lapa ɓɛɛ, a ka bii ɓiɓɛ, a mã wu danggn kati.
42022044	Rɛ̃rɛnang jìng dannang keɓe, shing wu, gaa Laa kaa gbãnggbãng nɛɛ gn ɓiɓɛ gbete. Ka ruu nɔngkɔ, yaanang sɔ̃lɔ nɛɛ nyaating ɓiɓɛ, mɔɔ kɔɔ nɛɛ zìi sɔ̃lɔ.
42022045	“Yupaa nɛɛ nɔng ɓɔɔ wu gaa Laa ɓɛɛ, a ka bii rɛɛ zang ɓɔɔ ri mantɛ vuu ka bii ɓiɓɛ ɓɛɛ, a ìi ri, hingro yiki ri tɔ, ka ruu ɓɔɔ, yeti ɓarɛ lasɛ dɔli ɓɛɛ.
42022046	Hɛ̃ɛ ri nɛɛ, ‘Nɔɔ roo ka ruu viya? Nɔɔ yupaa, nɔɔ gàa Laa, ka ruu ɓɔɔ, zang nɛɛ gãsɛ nɔɔ ɓɛɛ.’”
42022047	Ɓɔɔ bɛɛ rang yee doo ka nyaa zang dɔli nwang nyaa. Zang gbete ka teteng rɛɛ zang kopi tu ziti, ɓɔɔ ri mantɛ vuu ka bii ɓiɓɛ, ɓɔɔ zang ɓaa wu nɛɛ Yahuda ɓɛɛ, wukɔ sɔɔ ri tìng. A ka bii Yeesɔ naabm nɛɛ wu kɔ̃ng wu katɔ.
42022048	Yeesɔ hɛ̃ɛ wu nɛɛ, “Yahuda, mɔɔ a zang Jaa Shɔnzang nɛɛ kɔ̃nang ɓɔɔ mɔɔ kɔ̃ng m ɓɛɛ ya?”
42022049	A ɓɔɔ zang ɓɔɔ ri mantɛ vuu ka bii ɓiɓɛ nimbang ri zi vuu ɓɔɔ zang keɓe ri kasɛ nɛɛ ri palɛ ɓɛɛ, ri hɛ̃ɛ Yeesɔ nɛɛ, “Dabang ruu ku ri ta nɛɛ yere bang ya?”
42022050	Zang gbete ka teteng ɓarɛ ku jaafoo kpanti rɛɛ zang ɓɔɔ ri dɔɔ vuu ka Gãa Laa nɛɛ yere bang, wɔng wu shoo nakn ka tipi.
42022051	Yeesɔ kɔɔ ri nɛɛ, “N'ɔɔ palɛ vuu keɓe takpang.” A lee shoo yɔɔ nɛɛ naa, a màs'ɛ yɔɔ shoo.
42022052	A Yeesɔ hɛ̃ɛ rɛɛ zang bang bang zang ɓɔɔ ri dɔɔ vuu ka Gãa Laa ɓɛɛ, nɛɛ rɛɛ zang bang zang ɓɔɔ ri gã Gãa Laa ɓɛɛ, a ɓɔɔ rɛɛ zang bang zang Yahudawa nɛɛ, “Nɔɔ a ka bii mɛɛ kɔ nɔngkɔ nɛɛ yere bang, a ɓɔɔ labasaa mɔɔ kɔɔ nɛɛ n zang ɓɔɔ shing zang nɛɛ ri haa nyaa ya?”
42022053	N nw'ang nɛɛ nɔɔ diki diki ka yeti Gãa Laa, nɔɔ tɔɔ kpang nɛɛ nɔɔ yi m kpang. Lɛɛkɔ là'a manɛ kɔ arɛ, nɛɛ là'a zang ɓɔɔ ri nwang ka nɔng tìiri ɓɛɛ.
42022054	Zang yi wu, zang daa nɛɛ wu, zang atɛ wu ka gãa kpanti rɛɛ zang ɓɔɔ dɔɔ vuu ka Gãa Laa ɓɛɛ. Bituru dũng ri ka knti katara.
42022055	Zang dɔɔ waa ka dàbang, a ri nwang ka nyaa waa ka nɔngkɔ ka nyaa zɔɔ. Bituru naa sɔ̃ jong ka teteng ɓarɛ.
42022056	Jaa zang soro ɓɔɔ palɛ shoonang ka gãa kaɓa, zi wu ka nyaa waa ka nɔng ɓɔɔ wu sɔ̃ ɓɛɛ. Jaa bii pɛ̃ɛrɛ wu, a tɔɔ, “Zang keɓe bɛɛ doo nɛɛ Yeesɔ kɔ doori.”
42022057	A Bituru laa nyaa tɔɔ, “Jaa soro, n zi zang keɓe m kpang.”
42022058	Ɓɔɔ zang nwang naa gbete hn, zang varɛ ɓɔɔ zi wu, a kɔɔ wu nɛɛ, “Mɔɔ doo zang ɓarɛ kɔ.” Bituru kasɛ wu nyaa tɔɔ, “Jèe, n wu zang ɓarɛ kpang.”
42022059	Ɓɔɔ zang tɔɔ zang wu nwangnɛ knti wu bee tɔkɔlɔng, zang ɓɔɔgn yi tìng tɔɔ, “N suu sè'e kpang, yɔɔ keɓe nɛɛ wu ning, ka ruu ɓɔɔ, yɔɔ keɓe doo zang tipi Galili kɔ ɓɛɛ.”
42022060	A Bituru kasɛ nyaa tɔɔ, “Jèe, n zi vuu ɓɔɔ mɔɔ kɔɔ keɓe m kpang.” Bɛɛ rang yee doo naa nyaa, kn ɓaa nyaa.
42022061	A Kpanti Yeesɔ raa jìng pɛ̃ɛrɛ Bituru. A Bituru kpaa danggn yee Yeesɔ naa ɓɔɔ kɔɔ wu tɔɔ, “Ɓɔɔ kn ɓaa nyaa lɛɛkɔ, mɔɔ laa nyaa mɛɛ dakn taati.”
42022062	A nwang ka biling, kaa zɛ̃ɛzɛ̃ɛ.
42022063	Zang ɓɔɔ ri gãng jìng ka wu, ri kpaa wu, ri ti nyɔkɔ wu.
42022064	Ri mã wu jìng nɛɛ sɛ̃ɛ fɔ̃ɔrɔ, a ri hɛ̃ɛ wu nɛɛ, “Kɔɔ ruu ta, wi nyɔ mɔɔ wiya?”
42022065	Ri ràngkɛ̀ ruu ka yuu ɓiɓɛ dɔli, ri ti dãlɛ wu.
42022066	Nɔng naa gantɛ tɔ, a rɛɛ zang bang Yahudawa nɛɛ zang bang bang zang ɓɔɔ ri dɔɔ vuu ka Gãa Laa, nɛɛ rɛɛ zang ɓɔɔ tusu zang labeenang Laa ɓɛɛ, ri kpalɛ zɔɔ, a zang atɛ Yeesɔ kati.
42022067	A ri hɛ̃ɛ wu nɛɛ “Mɔkɔ nɛɛ Kirisi mɔɔ kɔɔ ruu.” A kɔɔ ri tɔɔ, “Naa n kɔɔ nɔɔ, nɔɔ kasɛ kpang.
42022068	Naa n ti hɛ̃ɛ nɔɔ ruu, nɔɔ kasɛ m nyaa kpang.
42022069	Vuu ɓɔɔ yi nɛɛ lɛɛkɔ keɓe, Jaa Shɔnzang nwang ɓi kaa nakn Laa ɓɔɔ wukɔ palɛ vuu piti ɓɛɛ.”
42022070	A ri hɛ̃ɛ wu nɛɛ, “Mɔɔ kɔɔ ɓu nɛɛ mɔkɔ Jaa Laa ya?” A kasɛ ri nyaa nɛɛ, “Nn, naa ɓɔɔ nɔɔ kɔɔ ɓɛɛ.”
42022071	A ri kɔɔyi nɛɛ, “Ruu kàsɛ̀, ruu tãa vi tɔkn ka nyaa zang ɓɔɔ viya? Ruu tãa nyaa ɓɔɔ wu kɔɔ ɓɛɛ tɔ nɛɛ shoo ɓuru.”
42023001	Zang ɓɔɔ ri kpalɛ yuu, ri yupaa nandon, ri atɛ wu ka bii Gɔmna Bilatu.
42023002	Ri kãa gbalang ɓɔɔ ri kɔɔrɔ wu ruu ka yuu ɓiɓɛ nɛɛ, “Ruu ìi zang keɓe nwaarɛ zang ɓuru, nɛɛ zang wu shù Kayisa kpanti tipi Rooma saka tipi kpang. Nɛɛ wukɔ ti Kirisi, nɛɛ wu doo kpanti kɔ.”
42023003	A Bilatu hɛ̃ɛ wu nɛɛ, “Mɔkɔ kpanti zang Yahudawa ya?” A Yeesɔ kasɛ wu nyaa tɔɔ, “Nn, naa ɓɔɔ mɔɔ kɔɔ ɓɛɛ.”
42023004	A Bilatu kɔɔ zang bang bang zang ɓɔɔ ri dɔɔ vuu ka Gãa Laa, nɛɛ rɛɛ zang dɔli ɓɔɔ ri dũng ri ɓɛɛ, tɔɔ, “N zi vuu shi kpang ɓɔɔ yɔɔ keɓe palɛ ɓɛɛ kpang.”
42023005	A ri yì wu tìng ka bii nɛɛ, “Yɔɔ keɓe palɛ zang nɛɛ zang ri haa nyaa nɛɛ vuu ɓɔɔ wu tusu zang ɓɛɛ ka tipi Yahudiya. Gaayu ka tipi Galili sasak, a nɔng ka nihn.”
42023006	Ɓɔɔ Bilatu tãa naa weɓe, hɛ̃ɛ zang nɛɛ Yeesɔ zang tipi Galili ya?
42023007	A ɓɔɔ wu tãayi nɛɛ, Yeesɔ zang tipi Galili ɓɔɔ Hiridu roo kpanti kagn ɓɛɛ, a dɔ̃ wu ka bì'i kpanti Hiridu ɓɔɔ bɛ̀'ɛ ka Urushalima ka diki kaɓa ɓɛɛ.
42023008	Ɓɔɔ Hiridu zi Yeesɔ hn tãa tìnang dɔli, ka ruu ɓɔɔ, tãa nyaa ɓiɓɛ tɔ. A kasɛ ka yeti ɓiɓɛ nɛɛ wu zi Yeesɔ katɔ, nɛɛ tɔ̀ɔ, wu zi vuu ɓɔɔ zang zirɛ zang mã naa ka danggn ɓɔɔ Yeesɔ palɛ ɓɛɛ.
42023009	Ka ruu nɔngkɔ, hɛ̃ɛlɛ wu ruu sasak, a Yeesɔ kasɛ wu nyaa kpang.
42023010	Rɛɛ zang bang bang zang ɓɔɔ ri dɔɔ vuu ka Gãa Laa, nɛɛ rɛɛ zang ɓɔɔ ri tusu zang labeenang Laa, ri shi paa ri kɔɔrɔ vuu shi kpang ɓɔɔ ri tɔɔ Yeesɔ palɛ kaa gbãnggbãng.
42023011	A kpanti Hiridu nɛɛ zang sɔɔja ɓiɓɛ, ri palɛ wu vuu yusɛ̃ɛ, a ri kpaa wu. A ri hãa wu fɔ̃ɔrɔ ɓɔɔ kpanti ri hãlɛ ɓɛɛ ka bii. A kpanti Hiridu sɔɔrɔ wu ka bii kpanti Bilatu.
42023012	Hiridu nɛɛ Bilatu ri gaayu wusang yinang ka diki keɓe. Bɛɛ ri shing jìng nɛɛ zɔɔ kpang.
42023013	Bilatu ɓaa nyaa tɔkn ka zang bang bang zang ɓɔɔ ri dɔɔ vuu ka Gãa Laa, nɛɛ rɛɛ zang ɓɔɔ ri doo zang bang zang kɔ, nɛɛ rɛɛ zang ɓɔɔ kpalɛ zɔɔ ka nɔng ɓɛɛ.
42023014	A kɔɔ ri nɛɛ, “Nɔɔ atɛ m yɔɔ keɓe, nɔɔ tɔɔ palɛ zang, nɛɛ zang haa nyaa. Ɓɔɔ n hɛ̃ɛlɛ wu ka tìng manɛ, n ìi wu nɛɛ vuu shi kpang ɓɔɔ nɔɔ kɔɔrɔ ka yuu ɓiɓɛ gbete kpang.
42023015	Kpanti Hiridu ti ìi wu nɛɛ mani kpang jong. Ka ruu nɔngkɔ, gbãa ruu yuu nɛɛ wu tɔkn. Vuu ɓɔɔ wu palɛ ɓɔɔ daa naa ɓɔɔ zang nyɔ wu vɔrɔ kagn kpang.
42023016	Ka ruu nɔngkɔ, n nyɔ wu nɛɛ gbãa kɔ shɛ̃ɛning, n yaa wu naa.”
42023017	Ḍiki nyaalaa Pasika nɛɛ a tɔ, Bilatu yàar'ɛ ri zang gbete naa ka teteng zang ɓɔɔ zang mã ka sãa ɓɛɛ.]
42023018	Ri goo nyaa ka lapa dɔ̃ɔ, gbete nɛɛ, “Nyɔ yɔɔ keɓe vɔrɔ, mɔɔ yàa ruu Baraba naa.”
42023019	(Zang loo Baraba ka sãa, ka ruu ɓɔɔ, ka teteng zang ɓɔɔ haa nyaa ka gari, a zang nyɔ zang vɔrɔ ɓɛɛ.)
42023020	Bilatu kasɛ nɛɛ wu yaa Yeesɔ naa katɔ, ka ruu nɔngkɔ, rang yee tɔkn nɛɛ zang, a gaa ri.
42023021	A ri goo nyaa tɔkn nabm nɛɛ, “Ɓaa wu naa ka laa, ɓaa wu naa ka laa.”
42023022	Bilatu hɛ̃ɛ ri tɔkn, daa kaa nyaa taati nɛɛ, “Vuu shi kpang ɓɔɔ wu palɛ viya? N ìi vuu shi kpang ɓɔɔ wu palɛ ɓɔɔ daa naa ɓɔɔ zang nyɔ wu vɔrɔ kpang. N nyɔ wu nɛɛ gbãa kɔ shɛ̃ɛning, n yaa wu naa.”
42023023	A ri yi tìng kana, ri haa nyaa nabm nɛɛ, zang ɓaa wu naa ka laa. Nyaa ɓɔɔ ri haa ɓɛɛ naa shaa tìng.
42023024	A Bilatu kɔɔ zang nɛɛ zang pàlɛ̀ ri vuu ɓɔɔ ri kasɛ ɓɛɛ ta.
42023025	A yaa ri zang ɓɔɔ zang loo ka sãa ɓɔɔ shing zang, zang haa nyaa ka gari, a zang nyɔ zang vɔrɔ ɓɛɛ naa. A a ri Yeesɔ nɛɛ ri palɛ wu vuu ɓɔɔ ri kasɛ ɓɛɛ.
42023026	Ka ɓɔɔ ri daa kaa nɛɛ Yeesɔ, ka nɔng ɓɔɔ ri daa nyɔ wu vɔrɔ ɓɛɛ, ri kpisi yuu nɛɛ yɔɔ ɓɔɔ zang ɓaa wu nɛɛ Siman, yɔɔ gari Kiranɛ, nɛɛ wu daa kaa gari. Ri yi wu, ri shing wu, nɛɛ wu tuu laa ɓɔɔ zang daa ɓaa Yeesɔ naa kagn ɓɛɛ, wu dũng Yeesɔ ka knti.
42023027	Ka teteng zang dɔli ɓɔɔ ri dũng Yeesɔ ka knti, zang soro kagn ɓɔɔ ri kaa nyaavɔ ri ti ɓaarɛ nyaavaa.
42023028	A Yeesɔ raa jìng kɔɔ ri nɛɛ, “Zang soro gari Urushalima, n'ɔɔ kaa nyaavɔ, ka ruu mɛɛ kpang, nɔɔ kaa ka ruu yuu manɛ, nɛɛ wujɛ manɛ.
42023029	Ka ruu ɓɔɔ, diki a kana ɓɔɔ zang naa kɔɔyi nɛɛ tìnang tãanang ɓi ɓɔɔ zang soro ɓɔɔ ri shii katɔ, nɛɛ ɓɔɔ ri tuu jaa gngn kpang, nɛɛ ɓɔɔ jaa mãa m'ii ɓarɛ kpang ɓɛɛ.
42023030	Wee diki ɓɔɔ zang naa kɔ̀'ɔ kɔpɔ kagn nɛɛ, ‘Ji jong ka yuu ɓuru.’ Zang ti kɔ̀'ɔ jaa kɔpɔ nɛɛ ‘Waasɛ ruu jong’ ɓɛɛ.
42023031	Zang nɛɛ palɛ m vuu keɓe ɓɔɔ n nwang naa laa bɛbɛtɛ, zang naa palɛ nɔɔ ɓi kaa biya, ɓɔɔ nɔɔ nwang naa laa waatɛnang ɓɛɛ?”
42023032	Zang kagn ziti, ɓɔɔ ri palɛ vuu shi kpang ɓɛɛ, zang yi ri jong nɛɛ zang daa nyɔ ri vɔrɔ nɛɛ Yeesɔ.
42023033	A ɓɔɔ ri a ka nɔng ɓɔɔ zang ɓaa nɛɛ zɔ̃ɔpi ɓɛɛ, ri ɓaa wu naa ka laa, ka nɔngkɔ, nɛɛ rɛɛ zang ziti ɓɔɔ ri palɛ vuu shi kpang keɓe. Ɓɔɔ gbete ka nakn, a ɓɔɔ gbete ka nagang ɓiɓɛ.
42023034	A Yeesɔ kɔɔyi nɛɛ, “Daa mɛɛ, yaa ri gbalang vuu keɓe katɔ, ka ruu ɓɔɔ, ri zi vuu ɓɔɔ ri palɛ kpang ɓee.” Ri sh'aa laa ka naa ɓɔɔ ri basɛ rɛɛ fɔ̃ɔrɔ ɓiɓɛ ɓɛɛ.
42023035	Zang ri shii nɛɛ dalɛ, ri pɛ̃ɛrɛ, a rɛɛ zang bang bang zang Yahudawa ri kpaa wu tɔɔ, “Ta yuu zang, wu ta yuu ɓiɓɛ lɛɛ ta jong, wukɔ nɛɛ Kirisi Jaa Laa ɓɔɔ Laa zɔ̃ng wu katɔ ɓɛɛ.”
42023036	Zang sɔɔja ri kpaa wu, ri arɛ ri a wu mii inabi ɓɔɔ gbang katɔ ɓɛɛ.
42023037	Ri tɔɔ wu nɛɛ, “Ta yuu ɓaaɓɛ ta mɔkɔ nɛɛ Kpanti zang Yahudawa ɓɛɛ.”
42023038	Zang bee vuu, zang ɓaa ka yuu laa ɓɔɔ zang ɓaa wu naa kagn, ka yupaa ɓiɓɛ nɛɛ, “Wee kɔ Kpanti zang Yahudawa.”
42023039	Zang ɓɔɔ ri palɛ vuu shi kpang ziti ɓɔɔ zang ɓaa ri naa nɛɛ wu ɓɛɛ, ɓɔɔ gbete rang wu yee shi kpang tɔɔ, “Wu mɔkɔ Kirisi kpang ya? Ta yuu ɓaaɓɛ ta mɔɔ ta ruu jong.”
42023040	Ɓɔɔ gbete mangkɛ ɓeesang tɔɔ, “Mɔɔ kaa vɔrɔ Laa kpang ya? Mɔɔ zi kpang mɔɔ vɔ vɔrɔ gbete nɛɛ wu kpang ya?
42023041	Vɔrɔ ɓuru ɓi ti waasɛ̃, ka ruu ɓɔɔ, ruu vɔ ɓuru ka ruu vuu shi kpang ɓɔɔ ruu palɛ ɓɛɛ. Yɔɔ keɓe palɛ vuu shi kpang ɓɔɔ kagn kpang.”
42023042	A raa nyaa kɔɔ Yeesɔ nɛɛ, “Mɔɔ nɛɛ a tɔ ka ɓɔɔ mɔɔ naa roo Kpanti, danggn mɛɛ wu ning mɔɔ kpang.”
42023043	Yeesɔ kasɛ wu nyaa tɔɔ, “Nizang n kɔɔ mɔɔ, lɛɛkɔ mɔɔ nwang nɛɛ n ka Paradayisi, nɔng ɓɔɔ tìnang waa nyaa kpang ɓɛɛ.”
42023044	Ɓɔɔ laa kaa dalɛ yuu, nɔng tɔɔ ka tipi kaɓa nandon sasak, saka taati ɓɔɔ laarang palɛ nɛɛ mani.
42023045	A fɔ̃ɔrɔ nyaa Gãa Laa basɛ ziti, gaayu nɛɛ paa daa lɔɔsɔ dii.
42023046	Yeesɔ kaa nyaa ka lapa nɛɛ, “Daa mɛɛ, n a mɔɔ Suru bii mɛɛ tɔ ka naa ɓaaɓɛ.” Kɔɔ naa weɓe, a vɔrɛ.
42023047	Ɓɔɔ zang bang sɔɔja ɓɔɔ daa nɛɛ Yeesɔ zi naa weɓe, dɔɔ Laa tɔɔ, “Nizang yɔɔ keɓe, palɛ vuu shi kpang, kagn kpang.”
42023048	Zang ɓɔɔ ri kpalɛ yuu ka nɔng, nɛɛ ri zi vuu ɓɔɔ zang palɛ, ka ɓɔɔ ri zi vuu p'al'ɛ hn, ri gbãayu ka gãa ɓarɛ nɛɛ yeti lasɛnang. Ri waa naa ka danggn.
42023049	Zang ɓɔɔ ri zi Yeesɔ nung tɔ, nɛɛ rɛɛ zang soro ɓɔɔ ri zi Yeesɔ nung tɔ kɔ doori, ɓɔɔ ri dũng wu nɛɛ Galili ɓɛɛ, ri shii nɛɛ dalɛ, ri pɛ̃ɛrɛ vuu ɓɔɔ zang palɛ ɓɛɛ.
42023050	Zang ɓɔɔgn zang ɓaa wu nɛɛ Yusufu, yɔɔ gari zang Yahudiya ɓɔɔ zang ɓaa nɛɛ Arimataya ɓɛɛ. Ka gn teteng zang bang ɓɔɔ ri kpalɛ zɔɔ nɛɛ ri jɛ̃ɛ Yeesɔ ruu ɓɛɛ. A ɓi kaa zang ɓɔɔ zang a wu bannang dɔli ɓɛɛ.
42023051	Kasɛ nyaa ɓi kagn ka vuu ɓɔɔ ri mã zɔɔ nyaa, ri kasɛ nɛɛ ri palɛ ɓɛɛ kpang. Gã ɓi diki ɓɔɔ Laa naa roo Kpanti ɓɛɛ.
42023052	Daa ka bii Bilatu, a gaa wu nɛɛ, wu a wu vɔrɔ Yeesɔ.
42023053	A witi vɔrɔ Yeesɔ nɛɛ lapa, leng wu nɛɛ fɔ̃ɔrɔ ɓɔɔ zang leng vɔrɔ nɛɛ mani ɓɛɛ. Daa wɔɔ wu ka sàa ɓɔɔ zang ɓee ka yeti tari, ɓɔɔ zang gbãa vɔrɔ gngn doo gbete kpang ɓɛɛ.
42023054	Bɛɛ kaa diki ɓɔɔ zang kpalɛ bii ka ruu diki ɔ̃sɔnang ɓɛɛ.
42023055	Zang soro ɓɔɔ ri dũng Yeesɔ nɛɛ tipi Galili ri daa nɛɛ Yusufu, ri daa zi saa bì'i kati nɛɛ naa ɓɔɔ zang wɔɔ vɔrɔ Yeesɔ kagn ɓɛɛ.
42023056	Ri gbãayu ka gãa, ri daa palɛ nung, ɓɔɔ a sɛ̃ɛ tɔ̃ɔ nɛɛ nung ɓɔɔ zang tũuru vɔrɔ ka bii ɓɛɛ. Ri ɔ̃sɔ ka diki ɔ̃sɔnang naa ɓɔɔ nyaa dannang Laa kɔɔ ɓɛɛ.
42024001	Nɔng naa gãntɛ tɔ gbete, ka knti diki ɔ̃sɔnang. Nɛɛ gãndi zãngzãng, rɛɛ zang soro keɓe ri daa ka yuu sàa, ri tuu nung ɓɔɔ ri palɛ ka naa ning.
42024002	Ri daa ìiyi, zang dɔ̃ tari tɔ nɛɛ nyaa sàa.
42024003	Ri tu ka yeti sàa, a ri ìi vɔrɔ Kpanti Yeesɔ tɔ̀ɔ nɔng kpang.
42024004	Ri shi ka nɔngkɔ, ri zi vuu ɓɔɔ ri palɛ takpang. Ri rɛ̃rɛ doo naa, a ri zi zang varɛ ziti, ri shii tɔ nɛɛ fɔ̃ɔrɔ puru kalang kalang kɔlɔ katɔ, ka kagn ɓarɛ naabm.
42024005	Zang soro keɓe ri kaa vɔrɔ dɔli, a ri ɓaa yuu ka dii. A zang varɛ bì'i ri hɛ̃ɛ ri nɛɛ, “Ka ruu vi nɔɔ kãa zang ɓɔɔ Suru kagn bii ɓiɓɛ ka nɔng ɓɔɔ zang gbãa vɔrɔ viya?
42024006	Tɔ̀'ɔ nɔng kpang, yupaa tɔ. Nɔɔ kpaa danggn vuu ɓɔɔ wu kɔɔ nɔɔ bɛɛ doo ka tipi Galili ɓɛɛ.
42024007	Ɓɔɔ kɔɔ nɔɔ tɔɔ, ‘Zang naa a zang ɓɔɔ ri palɛ vuu shi kpang Jaa Shɔnzang, ri ɓaa wu naa ka laa. A lee ɓɔɔ diki daa taati, zang wisi wu paa kati.’”
42024008	A ri kpaa danggn yee ɓiɓɛ kati.
42024009	Ɓɔɔ ri gbãayu nɛɛ nɔng yusaa, ri kɔɔ rɛɛ zang ɓɔɔ ri mantɛ vuu ka bii ɓiɓɛ nɛɛ rɛɛ zang nimbang.
42024010	Zang soro ɓɔɔ ri kɔɔ ri vuu keɓe, ɓi rɛɛ Marayamu Magadaliya nɛɛ Yuwana nɛɛ Marayamu nà'a Yakubu, nɛɛ rɛɛ zang soro nimbang ɓɔɔ nɛɛ ri ɓɛɛ.
42024011	Rɛɛ zang ɓɔɔ mantɛ vuu ka bii ɓiɓɛ keɓe, ri ɓaa shoo ɓarɛ ka ruu ɓarɛ kpang, ri kɔɔ ɓarɛ nɛɛ rɛɛ zang ri shaarɛ ɓarɛ nyaa waati. Ri shing danggn ka ruu bì'i kpang.
42024012	A Bituru yupaa ɓiri, yurɛ daa ka nɔng yuu saa. Tangsɛ, a lengse jìng ka yeti sàa. Zi fɔ̃ɔrɔ ɓɔɔ zang leng vɔrɔ nɔng kɔ shɛ̃ɛning. Gbãayu daa gãa, mã naa ka danggn, ka ruu vuu ɓɔɔ wu zi keɓe
42024013	Ka diki kaɓa, zang ziti ka teteng zang ɓɔɔ ri dũng wu diki diki, ɓɛɛ nɛɛ ri daa ka jaa gari ɓɔɔ zang ɓaa nɛɛ Imawu ɓɛɛ. Naa mɔɔ yuu paa nɛɛ Urushalima mɔɔ daa kagn mɛli manziti.
42024014	Ri rang yee nɛɛ zɔɔ, ka yuu vuu ɓɔɔ palɛ ɓɛɛ.
42024015	Ka ɓɔɔ bɛɛ ri rang yee doo naa ka nyaa, ri ti hɛ̃ɛlɛ zɔɔ, ɓɛɛ, Yeesɔ naa ìi ri. Ri ɓakɛ doo ka nɛɛ zɔɔ, ri daayi.
42024016	A ri zi wu nung takpang, mɔɔ kɔɔ nɛɛ zang zuu ri jìng katɔ.
42024017	A hɛ̃ɛ ri tɔɔ, “Nɔɔ rangkɛ yee vi nɛɛ zɔɔ ka gbalang viya?” Ri shiiyi, ri zaa katɔ.
42024018	A zang gbete ka teteng ɓarɛ ɓɔɔ zang ɓaa wu nɛɛ Kiliyopaa, kasɛ wu nyaa tɔɔ, “Mɔkɔ ɓaa zang zanti gbete ka Urushalima, ɓɔɔ zi vuu ɓɔɔ palɛ ka nɔng, diki bee gn kpang ɓɛɛ ya?”
42024019	A hɛ̃ɛ ri nɛɛ “Ɓu vi palɛ viya?” A ri kasɛ wu nyaa nɛɛ, “vuu ɓɔɔ zang palɛ Yeesɔ yɔɔ Nazara, zang nyaa shoonang Laa. Ɓɔɔ Laa a wu naa, nɛɛ wu palɛ vuu bang bang, nɛɛ wu ti rang zang yee wu kaa vɔrɔ kpang ɓɛɛ.
42024020	A ɓɔɔ ti, naa ɓɔɔ, rɛɛ zang bang bang ɓuru ɓɔɔ dɔɔ vuu ka Gãa Laa, nɛɛ rɛɛ zang ɓɔɔ ri doo zang ɓɔɔ jɛ̃ɛ zang ruu kɔ ɓɛɛ, ri a wu zang, nɛɛ zang nyɔ wu vɔrɔ, a zang ɓaa wu naa ka laa ɓɛɛ.
42024021	Bɛɛ ruu shing danggn ɓuru nɛɛ, wukɔ naa ta yuu zang Yahuda. Ti wee kɔ shɛ̃ɛning kpang, lɛɛkɔ keɓe diki daa kaa taati ɓɔɔ zang palɛ vuu keɓe ɓɛɛ.
42024022	Zang soro ɓɔɔ ri kagn, ka teteng ɓuru, ri kɔɔ ruu vuu ɓɔɔ mɔɔ ãa nyaa mɔɔ tãa nɛɛ mani ɓɛɛ. Ri daa ka yuu sàa lɛɛkɔ nɛɛ gãndi zãngzãng.
42024023	A ri ìi vɔrɔ ɓiɓɛ ka yeti saa kpang. Ri gbãayu, ri kɔɔ ruu tɔɔ, ri zili zang nyaa shoonang Laa ɓɔɔ ka lapa ɓɛɛ. Ri kɔɔ ri nɛɛ, Yeesɔ doo ningkãari.
42024024	Zang ɓɔɔ ka teteng ɓuru, ri daa ka yuu sàa, ri daa ìi doo naa ɓɔɔ zang soro ri kɔɔ ɓɛɛ kɔ doori. A ri zi Yeesɔ doo kpang kɔ.”
42024025	Yeesɔ rang ri yee tɔɔ, “Nɔɔ manɛ zang ɓɔɔ nɔɔ zũng kpang ɓɛɛ, ɓoro manɛ valɛ bii dɔli, ka ruu ɓɔɔ, nɔɔ shing danggn ka vuu ɓɔɔ zang nyaa shoonang Laa kɔɔ kpang nandon ɓɛɛ.
42024026	Nɔɔ zi kpang nɛɛ Kirisi dang jìng vuu keɓe ka gbongkarɛ, tɔ̀ɔ, zang a wu bannang ɓiɓɛ kpang ya?”
42024027	A Yeesɔ kɔɔrɔ ri vuu ɓɔɔ zang bee ka labeenang Laa ka yuu ɓiɓɛ kati. Gaayu nɛɛ labeenang ɓɔɔ Musa beere ɓɛɛ, a à nɔng ka yuu ɓɔɔ rɛɛ zang nyaa shoonang Laa nandon ri beere ɓɛɛ.
42024028	Ɓɔɔ ri a naabm tɔ nɛɛ jaa gari ɓɔɔ ri tɔɔ ri daa ɓɛɛ a Yeesɔ palɛ naa ɓɔɔ wu sha nɛɛ doo ɓɛɛ.
42024029	A ri bakɛ wu nɛɛ, “Nwang nɛɛ ruu, ka ruu ɓɔɔ, kaa nɔng laarang, laa ti hãa nyaa kana ɓɛɛ.” A daayi nɛɛ wu daa nwang kaa nɛɛ ri.
42024030	Nwangnɛ nɛɛ wu shaa kaa vuu shaanang nɛɛ ri. Tuu borodi a gaa Laa, sharɛ a a ri.
42024031	A ri zi wu nung kati, a ningnɛ ri zi wu takpang.
42024032	Ri kɔɔ zɔɔ nɛɛ, “Ɓasi ka gbalang ɓɔɔ rang yee nɛɛ ruu, a ti nwangsɛ ruu dìiri ruu vuu ɓɔɔ labeenang Laa kɔɔ ɓɛɛ, ruu tãa tìnang ka yeti ɓuru dɔli.”
42024033	Ri yuu paa tantɛnang ri gbãayu ka Urushalima, a ri ìi rɛɛ zang ɓɔɔ ri mantɛ vuu ka bii ɓiɓɛ kopi tu gbete. Ri kpalɛ yuu ka nɔng gbete, nɛɛ rɛɛ zang ɓɔɔ nɛɛ ri ɓɛɛ.
42024034	Ri kɔɔrɔ nɛɛ, “Kpanti Yeesɔ yupaa tɔ nɛɛ sàa nizang, nwang nyaa tɔ ka bii Siman.”
42024035	A zang ziti keɓe kɔɔ ri naa vuu ɓɔɔ palɛ ka gbalang ɓɔɔ ri daa Imawu ɓɛɛ, nɛɛ naa ɓɔɔ Yeesɔ tusu ri yuu ɓiɓɛ ka ɓɔɔ wu shaa borodi ɓɛɛ.
42024036	Ɓɔɔ ri kɔɔ zang vuu keɓe doo naa, Yeesɔ nwang nyaa, naa shii ka teteng ɓarɛ. A kɔɔyi tɔɔ, “N kaa ɓi jong.”
42024037	Ri kaa vɔrɔ, ri tɔɔ naa ri zi ɓarɛ raanang.
42024038	A hɛ̃ɛ ri tɔɔ, “Nɔɔ kaa vɔrɔ viya? A nɔɔ ti hɛ̃ɛlɛ nyaa ka yeti manɛ nɔngkɔ viya?
42024039	Nɔɔ pɛ̃ɛrɛ doo mɛɛ, nɛɛ naa mɛɛ, ɓi nkɔ. Nɔɔ lee m nɛɛ naa, nɔɔ zirɛ, ka ruu ɓɔɔ, kaka nɛɛ yɔpɔ ɓi kagn bii raanang naa wee, ka bii mɛɛ ɓee kpang ɓɛɛ.”
42024040	Kɔɔ vuu keɓe tɔ, a tusu ri naa ɓiɓɛ nɛɛ doo ɓiɓɛ.
42024041	Ɓɔɔ vuu bì'i kpãa ri doo ka yeti, ka ruu tìnang ɓɔɔ ri tãa ɓɛɛ. A ri ti kasɛ gn kpang kɔ sasak, ka ruu ɓɔɔ, vuu bì'i nwang naa nɔngkɔ nizang kpang ɓɛɛ. A Yeesɔ hɛ̃ɛ ri nɛɛ, “Vuu shaanang kagn nɔng manɛ ka nihn ya?”
42024042	Ri a wu jaa jaazìi ɓɔɔ zang nwaa katɔ ɓɛɛ,
42024043	a tarɛ shaa ka tìng ɓarɛ ka nɔngkɔ.
42024044	A rang yee nɛɛ ri tɔɔ, “Wee yee mɛɛ ɓɔɔ n ràng nɔɔ bɛɛ n doo nɛɛ nɔɔ ning ɓɛɛ. N kɔɔ nɔɔ nɛɛ, vuu ɓɔɔ zang bee ka yuu mɛɛ ka yeti labeenang nyaa dannang Laa ɓɔɔ Musa, nɛɛ labeenang rɛɛ zang nyaa shoonang Laa, a ɓɔɔ labeenang kpanti Dawuda ɓɔɔ zang ɓaa nɛɛ Zabura ɓɛɛ, nwang ditɔ nizang nandon.”
42024045	A a ri naa, tɔɔ, ri zi vuu ɓɔɔ ka labeenang Laa ɓɛɛ kati.
42024046	A kɔɔ ri nɛɛ, “Wee vuu ɓɔɔ zang bee ɓɛɛ, Kirisi dang jìng, wu ti vɔrɛ, diki nɛɛ daa tɔ taati, wu yupaa nɛɛ sàa.
42024047	Zang kɔɔ zang koo piti ruu Laa, nɛɛ nung ɓiɓɛ kɔ, nɛɛ zang yaa vuu shi kpang, ri kɔ̃sɔ yeti ɓarɛ, tɔ̀ɔ, Laa wu yaa ri gbalang vuu shi kpang ɓarɛ. Zang naa gaayu nɛɛ Urushalima.
42024048	N'ɔɔ kɔɔ zang vuu ɓɔɔ nɔɔ zi ɓɛɛ nandon.
42024049	N shong nɔɔ nyaa, vuu ɓɔɔ Daa mɛɛ kɔɔyi nɛɛ wu a nɔɔ ɓɛɛ. N'ɔɔ nwang ka gari Urushalima ka gbongkarɛ, Suru Laa wu a ka yuu manɛ.”
42024050	A nwang nɛɛ yeti gari nɛɛ ri, naabm nɛɛ Bɛtaniya. A see naa ka lapa, gaa Laa nɛɛ, Laa wu palɛ ri tɔ̃ɔ jong.
42024051	A ɓɔɔ bɛɛ gà'a ri Laa doo naa, zang tuu wu zang daa nɛɛ wu ka lapa.
42024052	Ri bang wu, ri tãa tìnang dɔli. A ri gbãayu ri daa gari Urushalima,
42024053	ri dàar'ɛ yeti Gãa Laa diki diki, ri zãa Laa.
43001001	Zang ɓɔɔ zang ɓaa wu nɛɛ Ruu, nw'ang doo ka tìng bɛɛ Laa gaayu koo mãanang gn kpang. Ruu keɓe nw'ang ɓi nɛɛ Laa. Ruu keɓe ɓi wukɔ Laa.
43001002	Nw'ang ɓi nɛɛ Laa ka tìng doo tɛ̃ɛtɛ̃ɛ bɛɛ Laa mãa koo gn kpang.
43001003	Laa mãarɛ vuu ɓɔɔ ka koo keɓe piti nɛɛ wukɔ. Vuu ɓɔɔ kagn gbete ka teteng vuu ɓɔɔ Laa mãarɛ ka koo keɓe, ɓɔɔ Laa mãa nɛɛ wu kpang, kagn kpang.
43001004	Suru bii ɓɔɔ waa nyaa kpang ɓi ka bii Ruu keɓe kɔ. Suru bii keɓe wukɔ yakɛ shɔnzang nɔng.
43001005	Nɔng yakɛnang keɓe, yakɛ ka nɔng ɓɔɔ tɔ̀ɔ katɔ ɓɛɛ, a nɔng ɓɔɔ tɔ̀ɔ katɔ, ningsi wu kaa takpang.
43001006	Zang ɓɔɔ kagn Laa shong wu, zang ɓ'aa nung ɓiɓɛ nɛɛ Yɔhana.
43001007	Arɛ nɛɛ wu naa kɔɔ zang ruu ka yuu zang ɓɔɔ yakɛ nɔng keɓe, tɔ̀ɔ, zang piti ri tãayi, ri shing danggn kaa bii ɓiɓɛ.
43001008	Wu Yɔhana kɔ nɔng yakɛnang keɓe kpang, a ɓiri nɛɛ wu naa kɔ̀'ɔ zang ɓi ruu ka yuu nɔng yakɛnang keɓe.
43001009	Wee kɔ, zang ɓɔɔ yàk'ɛ nɔng ɓɔɔ nizang ɓɛɛ kɔ, ɓɔɔ a ka koo naa yàk'ɛ nɔng, tɔ̀ɔ, shɔnzang nandon ri zi vuu kaa waasɛ̃ ɓɛɛ.
43001010	Bɛɛ ka yeti koo kɔ nwani, wukɔ ti mãa koo keɓe, a zang ɓɔɔ ri ka koo ri zi wu kaa takpang.
43001011	A ka bii zang laa gãa ɓiɓɛ, a zang ɓiɓɛ ti ta wu kpang.
43001012	Zang ɓɔɔ ri ta wu nandon, a ri ti shing danggn ka bii ɓiɓɛ ɓɛɛ, a ri naa nɛɛ, ri nwang ɓarɛ kaa wujɛ Laa.
43001013	Zang keɓe Laa yi ri. Zang yi ri naa ɓɔɔ shɔnzang yi jaa ɓɛɛ kpang. Zang ti yi ri nɛɛ bii shɔnzang kpang. Ɓi ti ka gbalang ɓɔɔ zang varɛ kasɛ ɓɛɛ kpang. Laa nɛɛ yuu ɓiɓɛ ɓi wukɔ daa ɓarɛ.
43001014	A Ruu keɓe naa t'uu bii shɔnzang, a nwang kaa nɛɛ ruu nɔng gbete. Atɛ ruu tìnang tãanang dɔli nɛɛ ruu ɓɔɔ nizang ɓɛɛ. A ruu ti zi bannang ɓɔɔ Laa a wu, nɛɛ jìng ɓuru, ɓi bannang ɓɔɔ Daa a jaa gbete ɓiɓɛ ɓɛɛ.
43001015	Yɔhana kɔɔ zang ruu ka yuu ɓiɓɛ kɔ. Yɔhana mɛɛ nyaa ka lapa tɔɔ, “Wee zang ɓɔɔ n kɔɔ nɔɔ ruu ka yuu ɓiɓɛ kɔ. N kɔɔ nɔɔ nɛɛ, ‘Zang ɓɔɔ a ka knti mɛɛ kagn, wukɔ bang, ka ruu ɓɔɔ bɛɛ ɓi ka tìng tɛ̃ɛtɛ̃ɛ kɔ nwani ɓɛɛ’”
43001016	Ka ruu vuu ɓɔɔ Laa a wu gaagaa, rùu ti wàl'ɛ tɔ̃ɔ kana ka yuu zɔɔ yuu zɔɔ.
43001017	Naa ɓɔɔ nyaa dannang Laa a nɛɛ bii Musa, tɔ̃ɔ palɛnang Laa, nɛɛ ruu ɓɔɔ nizang, a ɓi kaa nɛɛ bii Yeesɔ.
43001018	Zang ɓɔɔ zi Laa tɔ kagn gbete kpang. Ɓi jaa gbete ɓɔɔ wu doo naa Laa kɔ, ɓɔɔ nwang ka ɓuru Laa kɔ, tusu naa ɓɔɔ Laa nwang ɓɛɛ.
43001019	Zang bang bang zang Yahudawa ɓɔɔ ka Urushalima ri shong zang ɓɔɔ ri dɔɔ vuu ka Gãa Laa, nɛɛ zang Leevi, ka bii Yɔhana ɓɔɔ palɛ zang batizima ɓɛɛ, nɛɛ ri naa hɛ̃ɛ wu nɛɛ, “Mɔɔ ɓaa ɓu wiya?”
43001020	Yɔhana laa nyaa kpang. Kɔɔ ri ruu ɓɔɔ nizang, wàasɛ̀ ri vuu ɓɔɔ kpang. Kɔɔ ri tɔɔ, “Ɓi nkɔ Kirisi (zang ɓɔɔ naa a ɓɛɛ) kpang.”
43001021	Ri hɛ̃ɛ wu nɛɛ “A mɔɔ ɓu kaa wiya?” “Mɔkɔ Iliya ya?” Yɔhana kasɛ ri nyaa tɔɔ, “Wu nkɔ Iliya kpang.” Ri hɛ̃ɛ wu tɔkn nɛɛ, “A mɔkɔ zang nyaa shoonang Laa ɓɔɔ naa a ɓɛɛ ya?” A ti kasɛ ri nyaa nɛɛ, “Ɓi nkɔ kpang.”
43001022	A ri d'ik'i wu nɛɛ, “Kɔɔ ruu ta jong, mɔkɔ wiya? Tɔɔ ruu wàlɛ̀ vuu ɓɔɔ, ruu daa kɔɔ zang ɓɔɔ ri shong ruu ɓɛɛ. Mɔɔ kɔ̀ɔr'ɔ zang ɓu nɛɛ mɔkɔ ɓu wiya?”
43001023	A Yɔhana kasɛ ri nyaa nɛɛ nyaa ɓɔɔ Ishaya zang nyaa shoonang Laa bee ɓɛɛ tɔɔ, “Nkɔ zang ɓɔɔ rang yee Laa ka jìngti, ɓɔɔ kɔɔyi nɛɛ, ‘Nɔɔ pàlɛ̀ Kpanti Laa gbalang ta, nɔɔ shiiri katɔ ɓororo.’”
43001024	Zang ɓɔɔ rɛɛ zang Farisawa shong ri ɓɛɛ,
43001025	ri hɛ̃ɛ Yɔhana tɔɔ, “A ka ruu vi mɔɔ pàl'ɛ zang batizima viya? Mɔkɔ nɛɛ Kirisi kpang. Mɔkɔ ti Iliya kpang, a mɔɔ ti zang nyaa shoonang Laa ɓɔɔ naa a kpang ɓɛɛ?”
43001026	A Yɔhana kasɛ ri nyaa tɔɔ, “N pàl'ɛ zang batizima m nɛɛ mii, zang ɓɔɔ shii kagn teteng manɛ kãntang keɓe, ɓɔɔ nɔɔ zi wu nung manɛ kpang ɓɛɛ.
43001027	Wukɔ a ka knti mɛɛ, n daa naa ɓɔɔ n kãlɛ soo koodoo ɓiɓɛ kpang.”
43001028	Zang p'al'ɛ vuu keɓe piti ka Bɛtani ɓɔɔ zang ta rang Urudung katɔ ka dang ɓɛɛ. Ka nɔng ɓɔɔ Yɔhana p'alɛ̀ zang batizima ɓɛɛ.
43001029	Nɔng naa gãntɛ tɔ, a Yɔhana zi Yeesɔ a kana bì'i ɓiɓɛ, a kɔɔyi nɛɛ, “Nɔɔ zirɛ, Jaa Mɛ̀ɛr'ɛ Laa kaɓa, ɓɔɔ naa shingnɛ, Laa yà'a zang koo keɓe gbalang vuu shi kpang ɓɔɔ ri pàlɛ̀ ɓɛɛ kɔ.
43001030	Wee zang ɓɔɔ n kɔɔ ruu ɓiɓɛ n tɔɔ, ‘Zang ɓɔɔ a ka knti mɛɛ kagn, wukɔ bang, ka ruu ɓɔɔ, bɛɛ ɓi ka tìng tɛ̃ɛtɛ̃ɛ kɔ nwani ɓɛɛ kɔ.’
43001031	Bɛɛ n zi wu nung m doo kpang kɔ doori. Ka ruu nɔngkɔ, n arɛ n pàl'ɛ zang batizima nɛɛ mii, tɔ̀ɔ, Laa wu nwangsɛ zang Isirela wu kati nɛɛ wukɔ Kirisi.”
43001032	Yɔhana kɔɔ ruu keɓe tɔɔ, “N zi Suru Laa a nɛɛ lapa naa koro, a naa nwàng ka yuu ɓiɓɛ.
43001033	N nɛɛ ti zi m kpang nɛɛ wukɔ kpang. Laa ɓɔɔ shɔng m nɛɛ n naa pàlɛ̀ zang batizima nɛɛ mii, wukɔ kɔɔ m tɔɔ, ‘Zang ɓɔɔ mɔɔ zirɛ Suru Laa arɛ naa nwàng ka yuu ɓiɓɛ, zang keɓe kɔ naa pàl'ɛ zang batizima nɛɛ Suru Laa.’
43001034	N ti naa zi nɔngkɔ nɛɛ jìng mɛɛ, ka ruu nɔngkɔ, n kɔ̀ɔ nɔɔ nɛɛ yɔɔ keɓe Jaa Laa bì'i kɔ.”
43001035	Nɔng naa gãntɛ tɔ, Yɔhana shii tɔ ka nɔngkɔ tɔkn nɛɛ zang ɓɔɔ ri mantɛ vuu ka bii ɓiɓɛ ziti,
43001036	a zi Yeesɔ rakɛ. A Yɔhana kɔɔyi tɔɔ, “Nɔɔ zirɛ, Jaa Mɛ̀ɛr'ɛ Laa kaɓa.”
43001037	Zang ɓɔɔ ri mantɛ vuu ka bii ɓiɓɛ ziti kaɓa, ɓɔɔ ri tãa vuu ɓɔɔ wu kɔɔ naa weɓe, ri yaa wu ri dũng ɓarɛ kaa Yeesɔ.
43001038	A Yeesɔ raa jìng zi ri, ri dũng wu kana. A hɛ̃ɛ ri tɔɔ, “Nɔɔ kãa viya?” Ri kasɛ wu nyaa tɔɔ, “Rabii (dìiri nung keɓe ɓi maalang), nɔng ɓɔɔ mɔɔ nwàng kagn kiya?”
43001039	A kasɛ ri nyaa tɔɔ, “Nɔɔ arɛ, nɔɔ zirɛ” (bɛ̀'ɛ saka dɛ̃ɛti ɓɔɔ laarang yaa kaa tɔkɔlɔng). Ri dũng wu, ri daa zi nɔng ɓɔɔ wu nwang kagn kati. Ri nwang kaa nɛɛ wu ka nɔngkɔ, laa hãa nyaa nɛɛ mani.
43001040	Ka teteng zang ɓɔɔ ri mantɛ vuu ka bii Yɔhana ɓɔɔ ri tãa vuu ɓɔɔ wu kɔɔyi, a ri dũng Yeesɔ kaɓa. Zang ɓaa ɓɔɔ gbete nɛɛ Anduru jaa naa Siman ɓɔɔ zang ɓaa wu nɛɛ Bituru ɓɛɛ.
43001041	Dàa tantɛ jaa niiɓɛ Siman kɔ ìinang shɔɔnang, a kɔɔ wu nɛɛ, “Ruu ìi Masiya, zang ɓɔɔ Laa a nyaa nɛɛ naa ta yuu zang tɔ” (wukɔ “Kirisi”).
43001042	A gɔ̃ Siman daa nɛɛ wu ka bii Yeesɔ. Yeesɔ pɛ̃ɛrɛ Siman a kɔɔyi tɔɔ, “Mɔkɔ Siman jaa Yɔhana waa? Zang ɓ'aa mɔɔ kaa nɛɛ Kefa” (Dìiri nung keɓe daa gbete nɛɛ Bituru ɓɔɔ zang ɓaa ɓi “Tari ɓɔɔ bang ɓɛɛ”).
43001043	Nɔng naa gãntɛ tɔ, Yeesɔ kasɛ nɛɛ wu daa ka Galili. A ìi Filibu a kɔɔ wu tɔɔ, “A ta nɛɛ n ning.”
43001044	Filibu ɓi doo zang Bɛsɛda kɔ, gari rɛɛ Anduru nɛɛ Bituru.
43001045	Filibu ti naa ìi Natanalu, a kɔɔ wu tɔɔ, “Ruu ìi zang ɓɔɔ Musa bee vuu ka yuu ɓiɓɛ ka yeti labeenang nyaa dannang Laa, a zang nyaa shoonang Laa ri ti bee jong tɔ. Zang keɓe, wukɔ Yeesɔ yɔɔ Nazara, jaa Yusufu.”
43001046	Natanalu hɛ̃ɛ wu nɛɛ, “vuu tɔ̃ɔ ɓɔɔ nw'ang nyaa ka gari Nazara ɓu kagn ya?” Filibu kasɛ wu nyaa tɔɔ “Arɛ mɔɔ daa zirɛ”
43001047	Yeesɔ zi Natanalu a kana bii ɓiɓɛ, a kɔɔyi tɔɔ, “Nɔɔ zirɛ, zang ɓɔɔ wukɔ zang Isirela ɓɔɔ nizang kaɓa, vuu ɓɔɔ shing zang, zang p'alɛ̀ vuu shi kpang kagn bii ɓiɓɛ kpang.”
43001048	Natanalu hɛ̃ɛ wu nɛɛ, “Mɔɔ p'alɛ̀ bɛ̀'ɛ mɔɔ zi m nɔngkɔ viya?” Yeesɔ kasɛ nyaa tɔɔ, “N zi mɔɔ dòo ka doo laa sìiri bɛɛ Filibu daa ɓaa mɔɔ nyaa gn kpang.”
43001049	Natanalu kɔɔ wu tɔɔ, “Maalang, mɔkɔ Jaa Laa. Mɔkɔ Kpanti zang Isirela.”
43001050	Yeesɔ kɔɔyi tɔɔ, “Mɔɔ kasɛ nyaa nɔngkɔ, ka ruu ɓɔɔ n kɔɔ nɛɛ n zi mɔɔ dòo ka doo laa sìiri ɓɛɛ ya? Mɔɔ naa zi vuu ɓɔɔ ɓa weɓe ditɔ.”
43001051	A kɔɔ ri kati tɔɔ, “N kɔ̀'ɔ nɔɔ ruu ɓɔɔ nizang kɔ nwani, nɔɔ naa zi lapa puu ditɔ, zang nyaa shoonang Laa ɓɔɔ ka lapa ɓɛɛ, ri naa a ka bii mɛɛ, ɓɔɔ n Jaa Shɔnzang, ri ti gbãayu ka lapa tɔkn.”
43002001	Diki naa gãntɛ tɔ ziti, zang g'ee soro ka gari Kana ɓɔɔ ka tipi Galili ɓɛɛ. Nà'a Yeesɔ daa nɔng kaɓa kaa jong.
43002002	Zang ti gaarɛ Yeesɔ jong nɛɛ, zang ɓɔɔ ri mantɛ vuu ka bii ɓiɓɛ ɓɛɛ.
43002003	Mii inabi ɓɔɔ zang ɓoo ɓɛɛ waa nyaa tɔ, a nà'a Yeesɔ a ka bii ɓiɓɛ, kɔɔ wu tɔɔ, “Mii inabi ɓarɛ waa nyaa tɔ nandon.”
43002004	A kasɛ niiɓɛ nyaa tɔɔ, “Maanaa, ruu ɓaaɓɛ hãa ɓi kagn nɛɛ n kpang. Y'aa m ka nɔngkɔ, laa mɛɛ a ɓi gn kpang.”
43002005	Nà'a Yeesɔ kɔɔ zang ɓɔɔ ri arɛ, ri yi zang naa ka shoonang ɓɛɛ tɔɔ, “Vuu ɓɔɔ nɛɛ kɔɔ nɔɔ piti nɔɔ p'al'ɛ.”
43002006	Bɛɛ zang shɔ ɓawa tari kagn nɔngkɔ man gbete. Ɓɔɔ zang tɛ̃ɛ mii ɓɔɔ zang sɔɔ bii nɛɛ mani, naa ɓɔɔ zang Yahudawa dang nyaa ɓɛɛ. Ɓawa gbete naa zang tɛ̃ɛ mii kagn, bɛng taati.
43002007	Yeesɔ kɔɔ zang ɓɔɔ ri yi zang naa ka shoonang keɓe nɛɛ, “Nɔɔ wisi rɛɛ ɓawa keɓe nyaa ta nɛɛ mii.” Ri wisi mii ka nyaa ɓawa lɛɛri.
43002008	A kɔɔ ri tɔɔ, “Nɔɔ zã mii keɓe ta tɔkɔlɔng, nɔɔ daa a zang ɓɔɔ wukɔ zang bang kn sinyɛ ɓɛɛ.” A ri zã mii, ri daa nɛɛ mani.
43002009	Ɓɔɔ zang bang kn sinyɛ ta mii, ɓɔɔ bɛɛ raa mii inabi tɔ ɓɛɛ, a tãayi. Yɔɔ zi nɔng ɓɔɔ mii inabi keɓe a nɔng kpang (zang ɓɔɔ ri yi zang naa ka shoonang ɓɔɔ ri zã mii ri zi ɓarɛ tɔ) a ɓaa nyaa ka sinyɛ ɓeevɛ dang gbete,
43002010	a hɛ̃ɛ wu tɔɔ, “Zang a zang zanti ɓi mii inabi ɓɔɔ tɔ̃ɔ kɔ shɔɔnang, zang nɛɛ ɓoo tɔ, zang naa gɔɔ nyaa kaa nɛɛ ɓɔɔ la kpang ɓɛɛ. Mɔɔ yaa mii inabi tɔ̃ɔ gbongkarɛ mɔɔ naa a zang ɓaa kaa doo knti ka ruu viya?”
43002011	Wee vuu ɓɔɔ zang zirɛ zang mã naa ka danggn ɓɔɔ Yeesɔ gaayu palɛnang ɓɛɛ kɔ, ka gari Kana ɓɔɔ ka tipi Galili ɓɛɛ. Tusu zang bannang ɓiɓɛ kaa nɔngkɔ, a zang ɓɔɔ ri mantɛ vuu ka bii ɓiɓɛ ri shing danggn kaa bii ɓiɓɛ gbãnggbãng.
43002012	Kaa nɛɛ knti, Yeesɔ daa ka gari Kafanahu nɛɛ niiɓɛ, nɛɛ jaa niiɓɛ, nɛɛ zang ɓɔɔ ri mantɛ vuu ka bii ɓiɓɛ ɓɛɛ. Ri nwang ka nɔngkɔ diki bee katɔ tɔkɔlɔng.
43002013	Là'a nyaalaa pasika ɓɔɔ zang kpaa danggn diki ɓɔɔ Laa tɛɛ ɓɛɛ, y'aa kaa tɔkɔlɔng, a Yeesɔ daa kaa Urushalima.
43002014	Daa ka dàbang Gãa Laa, ìi zang ri malɛ napoo, nɛɛ mɛ̀ɛr'ɛ, a ɓɔɔ ning koro. Zang ɓɔɔ ri kɔ̃sɔ zang saka ri ti nwalɛ ɓarɛ ka teeburu ɓarɛ.
43002015	A zaa soo, p'al'ɛ gbãa nɛɛ mani, a hing zang nandon, nɛɛ mɛ̀ɛr'ɛ, nɛɛ napoo ning, ɓɔɔ ka dàbang Gãa Laa ka biling. A ti zìili teeburu zang ɓɔɔ ri kɔ̃sɔ zang saka, a vang saka ɓarɛ.
43002016	A Yeesɔ rang zang ɓɔɔ ri malɛ ning koro yee nabm tɔɔ, “Nɔɔ see veɓe ta, nɔɔ yaa nɔng. Nɔɔ risi Gãa Daa mɛɛ nwang naa luumang ka ruu viya?”
43002017	A zang ɓɔɔ ri mantɛ vuu ka bì'i ɓiɓɛ, ri kpaa danggn vuu ɓɔɔ labeenang Laa kɔɔyi nɛɛ, “Sũnyaa ɓɔɔ n kaa ka ruu Gãa ɓaaɓɛ kɔng m ka ɓoro naa waa” ɓɛɛ kati.
43002018	Zang bang bang, zang Yahudawa ri kasɛ wu nyaa tɔɔ, “Vuu ɓɔɔ zang zirɛ zang mã naa ka danggn ɓɔɔ mɔɔ palɛ, tɔ̀ɔ, ruu zi kagn nɛɛ zang a mɔɔ naa vuu keɓe palɛnang tɔ ɓu viya?”
43002019	Yeesɔ kasɛ ri nyaa tɔɔ, “Nɔɔ jili Gãa Laa keɓe ta, n wisi paa tɔkn n hangsɛ nyaa diki taati.”
43002020	Zang bang bang, zang Yahudawa ri hɛ̃ɛ wu tɔɔ, “Zang mãa gãa keɓe saa laa ziti tu man gbete, mɔɔ nɛɛ mɔɔ wisi ɓaa paa diki taati kɔ nwani ya?”
43002021	A ɓeekpang, ruu Gãa ɓɔɔ wu rang ɓɛɛ, tɔɔ ɓi bii ɓiɓɛ.
43002022	Ka ɓɔɔ Laa naa wisi wu paa nɛɛ sàa, zang ɓɔɔ ri mantɛ vuu ka bii ɓiɓɛ ri naa kpaa danggn kati nɛɛ bɛɛ kɔ̀ɔ ri vuu keɓe tɔ kagn. A ri shing danggn kaa vuu ɓɔɔ zang bee ka yeti labeenang Laa, nɛɛ vuu ɓɔɔ Yeesɔ kɔ̀ɔ ɓɛɛ ning.
43002023	Ɓɔɔ bɛɛ Yeesɔ doo ka Urushalima, ka diki nyaalaa ɓɔɔ zang kpaa danggn diki ɓɔɔ Laa tɛɛ ɓɛɛ, zang dɔli ri shing danggn ka bii ɓiɓɛ, ka ruu ɓɔɔ, ri zili vuu ɓɔɔ zang zirɛ zang mã naa ka danggn ɓɔɔ wu p'al'ɛ ɓɛɛ.
43002024	Yeesɔ ti 'a ri yuu ɓiɓɛ kpang, ka ruu ɓɔɔ zi naa shɔnzang ɓi tɔ nandon,
43002025	daa naa ɓɔɔ zang ɓɔɔgn kɔɔ wu ruu shɔnzang kpang ɓɛɛ. Ka ruu ɓɔɔ Yeesɔ nɛɛ yuu ɓiɓɛ zi vuu ɓɔɔ shɔnzang rɛ̃rɛ ka yeti ɓarɛ tɔ ɓɛɛ.
43003001	Yɔɔ zang Farisawa ɓɔɔ kagn zang ɓaa wu nɛɛ Nikodimu. Nikodimu ɓi ka teteng, zang bang bang zang Yahudawa.
43003002	Yɔɔ keɓe, diki ɓɔɔ kagn daa ka bì'i Yeesɔ nɛɛ zìi. Kɔɔ Yeesɔ tɔɔ, “Maalang, ruu zi ɓuru tɔ nɛɛ mɔɔ ɓaa maalang ɓɔɔ a nɛɛ bii Laa ɓɛɛ, ka ruu ɓɔɔ, naa wu zang ɓɔɔ Laa nɛɛ wu kpang, zang ɓɔɔ zunung vuu ɓɔɔ zang zirɛ zang mã naa ka danggn kɔ mɔɔ p'alɛ̀ ɓɛɛ gbete kpang.”
43003003	Yeesɔ kasɛ wu nyaa tɔɔ, “N kɔ̀'ɔ mɔɔ ruu ɓɔɔ nizang kɔ nwani, naa zang yi mɔɔ tɔkn kpang, mɔɔ daa nɔng ɓɔɔ Laa naa roo kpanti kpang.”
43003004	Nikodimu hɛ̃ɛ wu tɔɔ, “Zang yi zang biya tɔkn, zang nɛɛ bang tɔ viya? Zang tu tɔkn ka yeti nà'a zang, tɔ̀ɔ, nà'a zang wu yi zang tɔkn daa kaa dakn ziti ya?”
43003005	Yeesɔ kɔɔ wu tɔɔ, “N kɔ̀'ɔ mɔɔ ruu ɓɔɔ nizang kɔ nwani, naa zang yi zang nɛɛ mii, a ɓɔɔ nɛɛ bii Suru Laa kpang, zang keɓe daa nɔng ɓɔɔ Laa naa roo kpanti ɓi kpang.
43003006	Zang ɓɔɔ shɔnzang yirɛ, ɓi shɔnzang, zang ɓɔɔ Suru Laa yirɛ, ɓi ti zang suru.
43003007	M'ɔɔ mã naa ka danggn, ka ruu ɓɔɔ, n kɔɔ mɔɔ n tɔɔ, zang wu yi mɔɔ tɔkn ɓɛɛ kpang.
43003008	Jasung rarɛ daa ka nɔng ɓɔɔ wu kasɛ ɓɛɛ. Mɔɔ tãa naa ɓɔɔ wu rãa ɓɛɛ, a mɔɔ zi nɔng ɓɔɔ a nɛɛ mani, nɛɛ nɔng ɓɔɔ wu daa ɓɛɛ kpang. Zang piti ɓɔɔ Suru Laa yi wu, nwàng ɓi doo nɔngkɔ.”
43003009	Nikodimu hɛ̃ɛ wu tɔɔ, “Vuu keɓe nw'ang lɛɛ bɛɛ nɔngkɔ viya?”
43003010	Yeesɔ kasɛ wu nyaa tɔɔ, “Ɓɔɔ mɔkɔ zang ɓɔɔ tusu zang Isirela vuu kɔ nwani, mɔɔ zi vuu keɓe doo kpang nɛɛ mani ya?
43003011	N kɔ̀'ɔ mɔɔ ruu ɓɔɔ nizang kɔ nwani, rùu r'ang yee ɓuru, ka yuu vuu ɓɔɔ ruu zi tɔ ɓɛɛ. Ruu ti kɔ̀'ɔ ɓuru vuu ɓɔɔ ruu zi nɛɛ jìng ɓuru ɓɛɛ, a mɔɔ ta vuu ɓɔɔ ruu kɔɔ ɓɛɛ kpang.
43003012	N kɔ̀'ɔ mɔɔ ruu ka yuu vuu ɓɔɔ ka koo keɓe, mɔɔ shing danggn kagn kpang, a naa n kɔɔ mɔɔ ruu kaa yuu vuu ɓɔɔ ka lapa, mɔɔ shing danggn ɓi kaa biya?
43003013	Zang ɓɔɔ vang gngn daa ka lapa kpang, ɓi nkɔ Jaa Shɔnzang ɓɔɔ n shooro nɛɛ lapa kɔ shɛ̃ɛning.”
43003014	Naa ɓɔɔ Musa wisi sɔkɔ ɓɔɔ zang palɛ zang kãngtɛ ka yuu laa paa ka jìngti, zang naa w'isì m ɓɔɔ n Jaa Shɔnzang paa doo nɔngkɔ.
43003015	Tɔ̀ɔ, zang piti ɓɔɔ shing danggn ka bii mɛɛ, wu walɛ suru bii ɓɔɔ waa nyaa kpang kati.
43003016	Laa kasɛ zang ɓɔɔ ka koo keɓe dɔli, ka ruu nɔngkɔ, shong nyaa nɛɛ Jaa gbete ɓiɓɛ. Nɛɛ tɔ̀ɔ, zang ɓɔɔ nɛɛ shing danggn ka bii ɓiɓɛ wu shaarɛ kpang, wu wàlɛ̀ suru bii ɓɔɔ waa nyaa kpang kɔ jong.
43003017	Ka ruu ɓɔɔ, Laa shɔng Jaa ɓiɓɛ ka koo nɛɛ wu naa jɛ̃ɛ zang koo ruu kpang, nɛɛ wu naa ta ɓi yuu zang koo kɔ jong ɓɛɛ.
43003018	Zang piti ɓɔɔ nɛɛ shing danggn ka bii Jaa, zang jɛ̃ɛ wu ruu ɓi kpang. Zang ɓɔɔ nɛɛ shing danggn ka bii Jaa kpang, zang dɔng wu ruu ɓi tɔ. Ka ruu ɓɔɔ shing danggn ka bii Jaa gbete Laa kpang ɓɛɛ.
43003019	Laa d`'ɔng zang ɓɔɔ bɛ̃ɛ Jaa gbete ɓiɓɛ ruu ka ruu ɓɔɔ, Laa shɔng nɔng yakɛnang ka koo, a zang ri kasɛ nɔng ɓɔɔ tɔ̀ɔ katɔ kɔ jong, ɓa nɔng yakɛnang ɓɛɛ. Ka ruu ɓɔɔ, bɛɛ ri p'alɛ̀ ɓarɛ vuu shi kpang kɔ nwani ɓɛɛ.
43003020	Zang ɓɔɔ p'alɛ̀ vuu shi kpang, kasɛ ruu nɔng yakɛnang ɓi kpang. À nɔng ɓɔɔ yakɛ katɔ ɓi kpang, ka ruu ɓɔɔ, kasɛ nɛɛ zang zi vuu shi kpang ɓiɓɛ kpang ɓɛɛ.
43003021	Zang ɓɔɔ palɛ vuu ɓɔɔ nizang ɓɛɛ, 'a ɓi katɔ ka nɔng ɓɔɔ yakɛ katɔ ɓɛɛ, tɔ̀ɔ, zang zi kati nɛɛ vuu ɓɔɔ wu p'alɛ̀, ɓi Laa yi wu naa kagn.
43003022	Kaa nɛɛ knti, Yeesɔ nɛɛ zang ɓɔɔ ri mantɛ vuu ka bii ɓiɓɛ, ri daa ka tipi Yahudiya. Ri daa nwang ka nɔngkɔ, ri pàl'ɛ zang batizima.
43003023	Yɔhana ti pàl'ɛ zang batizima ɓi jong ka gari Ayinɔng ɓɔɔ nɛɛ gari Salima naabm ɓɛɛ. Ka ruu ɓɔɔ mii kagn nɔng dɔli ɓɛɛ. Zang ri daarɛ ka bii ɓiɓɛ a ti palɛ ri batizima.
43003024	(Bɛɛ zang loo Yɔhana gn ka sãa kpang).
43003025	Zang ɓɔɔ ri mantɛ vuu ka bii Yɔhana ɓɔ̀ɔ, ri g'aa tɔɔsung nyaa laanang nɛɛ yɔɔ Yahudawa ɓɔɔgn ka ruu bii sɔɔnang naa ɓɔɔ d'aa ɓarɛ tùsù ri ɓɛɛ.
43003026	A ri daa ka bii Yɔhana ri kɔɔ wu nɛɛ, “Maalang, yɔɔ ɓɔɔ ɓeleng mɔɔ nɛɛ wu ka rang Urudung dang, ɓɔɔ mɔɔ kɔɔ r'uu tɔ̃ɔ ka yuu ɓiɓɛ ɓɛɛ, pàl'ɛ zang batizima kana. Zang ri daarɛ kana bii ɓiɓɛ nandon.”
43003027	A Yɔhana kasɛ ri nyaa tɔɔ, “Laa nɛɛ a zang vuu kpang, zang walɛ vuu ɓɔɔ kpang.
43003028	Ɓeleng n kɔɔ m nɔngkɔ, nɔɔ ti tãa tɔ, N tɔɔ, ‘Ɓi nkɔ Kirisi kpang, Laa shong m ka tìng ɓiɓɛ.’
43003029	Sinyɛ ɓeevɛ ɓi wukɔ zang sinyɛ. Sinyɛ ɓeevɛ ɓeesang ɓɔɔ shiiyi, ɓaa shoo, tãa tìnang dɔli nɛɛ tãa yee sinyɛ ɓeevɛ tɔ ɓɛɛ. N tãa tìnang m doo nɔngkɔ. Tìnang mɛɛ ti daa ɓi tɔ kiiri.”
43003030	Bannang ɓiɓɛ daa ɓi ditɔ nɛɛ tìng, n ti gbãayu m kaa nɛɛ knti kɔ jong.
43003031	Zang ɓɔɔ a nɛɛ lapa wukɔ ɓa zang piti, zang ɓɔɔ ɓi zang koo yi wu, ɓi ɓɔ̀'ɔ koo. Ti r'ang yee ɓi naa zang koo keɓe. Zang ɓɔɔ a ɓi nɛɛ lapa wukɔ ɓa zang ɓi piti.
43003032	Zang keɓe rang yee ka yuu vuu ɓɔɔ wu zirɛ, a ti tãa ɓɛɛ. A zang ɓɔɔ ta vuu ɓɔɔ wu kɔɔ ɓɛɛ, kagn gbete kpang.
43003033	Zang ɓɔɔ nɛɛ ta r'uu ɓiɓɛ, tusu zang tɔ, nɛɛ vuu ɓɔɔ Laa kɔɔ ɓɛɛ ɓi nizang.
43003034	Ka ruu ɓɔɔ, zang ɓɔɔ Laa shongnɛ, rang ɓi doo yee Laa kɔ ɓɛɛ. Laa a wu Suru ɓiɓɛ, di nyaa kpang.
43003035	Daa kasɛ Jaa katɔ, a yaa vuu piti ka naa ɓiɓɛ.
43003036	Zang ɓɔɔ nɛɛ shing danggn ka bii Jaa, wàlɛ̀ Suru bii ɓɔɔ waa nyaa kpang tɔ. Zang ɓɔɔ nɛɛ bɛ̃ɛ Jaa wàlɛ̀ suru bii ɓɔɔ waa nyaa kpang ɓi kpang. Jìng dannang kagn yuu ɓiɓɛ ning.
43004001	Yeesɔ zirɛ nɛɛ zang Farisawa ri tãa nyaa tɔ, nɛɛ wu walɛ zang ɓɔɔ ri mantɛ vuu ka bii ɓiɓɛ tɔ dɔli, nɛɛ wu ti p'al'ɛ zang batizima kana dɔli ɓa ɓɔɔ Yɔhana palɛ ɓɛɛ katɔ.
43004002	(Wu wukɔ ti p'al'ɛ zang batizima nɛɛ yuu ɓiɓɛ kpang, ɓi zang ɓɔɔ ri mantɛ vuu ka bii ɓiɓɛ ri palɛ).
43004003	A Yeesɔ yaa tipi Yahudiya gbãayu tɔkn daa Galili.
43004004	Gbalang ɓɔɔ wu tɛɛ nɛɛ mani sɔ̀ɔ nɛɛ tipi Samariya kɔ gbete.
43004005	A naa a kaa gari Sayika ka tipi Samariya. Gari bì'i naabm nɛɛ tipi (jaa lannang) ɓɔɔ Yakubu a jaa ɓiɓɛ Yusufu ɓɛɛ.
43004006	Rijiya ɓɔɔ Yakubu ɓeeyi kagn nɔngkɔ. Yeesɔ lee tɔ, ka ruu doo ɓɔɔ wu ra ɓɛɛ, a naa nwang ka nyaa rijiya bì'i, bɛɛ laa kaa dalɛ yuu.
43004007	A jaa soro tipi Samariya arɛ nɛɛ wu naa wɔ mii. Yeesɔ gaa wu nɛɛ, “A m mii jong n ɓooyi.”
43004008	(Bɛɛ zang ɓɔɔ ri mantɛ vuu ka bii ɓiɓɛ, ri daa ɓarɛ tɔ ka gari nɛɛ ri daa hoo vuu shaanang).
43004009	Jaa soro Samariya kasɛ wu nyaa tɔɔ, “Mɔɔ ɓaa zang Yahudiya, n m zang Samariya. Mɔɔ gaa mii ka naa mɛɛ ka ruu viya?” (Zang Yahudawa nɛɛ zang Samariya ri p'al'ɛ vuu jong nɔng gbete nɛɛ zɔɔ kpang)
43004010	Yeesɔ kasɛ wu nyaa tɔɔ, “Naa mɔɔ nɛ̀'ɛ zi vuu ɓɔɔ Laa a zang tɔ. A mɔɔ nɛɛ ti zi zang ɓɔɔ gaa mii ka naa ɓaaɓɛ tɔ. Mɔɔ nɛ̀'ɛ gàa wu tɔ, wu nɛ̀'ɛ 'a mɔɔ mii ɓɔɔ a zang Suru bii ɓɔɔ waa nyaa kpang tɔ.”
43004011	Jaa soro kasɛ wu nyaa tɔɔ, “Maalang, vuu ɓɔɔ mɔɔ wɔ mii nɛɛ mani kpang, rijiya ti bee katɔ. A mɔɔ walɛ mii ɓɔɔ a zang suru bii ka niya?
43004012	Rijiya keɓe ɓi dabang ɓuru Yakubu a ruu. Ti ɓoo mii kagn, nɛɛ wujɛ ɓiɓɛ, nɛɛ vuu vaa ɓiɓɛ piti, a naa vɔrɛ. Mɔɔ ɓa dabang ɓuru Yakubu ɓaa ɓu kaatɔ ya?”
43004013	Yeesɔ kasɛ wu nyaa tɔɔ, “Zang piti ɓɔɔ ɓoo mii rijiya keɓe sutu mãa wu ditɔ tɔkn.
43004014	Zang piti ɓɔɔ ɓoo mii ɓɔɔ n a wu, sutu mãa wu takpang, ka ruu ɓɔɔ, mii ɓɔɔ n a wu, nwàng kaa naa sɔlɔng mii ka yeti ɓiɓɛ ɓɛɛ. Sɔlɔng mii ɓɔɔ nwangsɛ mii ɓɔɔ 'a wu suru bii ɓɔɔ waa nyaa kpang ɓɛɛ.”
43004015	A jaa soro kɔɔ wu tɔɔ, “Maalang, a m mii keɓe karɛ, tɔ̀ɔ, sutu wu mãa m takpang, 'n ti alɛ nihn takpang, nɛɛ n wɔ mii kpang.”
43004016	Yeesɔ kɔɔ wu tɔɔ, “Daayi mɔɔ daa ɓaa ɓaavɛ nyaa, nɔɔ arɛ.”
43004017	Jaa soro kasɛ wu nyaa tɔɔ, “Varɛ mɛɛ kagn kpang.” Yeesɔ kɔɔ wu tɔɔ, “Nyaa ɓɔɔ mɔɔ kasɛ nɛɛ varɛ ɓaaɓɛ kagn kpang, nizang kɔ nwani.
43004018	Ka ruu ɓɔɔ, mɔɔ g'ee varɛ daa maani ɓɛɛ. Yɔɔ ɓɔɔ mɔɔ nwàng nɛɛ wu kãntang keɓe, wu varɛ ɓaaɓɛ kpang. Ruu ɓɔɔ mɔɔ kɔ̀ɔ m kãntang keɓe, ɓi nizang kɔ nwani.”
43004019	Jaa soro kɔɔyi nɛɛ, “Maalang, n zirɛ mɔɔ ɓaa zang nyaa shoonang Laa.
43004020	Rɛɛ dabang ɓuru ɓɔɔ ri ka tìng ɓɛɛ, ri b'ang Laa ka yuu kɔpɔ keɓe. Ɓɔɔ nɔɔ zang Yahudawa nɔɔ ti kɔ̀'ɔ manɛ nɛɛ nɔng Laa bannang ɓi ka Urushalima.”
43004021	Yeesɔ kɔɔ wu tɔɔ “Jaa soro, n kɔɔ mɔɔ ruu ɓɔɔ nizang, diki a kana, ɓɔɔ nɔɔ bang Daa ka nihn kpang, nɔɔ, ti bang wu ka Urushalima kpang ɓɛɛ.
43004022	Ɓɔɔ nɔɔ zang Samariya, nɔɔ zi zang ɓɔɔ nɔɔ bang wu manɛ kpang. Ɓɔɔ ruu zang Yahudawa ruu zi Laa ɓɔɔ ruu bang wu ɓuru tɔ, ka ruu ɓɔɔ, zang yuu tanang nw'ang ɓi nɛɛ teteng zang Yahudawa kɔ ɓɛɛ.
43004023	Diki a doo naa, kãntang keɓe diki bì'i a tɔ, zang ɓɔɔ ri bang Laa nɛɛ yeti gbete ri naa bang Laa kaa waasɛ̃, nɛɛ naa ɓɔɔ Suru Laa a ri ɓɛɛ. Daa kasɛ zang ɓɔɔ naa weɓe kɔ, nɛɛ ri bang wu.
43004024	Laa ɓi Suru, ka ruu nɔngkɔ, zang ɓɔɔ ri bang wu ri b'ang wu nɛɛ naa ɓɔɔ Suru ɓiɓɛ a ri ɓɛɛ. Ri ti b'ang wu nɛɛ yeti gbete.”
43004025	Jaa soro kɔɔ wu nɛɛ, “N zi tɔ, Masiya ɓɔɔ zang ɓaa wu nɛɛ Kirisi a ditɔ. Nɛɛ a tɔ, naa kɔɔ ruu vuu ditɔ nandon.”
43004026	A Yeesɔ kɔɔ wu kati nɛɛ, “Wee n rang yee nɛɛ mɔɔ ɓee, nkɔ Kirisi bì'i.”
43004027	L'ɔɔ nyaa gn kpang, a zang ɓɔɔ ri mantɛ vuu ka bii ɓiɓɛ ri gbãayu. Ɓɔɔ ri zi wu rang yee nɛɛ jaa soro bì'i, ri mã naa ka danggn, a zang ɓɔɔ hɛ̃ɛ jaa soro kaa takpang nɛɛ, “Mɔɔ kasɛ viya?” Kɔ, wu ti hɛ̃ɛ Yeesɔ nɛɛ, “Mɔɔ rang yee nɛɛ jaa soro keɓe ka ruu viya?” kpang.
43004028	A jaa soro yaa bɛng mii ɓiɓɛ, daa ka yeti gari, daa kɔɔ zang nɛɛ,
43004029	“Nɔɔ arɛ nɔɔ zi yɔɔ ɓɔɔ kɔɔ m vuu ɓɔɔ n p'al'ɛ ka tìng ɓɛɛ nandon. Naa ɓu bɛɛ Kirisi kɔ ya?”
43004030	A zang ri nwang nɛɛ yeti gari, ri a ka bii Yeesɔ.
43004031	Ka knti jaa soro, zang ɓɔɔ ri mantɛ vuu ka bii ɓiɓɛ ri yì wu tìng ka bii nɛɛ, “Shaa vuu shaanang ta, maalang.”
43004032	Kasɛ ri nyaa tɔɔ, “Vuu ɓɔɔ n shaa ɓɛɛ kagn, ɓɔɔ nɔɔ zi kpang ɓɛɛ.”
43004033	A zang ɓɔɔ ri mantɛ vuu ka bii ɓiɓɛ, ri hɛ̃ɛlɛ zɔɔ nɛɛ, “Zang ɓɔ̀'ɔgn atɛ wu vuu shaanang tɔ ya?”
43004034	Yeesɔ kɔɔ ri tɔɔ, “Vuu shaanang mɛɛ ɓi palɛnang vuu ɓɔɔ zang ɓɔɔ shong m kasɛ ɓɛɛ, 'n ti hangsɛ shoonang ɓɔɔ wu a m ɓɛɛ.
43004035	Nyaa vuu jeenang ɓɔɔ nɔɔ kɔ̀ɔr'ɔ kagn nɛɛ, ‘Shala yaa doo dɛ̃ɛti tɔɔ zang yee zee.’ N kɔɔ nɔɔ, nɔɔ tuu jìng karɛ nɔɔ zi jaa. Zee zũng jìng tɔ, daa naa yeenang tɔ.
43004036	Zang jaa lannang wàl'ɛ ɓi kaa vuu ɓɔɔ Laa shing wu katɔ ɓɛɛ. Kpalɛ zang ɓiɓɛ kana, tɔɔ ri walɛ suru bii ɓɔɔ waa nyaa kpang ɓɛɛ. Tɔɔ, zang ɓɔɔ ɓaa jìng vuu, nɛɛ zang ɓɔɔ naa yeeyi ri tãa tìnang kaa nyaa zɔɔ.
43004037	Ka ruu nɔngkɔ, nyaa vuu jeenang ɓɔɔ zang kɔɔ nɛɛ, ‘Zang ɓɔɔ ɓ'aa jìng vuu, a zang ɓɔɔ wu naa yee ɓi kaa tɔ’, nizang kɔ nwani.
43004038	N shong nɔɔ nɛɛ nɔɔ daa yee vuu ka jaa ɓɔɔ wu nɔkɔ lang kpang ɓɛɛ. Zang ɓɔɔgn ri langnɛ, nɔɔ wàl'ɛ vuu shaanang manɛ kaa nɔng ɓɔɔ ri p'alɛ̀ shoonang ɓɛɛ.”
43004039	Zang Samariya dɔli ka gari kaɓa, ri shing danggn ka bì'i Yeesɔ ka ruu vuu ɓɔɔ jaa soro kɔɔyi tɔɔ, “Kɔɔ m vuu ɓɔɔ n p'al'ɛ ka tìng nandon” ɓɛɛ.
43004040	Ɓɔɔ zang tipi Samariya ri naa a ka bì'i Yeesɔ, ri gaa wu nɛɛ wu nw'ang nɛɛ ri. A nw'ang kaa nɛɛ ri diki ziti.
43004041	Zang dɔli tɔkn ri shing danggn ka bii ɓiɓɛ, ka ruu vuu ɓɔɔ wu kɔɔrɔ ri ɓɛɛ.
43004042	A ri kɔɔ jaa soro tɔɔ, “Rùu shing danggn wu ka ruu vuu ɓɔɔ mɔɔ kɔɔ ruu kpang. Ruu tãa ruu ɓiɓɛ tɔ nɛɛ shoo ɓuru, a ruu ti zi tɔ nizang, nɛɛ yɔɔ keɓe kɔ naa ta yuu zang koo.”
43004043	Diki ziti ɓa tɔ, Yeesɔ yupaa nɛɛ wu daa kaa tipi Galili.
43004044	(Bɛɛ ti kɔɔ tɔ nɛɛ, “Zang a zang nyaa shoonang Laa bannang ɓi jong ka tipi ɓiɓɛ kpang.”)
43004045	Ɓɔɔ naa shɛ̃ɛ tipi Galili, zang Galili ri ta wu waasɛ̃, ka ruu ɓɔɔ, ri daa nyaalaa ɓɔɔ zang kpaa danggn diki ɓɔɔ Laa tɛɛ ɓɛɛ ka Urushalima, a ri zi vuu ɓɔɔ wu p'al'ɛ ka diki nyaalaa nandon ɓɛɛ.
43004046	Yeesɔ daa tɔkn ka Kaana ɓɔɔ ka tipi Galili ɓɛɛ, nɔng ɓɔɔ wu risi mii, mii raa mii inabi ɓɛɛ. Zang ɓɔɔ pàl'ɛ kpanti shoonang kagn ka Kafanahu, ɓɔɔ jaa ɓiɓɛ vuu palɛ katɔ ɓɛɛ.
43004047	Ɓɔɔ yɔɔ kaɓa tãa nyaa nɛɛ Yeesɔ yaa tipi Yahudiya tɔ, a tɔ ka tipi Galili, yupaa daa ka bii ɓiɓɛ, daa bakɛ wu nɛɛ wu daa màsɛ̀ wu jaa ɓiɓɛ ɓɔɔ vɔ tɔ yaa kaa tɔkɔlɔng ɓɛɛ jong.
43004048	Yeesɔ kɔɔ wu tɔɔ, “Nɔɔ nɛɛ zi vuu ɓɔɔ zang zirɛ zang mã naa ka danggn, zang ti ãa nyaa ka nɔng ɓɔɔ zang zi ɓɛɛ gn kpang, nɔɔ shing danggn kpang.”
43004049	Yɔɔ ɓɔɔ pàl'ɛ kpanti shoonang kɔɔyi nɛɛ, “Maalang, arɛ ruu daayi, jaa mɛɛ nɛ̀'ɛ vɔrɛ.”
43004050	Yeesɔ kɔɔ wu nɛɛ, “Dita, jaa ɓaaɓɛ nw'ang ningkãari, vɔ kpang.” Yɔɔ shing danggn ka vuu ɓɔɔ Yeesɔ kɔɔ ɓɛɛ, a yi gbalang daa ɓiri.
43004051	Daa gãa kana, a zang ɓɔɔ ri pàl'ɛ wu shoonang, ri kpisi wu yuu ka gbalang, ri kɔɔ wu tɔɔ, “Bii jaa ɓaaɓɛ valɛ tɔ.”
43004052	A hɛ̃ɛ ri laa ɓɔɔ bii jaa valɛ kagn ɓɛɛ. Ri kɔɔ wu nɛɛ bii ɓɔɔ zaa jaa nɛɛ yaa wu nɔng ka ɓɔɔrɔ, bɛɛ laa nɛɛ kpɛ̃ɛ doo tɔkɔlɔng waati.
43004053	Daa jaa kpaa danggn kati nɛɛ Yeesɔ nɛɛ kɔɔ ka laa kaɓa kɔ nɛɛ, “Dita, jaa ɓaaɓɛ nw'ang ningkãari, vɔ kpang” Ka ruu nɔngkɔ, yɔɔ nɛɛ zang gãa ɓiɓɛ nandon ri shing danggn kati.
43004054	Ɓu doo ɓɔɔ Yeesɔ gbãayu nɛɛ, tipi Yahudiya a ka tipi Galili, p'al'ɛ vuu ɓɔɔ zang zirɛ zang mã naa ka danggn daa kaa nɛɛ weɓe ziti.
43005001	Diki naa bee tɔ tɔkɔlɔng, ka knti vuu keɓe, Yeesɔ daa Urushalima, ka diki kaɓa, zang Yahudawa ri shaa vuu shaanang nyaalaa ɓarɛ.
43005002	Ka Urushalima, ka nyaa gãa ɓɔɔ zang ɓaa nɛɛ nyaa gãa mɛ̀ɛr'ɛ, too mii kagn nɔngkɔ naabm, zang ɓaa nɛɛ Bɛsɛda, nɛɛ nyaa Yahudawa. Zang waa putali maani ka nyaa too mii bì'i.
43005003	Zang kɔnang dɔli ri rooro ka nɔngkɔ, rɛɛ zang jìng ringtang, nɛɛ zang ɓɔɔ kàa katɔ, nɛɛ zang ɓɔɔ bii vɔ katɔ ɓɛɛ. Ṛi gã mii ɓɔɔ zang nyà'a ɓɛɛ.
43005004	Ka ruu ɓɔɔ, lee ɓɔɔ zang nyaa shoonang Laa ɓɔɔ ka lapa daa ka too mii, wu nyà'a mii ɓɛɛ. Nɛɛ nyàa mii tɔ, zang kɔnang ɓɔɔ nɛɛ shɛ̃ɛ yeti mii shɔɔnang, naa doo kɔnang viya yi wu, yaa wu nɔng katɔ.]
43005005	Yɔɔ ɓɔɔ kagn ka nyaa mii ka nɔngkɔ ɓɔɔ kàa katɔ, daa saa bmati tu kopi tu man taati ɓɛɛ.
43005006	Yeesɔ zi wu roo ka nɔngkɔ, a ti zi tɔ, nɛɛ yɔɔ bì'i roo tɔ nɔngkɔ diki ɓiɓɛ bee katɔ. Yeesɔ hɛ̃ɛ wu tɔɔ, “Mɔɔ kasɛ tɔ kɔnang ɓaaɓɛ wu yaa mɔɔ nɔng ya?”
43005007	Yɔɔ ɓɔɔ kàa katɔ kasɛ wu nyaa tɔɔ, “Maalang, zang ɓɔɔ tuu m, wu hãa m ka mii, zang nyaa shoonang Laa ɓɔɔ ka lapa nɛɛ nyàa mii tɔ ɓɛɛ kpang. N nɛɛ tɔɔ n daa yeti mii, zang ɓɔɔ wu ti ɓa m, wu daa yeti mii shɔɔnang.”
43005008	Yeesɔ kɔɔ wu tɔɔ, “Yupaa ta, mɔɔ tuu siri ɓɔɔ mɔɔ roo kagn ɓɛɛ, mɔɔ rarɛ.”
43005009	Kɔnang yaa yɔɔ nɔng tantɛnang, a tuu siri, a gaayu rannang kati. Yeesɔ p'al'ɛ vuu keɓe ka diki ɔ̃sɔnang.
43005010	Ka ruu nɔngkɔ, zang Yahudawa ri kɔɔ yɔɔ ɓɔɔ zang masɛ wu ɓɛɛ nɛɛ, “Lɛɛkɔ diki ɔ̃sɔnang, mɔɔ ta nyaa dannang ɓuru tɔ, ka ruu ɓɔɔ, mɔɔ tuu siri ɓaaɓɛ lɛɛkɔ ɓɛɛ.”
43005011	Yɔɔ kasɛ ri nyaa tɔɔ, “Yɔɔ ɓɔɔ masɛ m kɔ, kɔɔ m nɛɛ, Tuu siri ɓaaɓɛ ta mɔɔ rarɛ.”
43005012	A ri hɛ̃ɛ wu nɛɛ, “Ɓu wi zang ɓɔɔ kɔɔ mɔɔ nɛɛ mɔɔ tuu siri ɓaaɓɛ mɔɔ rarɛ wiya?”
43005013	A ɓeekpang yɔɔ ɓɔɔ zang masɛ wu zi zang ɓɔɔ masɛ wu nung kpang, ka ruu ɓɔɔ Yeesɔ tantɛ daanang ka teteng zang dɔli ɓɔɔ ri kp'alɛ̀ zɔɔ ka nɔng ɓɛɛ.
43005014	Nɛɛ knti, Yeesɔ ìi wu ka yeti Gãa Laa, a kɔɔ wu tɔɔ, “Zirɛ, kɔnang ɓaaɓɛ yàa mɔɔ nɔng tɔ, mɔɔ palɛ vuu shi kpang takpang. Ka ruu ɓɔɔ, vuu ɓɔɔ ɓa weɓe katɔ nɛɛ palɛ mɔɔ ɓɛɛ.”
43005015	A yɔɔ yaa nɔng, daayi daa kɔɔ zang bang bang zang Yahudawa nɛɛ ɓi Yeesɔ masɛ wu.
43005016	Ka ruu ɓɔɔ, Yeesɔ palɛ vuu keɓe ka diki ɔ̃sɔnang, rɛɛ zang bang bang zang Yahudawa ri gaayu gbalang kãanang ɓɔɔ ri kpãa wu ɓɛɛ.
43005017	Yeesɔ kɔɔ ri tɔɔ, “Daa mɛɛ palɛ shoonang ɓi doo naa, n ti palɛ shoonang jong.”
43005018	Ka ruu r'uu kɔ wu kɔɔ ɓɛɛ, zang Yahudawa ri kãa gbalang kaa gbãnggbãng nɛɛ ri nyɔ wu vɔrɔ. Wu ka ruu ɓɔɔ, wu ta nyaa ɓɔɔ zang dang ka yuu diki ɔ̃sɔnang kɔ shɛ̃ɛning kpang. Ka ruu ɓɔɔ, ti ɓaa Laa nɛɛ Daa ɓiɓɛ ɓɛɛ. Gãsɛ yuu ɓiɓɛ kaa teetee nɛɛ Laa.
43005019	Yeesɔ kasɛ ri nyaa tɔɔ, “N kɔɔ nɔɔ ruu ɓɔɔ nizang kɔ nwani, Jaa zunung ɓɔɔ wu p'alɛ̀ vuu ɓɔɔ nɛɛ yuu ɓiɓɛ kpang, p'alɛ̀ ɓi vuu ɓɔɔ zi Daa ɓiɓɛ p'alɛ̀ ɓɛɛ. Ka ruu ɓɔɔ, vuu ɓɔɔ Daa p'alɛ̀ piti Jaa p'alɛ̀ doo nɔngkɔ ɓɛɛ.
43005020	Daa kasɛ ruu Jaa katɔ, a t'i tusu Jaa vuu ɓɔɔ wukɔ Daa wu palɛ katɔ. Ti naa tusu Jaa vuu bang bang ɓɔɔ ɓa weɓe ditɔ, tɔ̀ɔ, nɔɔ zirɛ, nɔɔ mã naa kaa danggn.
43005021	Naa ɓɔɔ Daa wisi zang paa nɛɛ sàa, wu a ri suru bii, Jaa ti a zang ɓɔɔ wu kasɛ, suru bii doo nɔngkɔ.
43005022	Daa nɛɛ yuu ɓiɓɛ jɛ̃ɛ zang ruu ɓi kpang, yaa ruu jɛ̃ɛnang ɓi kaa naa Jaa.
43005023	Tɔ̀ɔ, zang ri 'a Jaa bannang kati, naa ɓɔɔ ri 'a Daa ɓɛɛ. Zang ɓɔɔ nɛɛ 'a Jaa bannang kpang, 'a Daa ɓɔɔ shong wu bannang doo kpang kɔ.
43005024	“N kɔ̀'ɔ nɔɔ ruu ɓɔɔ nizang kɔ nwani, zang ɓɔɔ nɛɛ tãa ruu ɓɔɔ n kɔɔ ɓɛɛ, nɛɛ ti shing danggn ka bii zang ɓɔɔ shong m, wàl'ɛ suru bii ɓɔɔ waa nyaa kpang katɔ. Laa ti naa dɔng wu ruu ɓi takpang. Ɓa yuu vɔrɔ ɓɔɔ suru tɔ, wɔ ɓi tɔ.
43005025	N kɔ̀'ɔ nɔɔ ruu ɓɔɔ nizang kɔ nwani, diki a kana, diki bì'i ti a tɔ, diki ɓɔɔ zang ɓɔɔ ri vɔlɔ tɔ ri tãa yee Jaa Laa ɓɛɛ. Zang ɓɔɔ ri tãayi, a ri ti dũngnɛ, ri nw'ang ningkãari tɔkn.
43005026	Naa ɓɔɔ Daa kɔ a zang suru bii ɓɛɛ, 'a Jaa naa doo nɔngkɔ, nɛɛ, wu nw'ang zang ɓɔɔ a zang suru bii ɓɛɛ.
43005027	Ti 'a Jaa naa tɔ nɛɛ wu jɛ̃ɛ zang ruu ka ruu ɓɔɔ wukɔ Jaa Shɔnzang ɓɛɛ.
43005028	“N'ɔɔ mã naa ka danggn ka ruu vuu keɓe kpang, ka ruu ɓɔɔ, diki a kana, diki ɓɔɔ zang ɓɔɔ ri vɔlɔ tɔ nandon ri tãa yee mɛɛ nɛɛ yeti saa ɓarɛ ɓɛɛ.
43005029	Ri nwangkɛ, zang ɓɔɔ ri nɛɛ palɛ vuu tɔ̃ɔ, zang wisi ri paa ri walɛ suru bii. Zang ɓɔɔ ri nɛɛ palɛ vuu shi kpang, zang wisi ri paa, tɔ̀ɔ zang jɛ̃ɛ ri ruu ɓɛɛ.
43005030	“N palɛ vuu ɓɔɔ jong nɛɛ yuu mɛɛ kpang. N jɛ̃ɛ zang ruu m naa ɓɔɔ Laa kɔɔ m ɓɛɛ. N ti shɛ̃ɛrɛ zang m ka ɓɔɔ n jɛ̃ɛ zang ruu kpang, ka ruu ɓɔɔ n p'alɛ̀ m vuu ɓɔɔ n kasɛ kpang ɓɛɛ. N palɛ m vuu ɓɔɔ zang ɓɔɔ shong m kasɛ ɓɛɛ.
43005031	“Naa n kɔ̀'ɔ ruu ka yuu mɛɛ, zang ta ruu mɛɛ nɛɛ ɓi nizang kɔ nwani kpang.
43005032	Zang ɓɔɔ kɔ̀'ɔ zang ruu ka yuu mɛɛ kagn. N zi tɔ, ruu ɓɔɔ wu kɔɔ ɓɛɛ ɓi nizang.
43005033	Nɔɔ shong zang ka bii Yɔhana, Yɔhana kɔɔ ruu ɓɔɔ nizang ɓɛɛ.
43005034	N shing gn wu ka yuu vuu ɓɔɔ zang kɔɔ ka yuu mɛɛ kpang. N kɔɔ vuu keɓe, tɔ̀ɔ, nɔɔ ta yuu manɛ kati.
43005035	Yɔhana nw'ang naa waa zà'ang sɔɔ ɓɔɔ shaayi, a yakɛ nɔng ɓɛɛ. Nɔɔ tãa tìnang nwannang ka nɔng ɓɔɔ wu yakɛ ɓɛɛ, diki bee kaa tɔ̀'ɔ dɔli kpang. Vuu ɓɔɔ n palɛ, tusu zang vuu ka yuu mɛɛ, ɓa vuu ɓɔɔ Yɔhana kɔɔ zang ka yuu mɛɛ katɔ.
43005036	Shoonang ɓɔɔ Daa mɛɛ a m nɛɛ n palɛ kɔ, n palɛ ɓee. Wukɔ tusu zang, tɔɔ zang zi kagn nɛɛ Daa kɔ shong m.
43005037	A Daa ɓɔɔ shong m ti kɔɔ ruu jong ka yuu mɛɛ. Nɔɔ tãa yee Daa gngn kpang, nɔɔ ti zi waa nyaating ɓiɓɛ gngn kpang.
43005038	Ruu ɓiɓɛ ti kagn yeti manɛ kpang, ka ruu ɓɔɔ, nɔɔ shing danggn ka zang ɓɔɔ wu shong ɓɛɛ kpang ɓɛɛ.
43005039	Nɔɔ ìi jìng ka ɓɔɔ nɔɔ gã labeenang waasɛ̃, ka ruu ɓɔɔ, nɔɔ kɔɔ nɛɛ nɔɔ wàl'ɛ suru bii ɓɔɔ waa nyaa kpang katɔ kagn ɓɛɛ. Labeenang Laa keɓe, kɔɔ ruu ka yuu mɛɛ kɔ.
43005040	A nɔɔ ti kasɛ anang ka bii mɛɛ, n a nɔɔ suru bii kpang.
43005041	“N shing gn m ka dɔɔnang ɓɔɔ shɔnzang dɔɔ m ɓɛɛ kpang.
43005042	N zi zɔ̃ng manɛ m tɔ. Nɔɔ kasɛ Laa nɛɛ yeti manɛ kpang.
43005043	N a m nɛɛ nung Daa mɛɛ, a nɔɔ ta m kpang. Naa zang ɓɔɔ à anang yuu ɓiɓɛ nɔɔ ta wu katɔ.
43005044	Nɔɔ kasɛ nɛɛ nɔɔ dɔɔ zɔɔ ka naa manɛ. Nɔɔ kasɛ kpang nɛɛ Laa ɓɔɔ wukɔ Laa gbete gãagãa, wu dɔɔ nɔɔ kpang. A nɔɔ palɛ biya nɔɔ shing danggn ka bii mɛɛ viya?
43005045	N'ɔɔ tɔɔ kpang nɛɛ, naa nkɔ kɔ̀ɔr'ɔ Daa ruu vuu shi kpang manɛ. Kpang, zang ɓɔɔ kɔ̀ɔr'ɔ Daa ruu vuu shi kpang manɛ ɓi kagn. Musa ɓɔɔ nɔɔ shing danggn ka bii ɓiɓɛ gbãnggbãng ɓɛɛ, wukɔ kɔ̀'ɔrɔ Daa.
43005046	Naa nɔɔ nɛɛ shing danggn katɔ ka bii Musa nizang, nɔɔ nɛɛ sh'ing danggn tɔ ka bii mɛɛ, ka ruu ɓɔɔ, Musa bèe vuu ka yuu mɛɛ kɔ ɓɛɛ.
43005047	Wee nɔɔ shing danggn ka vuu ɓɔɔ wu bee kpang ɓee, nɔɔ shing danggn biya ka ruu ɓɔɔ, n kɔ̀'ɔ ɓee viya?”
43006001	Diki naa bee tɔ tɔkɔlɔng, Yeesɔ ta waapo Galili (ɓɔɔ zang ti ɓaa doo nɛɛ waapo Tiberiya kɔ ɓɛɛ) ka dang.
43006002	Zang dɔli ri dũng wu, ka ruu ɓɔɔ, ri zi vuu ɓɔɔ zang zirɛ zang mã naa ka danggn ɓɔɔ wu palɛ, ka ɓɔɔ wu masɛ zang ɓɔɔ vuu palɛ ri katɔ ɓɛɛ.
43006003	Yeesɔ vang kɔpɔ daa nw'ang nɛɛ zang ɓɔɔ ri mantɛ vuu ka bii ɓiɓɛ ka nɔngkɔ.
43006004	Bɛɛ nyaalaa Pasika ɓɔɔ zang Yahudawa ri kpaa danggn diki ɓɔɔ Laa tɛɛ kagn ɓɛɛ a naabm tɔ.
43006005	Yeesɔ tuu jìng ka lapa, a zi zang dɔli ri a ka bii ɓiɓɛ, a hɛ̃ɛ Filibu tɔɔ, “Rùu hoo borodi ka niya, ruu a zang keɓe ri shaayi wiya?”
43006006	Hɛ̃ɛ ruu keɓe nɛɛ wu gãsɛ Filibu ɓi katɔ waati, ka ruu ɓɔɔ, zi vuu ɓɔɔ wu naa pàlɛ̀ ɓi tɔ ɓɛɛ.
43006007	Filibu kasɛ wu nyaa tɔɔ, “Naa ruu hoo borodi doo nung dinari laa kopi, daa naa ɓɔɔ zang sha zang ɓu tɔkɔlɔng kpang.”
43006008	Zang ɓɔɔ mantɛ vuu ka bii ɓiɓɛ ɓɔɔ zang ɓaa wu nɛɛ Anduru jaa naa Siman Bituru, kɔɔ wu nɛɛ,
43006009	“Jaa kagn nihn, nɛɛ borodi ka naa maani, nɛɛ jaazìi seseere ziti. Vuu keɓe pàl'ɛ zang kɔ gaagaa ɓee ɓu viya?”
43006010	Yeesɔ kɔɔ ri tɔɔ, “Nɔɔ kɔɔ zang nɛɛ ri nwalɛ ka tipi.” (Wisi kagn nɔng bì'i dɔli.) A zang ri nwalɛ kaa tipi. Zang varɛ ɓɔɔ ri ka nɔng, daa labang maani katɔ.
43006011	A Yeesɔ see borodi ka naa a zãa Laa kati, a basɛ zang ɓɔɔ ri nwalɛ ka tipi ɓɛɛ. P'al'ɛ doo nɔngkɔ nɛɛ jaazìi. Zang ɓu walɛ naa ɓɔɔ daa wu nyaa ɓɛɛ.
43006012	Zang ri shaa tɔ, ri puu tɔ, a kɔɔ zang ɓɔɔ ri mantɛ vuu ka bì'i ɓiɓɛ nɛɛ, “Nɔɔ kpalɛ ɓɔɔ ri yàarɛ̀ ta, nɔɔ yaa ɓɔɔ wu lasɛ kpang.”
43006013	A ri kpalɛ kaa nandon vuu ɓɔɔ ri yàarɛ̀ ka borodi maani ɓɔɔ ri shaa ɓɛɛ, zang kpalɛ yi nyaa saang kopi tu ziti.
43006014	Ɓɔɔ zang ri zi vuu ɓɔɔ zang zirɛ zang mã naa ka danggn ɓɔɔ Yeesɔ palɛ, ri kɔɔrɔ nɛɛ, “Nizang, wee zang nyaa shoonang Laa ɓɔɔ naa a ka koo ɓɛɛ kɔ.”
43006015	Ɓu doo ɓɔɔ Yeesɔ zirɛ nɛɛ zang a kaa tɔ, ri yi wu kpanti nɛɛ gbãnggbãng ning, yaa nɔng daa ka yuu kɔpɔ tɔkn ka bm.
43006016	Laa hãa nyaa tɔ, a zang ɓɔɔ ri mantɛ vuu ka bii ɓiɓɛ ri shooro ri daa nyaa waapo dii.
43006017	Ri vang tonsi, ri daa kana nɛɛ ri ta kaa waapo, ri dàa Kafanahu. Nɔng tɔ̀'ɔ tɔ, Yeesɔ à bii ɓarɛ gn kpang.
43006018	Bɛɛ mii rãa kana, ka ruu ɓɔɔ jasung bang ra ɓɛɛ.
43006019	Ri yaa nyaa rang tɔ, ri daa tɔ, mɛli taati kɔ dɛ̃ɛti, a ri zi Yeesɔ ra ka yuu paa mii, a kana bii tonsi naabm. Ri k'aa vɔrɔ.
43006020	A kɔɔ ri tɔɔ, “Nɔɔ kaa vɔrɔ kpang, ɓi nkɔ”
43006021	Ri kasɛ kati nɛɛ wu vang ta yeti tonsi. Vang tɔ ka yeti tonsi, a tonsi tantɛ nyaa rang dang ɓɔɔ ri daa ɓɛɛ shɛ̃ɛnang kati.
43006022	Nɔng naa gãntɛ, a zang dɔli ɓɔɔ Yeesɔ yaa ri ka nyaa rang dang ri zirɛ nɛɛ bɛɛ tonsi nɛɛ gbete kɔ nwani. Nɛɛ zang ɓɔɔ ri mantɛ vuu ka bii Yeesɔ ri nɛɛ vang tonsi nɛɛ wu kpang, ri nɛɛ daa ɓarɛ ka bm.
43006023	A tonsi ɓɔɔ ri alɛ nɛɛ Tiberiya ri naa shiiri ka nyaa rang, naabm nɛɛ nɔng ɓɔɔ zang dɔli ri shaa borodi ɓɔɔ Yeesɔ zãa Laa a ri ɓɛɛ.
43006024	Ɓɔɔ zang ri zi naa weɓe, Yeesɔ nɛɛ zang ɓɔɔ ri mantɛ vuu ka bii ɓiɓɛ, ri tɔ̀'ɔ nɔng kpang. A zang bì'i ri vang rɛɛ tonsi ɓɔɔ ka nɔng ɓɛɛ, ri daa ka Kafanahu nɛɛ ri daa kãa Yeesɔ.
43006025	Ri ta waapo tɔ, a ri daa ìi Yeesɔ ka nyaa waapo dang. Ri hɛ̃ɛ wu nɛɛ “Maalang, mɔɔ a nihn gn viya?”
43006026	Yeesɔ kɔɔ ri tɔɔ, “N kɔɔ nɔɔ ruu ɓɔɔ nizang kɔ nwani, nɔɔ kãa m ka ruu ɓɔɔ nɔɔ zi vuu ɓɔɔ zang zirɛ zang mã naa ka danggn ɓɔɔ n p'alɛ̀ ɓɛɛ kpang. Nɔɔ kãa m manɛ ka ruu borodi ɓɔɔ nɔɔ nɛɛ shaa ka buru gaagaa ɓɛɛ.
43006027	N'ɔɔ dang jìng nɛɛ nɔɔ kãa vuu shaanang ɓɔɔ lasɛ katɔ ɓɛɛ kpang. Nɔɔ dang jìng ka nɔng vuu shaanang ɓɔɔ lasɛ kpang dondong, ɓɔɔ n Jaa Shɔnzang n naa a nɔɔ ɓɛɛ. Ka ruu ɓɔɔ, wukɔ zang ɓɔɔ Laa tusu nɛɛ wu a wu naa tɔ ɓɛɛ.”
43006028	Ri hɛ̃ɛ wu nɛɛ, “Ruu palɛ vi tɔ̀ɔ ruu palɛ vuu ɓɔɔ Laa kasɛ nɛɛ ruu palɛ viya?”
43006029	Yeesɔ kasɛ ri nyaa tɔɔ, “Nɔɔ shing danggn ka zang ɓɔɔ wu shong ɓɛɛ. Wee vuu ɓɔɔ Laa kasɛ nɛɛ nɔɔ p'alɛ̀ ɓɛɛ kɔ.”
43006030	Ri kasɛ wu nyaa tɔɔ, “A mɔɔ p'al'ɛ ɓu vi ɓɔɔ ruu zirɛ ruu mã naa ka danggn, tɔ̀ɔ, ruu shing danggn kaa bii ɓaaɓɛ viya?
43006031	Rɛɛ dabang ɓuru ri shaa vuu ɓɔɔ zang ɓaa nɛɛ Maanaa ka ɓɔɔ bɛɛ ri ka jìngti ɓɛɛ. Zang bee ka yeti Labeenang Laa nɛɛ, ‘A ri borodi nɛɛ lapa ri shaayi.’”
43006032	Yeesɔ kɔɔ ri tɔɔ, “N kɔɔ nɔɔ ruu ɓɔɔ nizang kɔ nwani, wu Musa a nɔɔ borodi ɓɔɔ a nɛɛ lapa ɓɛɛ kpang. Ɓi Daa mɛɛ 'al'ɛ nɔɔ borodi ɓɔɔ nizang ɓɛɛ nɛɛ lapa.
43006033	Ka ruu ɓɔɔ, borodi Laa, ɓi zang ɓɔɔ à nɛɛ lapa 'a zang koo keɓe suru bii ɓɛɛ.”
43006034	Ri gàa wu nɛɛ, “Maalang, alɛ ruu kaa borodi keɓe kɔ diki diki.”
43006035	Yeesɔ kɔɔ ri kati tɔɔ, “Nkɔ borodi ɓɔɔ a zang suru bii ɓɛɛ. Zang ɓɔɔ nɛɛ a ka bì'i mɛɛ nyɔkɔ nyɔ wu takpang. Zang ɓɔɔ nɛɛ ti shing danggn ka bì'i mɛɛ, sutu mãa wu takpang.
43006036	Naa ɓaasi n kɔ nɔɔ ɓɛɛ nɔɔ zi m tɔ nɔɔ ti shing danggn gn ka bii mɛɛ kpang.
43006037	Zang ɓɔɔ Laa a m, a kaa bii mɛɛ nandon. Zang ɓɔɔ nɛɛ a ka bii mɛɛ, n hing wu kpang.
43006038	Ka ruu ɓɔɔ, n a nɛɛ lapa, nɛɛ n naa palɛ vuu ɓɔɔ zang ɓɔɔ shong m kasɛ ɓɛɛ kɔ, wu vuu ɓɔɔ yeti mɛɛ kasɛ ɓɛɛ kpang.
43006039	Zang ɓɔɔ shong m, kasɛ nɛɛ n ning zang gbete ka teteng zang kɔ wu a m ri ɓɛɛ kpang. Nɛɛ n naa wisi ri paa katɔ kɔ jong, ka diki ɓɔɔ koo waa nyaa ɓɛɛ.
43006040	Ka ruu ɓɔɔ, Daa mɛɛ kasɛ nɛɛ zang ɓɔɔ nɛɛ shing jìng ka bii mɛɛ ɓɔɔ n Jaa, nɛɛ ti shing danggn ka bì'i mɛɛ, wu walɛ suru bii ɓɔɔ waa nyaa kpang ɓɛɛ. N ti naa wisi wu paa, n a wu suru bii ka diki ɓɔɔ koo waa nyaa ɓɛɛ.”
43006041	A zang Yahudawa ri gaayu yee gɔ̃ɔrɔnang ka yuu ɓiɓɛ. Ka ruu ɓɔɔ, kɔɔyi tɔɔ, “Nkɔ borodi ɓɔɔ à nɛɛ lapa” ɓɛɛ.
43006042	A ri kɔɔrɔ nɛɛ, “Wee ɓi Yeesɔ jaa Yusufu kpang ya? Ruu zi rɛɛ diiɓɛ nɛɛ niiɓɛ tɔ kpang ya? A palɛ kaa biya kɔɔ lɛɛkɔ nɛɛ, wu a nɛɛ lapa viya?”
43006043	Yeesɔ kɔɔ ri tɔɔ, “Nɔɔ yaa yee kɔ nɔɔ gɔ̃ɔrɔ ɓi ta.”
43006044	A kɔɔ ri tɔɔ, “Naa Daa mɛɛ ɓɔɔ shong m dɔ̃ zang, zang a ka bii mɛɛ kpang, zang ɓɔɔ zunung anang ka bii mɛɛ nɛɛ yuu ɓiɓɛ kpang. N ti naa wisi wu paa ka diki ɓɔɔ koo waa nyaa ɓɛɛ.
43006045	Rɛɛ zang nyaa shoonang Laa ri beeyi nɛɛ, ‘Ri nandon Laa kɔ naa tusu ri vuu.’ Zang ɓɔɔ nɛɛ ɓaa shoo ka vuu ɓɔɔ Daa mɛɛ tusu, nɛɛ ti kpɛ̃ɛrɛ vuu ka bii ɓiɓɛ, a katɔ ka bii mɛɛ.
43006046	N kɔ̀'ɔ wu nɛɛ zang ɓɔɔ zi Daa tɔ kagn kpang. Ɓi zang ɓɔɔ a nɛɛ bii Laa kɔ zi Daa ɓi shɛ̃ɛning.
43006047	N kɔ̀'ɔ nɔɔ ruu ɓɔɔ nizang kɔ nwani, zang ɓɔɔ nɛɛ shing danggn ka bii mɛɛ, suru bii ɓɔɔ waa nyaa kpang kagn bii ɓiɓɛ.
43006048	Nkɔ borodi ɓɔɔ a zang suru bii ɓɛɛ.
43006049	Rɛɛ dabang manɛ, ri shaa vuu shaanang ɓɔɔ zang ɓaa nɛɛ maanaa ka ɓɔɔ ri dɔɔ ka jìngti ri vɔlɔ doo nɛɛ mani.
43006050	Borodi ɓɔɔ a nɛɛ lapa keɓe, naa zang ɓɔɔ shaayi, vɔ takpang.
43006051	Nkɔ borodi ɓɔɔ a zang suru bii, ɓɔɔ n a nɛɛ lapa ɓɛɛ. Naa zang ɓɔɔ shaa borodi keɓe, nwang ningkãari dondong. Ɓi bii mɛɛ kɔ borodi keɓe, ɓɔɔ n naa malɛ, tɔ̀ɔ, zang koo ri walɛ suru bii ɓɛɛ.”
43006052	Zang Yahudawa bì'i ri làa zɔɔ nyaa ka naa ɓarɛ gbãnggbãng ri hɛ̃ɛyi nɛɛ, “Yɔɔ keɓe a ruu yɔpɔ bii ɓiɓɛ biya ruu shaayi viya?”
43006053	Yeesɔ kɔɔ ri tɔɔ, “N kɔ̀'ɔ nɔɔ ruu ɓɔɔ nizang kɔ nwani, naa nɔɔ shaa yɔpɔ bii mɛɛ, ɓɔɔ n Jaa Shɔnzang kpang, a nɔɔ ti ɓoo zìi mɛɛ kpang, suru bii ɓi kagn bì'i manɛ kpang.
43006054	Zang ɓɔɔ nɛɛ sh'aà yɔpɔ bii mɛɛ, nɛɛ ti ɓoo zìi mɛɛ, walɛ suru bii ɓɔɔ waa nyaa kpang katɔ. N ti naa wisi wu paa ka diki ɓɔɔ koo waa nyaa ɓɛɛ.
43006055	Ka ruu ɓɔɔ, yɔpɔ bii mɛɛ, ɓi vuu shaanang ɓɔɔ nizang ɓɛɛ. Zìi mɛɛ, ɓi ti vuu ɓoonang ɓɔɔ nizang ɓɛɛ.
43006056	Zang ɓɔɔ nɛɛ shaa yɔpɔ bii mɛɛ, nɛɛ ti ɓoo zìi mɛɛ, nwang ɓi nɛɛ n, n ti nw'ang ka yeti ɓiɓɛ.
43006057	Naa ɓɔɔ Daa ɓɔɔ sh'ing zang, zang nwang ningkãari ɓɔɔ wukɔ shong m, shing m n nwàng ningkãari. Naa zang ɓɔɔ shaa yɔpɔ bii mɛɛ, n shing wu doo nɔngkɔ, wu nwang ningkãari.
43006058	Weɓe kɔ, borodi ɓɔɔ a nɛɛ lapa ɓɛɛ. Ɓi naa maanaa ɓɔɔ rɛɛ dabang manɛ ɓɔɔ ri vɔlɔ tɔ, ri shaarɛ ɓɛɛ kpang. Naa zang ɓɔɔ shaa borodi keɓe, vɔ takpang dondong.”
43006059	Yeesɔ kɔɔ ruu keɓe ka ɓɔɔ bɛɛ wu tusu zang vuu ka gãa zɔɔ kpalɛnang ka Kafanahu ɓɛɛ.
43006060	Zang dɔli ka teteng zang ɓɔɔ ri mantɛ vuu ka bii ɓiɓɛ, ɓɔɔ ri tãa ruu keɓe, ri kɔɔyi nɛɛ, “Vuu kɔ wu tusu ɓɛɛ, kpãa nyaa dɔli, ɓu wi ɓaa shoo tãayi wiya?”
43006061	Yeesɔ tantɛ zinang nɛɛ ri gɔ̃ɔrɔ yee ka ruu vuu ɓɔɔ wu tusu ɓɛɛ kɔ, a kɔɔ ri nɛɛ, “Ruu keɓe lasɛ nɔɔ yeti, nɔɔ yaa danggn ɓɔɔ nɔɔ shing ɓɛɛ kaatɔ ya?
43006062	A naa nɔɔ zi m, ɓɔɔ n Jaa Shɔnzang, n gbãayu kana ka nɔng ɓɔɔ bɛɛ n kagn, nɔɔ palɛ biya?
43006063	Ɓi Suru Laa a zang suru bii ɓiri, bii shɔnzang zunung vuu ɓɔɔ palɛnang ɓi kpang. Ruu ɓɔɔ n kɔɔrɔ nɔɔ ɓɛɛ, ɓi ka yuu Suru ɓɔɔ a zang suru bii ɓɛɛ.
43006064	Zang ɓɔɔ kagn ka teteng manɛ, ri shing danggn gn kpang kɔ sasak.” Yeesɔ kɔɔ nɔngkɔ, ka ruu ɓɔɔ, zi zang ɓɔɔ ri shing danggn kpang nɛɛ zang ɓɔɔ ri nyɔ yuu ɓiɓɛ ɓi tɔ dòo ka tìng ɓɛɛ.
43006065	A gisi ruu keɓe tɔkn tɔɔ, “Wee vuu ɓɔɔ palɛ, n kɔɔ nɔɔ n tɔɔ, naa Daa dɔ̃ zang, zang a ka bii mɛɛ kpang, zang ɓɔɔ zunung anang nɛɛ yuu ɓiɓɛ kpang kɔ.”
43006066	Ka ruu nɔngkɔ, vuu ɓɔɔ yi nɛɛ diki kaɓa daa nɛɛ mani, zang dɔli ka teteng zang ɓɔɔ ri dũng wu, ri yaa wu, ri rakɛ tɔ̀'ɔ nɛɛ wu kpang.
43006067	A Yeesɔ hɛ̃ɛ zang kopi tu ziti ɓɔɔ ri mantɛ vuu ka bii ɓiɓɛ ɓɛɛ nɛɛ, “Nɔɔ yaa m kaa tɔ jong ya?”
43006068	Siman Bituru kasɛ wu nyaa tɔɔ, “Kpanti, ruu daa kaa bii wiya? Mɔkɔ kɔɔ ruu ɓɔɔ a zang suru bii ɓɔɔ waa nyaa kpang ɓɛɛ.
43006069	Ruu shing danggn tɔ, a ruu ti zi tɔ nɛɛ mɔkɔ ɓaa zang ɓɔɔ Laa zɔ̃ng katɔ ɓɛɛ.”
43006070	Yeesɔ kasɛ ri nyaa tɔɔ, “Wu nkɔ shɛ̃ɛrɛ nɔɔ wee nɔɔ kopi tu ziti ɓee kpang ya? Zang gbete ka teteng manɛ ɓi suru shi kpang.”
43006071	Rang ruu keɓe ɓi ka yuu Yahuda, jaa Siman Isikariyoti. Yahuda ka teteng zang kopi tu ziti ɓɔɔ ri mantɛ vuu ka bii Yeesɔ ɓɛɛ, wukɔ ti naa nyɔ yuu Yeesɔ.
43007001	Ka knti rɛɛ vuu keɓe, Yeesɔ rakɛ ka tipi Galili, a kasɛ nɛɛ wu rakɛ ka tipi Yahudiya kpang, ka ruu ɓɔɔ, zang Yahudawa kãa wu nɛɛ ri nyɔ wu vɔrɔ ɓɛɛ.
43007002	Diki nyaalaa zang Yahudawa ɓɔɔ zang waarɛ putali, zang nwang kagn, a naabm tɔ.
43007003	A rɛɛ jaa niiɓɛ ri kɔɔ wu nɛɛ, “Yaa nihn ta, mɔɔ daa tipi Yahudiya, tɔ̀ɔ, zang ɓɔɔ ri mantɛ vuu ka bii ɓaaɓɛ, ri zi vuu ɓɔɔ mɔɔ palɛ ɓɛɛ kati.
43007004	Zang ɓɔɔ nɛɛ kasɛ nɛɛ zang zi wu nung, waasɛ bii katɔ wu palɛ vuu kpang. Wee mɔkɔ palɛ vuu keɓe ɓee, tusu yuu ɓaaɓɛ ta, tɔ̀ɔ, zang koo piti ri zi mɔɔ nung.”
43007005	Rɛɛ jaa niiɓɛ bì'i nɛɛ yuu ɓarɛ ri shing danggn ka bii ɓiɓɛ kpang.
43007006	Yeesɔ kɔɔ ri tɔɔ, “Laa ɓɔɔ n daa nɔng nyaalaa a gn kpang gbongkarɛ. Ɓɔɔ manɛ, laa piti daa nɔɔ manɛ tɔ.
43007007	Zang koo keɓe ɓɔɔ ri zi Laa kpang, ri bɛ̃ɛ nɔɔ manɛ kpang. Ri bɛ̃ɛ ɓarɛ nkɔ, ka ruu ɓɔɔ, n kɔɔrɔ ri nɛɛ vuu ɓɔɔ ri palɛ ɓi vuu shi kpang ɓɛɛ.
43007008	Nɔɔ daa nɔng nyaalaa manɛ ta. N daa nɔng nyaalaa keɓe m kpang, ka ruu ɓɔɔ, laa ɓɔɔ n daayi a gn kpang ɓɛɛ.”
43007009	Yeesɔ kɔɔ tɔ naa weɓe, a nw'ang ɓi kaa Galili ka nɔngkɔ.
43007010	Rɛɛ jaa niiɓɛ ri daa nɔng nyaalaa tɔ, a Yeesɔ naa dũng ri kaa nɛɛ knti. Daayi naa ɓɔɔ zang piti ri zi wu ɓɛɛ kpang. Daa nɛɛ nwiiri.
43007011	Zang bang bang zang Yahudawa ri kãa wu kana ka nɔng nyaalaa. Ri hɛ̃ɛlɛ kana nɛɛ, “Ɓu kiya?”
43007012	Zang ɓɔɔ ri kpalɛ zɔɔ ri rangkɛ yee nɛɛ nwiiri ka yuu ɓiɓɛ dɔli. Zang ɓɔɔ ri kɔɔyi nɛɛ, “Yɔɔ keɓe yɔɔ tɔ̃ɔ.” Zang ɓɔɔ ri kɔɔ ɓarɛ nɛɛ, “Yɔɔ keɓe nwaarɛ zang katɔ.”
43007013	A zang ɓɔɔ rang yee kaa tɔ̀'ɔ yuu ɓiɓɛ, naa ɓɔɔ zang piti tãa ɓɛɛ kpang, ka ruu ɓɔɔ zang kaa vɔrɔ zang bang bang zang Yahudawa ɓɛɛ.
43007014	Diki nyaalaa daa tɔ dɛ̃ɛti, a Yeesɔ naa daa kaa Gãa Laa, a gàa zang yuu vuu tusunang kaa nɔngkɔ.
43007015	Zang Yahudawa ri mã naa ka danggn, a ri kɔɔyi nɛɛ, “Yɔɔ keɓe p'alɛ̀ biya zi vuu nɔngkɔ, ti mantɛ vuu gngn kpang viya?”
43007016	Yeesɔ kɔɔ ri tɔɔ, “Vuu ɓɔɔ n tusu keɓe, ɓi ɓɔɔ yuu mɛɛ kpang, a ɓi nɛɛ bii Laa ɓɔɔ wukɔ shong m ɓɛɛ.
43007017	Zang ɓɔɔ nɛɛ kasɛ tɔ, nɛɛ wu palɛ vuu ɓɔɔ Laa kasɛ ɓɛɛ katɔ, vuu ɓɔɔ n t'usù nɛɛ a nɛɛ bii Laa, zang keɓe nɛ̀'ɛ zi katɔ. N nɛɛ ti kɔ̀ɔr'ɔ ɓɔɔ yuu mɛɛ, nɛ̀'ɛ ti zi katɔ kpang ya?
43007018	Zang ɓɔɔ rang yee ɓɔɔ yuu ɓiɓɛ, kã̀'a ɓi yuu ɓiɓɛ bannang. Zang ɓɔɔ kã̀'a zang ɓɔɔ shong wu bannang, ɓi zang ɓɔɔ palɛ vuu ɓɔɔ nizang ɓɛɛ. Nw'aarɛ̀ zang ɓi kpang.
43007019	Wu Musa kɔ a nɔɔ nyaa dannang Laa kpang ya? Zang ɓɔɔ dũng nyaa dannang bì'i kagn teteng manɛ gbete kpang? Nɔɔ nɛɛ nɔɔ nyɔ m vɔrɔ ka ruu viya?”
43007020	Zang ɓɔɔ ri kp'alɛ̀ zɔɔ, ri kasɛ wu nyaa tɔɔ, “Suru shi kpang kagn bii ɓaaɓɛ ning. Wi kãa gbalang nɛɛ wu nyɔ mɔɔ vɔrɔ wiya?”
43007021	Yeesɔ kasɛ nyaa tɔɔ, “N palɛ vuu ɓɔɔ zang zirɛ zang mã naa ka danggn gbete kɔ nwani, nɔɔ mã naa tɔ ka danggn.
43007022	Musa kɔɔ nɔɔ nɛɛ nɔɔ yee wujɛ manɛ shaa katɔ (wu ti Musa kpang, ɓi dabang manɛ ɓɔɔ ka tìng tɛ̃ɛtɛ̃ɛ ri gaayu) ka ruu nɔngkɔ, nɔɔ yee jaa shaa ka diki ɔ̃sɔnang.
43007023	Naa zang yee jaa shaa katɔ ka diki ɔ̃sɔnang, ka ruu ɓɔɔ, zang nɛɛ ta nyaa ɓɔɔ Musa dang ɓɛɛ, a nɔɔ lasɛ yeti nɛɛ n ka ruu ɓɔɔ n masɛ shɔnzang ka diki ɔ̃sɔnang ka ruu viya?
43007024	N'ɔɔ jɛ̃ɛ zang ruu nɛɛ vuu ɓɔɔ nɔɔ zì nɛɛ jìng waati kpang, nɔɔ jɛ̃ɛ zang ruu ka vuu ɓɔɔ nizang ɓɛɛ.”
43007025	A zang ɓɔɔ ka teteng zang Urushalima ri hɛ̃ɛyi nɛɛ, “Wee ɓi yɔɔ ɓɔɔ zang kãayi nɛɛ zang nyɔ wu vɔrɔ kpang ya?
43007026	A wee rang yee ka dalɛ waati ɓee. Zang ti ãa wu nyaa tɔɔ bii kpang. Zang bang bang zang Yahudawa ri kasɛ tɔ kati, nɛɛ wukɔ Kirisi ya?
43007027	Ruu zi nɔng ɓɔɔ yɔɔ keɓe a nɛɛ mani tɔ. Kirisi nɛɛ a tɔ, zang ɓɔɔ z'i nɔng ɓɔɔ wu a nɛɛ mani ɓi kpang.”
43007028	Yeesɔ tusu zang vuu kana ka Gãa Laa, a mɛɛ nyaa ka lapa nɛɛ, “Nɔɔ zi m tɔ, a nɔɔ ti zi nɔng ɓɔɔ n a nɛɛ mani tɔ. N a m anang yuu mɛɛ kpang. Zang ɓɔɔ shong m ɓi nizang kɔ nwani. Nɔɔ zi wu kpang.
43007029	N zi wu m tɔ, ka ruu ɓɔɔ, n à nɛɛ bii ɓiɓɛ kɔ. Wukɔ ti shong m ɓɛɛ,”
43007030	Ka ruu nɔngkɔ, ri kãa gbalang nɛɛ ri yi wu katɔ, a zang ɓɔɔ lee wu naa kaa tɔ̀'ɔ bii kpang. Ka ruu ɓɔɔ laa ɓiɓɛ yaa doogn ɓɛɛ.
43007031	Zang dɔli ka teteng zang ɓɔɔ ri kpalɛ zɔɔ ri shing danggn ka bii ɓiɓɛ. A ri kɔɔrɔ nɛɛ, “Naa Kirisi arɛ, naa palɛ vuu ɓɔɔ zang zirɛ zang mã naa ka danggn ɓa ɓɔɔ yɔɔ keɓe ɓu katɔ ya?”
43007032	Zang Farisawa ri tãa naa ɓɔɔ zang ri rangkɛ yee keɓe nɛɛ nwiiri ka yuu Yeesɔ ɓɛɛ. A ri nɛɛ rɛɛ zang bang zang ɓɔɔ ri dɔɔ vuu ka Gãa Laa ɓɛɛ, ri shong zang ɓɔɔ ka teteng zang ɓɔɔ ri gã Gãa Laa nɛɛ ri daa yi wu.
43007033	A Yeesɔ kɔɔ ri tɔɔ, “N nwang nɛɛ nɔɔ diki bee tɔ̀'ɔ dɔli kpang, tɔ̀ɔ 'n gbãayu, n daa bii zang ɓɔɔ shong m ɓɛɛ.
43007034	Nɔɔ naa kãa m, nɔɔ ìi m kpang. Nɔng ɓɔɔ n daa kagn nɔɔ daa manɛ kpang.”
43007035	Zang bang bang zang Yahudawa ri kɔɔrɔ ka naa ɓarɛ nɛɛ, “Naa daa kaa niya a ruu ìi wu kpang wiya? Daa kaa rɛɛ gari zang Heleniyawa ɓɔɔ zang ɓuru ri nwalɛ kagn wu tusu zang Heleniyawa vuu ya?
43007036	Kɔɔ ka ruu vi nɛɛ ruu naa kãa wu, ruu ìi wu kpang, a ɓɔɔ ti nɛɛ ruu dàa nɔng ɓɔɔ wu kagn ɓɛɛ kpang viya?”
43007037	Diki ɓɔɔ nyaalaa waa nyaa kagn kɔ, ɓa diki ɓɔɔ tɛɛrɛ tɔ nandon. Ka diki kaɓa, Yeesɔ shii paa, mɛɛ nyaa ka lapa tɔɔ, “Zang ɓɔɔ sutu nɛɛ mãa wu, wu a ka bii mɛɛ, n a wu vuu ɓɔɔ wu ɓooyi.
43007038	Zang ɓɔɔ nɛɛ shing danggn ka bii mɛɛ, labeenang Laa kɔɔyi tɔɔ, ‘Rang mii ɓɔɔ a zang suru, ri zɛ̃ɛ ditɔ nɛɛ yeti ɓiɓɛ.’”
43007039	Yeesɔ kɔɔ ruu keɓe, ɓi ka yuu Suru Laa ɓɔɔ Laa naa a zang ɓɔɔ ri shing danggn ka bii Yeesɔ ɓɛɛ. Ka laa kaɓa, bɛɛ Laa a ri Suru bii gn kpang, ka ruu ɓɔɔ bɛɛ zang wisi Yeesɔ paa gn nɛɛ sàa, zang a wu bannang kpang ɓɛɛ.
43007040	Zang ɓɔɔ ka teteng zang ɓɔɔ ri kpàl'ɛ zɔɔ, ka ɓɔɔ ri tãa wu, kɔɔ ruu keɓe, ri kɔɔyi nɛɛ, “Yɔɔ keɓe ɓi zang nyaa shoonang Laa bì'i kɔ nizang.”
43007041	Zang ɓɔɔ ri kɔɔyi nɛɛ, “Wukɔ Kirisi bì'i.” A zang ɓɔɔ ri kɔɔ ɓarɛ nɛɛ, “Kirisi naa a nɛɛ Galili ya?
43007042	Labeenang Laa kɔ̀ɔyi tɔɔ, Kirisi naa nwang ɓi nɛɛ teteng zɔ̃ng kpanti Dawuda, nɛɛ zang ti naa yi Kirisi ka Bɛtalami, gari ɓɔɔ Dawuda nw'ang kagn ɓɛɛ.”
43007043	Ka ruu nɔngkɔ, zang ɓɔɔ ri kpàl'ɛ zɔɔ ri basɛ zɔɔ kaa ruu Yeesɔ.
43007044	Zang ɓɔɔ kasɛ nɛɛ ri yi wu katɔ, a zang ɓɔɔ lee wu naa kaa tɔ̀'ɔ bii gbete kpang.
43007045	Ka ɓɔɔ zang ɓɔɔ ri gã Gãa Laa ri gbãayu, rɛɛ zang bang zang ɓɔɔ ri dɔɔ vuu ka Gãa Laa, nɛɛ rɛɛ Farisawa ri hɛ̃ɛ ri nɛɛ, “Nɔɔ 'atɛ̀ wu kpang ka ruu viya?”
43007046	Zang ɓɔɔ ri gã Gãa Laa, ri kɔɔ ri nɛɛ, “Zang ɓɔɔ ràng yee gngn naa yɔɔ keɓe kpang.”
43007047	Rɛɛ Farisawa ri hɛ̃ɛ ri nɛɛ, “Nwaarɛ nɔɔ tɔ jong ya?
43007048	Nɔɔ zi zang bang bang zang Yahudawa tɔ nɛɛ zang Farisawa ri shing danggn ka bii ɓiɓɛ gbete ya?
43007049	Zang ɓɔɔ ri kpàl'ɛ zɔɔ kaɓa, ɓɔɔ ri zi nyaa ɓɔɔ Musa dangnɛ ɓarɛ kpang kɔ ri shing danggn shɛ̃ɛning. Ri shaarɛ ɓarɛ katɔ kɔ nwani.”
43007050	Nikodimu zang gbete ka teteng ɓarɛ, ɓɔɔ daa bii Yeesɔ tɔ kagn ɓɛɛ, hɛ̃ɛ zang nimbang tɔɔ,
43007051	“Nyaa dannang ɓuru kɔ̀ɔ katɔ nɛɛ ruu dɔng zang ruu, nɛɛ zang nyɔ zang vɔrɔ ta, bɛɛ ruu tãa ruu gn nɛɛ nyaa ɓiɓɛ, ka yuu vuu ɓɔɔ wu palɛ ɓɛɛ kpang ya?”
43007052	Ri kasɛ wu nyaa nɛɛ, “Mɔɔ doo zang Galili kɔ waa? Kãa yeti Labeenang Laa karɛ, mɔɔ ìi kagn zang kɔɔyi nɛɛ zang nyaa shoonang Laa naa nw'ang nyaa nɛɛ Galili kpang.”
43007053	A zang ɓu yi gbalang, daa gãa ɓiɓɛ kati.
43008001	Ạ Yeesɔ vang ɓi ka yuu kɔpɔ Zeetung.
43008002	Nɛɛ gãndi zãngzãng, gbãayu tɔkn ka Gãa Laa, a zang dɔli ri kp'alɛ̀ zɔɔ ka bii ɓiɓɛ. Nwang ka tipi a gaa ri yuu vuu tusunang kati.
43008003	Zang ɓɔɔ ri tusu zang Labeenang Laa nɛɛ rɛɛ zang Farisawa, ri atɛ jaa soro ɓɔɔ zang ìi ka nɔng dũndũng palɛnang ɓɛɛ. Ri daa nɛɛ jaa soro, ri daa shing wu, nɛɛ wu shii ka teteng zang ka tìng Yeesɔ.
43008004	A ri kɔɔ Yeesɔ nɛɛ, “Maalang, jaa soro keɓe, zang ìi wu bɛɛ palɛ dũndũng.
43008005	Ka yeti Labeenang ɓuru, Musa dang ruu nyaa tɔɔ ruu luku zang soro ɓɔɔ naa weɓe nɛɛ tari, wu vɔrɛ. Mɔɔ kɔɔ ruu ɓaa kaa nɛɛ viya?”
43008006	Ri lang ɓarɛ saka nɛɛ ruu kɔ ri hɛ̃ɛ ɓee, nɛɛ tɔɔ ri walɛ vuu shi kpang ɓɔɔ ri kɔɔ ka yuu ɓiɓɛ kati. A Yeesɔ ɓaa yuu ka dii, bee vuu ka tipi nɛɛ saa naa.
43008007	Ri hɛ̃ɛlɛ wu doo naa sasak, a wisi bii paa kɔɔ ri nɛɛ, “Zang gbete ka teteng manɛ ɓɔɔ palɛ vuu shi kpang gngn kpang, wukɔ wu gaayu, wu lu jaa soro keɓe nɛɛ tari.”
43008008	A ɓaa yuu tɔkn dii, bee vuu ka tipi nɛɛ saa naa.
43008009	Ɓɔɔ ri tãa ruu keɓe, ri daarɛ nandon gbete gbete. Rɛɛ zang bang kɔ ri gaayu daarɛnang shɔɔnang. Zang yaa kaa Yeesɔ ka bm nɛɛ jaa soro bì'i ka nɔng ɓɔɔ wu shii ɓɛɛ.
43008010	Yeesɔ wisi bii paa, a hɛ̃ɛ jaa soro nɛɛ, “Ri kaa kiya, jaa soro? Zang yaa kagn gbete ɓɔɔ dɔng mɔɔ ruu kpang ya?”
43008011	Jaa soro kasɛ wu nyaa tɔɔ, “Zang wu gbete kpang, Maalang.” A Yeesɔ kɔɔ wu tɔɔ, “N ti dɔng mɔɔ ruu kpang kɔ doori. Dita, mɔɔ palɛ vuu shi kpang takpang.”
43008012	A Yeesɔ rang zang Farisawa yee tɔkn tɔɔ, “Nkɔ yakɛ koo, zang ɓɔɔ nɛɛ dñ̀ng m ra ka nɔng ɓɔɔ tɔɔ katɔ kpang. Walɛ ɓi nɔng yakɛnang ɓɔɔ a zang suru bii ɓɛɛ kɔ jong.”
43008013	A zang Farisawa ri kɔɔ wu nɛɛ, “Mɔɔ kɔɔ ruu ka yuu ɓaaɓɛ. Ka ruu nɔngkɔ, ruu ɓɔɔ mɔɔ kɔ̀ɔ ka yuu ɓaaɓɛ ɓi nizang kpang.”
43008014	Yeesɔ kasɛ ri nyaa tɔɔ, “Naa n kɔɔ ruu doo ka yuu mɛɛ, ruu mɛɛ ɓi nizang kɔ nwani, ka ruu ɓɔɔ, n zi nɔng ɓɔɔ n a nɛɛ mani tɔ, n ti zi nɔng ɓɔɔ n daa gn tɔ ɓɛɛ. Nɔɔ zi nɔng ɓɔɔ n a nɛɛ mani manɛ kpang, nɔɔ ti zi nɔng ɓɔɔ n daa gn ɓɛɛ kpang.
43008015	Nɔɔ jɛ̃ɛ zang ruu manɛ naa ɓɔɔ shɔnzang jɛ̃ɛ ɓɛɛ. N jɛ̃̀ɛ zang ruu m kpang.
43008016	Naa n nɛɛ jɛ̃ɛ zang ruu doo katɔ, ruu jɛ̃ɛnang mɛɛ ɓi ɓɔɔ nizang, ka ruu ɓɔɔ, n jɛ̃ɛ zang ruu m ka bm kpang ɓɛɛ. Daa mɛɛ ɓɔɔ shong m, ɓi nɛɛ n ning.
43008017	Ka yeti Labeenang nyaa dannang manɛ, zang beeyi nɛɛ naa zang ziti ri kɔɔ nyaa gbete, ruu ɓarɛ ɓi nizang kɔ nwani.
43008018	N kɔɔ ruu ka yuu mɛɛ, a Daa ɓɔɔ shong m, ti kɔɔ ruu jong ka yuu mɛɛ.”
43008019	A ri hɛ̃ɛ wu nɛɛ, “Daa ɓaaɓɛ ɓu kiya?” Yeesɔ kasɛ ri nyaa tɔɔ, “Nɔɔ zi m kpang, nɔɔ ti zi Daa mɛɛ doo kpang kɔ. Naa nɔɔ nɛɛ zi m tɔ, nɔɔ nɛɛ ti zi Daa mɛɛ tɔ kɔ doori.”
43008020	Kɔɔ ruu keɓe, bɛ̀'ɛ tusu zang vuu ka yeti Gãa Laa, naabm nɛɛ nɔng ɓɔɔ zang tɛ̃ɛ saka ɓɔɔ zang 'a Laa ɓɛɛ. A zang ɓɔɔ yi wu kaa takpang, ka ruu ɓɔɔ, laa ɓiɓɛ à gn kpang ɓɛɛ.
43008021	Yeesɔ kɔɔ zang ɓɔɔ ri kpalɛ zɔɔ nɛɛ, “N daa kaa tɔ, nɔɔ naa kãa m, nɔɔ vɔ nɛɛ vuu shi kpang manɛ ning. Nɔng ɓɔɔ n daa gn, nɔɔ daa manɛ kpang.”
43008022	A rɛɛ zang bang bang zang Yahudawa ri hɛ̃ɛlɛ nɛɛ, “Wee kɔɔyi nɛɛ ruu daa nɔng ɓɔɔ wu daa kpang ɓɛɛ, nyɔ yuu ɓiɓɛ kaa vɔrɔ ya?”
43008023	Yeesɔ kɔɔ ri tɔɔ, “Nɔɔ manɛ zang koo keɓe, n a m nɛɛ lapa. Nɔɔ rɛ̃rɛ manɛ ka yuu vuu ɓɔɔ ka koo keɓe, n rɛ̃rɛ m nɔngkɔ kpang.
43008024	Ka ruu nɔngkɔ, n kɔ̀'ɔ nɔɔ nɛɛ nɔɔ vɔ nɛɛ vuu shi kpang manɛ ning. Nɔɔ nɛɛ shing danggn nɛɛ nkɔ zang ɓɔɔ n tɔɔ, nkɔ wukɔ kpang, nɔɔ naa vɔ nɛɛ vuu shi kpang manɛ.”
43008025	Ri hɛ̃ɛ wu nɛɛ, “Mɔkɔ ɓu wiya?” Yeesɔ kɔɔ ri tɔɔ, “Nkɔ zang ɓɔɔ n kɔɔ nɔɔ doo ka tìng nɛɛ nkɔ wukɔ ɓɛɛ.
43008026	Vuu ɓɔɔ n kɔ̀'ɔ ka yuu manɛ kagn dɔli, ɓɔɔ n dɔng nɔɔ ruu ka yuu ɓiɓɛ ɓɛɛ. Zang ɓɔɔ shong m suu sè'e ɓi kpang, n ti kɔɔ zang koo keɓe m vuu ɓɔɔ n tãa ka nyaa ɓiɓɛ ɓɛɛ.”
43008027	Ri zi ɓarɛ kpang nɛɛ Yeesɔ rang ri yee ɓi ka yuu Laa ɓɔɔ wukɔ Daa ɓɛɛ kpang.
43008028	Ka ruu nɔngkɔ, kɔɔ ri nɛɛ, “Nɔɔ nɛɛ wisi m, ɓɔɔ n Jaa Shɔnzang tɔ ka yuu laa, n'ɔɔ naa zi kati nɛɛ nkɔ wukɔ. Tɔ̀ɔ, n'ɔɔ zi kati nɛɛ n palɛ vuu gbete nɛɛ kaka yuu mɛɛ kpang. N kɔɔ m vuu ɓɔɔ Daa kɔɔ m nɛɛ n kɔ̀ɔ ɓɛɛ.
43008029	Zang ɓɔɔ shong m ɓi nɛɛ n, yaa m ka bm kpang, ka ruu ɓɔɔ, n palɛ vuu ɓɔɔ wu kasɛ diki, diki ɓɛɛ.”
43008030	Zang dɔli ɓɔɔ ri tãa vuu kɔ Yeesɔ kɔɔrɔ ɓee, ri shing danggn ka bii ɓiɓɛ.
43008031	Yeesɔ kɔɔ zang Yahudawa ɓɔɔ ri shing danggn tɔ, ka bii ɓiɓɛ nɛɛ, “Nɔɔ nɛɛ yiti ruu kɔ n tusu nɔɔ ɓee gbãnggbãng, nɔɔ zang ɓɔɔ ri mantɛ vuu ka bii mɛɛ ɓɔɔ nizang kɔ.
43008032	Nɔɔ naa zi ruu ɓɔɔ nizang katɔ, ruu ɓɔɔ nizang keɓe, ti yaa nɔɔ naa katɔ.”
43008033	Ri kasɛ wu nyaa nɛɛ, “Ruu ɓuru zɔ̃ng Ibirayi, ruu nwàng jaafoo zang ɓɔɔ, ɓuru gngn kpang. Mɔɔ kɔɔ biya nɛɛ zang yaa ruu naa katɔ viya?”
43008034	Yeesɔ kɔɔ ri tɔɔ, “N kɔɔ nɔɔ ruu ɓɔɔ nizang kɔ nwani, zang ɓɔɔ nɛɛ huu shoo nɛɛ vuu shi kpang palɛnang, ɓi kaa jaafoo vuu shi kpang.
43008035	Jaafoo nw'ang ɓi ka gãa ɓɔɔ wu kagn dondong kpang, ɓi jaa kɔ nwang shɛ̃ɛning.
43008036	Ka ruu nɔngkɔ, Jaa nɛɛ yaa nɔɔ naa tɔ, zang yaa nɔɔ tɔ dondong.
43008037	N zi tɔ nɔɔ manɛ zɔ̃ng Ibirayi. A ka ruu vi nɔɔ kãa gbalang nɛɛ nɔɔ nyɔ m vɔrɔ viya? Ka ruu ɓɔɔ, nɔɔ ta ruu mɛɛ ka yeti manɛ kpang ɓɛɛ.
43008038	N kɔɔ nɔɔ m vuu ɓɔɔ n zi ka nɔng Daa mɛɛ ɓɛɛ. A nɔɔ palɛ manɛ vuu ɓɔɔ nɔɔ tãa ka nyaa daa manɛ ɓɛɛ.”
43008039	Ri kasɛ wu nyaa tɔɔ, “Daa ɓuru ɓi Ibirayi.” Yeesɔ kasɛ ri nyaa tɔɔ, “Naa nɔɔ nɛɛ wujɛ Ibirayi, nɔɔ nɛɛ palɛ vuu ɓɔɔ Ibirayi p'al'ɛ ɓɛɛ.
43008040	Kãntang keɓe, nɔɔ kãa gbalang nɛɛ nɔɔ nyɔ m vɔrɔ, ɓɔɔ nkɔ zang ɓɔɔ kɔɔ nɔɔ ruu ɓɔɔ nizang ɓɔɔ n tãa ka nyaa Laa ɓɛɛ. Ibirayi p'alɛ̀ rɛɛ vuu ɓɔɔ naa weɓe ɓi kpang.
43008041	Nɔɔ p'alɛ̀ manɛ rɛɛ vuu ɓɔɔ daa manɛ p'al'ɛ ɓɛɛ.” Ri kasɛ wu nyaa tɔɔ, “Laa nɛɛ yuu ɓiɓɛ, ɓi wukɔ Daa ɓuru gbete. Zang yi ruu ɓuru jaa nɔng zaakn kpang.”
43008042	Yeesɔ kɔɔ ri tɔɔ, “Naa Laa kɔ nɛɛ daa manɛ nizang, nɔɔ nɛɛ kàs'ɛ ruu mɛɛ katɔ, ka ruu ɓɔɔ, n nwangnɛ bii Laa kɔ, n a ka nihn ɓɛɛ. N a m anang yuu mɛɛ kpang, wukɔ shong m.
43008043	Nɔɔ zi vuu ɓɔɔ n kɔɔ ɓɛɛ kpang ka ruu viya? Ɓi ka ruu ɓɔɔ nɔɔ kasɛ nɛɛ nɔɔ dñ̀ng vuu ɓɔɔ n kɔɔ ɓɛɛ kpang ɓɛɛ.
43008044	Nɔɔ manɛ wujɛ daa manɛ sheetang, a nɔɔ ti kasɛ manɛ nɛɛ n'ɔɔ palɛ vuu ɓɔɔ daa manɛ kasɛ ɓɛɛ. Daa manɛ nyɔ̀kɔ̀ zang vɔrɔ ɓi doo ka tìng. Ruu ɓiɓɛ hãa ɓi kagn nɛɛ ruu ɓɔɔ nizang kpang. Ka ruu ɓɔɔ, nizang ɓi kagn yeti ɓiɓɛ kpang ɓɛɛ. N'aa suu sè'e, palɛ ɓi vuu ɓɔɔ ka yeti ɓiɓɛ kɔ nwani, ka ruu ɓɔɔ ɓi zang sè'e, a sè'e ti nwàng ɓi nɛɛ bì'i ɓiɓɛ kɔ nwani ɓɛɛ.
43008045	N kɔ̀'ɔ nɔɔ m ruu ɓɔɔ nizang, ka ruu nɔngkɔ, nɔɔ sh'ing danggn ka bii mɛɛ kpang.
43008046	Zang gbete kagn teteng manɛ, ɓɔɔ t'usù vuu shi kpang, ɓɔɔ nɔɔ tɔɔ n palɛ ɓɛɛ ya? N nɛɛ kɔ̀'ɔ vuu ɓɔɔ nizang, a nɔɔ shing danggn ka bii mɛɛ kpang ka ruu viya?
43008047	Zang ɓɔɔ ɓi zang Laa, ɓaa shoo ɓi ka ruu Laa. Nɔɔ manɛ zang Laa kpang, ka ruu nɔngkɔ, nɔɔ kasɛ shoo ɓaanang ka ruu mɛɛ kpang.”
43008048	Zang Yahudawa ri kasɛ wu nyaa tɔɔ, “Ruu ɓɔɔ ruu kɔ̀ɔyi nɛɛ mɔɔ zang tipi Samariya, suru shi kpang ti kagn bii ɓaaɓɛ, nizang kɔ nwani kɔ.”
43008049	Yeesɔ kɔɔ ri tɔɔ, “Suru shi kpang ɓi ka bii mɛɛ kpang. N 'a m Daa mɛɛ bannang, nɔɔ a m bannang manɛ kpang.
43008050	N ti kã̀'a wu yuu mɛɛ bannang kpang. Zang ɓɔɔ kãa m ɓɛɛ ɓi kagn, wukɔ ti naa jɛ̃ɛ ruu ɓiri.
43008051	N kɔ̀'ɔ nɔɔ, ruu ɓɔɔ nizang kɔ nwani, zang ɓɔɔ nɛɛ yiti ruu mɛɛ ka yeti ɓiɓɛ vɔ kpang dondong.”
43008052	Ɓɔɔ zang Yahudawa ri tãa naa weɓe, ri tɔɔ, “Ruu zi tɔ kati, suru shi kpang kagn bii ɓaaɓɛ. Ibirayi vɔ tɔ, nɛɛ rɛɛ zang nyaa shoonang Laa piti, mɔɔ kɔɔ ruu ɓ'aa nɛɛ zang ɓɔɔ nɛɛ yiti ruu ɓaaɓɛ ka yeti ɓiɓɛ, vɔ kpang ya?
43008053	Mɔɔ ɓa dabang ɓuru Ibirayi ɓɔɔ vɔ ɓɛɛ, ɓu kaatɔ ya? Rɛɛ zang nyaa shoonang Laa, ri ti vɔlɔ jong. Mɔɔ ɓaa ɓu ka wiya?”
43008054	Yeesɔ kasɛ ri nyaa tɔɔ, “Naa n 'a yuu mɛɛ bannang, bannang keɓe ɓi ɓɔɔ waati ɓɛɛ. Zang ɓɔɔ a m bannang ɓi Daa mɛɛ, zang ɓɔɔ nɔɔ tɔɔ wukɔ Là'a manɛ ɓɛɛ.
43008055	Nɔɔ zi wu gngn kpang, n zi wu m tɔ. Naa n kɔɔyi nɛɛ n zi wu kpang, n nw'ang kaa zang sè'e naa nɔkɔ. N zi wu m tɔ, n ti ta nyaa ɓiɓɛ kpang.
43008056	Daa manɛ Ibirayi tãa tìnang dɔli, ka ɓɔɔ Laa kɔɔ wu nɛɛ wu zi diki ɓɔɔ n a kagn ɓɛɛ. Ti zirɛ a tãa tìnang dɔli.”
43008057	Ri kɔɔ wu nɛɛ, “Saa ɓaaɓɛ daa laa ziti tu kopi gn kpang naa mɔɔ nɛɛ zi Ibirayi tɔ ya?”
43008058	Yeesɔ kasɛ ri nyaa tɔɔ, “N kɔɔ nɔɔ ruu ɓɔɔ nizang kɔ nwani, ɓɔɔ zang yi Ibirayi bɛɛ n m kaa gn kɔ nwani.”
43008059	Ka ruu nɔngkɔ, ri yakɛ tari nɛɛ ri luku wu kaatɔ. Waayi, a nwang nɛɛ nwiiri yaa Gãa Laa.
43009001	Yeesɔ daa kana gbalang, a zi yɔɔ ɓɔɔ zang yi wu jìng ringtang ɓɛɛ.
43009002	Zang ɓɔɔ ri mantɛ vuu ka bii ɓiɓɛ ri hɛ̃ɛ wu nɛɛ, “Maalang, ɓu wi palɛ vuu shi kpang, a zang yi yɔɔ keɓe jìng ringtang wiya? Yɔɔ kɔ̀ nɛɛ yuu ɓiɓɛ ya, k'ɔ zang ɓɔɔ ri yi wu ɓɛɛ?”
43009003	Yeesɔ kɔɔ ri tɔɔ, “Wu yɔɔ kɔ palɛ vuu shi kpang kpang, wu ti rɛɛ zang ɓɔɔ ri yi wu ɓɛɛ kpang. Zang yi wu jìng ringtang, tɔ̀ɔ, zang zi naa vuu palɛnang Laa, ka ɓɔɔ palɛ shoonang ka bii yɔɔ ɓɛɛ.
43009004	R'uu palɛ shoonang zang ɓɔɔ shong m ɓɛɛ, bɛɛ doo nɔng laagɛ̃. Nɔng zìi a kana ɓɔɔ zang palɛ shoonang tɔ̀'ɔ gbete kpang ɓɛɛ.
43009005	Wee n doo ka koo ɓɛɛ, nkɔ yakɛ koo.”
43009006	Yeesɔ kɔɔ vuu keɓe tɔ, a tu sisãa ka tipi, a tɔɔlɔ tapɔng nɛɛ mani, a bɔɔlɔ yɔɔ jìng ringtang ka jìng.
43009007	A kɔɔ wu nɛɛ, “Dita, mɔɔ daa sɔɔ jìng ka too mii ɓɔɔ zang ɓaa nɛɛ Siluwa ɓɛɛ.” (Dìiri nung keɓe ɓi, “Zang shongnɛ”). A yɔɔ daayi, daa sɔɔ jìng, a gbãayu jìng ɓiɓɛ zi nɔng kana.
43009008	Zang ɓɔɔ ri roo nyaa gãa nɛɛ wu, nɛɛ rɛɛ zang ɓɔɔ ri zi wu tɔ gn gàar'ɛ vuu ɓɛɛ, ri hɛ̃ɛyi nɛɛ, “Wee ɓu bɛɛ yɔɔ ɓɔɔ nwalɛ gàar'ɛ vuu ɓɛɛ kpang ya?”
43009009	Zang ɓɔɔ ri kɔɔyi nɛɛ wukɔ, zang ɓɔɔ ri kɔɔ ɓarɛ nɛɛ, “Ɓi wukɔ kpang, zang nw'ang wu katɔ.” A yɔɔ bii kɔɔ kaa nɛɛ yuu ɓiɓɛ nɛɛ, “Ɓi nkɔ.”
43009010	Ri hɛ̃ɛ wu nɛɛ, “A palɛ kaa biya mɔɔ zi nɔng kaatɔ viya?”
43009011	Kasɛ ri nyaa tɔɔ, “Yɔɔ ɓɔɔ zang ɓaa wu nɛɛ Yeesɔ ɓɛɛ, tɔ̀ɔ tapɔng, bɔɔlɔ m ka jìng. A kɔɔ m nɛɛ n daa ka too mii ɓɔɔ zang ɓaa nɛɛ Siluwa ɓɛɛ, n daa sɔɔ jìng. A n daa kati, ɓu doo ɓɔɔ n sɔɔ jìng hn, jìng mɛɛ zi nɔng k'aa tɔkn.”
43009012	Ri hɛ̃ɛ wu nɛɛ, “Yɔɔ bì'i ɓu kiya?” Yɔɔ kɔɔ ri nɛɛ, “N zi kpang.”
43009013	Ri daa nɛɛ yɔɔ ɓɔɔ bɛɛ jìng ringtang, ka nɔng zang Farisawa.
43009014	Diki ɓɔɔ Yeesɔ tɔɔ tapɔng kagn a màsɛ̀ yɔɔ jìng nɛɛ mani, ɓi ka diki ɔ̃sɔnang.
43009015	Zang Farisawa ri hɛ̃ɛ wu tɔkn naa ɓɔɔ jìng ɓiɓɛ zi nɔng kaa tɔkn ɓɛɛ. Yɔɔ kɔɔ ri tɔɔ, Yɔɔ bɔɔlɔ m tapɔng ka jìng, n sɔɔ jìng mɛɛ, a n zi nɔng kati.
43009016	Ka teteng zang Farisawa bì'i, zang ɓɔɔ ri kɔɔyi nɛɛ, “Yɔɔ ɓɔɔ palɛ vuu keɓe, a ɓi nɛɛ bii Laa kpang, ka ruu ɓɔɔ dũng nyaa ɓɔɔ zang dang ka yuu diki ɔ̃sɔnang ɓi kpang ɓɛɛ.” Zang ɓɔɔ ri ti kɔɔ ɓarɛ, nɛɛ, “Naa yɔɔ keɓe nɛɛ zang ɓɔɔ palɛ vuu shi kpang, nɛɛ zunung ɓɔɔ wu palɛ rɛɛ vuu ɓɔɔ zang zirɛ, zang mã naa ka danggn, naa rɛɛ wee wu p'alɛ̀ ɓee kpang.” A ri basɛ zɔɔ kaa n'ɔngkɔ̀.
43009017	A zang Farisawa ri hɛ̃ɛ yɔɔ tɔkn nɛɛ, “Wee m'as'ɛ jìng ɓaaɓɛ tɔ ɓee, mɔɔ kɔɔ ɓu kaa nɛɛ vi, ka yuu ɓiɓɛ viya?” Yɔɔ kɔɔ ri tɔɔ, “Yɔɔ bì'i ɓi zang nyaa shoonang Laa.”
43009018	Rɛɛ zang Yahudawa ri kasɛ gn kpang kɔ sasak. Ri kasɛ gn kpang nɛɛ bɛɛ yɔɔ bì'i jìng ringtang, a zang màsɛ̀ wu jìng kpang. Ri ɓaa nyaa ka rɛɛ zang ɓɔɔ yi wu ɓɛɛ ka gbongkarɛ.
43009019	A ri hɛ̃ɛ ri nɛɛ, “Wee jaa manɛ ɓɔɔ nɔɔ tɔɔ nɔɔ yi wu jìng ringtang kɔ ya? A palɛ bɛ̀'ɛ zi nɔng kaa tɔkn viya?”
43009020	Zang ɓɔɔ ri yi yɔɔ, ri kasɛ nyaa tɔɔ, “Ruu zi tɔ ɓi jaa ɓuru kɔ, ruu ti zi tɔ ruu yi wu jìng ringtang.
43009021	Naa ɓɔɔ zang palɛ, zi nɔng kãntang keɓe, naa wi ti màsɛ̀ wu jìng wiya, ruu zi ɓuru kpang. Bang tɔ, daa ɓɔɔ wu kɔɔ ruu ka yuu ɓiɓɛ tɔ. Nɔɔ hɛ̃ɛ wu ta, kɔɔ nɔɔ katɔ nɛɛ nyaa ɓiɓɛ.”
43009022	Rɛɛ zang ɓɔɔ yi yɔɔ ri kasɛ nyaa nɔngkɔ, ka ruu ɓɔɔ, ri kaa vɔrɔ zang Yahudawa bii katɔ ɓɛɛ. Rɛɛ zang Yahudawa ri kɔɔ tɔ nɛɛ, zang ɓɔɔ nɛɛ kɔɔyi nɛɛ, wu kasɛ tɔ nɛɛ Yeesɔ kɔ Kirisi, ri zãa wu gãa zɔɔ kpalɛnang daanang katɔ.
43009023	Ka ruu weɓe kɔ, rɛɛ zang ɓɔɔ y'i yɔɔ ri kɔɔyi nɛɛ, “Bang tɔ, daa ɓɔɔ wu kɔɔ ruu ka yuu ɓiɓɛ tɔ, nɔɔ hɛ̃ɛ wu ta.”
43009024	Ri ɓaa yɔɔ ɓɔɔ bɛɛ jìng ringtang nyaa tɔkn, daa kaa doo ziti, a ri kɔɔ wu nɛɛ, “Kɔɔ ruu ɓɔɔ nizang ɓɛɛ, ruu zi ɓuru tɔ, yɔɔ kaɓa ɓi zang ɓɔɔ palɛ vuu shi kpang ɓɛɛ.”
43009025	Yɔɔ ɓɔɔ Yeesɔ m'as'ɛ, kasɛ ri nyaa tɔɔ, “Naa ti zang ɓɔɔ palɛ vuu shi kpang ya, n zi kpang. Vuu ɓɔɔ n zirɛ ɓi gbete. N zi m ɓɔɔ ɓeleng, bɛɛ n jìng ringtang, kãntang keɓe n zi nɔng kaatɔ ɓɛɛ kɔ shɛ̃ɛning.”
43009026	A ri hɛ̃ɛ wu nɛɛ, “Pàlɛ̀ mɔɔ viya? Puu mɔɔ jìng biya?”
43009027	Yɔɔ kasɛ ri nyaa tɔɔ, “N kɔɔ nɔɔ tɔ, doo ɓasi ɓɛɛ, nɔɔ ɓaa shoo kagn kpang. Nɔɔ kasɛ nɛɛ nɔɔ tãa kaa tɔkn ka ruu viya? Nɔɔ kasɛ nɛɛ nɔɔ nwang kaa zang ɓɔɔ ri mantɛ vuu ka bii ɓiɓɛ jong ya?”
43009028	Ri dãlɛ wu, a ri kɔɔ wu nɛɛ, “Ɓi mɔkɔ zang ɓɔɔ mantɛ vuu ka bii yɔɔ kaɓa shɛ̃ɛning. Ruu ɓuru zang ɓɔɔ ri mantɛ vuu ka bii Musa ɓɛɛ.
43009029	“Ruu zi ɓuru tɔ, nɛɛ Laa rang yee nɛɛ Musa. Ɓɔɔ yɔɔ kaɓa ruu zi nɔng ɓɔɔ wu a ɓi nɛɛ mani kpang.”
43009030	Yɔɔ kasɛ nyaa, “Wee vuu ɓɔɔ zang mã naa ka danggn ɓɛɛ. Yɔɔ kaɓa masɛ jìng mɛɛ. Nɔɔ kɔɔ biya nɛɛ nɔɔ zi nɔng ɓɔɔ wu a nɛɛ mani kpang viya?
43009031	Ruu zi ɓuru tɔ, nɛɛ Laa ɓaa shoo ɓi jong ka vuu ɓɔɔ zang ɓɔɔ ri palɛ vuu shi kpang ri kɔɔ ɓɛɛ kpang, ɓ'aa shoo ɓi ka vuu ɓɔɔ zang ɓɔɔ ri bang wu, ri ti palɛ vuu ɓɔɔ wu kasɛ, ri kɔɔ ɓɛɛ.
43009032	Ɓu doo ɓɔɔ koo gaayu katɔ ɓɛɛ, ruu tãa gngn nɛɛ zang ɓɔɔ m'asɛ̀ zang ɓɔɔ zang yi wu jìng ringtang kpang.
43009033	Naa yɔɔ keɓe nɛɛ a nɛɛ nɔng Laa kpang, nɛɛ zunung vuu keɓe palɛnang kpang.”
43009034	Ri kasɛ nyaa tɔɔ, “Ɓɔɔ zang yi mɔkɔ ka yeti vuu shi kpang kirik, mɔɔ nɛɛ mɔɔ tusu rukɔ vuu ya?” Ri hing wu ka biling.
43009035	Yeesɔ tãa nyaa nɛɛ zang hing yɔɔ ɓɔɔ wu m'asɛ̀ tɔ. Yeesɔ kãa wu, naa ìi wu, a hɛ̃ɛ wu nɛɛ, “Mɔɔ shing danggn tɔ ka bii Jaa Shɔnzang ya?”
43009036	Yɔɔ kasɛ nyaa tɔɔ, “Jaa Shɔnzang bì'i ɓu wiya? Kɔɔ m ta, n shing danggn ka bii ɓiɓɛ.”
43009037	Yeesɔ kɔɔ wu tɔɔ, “Mɔɔ zi wu tɔ, wukɔ ti rang yee nɛɛ mɔɔ.”
43009038	A yɔɔ kɔɔ wu tɔɔ, “Kpanti, n shing danggn tɔ,” a bang Yeesɔ kati.
43009039	Yeesɔ kɔɔyi tɔɔ, “N à ka koo keɓe nɛɛ n naa basɛ teteng zang. Tɔ̀ɔ, zang ɓɔɔ ri jìng ringtang ri zi nɔng. Zang ɓɔɔ ri zi nɔng katɔ jìng ɓarɛ wu zuuyi.”
43009040	Ɓɔɔ rɛɛ zang Farisawa ɓɔɔ ri nɛɛ wu, ri tãa naa weɓe, ri hɛ̃ɛ wu nɛɛ, “Wee jìng ɓuru zuu ɓu kaa tɔ jong ya?”
43009041	Yeesɔ kɔɔ ri tɔɔ, “Naa jìng manɛ nɛɛ zuu katɔ, zang nɛɛ kɔ̀ɔ kpang nɛɛ nɔɔ palɛ vuu shi kpang tɔ kpang. Ka ruu ɓɔɔ, nɔɔ kɔɔyi nɛɛ nɔɔ zi nɔng manɛ katɔ, vuu shi kpang manɛ nw'ang tɔ ka bii manɛ ka nɔngkɔ.”
43010001	Yeesɔ kɔɔyi tɔɔ, “N kɔɔ nɔɔ ruu ɓɔɔ nizang kɔ nwani, zang ɓɔɔ nɛɛ tù yeti vaa mɛ̀ɛr'ɛ nɛɛ nyaa vaa kpang, nɛɛ sɔɔ nɔng ɓɔɔgn ɓi shɔngɓɔ, a ɓi ti zang ɓɔɔ ta zang vuu nɛɛ ɓangge ɓɛɛ.
43010002	Zang ɓɔɔ nɛɛ sɔɔ nyaa vaa, ɓi wukɔ jagang mɛ̀ɛr'ɛ nizang.
43010003	Zang ɓɔɔ gã nyaa vaa, puu wu katɔ. Mɛ̀ɛr'ɛ ɓiɓɛ ri tãa yee ɓiɓɛ katɔ. Ɓaarɛ ri nyaa nɛɛ nung ɓarɛ gbete gbete, wu nwangsɛ ri ka biling.
43010004	Nɛɛ nwangsɛ ri tɔ, wu sɔɔ tìng a mɛ̀ɛr'ɛ ri dũng wu, ka ruu ɓɔɔ, ri zi yee ɓiɓɛ nung tɔ ɓɛɛ.
43010005	Ri dñ̀ng zang zanti kpang. Ri yuu zang bì'i katɔ kɔ jong, ka ruu ɓɔɔ, ri zi yee ɓiɓɛ nung kpang ɓɛɛ.”
43010006	Yeesɔ rang rɛɛ zang Farisawa yee keɓe nɛɛ nyaa vuu jeenang, a ri zi dìiri nyaa vuu jeenang bì'i kaa takpang.
43010007	Ka ruu nɔngkɔ, Yeesɔ kɔɔ tɔkn nɛɛ, “N kɔɔ nɔɔ ruu ɓɔɔ nizang kɔ nwani, nkɔ nyaa vaa mɛ̀ɛr'ɛ.
43010008	Zang ɓɔɔ ri 'a ka tìng mɛɛ nandon, ri ɓarɛ shɔngɓɔ, a ri ti zang ɓɔɔ ta zang vuu nɛɛ ɓangge ɓɛɛ. Mɛ̀ɛr'ɛ ri ti ɓ'aa shoo ka nyaa ɓarɛ kpang.
43010009	Nkɔ nyaa vaa. Zang ɓɔɔ nɛɛ tù nɛɛ bii mɛɛ, zang ta yuu ɓiɓɛ katɔ. Ti hãa nyaa, wu nwangnɛ, wu ti walɛ nɔng shaanang ɓɔɔ tɔ̃ɔ ɓɛɛ.
43010010	Shɔngɓɔ ri a ɓarɛ nɔng vuu ɓɔɔnang, ri ti nyɔkɔ zang vɔrɔ, a ri lasɛ vuu. N a m nɛɛ tɔ̀ɔ, nɔɔ walɛ suru bii. Tɔ̀ɔ, nɔɔ nwang ningkãari, nɔɔ ti walɛ vuu piti ɓɔɔ nɔɔ kasɛ ɓɛɛ.
43010011	“Nkɔ jagang ɓɔɔ tɔ̃ɔ ɓɛɛ. Jagang ɓɔɔ tɔ̃ɔ malɛ yuu ɓiɓɛ ka ruu mɛ̀ɛr'ɛ ɓiɓɛ.
43010012	Zang ɓɔɔ mɛ̀ɛr'ɛ wu ɓɔɔ ɓiɓɛ kpang, zang shu wu katɔ, wu shaa zang mɛ̀ɛr'ɛ. Naa zi zaa wisi arɛ, yuu katɔ wu yaa mɛ̀ɛr'ɛ. Zaa wusi yiki mɛ̀ɛr'ɛ, wu ti tantɛ ɓɔɔ yaa ɓɛɛ.
43010013	Zang keɓe yuu ka ruu ɓɔɔ gn mɛ̀ɛr'ɛ kɔng wu kpang, a mɛ̀ɛr'ɛ wu ti ɓɔɔ ɓiɓɛ kpang ɓɛɛ.
43010014	“Nkɔ jagang ɓɔɔ tɔ̃ɔ ɓɛɛ. Naa ɓɔɔ Daa zi m nung tɔ, n zi Daa nung tɔ jong. N zi mɛ̀ɛr'ɛ nung doo nɔngkɔ, ri ti zi m nung tɔ jong. N ti malɛ yuu mɛɛ, zang nyɔ m vɔrɔ ka ruu ɓarɛ.
43010016	Mɛ̀ɛr'ɛ mɛɛ ɓɔɔ ti kagn, ɓɔɔ ri ka vaa keɓe kpang ɓɛɛ. N atɛ ri ditɔ jong. Ri naa tã̀'a yee mɛɛ ditɔ, tɔ̀ɔ, ri nwang kaa vàa gbete, jagang ɓarɛ ti gbete.
43010017	“Daa kasɛ ruu mɛɛ, ka ruu ɓɔɔ, n kasɛ tɔ nɛɛ, n malɛ yuu mɛɛ ɓɛɛ. Tɔ̀ɔ, zang naa wisi m paa tɔkn.
43010018	Zang ɓɔɔ nyɔ m vɔrɔ kagn gbete kpang. Nkɔ kàs'ɛ zang nyɔ m vɔrɔ, nkɔ ti kàs'ɛ n nwang ningkãari tɔkn. Wee vuu ɓɔɔ Daa mɛɛ kasɛ nɛɛ n palɛ ɓɛɛ kɔ.”
43010019	Zang Yahudawa ri basɛ zɔɔ tɔkn ka ruu, ruu kɔ Yeesɔ kɔɔ ɓee.
43010020	Zang dɔli ka teteng ɓarɛ ri kɔɔrɔ nɛɛ, “Suru shi kpang kagn bii ɓiɓɛ. Ɓi shoko. Nɔɔ ɓaa shoo ka ruu ɓɔɔ wu kɔɔrɔ ka ruu viya?”
43010021	Zang ɓɔɔ ri ti kɔ̀ɔr'ɔ ɓarɛ nɛɛ, “Zang ɓɔɔ suru shi kpang kagn bii ɓiɓɛ ràng yee naa weɓe kpang. Suru shi kpang palɛ biya wu masɛ zang jìng ringtang viya?”
43010022	Bɛɛ kaa laa ɓɔɔ zang shaa nyaalaa ɓɔɔ zang kpaa danggn diki ɓɔɔ zang a Gãa Laa tɔkn ɓɛɛ, ka Urushalima ɓɛɛ. Ka làa keɓe pũngku kpaa kana,
43010023	a Yeesɔ rakɛ ɓi ka nɔng ɓɔɔ zang nwalɛ gn, ɓɔɔ zang ɓaa ka nung kpanti Sulemanu ɓɛɛ.
43010024	Rɛɛ zang Yahudawa ri kpalɛ zɔɔ ka bii ɓiɓɛ, ri hɛ̃ɛ wu nɛɛ, “Mɔɔ yaa ruu ɓu kaa naa weɓe kɔ sasak, ruu zi mɔɔ nung kpang ya? Mɔkɔ nɛɛ Kirisi, kɔɔ ruu faarik, mɔɔ wàasɛ̀ ruu kpang.”
43010025	Yeesɔ kasɛ nyaa tɔɔ, “N kɔɔ nɔɔ tɔ, nɔɔ kasɛ kpang. Vuu ɓɔɔ zang zirɛ, zang mã naa ka danggn kɔ n palɛ nɛɛ naa ɓɔɔ Daa mɛɛ a m ɓee, wukɔ kɔɔ ruu ka yuu mɛɛ.
43010026	Nɔɔ kasɛ danggn shinang ka bì'i mɛɛ kpang, ka ruu ɓɔɔ, nɔɔ manɛ mɛ̀ɛr'ɛ mɛɛ kpang ɓɛɛ.
43010027	Mɛ̀ɛr'ɛ mɛɛ ri tãa yee mɛɛ ɓarɛ katɔ. N zi ri nung tɔ, a ri dũng m katɔ.
43010028	N a ri suru bii ɓɔɔ waa nyaa kpang ɓɛɛ. Ri vɔ ɓarɛ takpang. Zang ɓɔɔ ti zunung ɓɔɔ wu ta ri ka naa mɛɛ nɛɛ kaka kpang.
43010029	Daa mɛɛ ɓɔɔ wukɔ a m ri, ɓa zang katɔ nandon. Zang ɓɔɔ ta ri nɛɛ naa Daa mɛɛ, nɛɛ kaka kagn gbete kpang.
43010030	Ɓɔɔ n nɛɛ Daa ruu gbete.”
43010031	A zang Yahudawa ri daa yakɛ tari tɔkn, nɛɛ ri luku wu nɛɛ mani.
43010032	Yeesɔ kɔɔ ri tɔɔ, “N p'al'ɛ vuu tɔ̃ɔ tɔ dɔli, ɓɔɔ Daa a m naa nɛɛ n palɛ ɓɛɛ. Nɔɔ luku m, ɓu ka ruu wi ka teteng ɓarɛ gbete wiya?”
43010033	Zang Yahudawa ri kasɛ wu nyaa tɔɔ, “Ruu luku mɔɔ wu ka ruu vuu tɔ̃ɔ ɓɔɔ mɔɔ palɛ ɓɛɛ kpang. Ruu luku mɔɔ, ka ruu ruu shi kpang ɓɔɔ mɔɔ kɔɔ ɓɛɛ. Ka ruu ɓɔɔ mɔɔ shɔnzang waati, mɔɔ kɔɔyi nɛɛ mɔɔ ɓaa Laa ɓɛɛ.”
43010034	Yeesɔ kɔɔ ri tɔɔ, “Zang bee ka yeti labeenang nyaa dannang manɛ nɛɛ Laa tɔɔ, ‘Nɔɔ nwang manɛ naa Laa.’
43010035	Ruu zi tɔ nɛɛ vuu ɓɔɔ labeenang Laa kɔɔyi ɓi nizang dondong. Laa nɛɛ ɓaa zang ɓɔɔ wu shong ri nɛɛ yee ɓiɓɛ tɛ̃ɛtɛ̃ɛ nɛɛ ri nwang naa Laa,
43010036	a zang ɓɔɔ Daa zɔ̃ngnɛ, a shong wu ka koo ɓɛɛ, nɔɔ kɔɔ ka ruu vi nɛɛ n kɔɔrɔ ruu shi kpang ka ruu ɓɔɔ n kɔɔyi nɛɛ n Jaa Laa viya?
43010037	N'ɔɔ shing danggn ka bii mɛɛ kpang, n nɛɛ palɛ vuu ɓɔɔ Daa mɛɛ palɛ kpang ɓɛɛ.
43010038	N nɛɛ palɛ vuu ɓɔɔ Daa mɛɛ palɛ kɔ, nɔɔ nɛɛ shing danggn doo ka bii mɛɛ kpang, n'ɔɔ shing danggn ka vuu ɓɔɔ zang zirɛ zang mã naa ka danggn ɓɔɔ n palɛ ɓɛɛ. Tɔ̀ɔ, n'ɔɔ zi kaa gn dɔ̃ɔ gbete nɛɛ Daa kagn bii mɛɛ, nɛɛ n ti kagn bii Daa.”
43010039	Ri tɔɔ ri yi wu kaa tɔ tɔkn, a nwangnɛ nwiiri daayi.
43010040	A Yeesɔ ta rang Urudung tɔkn, daa ka nɔng ɓeleng ɓɔɔ Yɔhana pàl'ɛ zang batizima kagn ɓɛɛ, daa nwang ka nɔngkɔ.
43010041	Zang dɔli ri a ka bii ɓiɓɛ, ri kɔɔrɔ nɛɛ, “Yɔhana p'al'ɛ vuu ɓɔɔ zang zirɛ zang mã naa ka danggn ɓi kpang, vuu ɓɔɔ kɔɔ ka yuu yɔɔ keɓe nandon ɓi nizang kɔ nwani.”
43010042	Zang dɔli ri shing danggn ka bii Yeesɔ ka nɔngkɔ.
43011001	Yɔɔ ɓɔɔ kagn roo gãa ka Bɛtani, zang ɓaa wu nɛɛ Liyazaru. Vuu p'al'ɛ wu katɔ. Bɛtani ɓi gari rɛɛ Marayamu nɛɛ jaa niiɓɛ zang soro ɓɔɔ zang ɓaa wu nɛɛ Mata ɓɛɛ.
43011002	Marayamu keɓe, kɔ tũuru Yeesɔ nung ɓɔɔ pñ̀ngkù tɔ̃ɔ tɔ̃ɔ ka doo, a àlɛ̀ nɛɛ suuyuu ɓiɓɛ. Liyazaru ɓɔɔ vuu palɛ keɓe, jaa niiɓɛ kɔ.
43011003	Rɛɛ ɓeenaa soro ziti keɓe, ri shòng Yeesɔ nyaa tɔɔ, “Kpanti, vuu palɛ zang ɓɔɔ mɔɔ kasɛ wu dɔli ɓɛɛ katɔ.”
43011004	Ɓɔɔ Yeesɔ tãa ruu keɓe, kɔɔyi tɔɔ, “Kɔnang keɓe nyɔ wu vɔrɔ kpang. Vuu keɓe p'alɛ̀ nɔngkɔ, tɔ̀ɔ, wu tusu zang bannang Laa, wu ti tusu zang bannang Jaa Laa kaa jong.”
43011005	Yeesɔ kasɛ ruu Mata katɔ nɛɛ jaa niiɓɛ ɓɔɔ soro, a ɓɔɔ Liyazaru.
43011006	Ɓɔɔ wu tãa nyaa nɛɛ vuu palɛ Liyazaru katɔ, nwang doo nɛɛ mani ka nɔng ɓɔɔ bɛɛ wu kagn ɓɛɛ, diki ziti tɔkn.
43011007	A kɔɔ zang ɓɔɔ ri mantɛ vuu ka bii ɓiɓɛ nɛɛ, “Ruu daa nɔɔ tipi Yahudiya tɔkn.”
43011008	A ri kasɛ wu nyaa tɔɔ, “Maalang wee dò'o naa ɓee, zang Yahudawa nɛɛ ri luku mɔɔ nɛɛ tari mɔɔ vɔrɛ, mɔɔ nɛɛ mɔɔ gbãayu ka nɔngkɔ tɔkn ya?”
43011009	Yeesɔ kɔɔ ri tɔɔ, “Laa nɛɛ nw'ang tɔ, palɛ saka kopi tu ziti tɔɔ wu hãa nyaa kpang ya? Zang ɓɔɔ rakɛ nɛɛ laagɛ̃, kpaa doo ɓi kpang, ka ruu ɓɔɔ, vuu ɓɔɔ yakɛ koo, yakɛ nɔng katɔ ɓɛɛ.
43011010	Naa rakɛ nɛɛ nɔng zìi, kpaa doo katɔ, ka ruu ɓɔɔ, vuu ɓɔɔ yakɛ wu nɔng kpang ɓɛɛ.”
43011011	Yeesɔ kɔɔ ruu keɓe tɔ, a gisi ɓɔɔ kagn tɔɔ, “Hingro yi wusang ɓuru Liyazaru tɔ. N daa ditɔ, n daa hingsi wu.”
43011012	Zang ɓɔɔ ri mantɛ vuu ka bii ɓiɓɛ, ri kasɛ wu nyaa tɔɔ, “Kpanti, hingro nɛɛ yi wu katɔ, hingsi jìng ditɔ.”
43011013	A ɓeekpang Yeesɔ gãsɛ ɓi ɓɔɔ Liyazaru vɔ katɔ ɓɛɛ, ri tɔɔ ɓarɛ naa Liyazaru roo ɓi hingro siri.
43011014	A Yeesɔ kɔɔ ri kaa faarik, tɔɔ, “Liyazaru vɔ tɔ.
43011015	Wee bɛɛ n nɛɛ wu kpang ɓee, wukɔ tɔ̃ɔ, ka ruu manɛ, tɔ̀ɔ, nɔɔ shing danggn kati. Ruu dita bii ɓiɓɛ.”
43011016	A Tooma (ɓɔɔ zang ɓaa wu nɛɛ jaa bãnang ɓɛɛ) kɔɔ rɛɛ zang ɓɔɔ wu mantɛ vuu nɛɛ ri ka bii Yeesɔ ɓɛɛ tɔɔ, “Ruu dita, ruu daa vɔ nɔɔ nɛɛ wu.”
43011017	Yeesɔ naa shɛ̃ɛ nɔng, bɛɛ Liyazaru roo sà'a tɔ, daa diki dɛ̃ɛti.
43011018	Gari Bɛtani nɛɛ Urushalima daa mɛli ziti kpang,
43011019	zang tipi Yahudiya dɔli ri a tɔ, nɛɛ ri jee Marayamu nɛɛ Mata nyaa vɔ jaa naa ɓarɛ.
43011020	Mata tãa nyaa nɛɛ Yeesɔ a kana, a nwangnɛ, nɛɛ wu daa kpisi wu yuu. Marayamu nwang ɓi kaa yeti gãa.
43011021	Mata kɔɔ wu nɛɛ, “Kpanti, naa mɔɔ nɛɛ ka nihn, jaanaa mɛɛ nɛɛ vɔ kpang.
43011022	N ti zi tɔ, naa mɔɔ gàa doo viya ka naa Laa kãntang, a mɔɔ katɔ.”
43011023	Yeesɔ kɔɔ wu tɔɔ, “Jaa naa ɓaaɓɛ yupaa ditɔ.”
43011024	Mata kasɛ wu nyaa tɔɔ, “N zi tɔ, naa yupaa ditɔ ka diki ɓɔɔ Laa naa wisi zang paa nɛɛ saa, ka diki ɓɔɔ koo waa nyaa ɓɛɛ.”
43011025	Yeesɔ kɔɔ wu tɔɔ, “Nkɔ wisi zang paa nɛɛ saa, nkɔ ti a zang suru bii. Zang ɓɔɔ nɛɛ shing danggn ka bii mɛɛ, n'aa vɔ doori, nw'ang ningkãari ditɔ tɔkn.
43011026	Zang ɓɔɔ doo ningkãari, nɛɛ shing danggn ka bii mɛɛ, vɔ kpang dondong, mɔɔ shing danggn tɔ kagn nɔngkɔ ya?”
43011027	Mata kasɛ wu nyaa tɔɔ, “Nn, Kpanti, N shing danggn tɔ nɛɛ, mɔkɔ Kirisi Jaa Laa, ɓɔɔ naa a ka koo ɓɛɛ.”
43011028	Mata kɔɔ ruu keɓe tɔ, a gbãayu daa yeti gãa, daa ɓaa jaa niiɓɛ Marayamu nyaa dang gbete, a kɔɔ wu nɛɛ, “Maalang a tɔ, hɛ̃ɛ nɔng ɓaaɓɛ.”
43011029	Ɓɔɔ Marayamu tãa naa weɓe, yupaa pati nwang ka biling, daa ka bii Yeesɔ.
43011030	Bɛɛ Yeesɔ shɛ̃ɛ yeti gari gn kpang. Bɛɛ doo ka nɔng ɓɔɔ Mata kpisi wu yuu ɓɛɛ.
43011031	Ɓɔɔ rɛɛ zang Yahudawa ɓɔɔ bɛɛ ri nɛɛ Marayamu ka yeti gãa, ri mã wu danggn, ri zi naa ɓɔɔ wu seepaa pati nw'ang ka biling, ri dũng wu ka knti. Ri kɔɔ ɓarɛ nɛɛ naa dàa kaa ɓi nyaavɔ ka yuu saa.
43011032	Marayamu naa shɛ̃ɛ nɔng ɓɔɔ Yeesɔ kagn tɔ. Ɓu doo ɓɔɔ zi wu hn, daa tang ka tìng ɓiɓɛ kɔɔ wu tɔɔ, “Kpanti, naa mɔɔ nɛɛ ka nihn, jaanaa mɛɛ nɛɛ vɔ kpang.”
43011033	Yeesɔ zi naa ɓɔɔ wu kaayi, a zang Yahudawa ɓɔɔ ri a nɛɛ wu ri kaa jong ɓɛɛ. Vuu bì'i kpãa wu ka yeti dɔli, a gn ti kɔng wu dɔli.
43011034	A Yeesɔ hɛ̃ɛ ri nɛɛ, “Nɔɔ gbãa wu ka niya?” Ri kɔɔ wu nɛɛ, “Arɛ m'ɔɔ dàa zirɛ, Kpanti.”
43011035	Yeesɔ kaayi nɛɛ miiri ka jìng.
43011036	Zang Yahudawa ri kɔɔyi nɛɛ, “Nɔɔ zi naa ɓɔɔ kasɛ ruu ɓiɓɛ ɓɛɛ.”
43011037	A zang ɓɔɔ ri kɔɔ ɓarɛ nɛɛ, “Zang ɓɔɔ m'asɛ̀ jìng zang ɓɔɔ jìng ringtang, zunung ɓɔɔ wu zãa Liyazaru vɔnang kpang ya?”
43011038	Gn kɔng Yeesɔ tɔkn, a daa ka yuu sàa. Sàa bii ɓi yeng puru ɓɔɔ zang ku nyaa nɛɛ tari ɓɛɛ.
43011039	Yeesɔ kɔɔ ri tɔɔ, “Nɔɔ dɔ̃ tari, nɔɔ yaa nɔng.” A Mata jaanaa Liyazaru kasɛ wu nyaa tɔɔ, “Kpanti, wee diki ɓiɓɛ daa tɔ dɛ̃ɛti ka saa ɓɛɛ, pũng tɔ, pũngku kaa tɔ.”
43011040	Yeesɔ kɔɔ wu tɔɔ, “N kɔɔ mɔɔ kpang nɛɛ, naa mɔɔ shing danggn mɔɔ zi bannang Laa katɔ kpang ya?”
43011041	Ka ruu nɔngkɔ, ri dɔ̃ tari ri yaa nɔng. A Yeesɔ tuu jìng ka lapa kɔɔyi tɔɔ, “Daa mɛɛ, n zãa mɔɔ tɔ, ka ruu ɓɔɔ, mɔɔ tãa m tɔ ɓɛɛ.
43011042	N zi tɔ, mɔɔ tãarɛ m katɔ diki diki. N kɔɔ vuu keɓe ka ruu zang kɔ ri shiiri ka nihn ɓɛɛ, tɔ̀ɔ, ri shing danggn kati nɛɛ mɔkɔ shong m.”
43011043	Kɔɔ tɔ naa weɓe, a ɓaa nyaa kaa nabm nɛɛ, “Liyazaru, nw'ang ta, mɔɔ a ka biling.”
43011044	Liyazaru nwangnɛ, doo naa ɓɔɔ zang dang wu nɛɛ fɔ̃ɔrɔ ɓɔɔ zang gbãa vɔrɔ nɛɛ mani ɓɛɛ. Zang ti mã wu jìng katɔ nɛɛ sɛ̃ɛ fɔ̃ɔrɔ. Yeesɔ kɔɔ zang tɔɔ, “Nɔɔ kãlɛ wu ta, nɔɔ yaa wu, wu daayi.”
43011045	A zang Yahudawa dɔli ɓɔɔ ri arɛ nɛɛ ri jee Marayamu nyaa ɓɛɛ. Ri zi vuu ɓɔɔ Yeesɔ palɛ, a ri shing danggn ka bii ɓiɓɛ.
43011046	Zang ɓɔɔ ri daa ɓarɛ ka bii zang Farisawa ri daa kɔɔ ri vuu ɓɔɔ Yeesɔ palɛ ɓɛɛ.
43011047	A rɛɛ kpanti zang ɓɔɔ ri dɔɔ vuu ka Gãa Laa nɛɛ rɛɛ zang Farisawa, ri ɓaa nyaa ka rɛɛ zang ɓɔɔ ri jɛ̃ɛ zang doo ruu kɔ, ɓɔɔ nimbang, a ri hɛ̃ɛ ri tɔɔ, “Ruu p'alɛ̀ nɔɔ ɓu kaa viya? Yɔɔ keɓe p'alɛ̀ vuu ɓɔɔ zang zirɛ, zang mã naa ka danggn ka naa dɔli.
43011048	Naa ruu yaa yɔɔ keɓe, zang ri shing danggn katɔ bii ɓiɓɛ nandon. Zang tipi Rooma ri a katɔ ri jili Gãa Laa ɓuru, ri ti see zang tipi ɓuru nandon.”
43011049	Zang gbete ka teteng ɓarɛ, ɓɔɔ zang ɓaa wu nɛɛ Kayifa, ɓɔɔ wukɔ kpanti zang ɓɔɔ ri dɔɔ vuu ka Gãa Laa ka s'aa kaɓa, kɔɔ ri tɔɔ, “Nɔɔ zi vuu manɛ kpang.
43011050	Nɔɔ zi kpang nɛɛ ɓɔɔ zang gbete vɔ ka nung zang dɔli wukɔ tɔ̃ɔ jong, ka nung ɓɔɔ zang tipi ɓuru nɛɛ vɔ nandon ɓɛɛ kpang ya?”
43011051	Kayifa zɔ̃ng wu nɛɛ yeti ɓiɓɛ, nɛɛ wu kɔɔ vuu keɓe kpang. Kɔɔ nɔngkɔ, ka ruu ɓɔɔ, Laa shing wu nɛɛ wu kɔɔyi. Kayifa kɔ kpanti zang ɓɔɔ ri dɔɔ vuu ka Gãa Laa ka s'aa kaɓa, ka ruu nɔngkɔ, kɔɔ zang vuu ɓɔɔ naa a ɓɛɛ. Kɔɔyi nɛɛ Yeesɔ naa vɔ ka ruu zang Yahudawa.
43011052	Wu ti ka ruu ɓarɛ kɔ shɛ̃ɛning kpang. Vɔrɛ nɛɛ tɔɔ wu kpalɛ zang Laa ɓɔɔ zang tantɛ ri ka koolaa kaa jong nɔng gbete.
43011053	Rɛɛ zang bang bang zang Yahudawa ri gaayu gbalang ɓɔɔ ri nyɔ wu vɔrɔ kãanang nɛɛ diki keɓe kɔ.
43011054	Ka ruu nɔngkɔ, Yeesɔ rakɛ tɔ̀'ɔ waati ka dalɛ ka tipi Yahudiya kpang. Yupaa daa ka gari ɓɔɔ zang ɓaa nɛɛ Ifuremu ɓɔɔ ka jìngti ɓɛɛ. Daa nwang ka nɔngkɔ nɛɛ zang ɓɔɔ ri mantɛ vuu ka bii ɓiɓɛ ɓɛɛ.
43011055	Diki nyaalaa ɓɔɔ zang kpaa danggn diki ɓɔɔ Laa tɛɛ ɓɛɛ a naabm kana. Zang yùk'u paa kana nɛɛ jaa gari, zang daarɛ ka gari Urushalima nɛɛ zang daa palɛ vuu ɓɔɔ zang dang nyaa nɛɛ zang palɛ, nɛɛ tɔɔ Laa wu yaa zang gbalang vuu shi kpang ɓɛɛ. Ri p'alɛ̀ vuu keɓe ka gbongkarɛ, tɔ̀ɔ, diki nyaalaa wu a kati.
43011056	Ri kãa nɔng Yeesɔ ka ɓɔɔ ri kpalɛ zɔɔ tɔ, ka Gãa Laa ɓɛɛ. Ri hɛ̃ɛlɛ zɔɔ nɛɛ, “Ɓɔɔ nɔɔ zìrɛ naa yɔɔ keɓe a nɔng nyaalaa keɓe ɓu katɔ ya?”
43011057	Rɛɛ zang bang bang zang ɓɔɔ ri dɔɔ vuu ka Gãa Laa nɛɛ rɛɛ zang Farisawa, ri kɔɔ zang nɛɛ, zang ɓɔɔ nɛɛ zi nɔng ɓɔɔ Yeesɔ ka gn tɔ, wu naa kɔɔ ri, ri daa yi wu.
43012001	Diki nyaalaa ɓɔɔ zang kpaa danggn diki ɓɔɔ Laa tɛɛ ɓɛɛ, yaa kaa man gbete, a Yeesɔ daa ka Bɛtani. Daa ka gãa Liyazaru, yɔɔ ɓɔɔ wu wisi paa nɛɛ saa ɓɛɛ.
43012002	Zang nwaa wu vuu shaanang laarang. Mata kɔ basɛ ri vuu shaanang. Liyazaru ti ka teteng zang ɓɔɔ ri nw'ang ka nɔng vuu shaanang nɛɛ Yeesɔ ɓɛɛ.
43012003	A Marayamu tuu nung ɓɔɔ shaa nyaa dɔli, ɓɔɔ ti a sɛ̃ɛ tɔ̃ɔ, ɓɔɔ zang palɛ nɛɛ dìiri laa ɓɔɔ zang ɓaa nɛɛ naadi kɔ shɛ̃ɛning ɓɛɛ. Tuu nung, a tungku ka doo Yeesɔ, ti alɛ doo bì'i nɛɛ suuyuu ɓiɓɛ. S'ɛ̃ɛ nung ta yeti gãa kaa gbayigbayi.
43012004	Zang gbete ka teteng zang ɓɔɔ ri mantɛ vuu ka bii Yeesɔ, ɓɔɔ zang ɓaa wu nɛɛ Yahudawa Isikariyoti, ɓɔɔ wukɔ naa nyɔ yuu Yeesɔ, lasɛ yeti ka ruu vuu ɓɔɔ Marayamu palɛ ɓɛɛ, a kɔɔyi tɔɔ,
43012005	“Zang nɛɛ malɛ nung keɓe zang basɛ rɛɛ zang ɓɔɔ vuu kaa naa ɓarɛ kpang saka bì'i kpang ka ruu viya? Nung keɓe naa zang hoo dinari laa maani dakn taati katɔ.”
43012006	Kɔɔ ruu keɓe, wu ka ruu ɓɔɔ gn zang ɓɔɔ vuu ka naa kpang, kɔng wu katɔ kpang. Ɓi ka ruu ɓɔɔ, wu shɔngɓɔ ɓɛɛ. Wukɔ yiti duku ɓɔɔ ri tɛ̃ɛ saka ɓarɛ kagn, lɛɛ ɓɔɔ ti ɓɔɔrɔ saka kagn katɔ ɓɛɛ.
43012007	Yeesɔ kɔɔyi tɔɔ, “Yaa jaa soro ka nɔngkɔ. Shing nung keɓe ka ruu diki ɓɔɔ zang naa gbãa m ɓɛɛ.
43012008	Zang ɓɔɔ vuu ka naa ɓarɛ kpang, ri ɓarɛ kagn teteng manɛ diki diki. N naa nw'ang m tɔ̀'ɔ nɛɛ nɔɔ kpang.”
43012009	Zang Yahudawa dɔli ri tãa nyaa nɛɛ Yeesɔ ka Bɛtani a ri daayi. Ri dàa ka ruu Yeesɔ kɔ shɛ̃ɛning kpang, nɛɛ ri daa zi ɓɔɔ kaa Liyazaru ɓɔɔ Yeesɔ wisi wu paa nɛɛ sàa ɓɛɛ.
43012010	Rɛɛ zang bang bang zang ɓɔɔ ri dɔɔ vuu ka Gãa Laa, ri mangnɛ, nɛɛ ri nyɔ Liyazaru vɔrɔ jong.
43012011	Ka ruu ɓɔɔ, zang Yahudawa dɔli, ri yaa ri kana, ri shing danggn kaa bii Yeesɔ ka ruu Liyazaru kɔ ɓɛɛ.
43012012	Nɔng naa gãntɛ tɔ, a zang dɔli ɓɔɔ ri a nɔng nyaalaa shaanang, ri tãa nyaa nɛɛ Yeesɔ a kana Urushalima.
43012013	Ri sãkɛ nasãng laa nung manja, a ri daayi nɛɛ ri daa kpisi wu yuu. Ri mɛ̀ɛr'ɛ nyaa kana lapa nɛɛ, “Zang wu dɔɔ Laa ta. Laa wu a zang ɓɔɔ a nɛɛ nung ɓiɓɛ tìnang tãanang ta. Laa wu a kpanti zang Isirela tìnang tãanang.”
43012014	Yeesɔ walɛ jaa seesaa v'ang kagn, naa ɓɔɔ zang b'ee ka yeti labeenang Laa tɛ̃ɛtɛ̃ɛ ɓɛɛ.
43012015	Zang bee tɔɔ, “N'ɔɔ kaa vɔrɔ kpang, zang gari Sihiyona, kpanti manɛ a kana, v'ang ka dakn seesaa.”
43012016	Bɛɛ rɛɛ zang ɓɔɔ ri mantɛ vuu ka bii ɓiɓɛ, ri zi vuu ɓɔɔ zang bee keɓe gn kpang. Ri naa zi kaa nɛɛ knti ka ɓɔɔ bɛɛ zang wisi Yeesɔ paa tɔ, Laa ti a wu bannang tɔ ɓɛɛ. Ri naa kpaa danggn kati nɛɛ zang bee vuu keɓe katɔ ka yuu ɓiɓɛ, a zang ti pàlɛ̀ wu vuu bì'i tɔ.
43012017	Zang ɓɔɔ bɛɛ ri nɛɛ Yeesɔ, ka diki ɓɔɔ Yeesɔ ɓaa Liyazaru nyaa nɛɛ saa, a wisi wu paa nɛɛ vɔrɔ ɓɔɔ wu vɔ ɓɛɛ, ri daa kɔ̀ɔrɔ̀ zang vuu bì'i.
43012018	Zang dɔli ri daa kpisi wu yuu, ka ruu ɓɔɔ, ri tãayi nɛɛ Yeesɔ kɔ p'al'ɛ vuu ɓɔɔ zang zirɛ, zang mã naa ka danggn keɓe ɓɛɛ.
43012019	A zang Farisawa ri kɔ̀ɔrɔ̀ zɔɔ nɛɛ, “Rùu p'alɛ̀ vuu ɓɔɔ gn kpang tingkiring. Nɔɔ zirɛ, zang koo nandon ri daa tɔ ka bii ɓiɓɛ.”
43012020	Zang Heleniyawa kagn teteng zang ɓɔɔ ri daa Laa bannang ka Urushalima, ka ɓɔɔ zang daa nyaalaa shaanang ɓɛɛ.
43012021	Ri daa ka bii Filibu (Filibu ɓi yɔɔ gari Bɛsɛda ɓɔɔ ka tipi Galili ɓɛɛ), a ri kɔɔ wu nɛɛ, “Maalang, ruu kasɛ Yeesɔ zinang.”
43012022	Filibu daa kɔɔ Anduru, a ri daa kaa nyaa zɔɔ, ri daa kɔɔ Yeesɔ.
43012023	Yeesɔ kasɛ ri nyaa tɔɔ, “Diki ɓɔɔ zang a Jaa Shɔnzang bannang kagn a tɔ.
43012024	N kɔ̀'ɔ nɔɔ ruu ɓɔɔ nizang kɔ nwani, naa zang ɓaa jìng zee ka tipi kpang, nwang ɓi ka nɔngkɔ, jìng zee gbete. Zang nɛɛ ɓaa tɔ, wu tarɛ, wu shing jìng kaa gaagaa.
43012025	Zang ɓɔɔ nɛɛ kasɛ suru bì'i ɓiɓɛ dɔli, shàar'ɛ ɓi katɔ kɔ̀ jong. Zang ɓɔɔ nɛɛ kasɛ ruu suru bii ɓiɓɛ ka koo keɓe kpang, shing ɓi katɔ ka ruu suru bii ɓɔɔ waa nyaa kpang ɓɛɛ.
43012026	Zang ɓɔɔ nɛɛ shòng m shoonang, wu dũng, m ka knti. Nɔng ɓɔɔ n kagn zang shoonang mɛɛ nw'ang doo ka nɔngkɔ. Daa mɛɛ ti naa a zang ɓɔɔ palɛ m shoonang bannang katɔ.”
43012027	A Yeesɔ kɔɔyi tɔɔ, “Jìng dannang keɓe kpãa m tɔ yeti dɔli. N kɔɔ ɓu kaa nɛɛ viya? N kɔ̀ɔ nɛɛ, ‘Daa mɛɛ m'ɔɔ yaa diki keɓe wu a ka yuu mɛɛ kpang ya?’ Kpang, n a ka ruu jìng dannang ɓɔɔ diki keɓe kɔ.
43012028	Daa mɛɛ palɛ vuu ɓɔɔ zang a mɔɔ bannang ɓɛɛ ta.” A zang tãa yee kaa nɛɛ lapa kɔɔyi nɛɛ, “N tusu zang bannang mɛɛ tɔ, n ti paasɛ ditɔ tɔkn.”
43012029	Zang dɔli ɓɔɔ ri kpalɛ zɔɔ ka nɔng, ri tãa yee bì'i. Zang ɓɔɔ ri kɔɔyi nɛɛ ɓi shala mɛɛyi. Zang ɓɔɔ ri tɔɔ, “Ɓi zang nyaa shoonang Laa ɓɔɔ ka lapa rang yee nɛɛ wu.”
43012030	Yeesɔ kɔɔ ri tɔɔ, “Yee ɓɔɔ nɔɔ tãa ɓɛɛ, ɓi ka ruu mɛɛ kpang, ɓi ka ruu manɛ kɔ.
43012031	Diki ɓɔɔ zang jɛ̃ɛ zang koo keɓe ruu a tɔ. Wee kaa diki ɓɔɔ zang nwangsɛ sheetang, kpanti koo keɓe ɓɛɛ kɔ.
43012032	Zang nɛɛ naa ɓaa m naa tɔ ka laa, a zang wisi m paa, tɔ̀ɔ, n naa gɔ̃ɔ zang piti, ri a ka bii mɛɛ.”
43012033	Ɓɔɔ kɔɔ naa weɓe, gãsɛ ɓi zɔ̃ng vɔrɔ ɓɔɔ wu naa vɔ ɓɛɛ.
43012034	Zang ɓɔɔ ri kpalɛ zɔɔ ɓɛɛ, ri kasɛ wu nyaa tɔɔ, “Zang bee ka yeti Labeenang nyaa dannang Laa ɓuru tɔɔ, Kirisi naa nw'ang ɓi dondong. A mɔɔ kɔɔ ɓaa ka biya nɛɛ zang naa tuu Jaa Shɔnzang viya? Ɓi kaa wi Jaa Shɔnzang keɓe wiya?”
43012035	Yeesɔ kasɛ ri nyaa tɔɔ, “Nɔng yakɛnang nwàng doo ka teteng manɛ diki b'ee katɔ tɔkɔlɔng. Nɔɔ rakɛ ta, bɛ̀'ɛ nɔng yakɛ doo katɔ, nɔng nɛ̀'ɛ tɔ̀'ɔyi. Ka ruu ɓɔɔ, nɔng nɛɛ tɔ̀'ɔ tɔ, zang ɓɔɔ ràk'ɛ, zi nɔng ɓɔɔ wu daa ɓɛɛ takpang ɓɛɛ.
43012036	Wee nɔng yakɛnang doo nɛɛ nɔɔ ɓee, nɔɔ shing danggn ka wu, tɔɔ nɔɔ yakɛ zang nɔng kati.” Yeesɔ kɔɔ vuu keɓe tɔ, a daayi. Waasɛ yuu ɓiɓɛ, zang ri zi wu kaa takpang.
43012037	Yeesɔ palɛ vuu ɓɔɔ zang zirɛ, zang mã naa ka danggn keɓe nandon, ri zi jìng ka bii, a ri shing danggn ka bii ɓiɓɛ kpang doo nɛɛ mani.
43012038	Vuu keɓe palɛ ɓi naa ɓɔɔ Ishaya zang nyaa shoonang Laa kɔɔ ka tìng tɛ̃ɛtɛ̃ɛ ɓɛɛ. Ishaya kɔɔyi tɔɔ, “Kpanti, ɓu wi shing danggn ka ruu ɓɔɔ rùu kɔɔ ɓɛɛ wiya? Ɓu wi ti zi naa vuu palɛnang ɓaaɓɛ wiya?”
43012039	Ishaya kɔɔ tɔkn tɔɔ, ri shing danggn kpang ka ruu ɓɔɔ,
43012040	“Laa zuu ri jìng katɔ, a ti zãa yeti ɓarɛ vuu zinang katɔ. Nɛɛ tɔɔ, jìng ɓarɛ wu zi nɔng kaa takpang Yeti ɓarɛ ti zi vuu kpang. Ka ruu ɓɔɔ, ri nɛɛ gbãayu ka bii ɓiɓɛ, nɛɛ wu ta yuu ɓarɛ ɓɛɛ.”
43012041	Ishaya kɔɔ vuu keɓe, ka ruu ɓɔɔ, zi bannang Yeesɔ ɓɛɛ, a rang ruu ka yuu ɓiɓɛ.
43012042	A zang bang bang zang Yahudawa dɔli, ri shing danggn ka bii Yeesɔ. A ri nwangsɛ yuu ɓarɛ kaa takpang, ka ruu ɓɔɔ, ri kaa vɔrɔ zang Farisawa ɓɛɛ. Ri kasɛ nɛɛ zang zãa ri gãa zɔɔ kpalɛnang daanang kpang.
43012043	Ri kasɛ ɓɔɔ shɔnzang dɔɔ ri, ɓa ɓɔɔ Laa dɔɔ ri katɔ.
43012044	A Yeesɔ mɛɛ nyaa ka lapa kɔɔyi tɔɔ, “Zang ɓɔɔ nɛɛ shing danggn ka bii mɛɛ, shing danggn wu ka bì'i mɛɛ kɔ gbete kpang. Shing danggn ka bii zang ɓɔɔ shong m ɓɛɛ.
43012045	Zang ɓɔɔ nɛɛ zi m tɔ, zi zang ɓɔɔ shong m tɔ.
43012046	N a ka koo keɓe, tɔ̀ɔ n yakɛ zang nɔng, tɔ̀ɔ zang ɓɔɔ nɛɛ shing danggn ka bii mɛɛ wu nwang tɔ̀'ɔ nɔng ɓɔɔ tɔ̀ɔ katɔ kpang.
43012047	Zang ɓɔɔ nɛɛ tãa ruu mɛɛ, nɛɛ yiti ka yeti ɓiɓɛ kpang, n dɔng wu ruu kpang, ka ruu ɓɔɔ, n arɛ nɛɛ n naa dɔng zang koo ruu kpang ɓɛɛ. N arɛ nɛɛ n ta yuu zang koo katɔ kɔ jong ɓɛɛ.
43012048	Zang ɓɔɔ nɛɛ bɛ̃ɛ m, nɛɛ ti ta ruu mɛɛ kpang, zang ɓɔɔ dɔng wu ruu kagn. Ruu mɛɛ ɓɔɔ n kɔɔ ɓɛɛ, wukɔ naa dɔng wu ruu ka diki ɓɔɔ koo waa nyaa ɓɛɛ.
43012049	Ka ruu ɓɔɔ, n r'ang wu yee yuu mɛɛ kpang ɓɛɛ. Daa mɛɛ ɓɔɔ shong m kɔ, kɔɔ m vuu ɓɔɔ n dàa kɔɔ ɓɛɛ, nɛɛ naa ɓɔɔ n daa kɔɔ ɓɛɛ.
43012050	N zi tɔ vuu ɓɔɔ Daa kɔɔyi, 'a zang suru bii ɓɔɔ waa nyaa kpang ɓɛɛ. Ka ruu nɔngkɔ, vuu ɓɔɔ n kɔɔ ɓɛɛ, n kɔɔ m doo vuu ɓɔɔ Daa mɛɛ kɔɔ m nɛɛ n kɔɔ ɓɛɛ kɔ.”
43013001	Bɛɛ diki nyaalaa pasika ɓɔɔ zang kpaa danggn diki ɓɔɔ Laa tɛɛ ɓɛɛ, yaa kaa tɔkɔlɔng. Yeesɔ zi tɔ nɛɛ diki a tɔ, ɓɔɔ wu yaa koo keɓe, wu daa ka bii Daa ɓiɓɛ ɓɛɛ. Yeesɔ kasɛ zang ɓiɓɛ ɓɔɔ ka koo keɓe, ka ruu nɔngkɔ, kasɛ nɛɛ wu tusu ri naa ɓɔɔ wu kasɛ ri dɔli ɓɛɛ.
43013002	Yeesɔ nɛɛ zang ɓɔɔ ri mantɛ vuu ka bii ɓiɓɛ, ri shaa vuu shaanang laarang kana. A sheetang shìng Yahuda Isikariyoti jaa Siman, rɛ̃rɛnang tɔ, ka yeti ɓiɓɛ nɛɛ wu nyɔ yuu Yeesɔ.
43013003	Yeesɔ ti zi tɔ, nɛɛ Daa ɓiɓɛ a wu naa vuu palɛnang tɔ nandon. Ti zi tɔ nɛɛ wu à nɛɛ bii Laa, nɛɛ wu ti gbãayu ka bii Laa ka nɔng.
43013004	A Yeesɔ seepaa nɛɛ nɔng vuu shaanang. Tu fɔ̃ɔrɔ ɓiɓɛ ɓɔɔ biling, a mã fɔ̃ɔrɔ ɓiɓɛ ɓɔɔ nɛɛ wili bii tɔ, alɛ nɛɛ manɛ ɓɛɛ ka sang.
43013005	A tɛ̃ɛ mii ka waka, a gaa tɔɔsung ɓɔɔ wu sɔɔ zang ɓɔɔ ri mantɛ vuu kaa bii ɓiɓɛ doo. Wu ti alɛ nɛɛ fɔ̃ɔrɔ bii alɛnang ɓɔɔ wu mã ka sang ɓɛɛ.
43013006	A tɔ ka yuu Siman Bituru, a Bituru hɛ̃ɛ tɔɔ, “Mɔɔ nɛɛ mɔɔ sɔɔ m doo ya Kpanti?”
43013007	Yeesɔ kasɛ wu nyaa tɔɔ, “Mɔɔ zi dìiri vuu ɓɔɔ n pàl'ɛ mɔɔ kãntang keɓe kpang, mɔɔ naa zi ditɔ nɛɛ knti.”
43013008	Bituru kɔɔ wu tɔɔ, “Mɔɔ sɔ̀ɔ doo mɛɛ kpang dondong.” Yeesɔ kɔɔ wu tɔɔ, “Naa n sɔ̀ɔ mɔɔ doo kpang, ruu mɛɛ hãa kagn nɛɛ mɔɔ kpang.”
43013009	A Siman Bituru kɔɔ wu kati tɔɔ, “M'ɔɔ sɔ̀ɔ wu doo mɛɛ kɔ shɛ̃ɛning kpang, sɔɔ naa mɛɛ jong nɛɛ yuu mɛɛ.”
43013010	Yeesɔ kɔɔ wu tɔɔ, “Zang ɓɔɔ nɛɛ wili bii tɔ, bii rìiti tɔ̀'ɔ bii ɓiɓɛ kpang, sɔɔ bii ɓiɓɛ ɓi tɔ̀'ɔ tɔkn kpang. Sɔɔ ɓi kaa doo kɔ shɛ̃ɛning. Wee nɔɔ ɓee, bii manɛ tu tɔ nandon, yaa kaa zang gbete.”
43013011	(Yeesɔ zi zang ɓɔɔ naa nyɔ yuu ɓiɓɛ ɓi tɔ, ka ruu nɔngkɔ, kɔɔyi tɔɔ, “Bii manɛ tu tɔ nandon, yaa ɓɔ̀'ɔ zang gbete.”)
43013012	Yeesɔ hangsɛ ri doo sɔɔnang tɔ, a hãa fɔ̃ɔrɔ ɓiɓɛ ka nɔng, a gbãayu daa nw'ang ka nɔng ɓiɓɛ ka nɔng vuu shaanang. A hɛ̃ɛ ri tɔɔ, “Nɔɔ zi vuu ɓɔɔ n pàl'ɛ nɔɔ kãntang keɓe ɓu tɔ ya?
43013013	Nɔɔ ɓ'aa m nɛɛ maalang, a nɔɔ ɓaa m nɛɛ kpanti. Nɔɔ ɓaa waasɛ̃, ka ruu ɓɔɔ, n maalang, a n ti Kpanti nizang ɓɛɛ.
43013014	Wee n maalang, n ti Kpanti manɛ, n sɔɔ nɔɔ doo tɔ ɓee, n'ɔɔ sɔɔ zɔɔ doo jong dòo nɔngkɔ.
43013015	N tusu nɔɔ naa tɔ, nɔɔ palɛ vuu kɔ n pàlɛ̀ nɔɔ ɓee doo nɔngkɔ.
43013016	N kɔ̀'ɔ nɔɔ ruu ɓɔɔ nizang kɔ nwani, zang ɓɔɔ pàl'ɛ zang shoonang, ɓa dabang gãa ɓiɓɛ ɓi kpang. Zang nyaa shoonang ti ɓa zang ɓɔɔ shong wu ɓi kpang.
43013017	Wee nɔɔ zi vuu keɓe tɔ ɓee, naa nɔɔ palɛ, nɔkɔ naa tãa tìnang.
43013018	“N kɔɔ ruu keɓe ka yuu manɛ nandon kpang. N zi zang ɓɔɔ n shɛ̃ɛrɛ ri m tɔ. Vuu keɓe nw'ang nɔngkɔ, naa ɓɔɔ zang bee ka yeti Labeenang Laa ɓɛɛ. Labeenang Laa kɔɔyi tɔɔ, ‘Zang ɓɔɔ n basɛ borodi mɛɛ nɛɛ wu, ràa m yuu knti tɔ. Nw'ang zang ɓɔɔ shing jìng nɛɛ n kpang tɔ.”
43013019	N kɔɔ nɔɔ vuu keɓe kãntang, bɛɛ vuu bì'i palɛ gn kpang. Nɛɛ palɛ tɔ, nɔɔ zi kaa gn nɛɛ nkɔ zang ɓɔɔ n kɔɔ nɔɔ nɛɛ n wukɔ ɓɛɛ.
43013020	N kɔ̀'ɔ nɔɔ ruu ɓɔɔ nizang kɔ nwani, zang ɓɔɔ nɛɛ ta zang ɓɔɔ n shong ɓɛɛ, ta m tɔ jong. Zang ɓɔɔ nɛɛ ti ta m, ta ɓi zang ɓɔɔ shong m ɓɛɛ.”
43013021	Yeesɔ kɔɔ vuu keɓe tɔ, a vuu bì'i kpãa wu ka yeti, a kɔɔ kaa faarik tɔɔ, “N kɔɔ nɔɔ ruu ɓɔɔ nizang kɔ nwani, zang gbete ka teteng manɛ nyɔ yuu mɛɛ ditɔ.”
43013022	Zang ɓɔɔ ri mantɛ vuu ka bii ɓiɓɛ ri pɛ̃ɛrɛ zɔɔ, ri zi zang ɓɔɔ Yeesɔ kɔɔ ruu bì'i ka yuu ɓiɓɛ kpang.
43013023	Zang gbete ka teteng ɓarɛ ɓɔɔ Yeesɔ kasɛ wu dɔli ɓɛɛ, nw'ang nɛɛ wu naabm.
43013024	A Siman Bituru rang wu yee, kɔɔ wu tɔɔ, “Hɛ̃ɛ Yeesɔ nɛɛ, wu kɔɔ ruu ka yuu wiya?”
43013025	A yɔɔ kaɓa wɔ ka bii Yeesɔ naabm, a hɛ̃ɛ wu nɛɛ, “Ɓu wiya Kpanti?”
43013026	Yeesɔ kasɛ wu nyaa tɔɔ, “Zang ɓɔɔ n hãa borodi keɓe ka yɔkɔ, n a wu, zang bì'i kɔ naa malɛ yuu mɛɛ.” A sha borodi tɔkɔlɔng hãa ka yɔkɔ a, a Yahuda, jaa Siman Isikariyoti.
43013027	Ɓɔɔ Yahuda ta borodi hn, sheetang ta rɛ̃rɛnang ɓiɓɛ. Yeesɔ kɔɔ wu tɔɔ, “Vuu ɓɔɔ mɔɔ mangnɛ, nɛɛ mɔɔ palɛ ɓɛɛ, palɛ ta pati.”
43013028	Zang ɓɔɔ kagn nɔng vuu shaanang ɓɔɔ zi vuu ɓɔɔ p'alɛ̀, a Yeesɔ kɔɔ wu nɔngkɔ ɓɛɛ kpang.
43013029	Zang ɓɔɔ ri kɔɔ ɓarɛ nɛɛ naa ɓɔɔ duku saka ɓarɛ ka naa Yahuda kɔ, Yeesɔ kɔɔ wu nɛɛ wu hoo vuu ɓɔɔ ri shaa ɓɛɛ. Zang ɓɔɔ ri kɔɔ ɓarɛ nɛɛ Yeesɔ shong wu nɛɛ wu daa a zang ɓɔɔ vuu ka naa kpang saka.
43013030	Yahuda ta borodi, a tantɛ nwannang daa biling. Bɛɛ kaa nɔng zìi.
43013031	Yahuda nw'ang tɔ ka biling, a Yeesɔ kɔɔ zang ɓɔɔ ri mantɛ vuu ka bì'i ɓiɓɛ, ɓɔɔ nimbang tɔɔ, “Kãntang keɓe, shɔnzang ri zi bannang mɛɛ ɓɔɔ n Jaa Shɔnzang kaa tɔ. Bannang Laa ti tusu bii kana jong, ka ruu vuu ɓɔɔ n palɛ ɓɛɛ.
43013032	Zang nɛɛ zi bannang Laa kana ka bii mɛɛ, Laa ti tusu zang bannang mɛɛ ɓɔɔ n Jaa Shɔnzang ditɔ jong. Laa suukãng kpang, a m bannang tantɛnang.
43013033	Wujɛ mɛɛ, n nwang tɔ̀'ɔ nɛɛ nɔɔ diki wu bee tɔkɔlɔng kpang. Nɔɔ naa kãa m ditɔ. N kɔ̀ɔ nɔɔ doo vuu ɓɔɔ n kɔ̀ɔ zang bang bang zang Yahudawa ɓɛɛ kɔ, ‘Nɔng ɓɔɔ n daa ɓɛɛ, nɔɔ zunung daanang kpang.’
43013034	Kãntang keɓe, n dang nɔɔ kaa nyaa ɓɔɔ shɔɔ. Nɔɔ kasɛ ruu zɔɔ katɔ. Naa ɓɔɔ n kasɛ nɔɔ, nɔɔ kasɛ ruu zɔɔ doo nɔngkɔ.
43013035	Naa nɔɔ kàs'ɛ ruu zɔɔ, zang zi ka wukɔ nɛɛ nɔɔ manɛ zang ɓɔɔ ri mantɛ vuu ka bì'i mɛɛ ɓɛɛ.”
43013036	Siman Bituru hɛ̃ɛ Yeesɔ tɔɔ, “Mɔɔ daa ka niya, Kpanti?” Yeesɔ kasɛ wu nyaa tɔɔ, “Nɔng ɓɔɔ n daa ɓɛɛ, mɔɔ dũng m kãntang keɓe kpang. Mɔɔ naa dũng m kaa nɛɛ knti.”
43013037	Bituru hɛ̃ɛ wu tɔɔ, “Kpanti, n dñ̀ng mɔɔ kãntang kpang ka ruu viya? N kasɛ tɔ, n vɔ ka ruu ɓaaɓɛ katɔ.”
43013038	Yeesɔ hɛ̃ɛ wu tɔɔ, “Mɔɔ vɔ katɔ ka ruu mɛɛ nizang ya? N kɔ̀'ɔ mɔɔ ruu ɓɔɔ nizang kɔ nwani, ɓɔɔ kn naa ɓaa nyaa bɛɛ mɔɔ laa nyaa tɔ, daa doo taati, nɛɛ mɔɔ zi m nung ɓaa kpang.”
43014001	Yeesɔ kɔɔ zang ɓɔɔ ri mantɛ vuu ka bii ɓiɓɛ tɔɔ, “Yeti manɛ wu lasɛ kpang. Nɔɔ sh'ing danggn ka bii Laa, nɔɔ ti sh'ing jong ka bii mɛɛ.
43014002	Ka gãa Daa mɛɛ, jaka kagn dɔli. Naa nɛɛ nɔngkɔ kpang, n nɛɛ kɔ̀ɔ nɔɔ tɔ. N daa shìli nɔɔ doo nɔng nwannang.
43014003	N nɛɛ daa tɔ, n nɛɛ daa shìli nɔng tɔ, n gbãayu kati. 'N naa see nɔɔ, n'ɔɔ daa nw'ang nɛɛ n, ka nɔng ɓɔɔ n kagn ɓɛɛ.
43014004	Nɔɔ zi gbalang ɓɔɔ nɔɔ sɔɔyi nɔɔ daa nɔng ɓɔɔ n daa ɓɛɛ tɔ.”
43014005	Tooma kɔɔ wu tɔɔ, “Kpanti, ruu zi nɔng ɓɔɔ mɔɔ dà'a ɓɛɛ kpang, a ruu zi gbalang ɓɔɔ ruu sɔɔ ɓɛɛ kaa biya?”
43014006	Yeesɔ kɔɔ wù tɔɔ, “Nkɔ gbalang, nkɔ nizang, nkɔ suru bii. Zang ɓɔɔ nɛɛ tɔɔ wu daa bii Daa, sɔɔ nɛɛ bii mɛɛ kɔ gbete.
43014007	Naa nɔɔ nɛ̀'ɛ zi m nung tɔ, nɔɔ nɛɛ zi Daa mɛɛ nung tɔ jong. Vuu ɓɔɔ yi nɛɛ lɛɛkɔ, nɔɔ zi wu nung tɔ, nɔɔ ti zi wu tɔ nɛɛ jìng manɛ.”
43014008	Filibu kɔɔ wu tɔɔ, “Kpanti, shing ruu ta ruu zi Daa ɓaaɓɛ nung, ɓi vuu ɓɔɔ ruu kasɛ kɔ shɛ̃ɛning.”
43014009	Yeesɔ kasɛ wu nyaa tɔɔ, “Filibu, n nw'ang tɔ, nɛɛ nɔɔ diki mɛɛ bee tɔ, mɔɔ zi m nung gn kpang ya? Zang ɓɔɔ nɛɛ zi m tɔ, zi Daa tɔ. A mɔɔ kɔɔ m ka ruu vi nɛɛ, n shìng nɔɔ ta, nɔɔ zi Daa nung viya?
43014010	Filibu, mɔɔ zi kpang nɛɛ n ka yeti Daa, Daa ti ka yeti mɛɛ kpang ya?” A raa jìng kɔɔ zang ɓɔɔ ri mantɛ vuu ka bii ɓiɓɛ tɔɔ, “Ruu kɔ n kɔɔ nɔɔ ɓee, ɓi ruu mɛɛ kpang. Ɓi Daa ɓɔɔ ka yeti mɛɛ kɔ palɛ shoonang ɓiɓɛ ɓiri.
43014011	Nɔɔ shing danggn ka bii mɛɛ, nɛɛ n ka yeti Daa, Daa ti ka yeti mɛɛ. Nɔɔ nɛɛ shing danggn ka ruu vuu ɓɔɔ n kɔɔ ɓɛɛ kpang, nɔɔ shing danggn ka vuu ɓɔɔ zang zirɛ, zang mã naa ka danggn kɔ n palɛ ɓee.
43014012	N kɔ̀'ɔ nɔɔ ruu ɓɔɔ nizang kɔ nwani, zang ɓɔɔ nɛɛ shing danggn ka bii mɛɛ, palɛ shoonang ɓɔɔ n palɛ ɓɛɛ katɔ. Ti palɛ shoonang ɓɔɔ ɓa ɓɔɔ n palɛ katɔ. Ka ruu ɓɔɔ, n gbãayu n daa kaa bì'i Daa mɛɛ ɓɛɛ.
43014013	N ti pàl'ɛ nɔɔ vuu piti ɓɔɔ nɔɔ gà'a nɛɛ nung mɛɛ katɔ, tɔ̀ɔ, zang a Daa bannang kati ka ruu Jaa.
43014014	Naa nɔɔ gà'a viya piti nɛɛ nung mɛɛ, n naa pàl'ɛ nɔɔ katɔ.
43014015	“Yeesɔ kɔɔyi tɔɔ, nɔɔ nɛɛ kasɛ ruu mɛɛ katɔ, nɔɔ dũng nyaa ɓɔɔ n dang ɓɛɛ katɔ.
43014016	N ti gà'a Daa, wu a nɔɔ zang ɓɔɔ naa yi nɔɔ naa ka bii ɓɔɔgn wu naa nwang nɛɛ nɔɔ dondong.
43014017	Zang keɓe wukɔ Suru Laa, ɓɔɔ tusu zang ruu ɓɔɔ nizang ka yuu Laa. Zang koo ri tà wu kpang, ka ruu ɓɔɔ ri zi wu nung kpang, ri ti zi wu nɛɛ jìng ɓarɛ kpang ɓɛɛ. Nɔɔ zi wu nung manɛ tɔ, ka ruu ɓɔɔ, nwang ɓi nɛɛ nɔɔ ɓɛɛ. Ti naa nwang ka yeti manɛ.
43014018	“A kɔɔ ri tɔkn tɔɔ, N nɛɛ daa tɔ n yaa nɔɔ ka bm naa javɔ kpang, n a ditɔ ka bì'i manɛ.
43014019	Diki yaa kaa tɔkɔlɔng bɛɛ zang koo ri zi m takpang. Nɔɔ zi m manɛ katɔ, ka ruu ɓɔɔ, n naa nwang ningkãari, nɔɔ naa nwang ditɔ ningkãari jong.
43014020	Diki kaɓa nɛɛ a tɔ, nɔɔ naa zi ka leekɔ nɛɛ, Daa ka yeti mɛɛ, n ti kagn yeti ɓiɓɛ. A ɓɔɔ n nɛɛ nɔɔ, ruu ti gbete.
43014021	“Zang ɓɔɔ nɛɛ tà rɛɛ nyaa ɓɔɔ n dang ɓɛɛ, nɛɛ ti dũngnɛ, wukɔ kasɛ ruu mɛɛ. Zang ɓɔɔ nɛɛ kasɛ ruu mɛɛ, Daa mɛɛ kàs'ɛ wu katɔ. N ti kàs'ɛ wu katɔ, n ti nwàngs'ɛ wu bii mɛɛ.”
43014022	Yahuda (wu ɓɔɔ zang ɓaa wu nɛɛ Isikariyoti ɓɛɛ kpang) kɔɔ wu tɔɔ, “Kpanti, ka ruu vi mɔɔ nwàngs'ɛ rukɔ bii shɛ̃ɛning, mɔɔ nwangsɛ zang koo piti kpang viya?”
43014023	Yeesɔ kasɛ wu nyaa tɔɔ, “Zang ɓɔɔ nɛɛ kasɛ m katɔ, dũng vuu ɓɔɔ n tusu katɔ. Daa mɛɛ kasɛ wu katɔ. Ruu ti a nɛɛ Daa mɛɛ ka bii ɓiɓɛ ruu nw'ang nɛɛ wu.
43014024	Zang ɓɔɔ nɛɛ kasɛ m kpang dñ̀ng vuu ɓɔɔ n tusu ɓɛɛ kpang. R'uu kɔ nɔɔ tã̀'a ɓee, ɓi ɓɔɔ yuu mɛɛ kpang, ɓi ɓɔɔ Daa ɓɔɔ shong m ɓɛɛ.
43014025	“N kɔɔ nɔɔ vuu keɓe tɔ, ka wee n nwàng doo nɛɛ nɔɔ ɓɛɛ.
43014026	Suru Laa ɓɔɔ Daa naa shong wu ka nung mɛɛ, naa tusu nɔɔ vuu ditɔ nandon. Wu ti kpaa nɔɔ danggn vuu ɓɔɔ n kɔ̀ɔ nɔɔ ɓɛɛ nandon.
43014027	“Nɔɔ nwang waasɛ̃, vuu koo keɓe shing nɔɔ nɔɔ nw'ang waasɛ̃ kpang. Nwannang waasɛ̃ keɓe a ɓi nɛɛ bii mɛɛ. Yeti manɛ wu lasɛ kpang, nɔɔ ti kaa vɔrɔ kpang.
43014028	Nɔɔ tãayi, n kɔɔ nɔɔ nɛɛ, ‘N dà'a kaatɔ, n gbãayu ditɔ tɔkn ka bii manɛ’. Wee nɔɔ kasɛ m katɔ ɓee, nɔɔ tãa tìnang, ka ruu ɓɔɔ, n dà'a ka bii Daa ɓɛɛ. Ka ruu ɓɔɔ, Daa ɓa m bannang ɓi katɔ ɓɛɛ.
43014029	N kɔ̀ɔ nɔɔ vuu keɓe tɔ, bɛ̀'ɛ palɛ gn kpang, ka ruu ɓɔɔ nɛɛ naa nwang tɔ nizang nɔɔ shing danggn kaa bii mɛɛ ɓɛɛ.
43014030	N rang yee tɔ̀'ɔ nɛɛ nɔɔ, làa b'ee naa ɓɔɔ n kasɛ ɓɛɛ kpang, ka ruu ɓɔɔ, zang ɓɔɔ wukɔ kpanti koo a ka naa ɓɛɛ. Zunung ɓɔɔ wu palɛ m vuu ɓɔɔ kpang.
43014031	N kasɛ nɛɛ zang koo keɓe ri zirɛ nɛɛ n kasɛ ruu Daa katɔ, ka ruu nɔngkɔ, n palɛ vuu piti naa ɓɔɔ wu kɔɔ m nɛɛ n palɛ ɓɛɛ. Nɔɔ yupaa ta ruu daa nɔɔ.
43015001	“Yeesɔ kɔɔ zang ɓɔɔ ri mantɛ vuu ka bii ɓiɓɛ tɔɔ, N nwang naa laa inabi ɓɔɔ tɔ̃ɔ ɓɛɛ. Daa mɛɛ ɓi kaa zang ɓɔɔ gãng jìng ka laa inabi ɓɛɛ.
43015002	Nasãng mɛɛ ɓɔɔ nɛɛ ra jaa kpang, Daa mɛɛ dɔng katɔ. Nasãng ɓɔɔ nɛɛ ra jaa katɔ, kpɛ̃lɛ bii ɓiɓɛ katɔ, tɔ̀ɔ, wu gisi jaa r'anang kaa dɔli.
43015003	Ruu ɓɔɔ n kɔɔ nɔɔ, a nɔɔ tarɛ ɓɛɛ, sh'ing nɔɔ manɛ tɔ, vuu shi kpang ɓi tɔ̀'ɔ kagn bii manɛ kpang.
43015004	Nɔɔ nw'ang nɛɛ n, n ti nw'ang nɛɛ nɔɔ. Nasãng ɓɔɔ nɛɛ ka bii laa inabi kpang ra jaa ɓi kpang. Nɔɔ doo nɔngkɔ, nɔɔ nɛɛ nw'ang nɛɛ n kpang, nɔɔ zunung vuu ɓɔɔ palɛnang kpang.
43015005	“Nkɔ laa inabi, nɔɔ manɛ kaa nasãng. Zang ɓɔɔ nɛɛ nw'ang nɛɛ n, n nɛɛ ti nwang nɛɛ wu, wukɔ ra jaa dɔli. Ka ruu ɓɔɔ, n nɛɛ kpang, nɔɔ zunung vuu ɓɔɔ palɛnang kpang ɓɛɛ.
43015006	Zang ɓɔɔ nɛɛ nwang nɛɛ n kpang, zang kaɓa nwang naa nasãng ɓɔɔ zang t'asɛ̀, wu tɔɔrɔ ɓɛɛ. Zang kpalɛ nasãng ɓɔɔ naa weɓe zang vang ka waa, waa wu shaa ri.
43015007	Nɔɔ nɛɛ nwang nɛɛ n, ruu mɛɛ nɛɛ ti nwang ka yeti manɛ, nɔɔ gà'a vuu ɓɔɔ yeti manɛ kasɛ ɓɛɛ, zang a nɔɔ katɔ.
43015008	Zang zi bannang Daa mɛɛ ka zang dɔli ɓɔɔ nɔɔ ɓaa ri nyaa ɓɛɛ kɔ, tɔ̀ɔ, zang ti zi kati nɛɛ nɔɔ zang ɓɔɔ ri mantɛ vuu ka bii mɛɛ ɓɔɔ nizang ɓɛɛ.
43015009	Naa ɓɔɔ Daa mɛɛ kasɛ m, n kasɛ nɔɔ doo nɔngkɔ. Nɔɔ y'aa kasɛnang kɔ n kàsɛ̀ nɔɔ ɓee kpang.
43015010	Naa nɔɔ ta nyaa ɓɔɔ n dang nɔɔ ɓee kpang, n kàs'ɛ nɔɔ katɔ sasak. Naa ɓɔɔ n ta rɛɛ nyaa ɓɔɔ Daa mɛɛ dang m kpang, a ti kasɛ m sasak ɓɛɛ.
43015011	“N kɔ̀'ɔ nɔɔ vuu keɓe, tɔ̀ɔ, nɔɔ tãa tìnang ɓɔɔ n tãa ɓɛɛ kaa jong. Tìnang manɛ wu nwang kaa nyaa kiiri.
43015012	N dang nyaa n tɔɔ, nɔɔ yi tìng ka ɓɔɔ nɔɔ kàs'ɛ zɔɔ katɔ, naa ɓɔɔ n kasɛ nɔɔ ɓɛɛ.
43015013	Zang kasɛnang ɓɔɔ ɓa ɓɔɔ zang wu a yuu ɓiɓɛ, nɛɛ zang nyɔ wu vɔrɔ ka ruu rɛɛ ɓeesang kagn kpang.
43015014	Nɔkɔ rɛɛ masang, nɔɔ nɛɛ palɛ vuu ɓɔɔ n kɔɔ nɔɔ katɔ ɓɛɛ.
43015015	N ɓàa nɔɔ tɔ̀'ɔ nɛɛ nɔɔ zang ɓɔɔ ri pàl'ɛ m shoonang kpang, ka ruu ɓɔɔ, zang ɓɔɔ pàl'ɛ zang shoonang zi vuu ɓɔɔ dabang gãa ɓiɓɛ palɛ kpang ɓɛɛ. N ɓ'aa nɔɔ nɛɛ, rɛɛ masang, ka ruu ɓɔɔ, n kɔ̀ɔ nɔɔ vuu ɓɔɔ n tãa ka nyaa Daa mɛɛ tɔ nandon ɓɛɛ.
43015016	Wu nɔkɔ zɔ̃ng m kpang, ɓi nkɔ shɛ̃ɛrɛ nɔɔ, n a nɔɔ shoonang, tɔɔ nɔɔ daa raa jaa. Zɔ̃ng jaa ɓɔɔ nɔɔ r'ar'ɛ, ri nwang dondong. Tɔ̀ɔ, vuu ɓɔɔ nɔɔ gaa nandon ka naa Daa, nɛɛ nung mɛɛ, Daa wu a nɔɔ kati.
43015017	Ka ruu ruu keɓe kɔ n dang nɔɔ nyaa nɛɛ nɔɔ yi tìng ka ɓɔɔ, nɔɔ kasɛ ruu zɔɔ katɔ ɓɛɛ.
43015018	“Zang ɓɔɔ ri zi Laa kpang ri bɛ̃ɛ nɔɔ katɔ. Ri nɛɛ bɛ̃ɛ nɔɔ tɔ, danggn wu ning nɔɔ kpang, ri bɛ̃ɛ ɓi nkɔ shɔɔnang.
43015019	Naa nɔɔ nɛ̀'ɛ zang ɓɔɔ ri zi Laa kpang, ri nɛɛ kàs'ɛ nɔɔ katɔ. N shɛ̃ɛrɛ nɔɔ nɛɛ koo keɓe kɔ, nɔɔ manɛ tɔ̀'ɔ zang ɓarɛ kpang, ka ruu nɔngkɔ, ri kasɛ nɔɔ kpang.
43015020	Danggn wu ning nɔɔ vuu ɓɔɔ n kɔɔ nɔɔ ɓee kpang. N kɔɔ nɔɔ nɛɛ, ‘Zang shoonang ɓɔɔ ɓa dabang gãa ɓiɓɛ katɔ ɓi kagn kpang.’ Zang ɓɔɔ ri dang m jìng, ri naa dang nɔɔ jìng doo katɔ kɔ. Ri nɛɛ ɓaa shoo ka vuu ɓɔɔ n tùsù ri, ri naa ɓaa shoo katɔ ka ɓɔɔ manɛ kɔ doori.
43015021	Ri palɛ nɔɔ vuu keɓe piti, ka ruu ɓɔɔ, nɔɔ zang mɛɛ ɓɛɛ. A ri ti zi zang ɓɔɔ shong m kpang ɓɛɛ.
43015022	Naa n nɛ̀'ɛ 'a tɔ, n nɛ̀'ɛ ràng ri ruu tɔ kpang, zang nɛɛ tɔɔ kpang nɛɛ ri palɛ vuu shi kpang tɔ kpang. Kãntang keɓe, n a tɔ, n tusu ri vuu shi kpang tɔ ri ti yaa kpang, vuu ɓɔɔ ri kɔɔ ɓɛɛ takpang.
43015023	Zang ɓɔɔ nɛɛ bɛ̃ɛ m, bɛ̃ɛ Daa mɛɛ ɓi doo katɔ kɔ.
43015024	Naa n nɛɛ palɛ vuu ɓɔɔ, zang palɛ gngn kpang keɓe ka teteng ɓarɛ kpang, zang nɛɛ kɔɔ kpang nɛɛ ri palɛ vuu shi kpang tɔ kpang. Ri zi rɛɛ vuu ɓɔɔ zang zirɛ, zang mã naa ka danggn tɔ, a ri bɛ̃ɛ m doo nɛɛ mani, nɛɛ Daa mɛɛ piti.
43015025	Vuu keɓe, ɓèe ɓi nyaa vuu ɓɔɔ zang bee ka labeenang nyaa dannang ɓarɛ ɓɛɛ. Zang beeyi nɛɛ, ‘Ri bɛ̃ɛ m, n palɛ wu vuu ɓɔɔ kpang.’
43015026	“Danggn wu ning nɔɔ kpang, zang ɓɔɔ naa yi nɔɔ naa ka bii a ditɔ. N nɛɛ dà'a tɔ bii Daa mɛɛ, n shong nɔɔ wu ditɔ. Zang keɓe wukɔ Suru ɓɔɔ a nɛɛ bii Laa ɓɛɛ, wukɔ tusu zang ruu ɓɔɔ nizang ka yuu Laa. Wukɔ naa kɔ̀'ɔ zang ruu ka yuu mɛɛ.
43015027	Nɔɔ doo zang ɓɔɔ ri kɔɔ zang ruu ka yuu mɛɛ kɔ, ka ruu ɓɔɔ, nɔɔ doo nɛɛ n, ka diki ɓɔɔ n gaayu shoonang mɛɛ palɛnang ɓɛɛ.
43016001	“N kɔɔ nɔɔ vuu keɓe nandon, ka ruu ɓɔɔ, zang nɛɛ dang nɔɔ jìng, nɔɔ yaa danggn ɓɔɔ nɔɔ shing ka bii mɛɛ kpang ɓɛɛ.
43016002	Zang naa nwangsɛ nɔɔ ditɔ kaa gãa zɔɔ kpalɛnang. Diki a kana, ɓɔɔ zang ɓɔɔ nɛɛ nyɔ nɔɔ vɔrɔ, kɔ̀'ɔ ɓi nɛɛ wu palɛ vuu ɓɔɔ Laa kasɛ ɓɛɛ.
43016003	Zang ri palɛ nɔɔ vuu keɓe, ka ruu ɓɔɔ, ri zi Daa kpang, ri ti zi m kpang kɔ doori ɓɛɛ.
43016004	N kɔɔ nɔɔ vuu keɓe, ka ruu ɓɔɔ, laa ɓɔɔ ri palɛ vuu keɓe nɛɛ a tɔ, n'ɔɔ kpaa danggn kati nɛɛ bɛɛ n kɔɔ nɔɔ tɔ ɓɛɛ. N kɔ̀ɔ nɔɔ ruu keɓe ka tìng kpang, ka ruu ɓɔɔ, bɛɛ n doo nɛɛ nɔɔ ɓɛɛ.
43016005	“Kãntang keɓe, n gbãayu kaa tɔ, ka bì'i zang ɓɔɔ shong m ɓɛɛ. Zang ɓɔɔ ti hɛ̃ɛ m ka teteng manɛ gbete nɛɛ n daa ka niya kpang, ka ruu viya?
43016006	Wee n kɔɔ nɔɔ kãntang ɓee, yeti manɛ lasɛ kaa tɔ kɔ jong.
43016007	N kɔ̀'ɔ nɔɔ ruu ɓɔɔ nizang kɔ nwani, daanang mɛɛ kɔ tɔ̃ɔ, ka ruu ɓɔɔ, naa n daa kpang, zang ɓɔɔ naa yi nɔɔ naa ka bii ɓɔɔ wukɔ Suru Laa, a nɔng manɛ kpang. N nɛɛ daa tɔ, n shong wu kati wu a kaa nɔng manɛ.
43016008	Nɛɛ a tɔ, naa tusu zang koo rɛ̃rɛnang shi kpang ɓɔɔ ri rɛ̃rɛ ka yuu vuu shi kpang palɛnang, nɛɛ vuu tɔ̃ɔ ɓɔɔ Laa kasɛ ɓɛɛ, a ɓɔɔ ti naa ɓɔɔ Laa naa jɛ̃ɛ zang ruu ɓɛɛ, nɛɛ ri ning gbalang ɓarɛ katɔ.
43016009	Naa dɔng ri ruu ka ruu vuu shi kpang palɛnang, ka ruu ɓɔɔ, ri shing danggn ka bii mɛɛ kpang ɓɛɛ.
43016010	Wu ti dɔng ri ruu ka ruu vuu tɔ̃ɔ ɓɔɔ Laa kasɛ ɓɛɛ, ka ruu ɓɔɔ n gbãayu kaa bii Daa nɔɔ zi m takpang dondong ɓɛɛ.
43016011	A ɓɔɔ ka ruu naa ɓɔɔ Laa naa jɛ̃ɛ zang ruu ɓɛɛ, ka ruu ɓɔɔ, zang dɔng zang ɓɔɔ wukɔ kpanti koo keɓe ruu ɓi tɔ ɓɛɛ.
43016012	“Vuu ɓɔɔ n nɛɛ kɔ̀'ɔ nɔɔ doogn dɔli, nɔɔ zunung danggn mãnang gn naa ɓɔɔ nɔɔ ta ɓɛɛ kpang.
43016013	Suru keɓe ɓɔɔ wukɔ tusu zang ruu ɓɔɔ nizang ka yuu Laa nɛɛ a tɔ, naa shing nɔɔ, nɔɔ zi vuu ɓɔɔ nizang ɓɛɛ. Rang yee nɛɛ yuu ɓiɓɛ kpang, kɔ̀'ɔ vuu ɓɔɔ wu tãa nɛɛ nyaa Laa ɓɛɛ, wu ti kɔɔ nɔɔ vuu ɓɔɔ naa a ka knti ɓɛɛ.
43016014	Shing zang, zang a m bannang, ka ruu ɓɔɔ, tuu vuu ɓɔɔ n kɔɔ ɓɛɛ, wu naa nwangsɛ nɔɔ dìiri ɓiɓɛ ɓɛɛ.
43016015	Vuu Daa mɛɛ piti ɓi ɓɔɔ mɛɛ, ka ruu nɔngkɔ, n kɔɔ nɛɛ Suru Laa naa tuu yee ɓɔɔ n a wu, wu kɔɔ nɔɔ.
43016016	“Diki yaa kaa tɔkɔlɔng bɛɛ nɔɔ zi m takpang, diki nɛɛ ti bee tɔ tɔkɔlɔng, nɔɔ zi m tɔkn.”
43016017	Ka teteng zang ɓɔɔ ri mantɛ vuu ka bii ɓiɓɛ, zang ɓɔɔ ri hɛ̃ɛlɛ zɔɔ nɛɛ, “Nɛɛ wu kɔɔ ruu ɓu nɛɛ viya? a kɔɔ kati nɛɛ ‘Diki yaa kaa tɔkɔlɔng ɓɔɔ nɔɔ zi m takpang’, a kɔɔ tɔkn nɛɛ, ‘Diki nɛɛ ti bee tɔ tɔkɔlɔng, nɔɔ zi m tɔkn’. A ɓɔɔ nɛɛ ‘Ka ruu ɓɔɔ n gbãayu ka bii Daa mɛɛ ɓɛɛ’ viya?
43016018	Ɓu vi ‘Diki nɛɛ bee tɔ’ kɔ, wu kɔɔ ɓɛɛ viya? Ruu zi vuu ɓɔɔ wu kɔɔ ɓɛɛ ɓuru kpang.”
43016019	Yeesɔ zi tɔ nɛɛ, ri kasɛ nɛɛ ri hɛ̃ɛ wu dìiri ruu keɓe, a kɔɔ ri tɔɔ, “N kɔɔyi nɛɛ, ‘Diki nɛɛ bee tɔ tɔkɔlɔng nɔɔ zi m takpang a ɓɔɔ nɛɛ, diki nɛɛ bee tɔ tɔkɔlɔng tɔkn, nɔɔ zi m kaa tɔ.’ Nɔɔ hɛ̃ɛlɛ zɔɔ ɓu ka ruu ɓiɓɛ kɔ ka naa manɛ ya?
43016020	N kɔ̀'ɔ nɔɔ ruu ɓɔɔ nizang kɔ nwani, nɔɔ naa kaayi, nɔɔ ɓaa nyaa vaa, zang koo ri tãa ɓarɛ tìnang. Yeti manɛ naa lasɛ, yeti lasɛnang manɛ naa raa tìnang tãanang ditɔ.
43016021	Zang soro ɓɔɔ jaa kɔng wu, yeti ɓiɓɛ lasɛ katɔ, ka ruu ɓɔɔ, là'a jìng dannang ɓiɓɛ a tɔ ɓɛɛ. Nɛɛ yi jaa tɔ, danggn jaa ɓɔɔ kɔ̀ng wu, ning wu kaa tɔ, ka ruu ɓɔɔ, tãa kaa tìnang ka ruu jaa shɔnzang ɓɔɔ wu nwangsɛ ka koo ɓɛɛ.
43016022	Ɓɔɔ manɛ nw'ang doo nɔngkɔ, kãntang keɓe, yeti manɛ lasɛ dòo katɔ. N a ditɔ ka bii manɛ tɔkn, nɔɔ naa tãa tìnang ditɔ ka yeti manɛ dɔli. Zang ɓɔɔ zunung ɓɔɔ wu nwangsɛ tìnang keɓe nɛɛ yeti manɛ kpang.
43016023	“Diki kaɓa nɛɛ naa a tɔ, nɔɔ gàa vuu ɓɔɔ tɔ̀'ɔ ka naa mɛɛ kpang. N kɔ̀'ɔ nɔɔ ruu ɓɔɔ nizang kɔ nwani. Daa naa a nɔɔ vuu ɓɔɔ nɔɔ g'aa ka naa ɓiɓɛ nɛɛ nung mɛɛ katɔ.
43016024	Nɔɔ gàa vuu gngn nɛɛ nung mɛɛ kpang, nɔɔ gàa ta, tɔɔ Laa wu a nɔɔ, tɔ̀ɔ, tìnang manɛ wu nwang kaa nyaa kiiri.”
43016025	“N kɔɔ nɔɔ ruu keɓe nɛɛ nyaa vuu jeenang. Diki a ka naa, ɓɔɔ n kɔ̀ɔ nɔɔ ruu tɔ̀'ɔ nɛɛ nyaa vuu jeenang kpang ɓɛɛ. N kɔɔ nɔɔ ruu kaa yuu Daa mɛɛ faarik.
43016026	Diki kaɓa nɛɛ a tɔ, nɔɔ naa gàa wu nɛɛ nung mɛɛ, n kɔɔ nɛɛ n naa gà'a nɔɔ wu kpang.
43016027	Ka ruu ɓɔɔ, Daa nɛɛ yuu ɓiɓɛ kasɛ nɔɔ katɔ ɓɛɛ. Kasɛ nɔɔ ka ruu ɓɔɔ nɔɔ kasɛ m katɔ, a nɔɔ ti shing danggn tɔ, nɛɛ n a nɛɛ bii Laa ɓɛɛ.
43016028	N à nɛɛ bii Daa, a n à ka koo keɓe. N naa yaa koo keɓe ditɔ tɔkn, n gbãayu ka bii Daa.”
43016029	A zang ɓɔɔ ri mantɛ vuu ka bii ɓiɓɛ, ri kɔɔ wu nɛɛ, “Mɔɔ rang yee kana faarik faarik kati. Mɔɔ ràng yee tɔ̀'ɔ nɛɛ nyaa vuu jeenang kpang.
43016030	Ruu zi tɔ kati nɛɛ mɔɔ zi vuu ɓaa tɔ nandon. Mɔɔ ti zi vuu ɓɔɔ zang ri rɛ̃rɛ ka yeti ɓarɛ tɔ. Ka ruu nɔngkɔ, ruu shing danggn tɔ, nɛɛ mɔɔ a ɓaa nɛɛ bii Laa kɔ nizang.”
43016031	Yeesɔ hɛ̃ɛ ri tɔɔ, “Nɔɔ shing danggn tɔ kati ya?
43016032	Diki a doo naa, diki bì'i ti a tɔ, ɓɔɔ zang naa tantɛ nɔɔ nandon, zang ɓu daa gãa ɓiɓɛ ɓɛɛ. Nɔɔ naa yaa m ka bm gbete. N wu ka bm nizang kpang, ka ruu ɓɔɔ Daa kagn nɛɛ n ɓɛɛ.
43016033	N kɔɔ nɔɔ vuu keɓe, nɛɛ nɔɔ nw'ang nɛɛ n, tɔɔ, nɔɔ nw'ang kaa waasɛ̃. Nɔɔ dang jìng katɔ ka koo keɓe. N'ɔɔ mã danggn kagn, n ɓ'a vuu ɓɔɔ ka koo keɓe yuu tɔ.”
43017001	Yeesɔ hangsɛ nyaa ruu keɓe tɔ, a tuu jìng ka lapa, a gàa Laa tɔɔ, “Daa, laa a tɔ. Zang ri zi bannang mɛɛ ta, ɓɔɔ n Jaa ɓaaɓɛ, tɔɔ zang ri zi bannang ɓaaɓɛ kaa bii mɛɛ.
43017002	Ka ruu ɓɔɔ, mɔɔ a m naa tɔ ka yuu zang piti. Mɔɔ nɛɛ, n a zang ɓɔɔ mɔɔ a m ri ka naa, suru bii ɓɔɔ waa nyaa kpang ta ɓɛɛ.
43017003	Suru bii ɓɔɔ waa nyaa kpang, ɓi zinang ɓɔɔ zang zirɛ nɛɛ mɔkɔ gbete, Laa ɓɔɔ nizang ɓɛɛ, a ɓɔɔ nkɔ Yeesɔ Kirisi ɓɔɔ mɔɔ shong m ɓɛɛ.
43017004	N tusu zang koo bannang ɓaaɓɛ tɔ, ka ruu ɓɔɔ, n hangsɛ shoonang ɓɔɔ mɔɔ a m nɛɛ n palɛ tɔ ɓɛɛ.
43017005	Ka ruu nɔngkɔ, Daa, tuu m ta, mɔɔ daa nɛɛ n ka nɔng ɓɔɔ mɔɔ kagn ɓɛɛ. Mɔɔ a m bannang naa ɓɔɔ mɔɔ a m bɛ̀'ɛ zang mãa koo gn kpang ɓɛɛ.”
43017006	“N tùsù zang ɓɔɔ mɔɔ a m ri ka teteng zang ɓɔɔ ka koo keɓe, mɔɔ tɔ. Ri ɓarɛ zang ɓaaɓɛ, a mɔkɔ a m ri kati. Ri dũng ruu ɓaaɓɛ tɔ.
43017007	Ri zi tɔ kati nɛɛ vuu ɓɔɔ mɔɔ a m piti, a ɓi nɛɛ bii ɓaaɓɛ.
43017008	N kɔɔ ri nyaa ɓɔɔ mɔɔ shong m nɛɛ mani tɔ, a ri ti ta tɔ. Ri zi tɔ kati nɛɛ n a nɛɛ bii ɓaaɓɛ kɔ nizang. A ri ti shing danggn tɔ nɛɛ mɔkɔ shong m.
43017009	“N gaa mɔɔ ka ruu ɓarɛ kɔ. N gaa mɔɔ wu ka ruu zang koo kpang. N gaa mɔɔ m ka ruu zang ɓɔɔ mɔɔ a m ri ɓɛɛ. Ka ruu ɓɔɔ, ri ɓarɛ ɓɔɔ ɓaaɓɛ ɓɛɛ.
43017010	Zang mɛɛ piti ɓi ɓɔɔ ɓaaɓɛ, a zang ɓaaɓɛ piti ti ɓɔɔ mɛɛ. N ti walɛ bannang tɔ ka ruu ɓarɛ.
43017011	Yaa kaa tɔkɔlɔng n gbãayu kaa tɔ ka bii ɓaaɓɛ. N yaa koo keɓe m kaa tɔ, ri ɓarɛ doo ka koo. Daa, ɓɔɔ shi kpang ka bii ɓaaɓɛ kpang ɓɛɛ, yiti ri waasɛ̃ nɛɛ naa vuu palɛnang ɓɔɔ mɔɔ a m ɓɛɛ. Tɔ̀ɔ, ri nwang kaa gbete naa ɓɔɔ ruu nɛɛ mɔɔ, ruu gbete ɓɛɛ.
43017012	Ɓɔɔ bɛɛ n doo nɛɛ ri, n yiti ri waasɛ̃ nɛɛ naa vuu palɛnang ɓaaɓɛ, ɓɔɔ mɔɔ 'a m ɓɛɛ. N yiti ri waasɛ̃, vuu ɓɔɔ lee ri naa ka bii kpang, a ɓɔɔ gbete ti ning kpang. Ɓi zang gbete ɓɔɔ bɛɛ nɛ̀'ɛ ning ɓi katɔ kɔ nwani kɔ gbete. Ti ning ɓi ka n'aa ɓɔɔ zang bee ka yeti labeenang Laa tɛ̃ɛtɛ̃ɛ nɛɛ naa ning ɓi katɔ kɔ nwani ɓɛɛ.
43017013	Kãntang keɓe, n gbãayu kaa tɔ ka bii ɓaaɓɛ. Wee n doo ka koo nɛɛ ri ɓɛɛ, n kɔ̀'ɔ vuu keɓe, tɔ̀ɔ, ri tãa tìnang ɓɔɔ n tãa ɓɛɛ kaa jong. Tìnang ɓarɛ wu ti nwang kaa nyaa kiiri.
43017014	N a ri nyaa ɓɔɔ mɔɔ shong m nɛɛ mani tɔ, a zang koo bɛ̃ɛ ri tɔ, ka ruu ɓɔɔ, ri ɓarɛ tɔ̀'ɔ zang koo kpang ɓɛɛ. Naa ɓɔɔ n m zang koo kpang ɓɛɛ.
43017015	N gaa mɔɔ nɛɛ mɔɔ see ri katɔ, ri yaa koo kpang. N gaa mɔɔ nɛɛ mɔɔ yiti ri waasɛ̃. M'ɔɔ yaa sheetang, zang shi kpang, wu lee ri naa ka bii kpang.
43017016	Ri ɓarɛ zang koo kpang, naa ɓɔɔ n m zang koo kpang ɓɛɛ.
43017017	Shing ri, ri nw'ang zang ɓaaɓɛ ɓɔɔ shi kpang kagn bii ɓarɛ kpang ɓɛɛ, nɛɛ ruu ɓaaɓɛ ɓɔɔ nizang ɓɛɛ. Ruu ɓaaɓɛ ɓi nizang.
43017018	N shong ri ka koo naa ɓɔɔ mɔɔ shong m ka koo ɓɛɛ.
43017019	N a mɔɔ yuu mɛɛ, ka ruu ɓarɛ kɔ, tɔɔ ri a mɔɔ yuu ɓarɛ kaa jong nizang.”
43017020	“N gaa mɔɔ ka ruu ɓarɛ kɔ shɛ̃ɛning kpang. N gà'a mɔɔ jong ka ruu zang ɓɔɔ ri naa shing danggn ka bii mɛɛ, ka ruu ruu ɓɔɔ ri naa tãa ka nyaa ɓarɛ ɓɛɛ.
43017021	N gaa mɔɔ nɛɛ ri nwang ka nyaa zɔɔ gbete. Daa mɛɛ, n gaa mɔɔ nɛɛ ri nwang nɛɛ ruu, naa ɓɔɔ mɔɔ nwang nɛɛ n, a n ti nwang nɛɛ mɔɔ ɓɛɛ. Tɔ̀ɔ, zang koo ri shing danggn kati nɛɛ mɔkɔ shong m nizang.
43017022	N a ri doo bannang ɓɔɔ mɔɔ a m ɓɛɛ kɔ, tɔ̀ɔ, ri nw'ang kaa gbete naa ɓɔɔ rùu ɓuru nɛɛ mɔɔ gbete ɓɛɛ.
43017023	Naa ɓɔɔ n nwang nɛɛ ri, a mɔɔ nwang nɛɛ n ɓɛɛ. Tɔ̀ɔ, ri nwang kaa jong ka nyaa zɔɔ dɔ̃ɔ gbete. Tɔ̀ɔ, zang koo ri zi kati nɛɛ mɔkɔ shong m, nɛɛ mɔɔ ti kasɛ zang ɓɔɔ ri mantɛ vuu ka bii mɛɛ katɔ, naa ɓɔɔ mɔɔ kasɛ m ɓɛɛ.
43017024	“Daa mɛɛ, n kasɛ nɛɛ zang kɔ mɔɔ a m ri ɓee, ri nwang nɛɛ n ka nɔng ɓɔɔ n naa nw'ang ɓɛɛ. Tɔ̀ɔ, ri zi bannang ɓɔɔ mɔɔ a m doo tɛ̃ɛtɛ̃ɛ bɛɛ zang mãa koo gn kpang ɓɛɛ. Mɔɔ a m bannang keɓe, ka ruu ɓɔɔ, mɔɔ kasɛ m katɔ ɓɛɛ.
43017025	Daa mɛɛ ɓɔɔ palɛ ɓi tɔ̃ɔ ɓɛɛ, zang koo ri zi mɔɔ ɓaa kpang. N zi mɔɔ m tɔ, a zang ɓɔɔ ri mantɛ vuu ka bii mɛɛ keɓe, ri zi tɔ nɛɛ mɔkɔ shong m.
43017026	N tusu ri mɔɔ tɔ, n ti tusu ri ditɔ sasak, tɔɔ ri kasɛ zɔɔ kaa jong naa ɓɔɔ mɔɔ kasɛ m ɓɛɛ. 'N ti nw'ang jong nɛɛ ri.”
43018001	Yeesɔ hangsɛ Laa gaanang tɔ, a nwangnɛ nɛɛ zang ɓɔɔ ri mantɛ vuu ka bii ɓiɓɛ, ri daa ta ràng ɓɔɔ zang ɓaa nɛɛ Kidirong ɓɛɛ ka dang. Zang l'ang vɔ̀'ɔ laa inabi kagn ka nɔngkɔ, Yeesɔ shɛ̃ɛ ka yeti ɓiɓɛ nɛɛ zang ɓɔɔ ri mantɛ vuu ka bii ɓiɓɛ ɓɛɛ.
43018002	Yahuda ɓɔɔ naa nyɔ yuu Yeesɔ zi nɔng tɔ jong, ka ruu ɓɔɔ, Yeesɔ ri kpalɛ zɔɔ ka nɔngkɔ nɛɛ, zang ɓɔɔ ri mantɛ vuu ka bii ɓiɓɛ diki diki ɓɛɛ.
43018003	Ka ruu nɔngkɔ, Yahuda sèe rɛɛ sɔɔja nɛɛ zang ɓɔɔ ri gã Gãa Laa, ɓɔɔ rɛɛ zang bang zang ɓɔɔ ri dɔɔ vuu ka Gãa Laa nɛɛ rɛɛ zang Farisawa ri shong ri ɓɛɛ, a daa nɛɛ ri ka vɔ̀'ɔ laa inabi. Zang keɓe ri tùurù vuu waa ka naa, nɛɛ waa zà'ang sɔɔ a ɓɔɔ waa tooshi.
43018004	Yeesɔ ti zi vuu ɓɔɔ zang naa palɛ wu ɓi tɔ, a yupaa naa shii ka tìng ɓarɛ, a hɛ̃ɛ ri tɔɔ, “Nɔɔ kãa ɓu wiya?”
43018005	Ri kasɛ wu nyaa tɔɔ, “Ruu kãa Yeesɔ yɔɔ Nazara” A kɔɔ ri tɔɔ, “Nkɔ ɓee.” Yahuda ɓɔɔ nyɔ yuu Yeesɔ shii nɛɛ ri ka nɔngkɔ.
43018006	Ɓɔɔ Yeesɔ kɔɔ ri nɛɛ “Nkɔ ɓee,” ri wɔ nɛɛ knti, a ri watɛ ka tipi.
43018007	Yeesɔ hɛ̃ɛ ri tɔkn nɛɛ, “Nɔɔ kãa wiya?” Ri kɔɔyi nɛɛ, “Ruu kãa Yeesɔ yɔɔ Nazara.”
43018008	Yeesɔ kasɛ ri nyaa tɔɔ, “N kɔɔ nɔɔ tɔ, nɛɛ nkɔ ɓee. Nɔɔ nɛɛ kãa nkɔ, nɔɔ yaa rɛɛ zang ɓɔɔ mantɛ vuu ka bii mɛɛ keɓe ɓarɛ ka nɔngkɔ ri daayi.”
43018009	Vuu keɓe nwang naa ɓɔɔ wu kɔɔ ka tìng ɓɛɛ, kɔɔyi nɛɛ, “N ning zang ɓɔɔ mɔɔ a m ri ka naa gbete kpang ɓɛɛ.”
43018010	Bɛɛ yere bang kagn naa Siman Bituru. A Bituru zɔ̃ngnɛ ku jaafò'o kpanti zang ɓɔɔ ri dɔɔ vuu ka Gãa Laa. Dɔng wu shoo nakn kak. (zang ɓaa jaafoo bì'i nɛɛ Malaku.)
43018011	Yeesɔ kɔɔ Bituru nɛɛ, “Hãa yere bang ɓaaɓɛ ta ka kpãa ka nɔng, mɔɔ kɔ̀ɔ ɓu nɛɛ n tà jìng dannang ɓɔɔ Daa mɛɛ nɛɛ n dàng ɓɛɛ kpang ya?”
43018012	A rɛɛ sɔɔja zang Rooma nɛɛ zang bang ɓarɛ, a ɓɔɔ rɛɛ zang ɓɔɔ ri gã Gãa Laa ɓɛɛ, ri yi Yeesɔ. Ri mã wu.
43018013	A ri atɛ wu ka bii Ana kɔ shɔɔnang. Ana, ɓi Kayifa ɓeekpang. Kayifa kɔ kpanti zang ɓɔɔ ri dɔɔ vuu kaa Gãa Laa ka saa kaɓa.
43018014	Kayifa kɔ kɔɔ rɛɛ zang bang bang zang Yahudawa nɛɛ, zang gbete kɔ wu vɔ jong ka nung ɓɔɔ zang dɔli nɛɛ vɔ ɓɛɛ.
43018015	Siman Bituru nɛɛ yɔɔ ɓɔɔ mantɛ vuu doo ka bì'i Yeesɔ kɔ ɓɛɛ, ri dũng Yeesɔ. Kpanti zang ɓɔɔ ri dɔɔ vuu ka Gãa Laa zi yɔɔ kaɓa nung tɔ gbãnggbãng. Ka ruu nɔngkɔ, zang yaa wu daa kaa nɛɛ Yeesɔ ka dàbang gãa kpanti zang ɓɔɔ ri dɔɔ vuu ka Gãa Laa ɓɛɛ.
43018016	A Bituru shii ɓi kaa nyaa gãa biling. Yɔɔ kaɓa nwang tɔkn ka biling, naa rang yee nɛɛ jaa zang soro ɓɔɔ gã nyaa gãa nɛɛ wu yaa Bituru wu a yeti gãa. A zang yaa Bituru kati, a kaa dàbang gãa.
43018017	A jaa zang soro ɓɔɔ gã nyaa gãa hɛ̃ɛ Bituru tɔɔ, “Mɔɔ wu doo zang ɓɔɔ ri mantɛ vuu ka bii yɔɔ kaɓa kɔ kpang ya?” Bituru kasɛ wu nyaa tɔɔ, “Kpang, n m zang ɓiɓɛ kpang.”
43018018	Sɔ̀ɔr'ɔ si katɔ, a rɛɛ zang ɓɔɔ ri palɛ zang shoonang nɛɛ zang ɓɔɔ ri gã gãa, ri dɔɔ waa. Ri shiiri kaa nyaa waa nɛɛ waa wu nwaa ri bii. Bituru daa kaa jong daa shii nɛɛ ri, nɛɛ waa wu nwaa wu bii jong.
43018019	Kpanti zang ɓɔɔ ri dɔɔ vuu ka Gãa Laa hɛ̃ɛlɛ Yeesɔ ruu ka yuu zang ɓɔɔ ri mantɛ vuu ka bii ɓiɓɛ ɓɛɛ, nɛɛ ruu vuu ɓɔɔ wu tusu zang ɓɛɛ.
43018020	Yeesɔ kasɛ wu nyaa tɔɔ, “N waa m katɔ n tùsù zang koo vuu kpang. Vuu ɓɔɔ n tusu piti, n tusu m ka gãa zɔɔ kpalɛnang, a ɓɔɔ ka yeti Gãa Laa. Nɔng ɓɔɔ zang Yahudawa nandon ri kpalɛ kagn ɓɛɛ. N kɔ̀ɔ vuu ɓɔɔ m gngn nɛɛ nwiiri kpang.
43018021	A mɔɔ hɛ̃ɛlɛ m ka ruu viya? Hɛ̃ɛlɛ rɛɛ zang ɓɔɔ ri tãa vuu ɓɔɔ n tusu ɓɛɛ. Hɛ̃ɛ ri vuu ɓɔɔ n kɔɔ ri. Ri zi vuu ɓɔɔ n kɔɔ tɔ.”
43018022	Ɓɔɔ Yeesɔ kasɛ nyaa naa weɓe, zang gbete ka teteng zang ɓɔɔ ri gã gãa Laa, ɓɔɔ ri shii ka nɔng, nyɔ Yeesɔ nɛɛ naa ka kashoo. A kɔɔ wu nɛɛ “Mɔɔ r'ang kpanti zang ɓɔɔ ri dɔɔ vuu ka Gãa Laa ruu nɔngkɔ ka ruu viya?”
43018023	Yeesɔ kɔɔ wu tɔɔ, “N nɛɛ kɔɔ vuu ɓɔɔ kagn shi kpang, kɔ̀'ɔ zang kɔ ka nihn piti ɓɛɛ vuu bì'i ta. Vuu ɓɔɔ n kɔɔyi nɛɛ nizang kɔ nwani, mɔɔ nyɔ m ɓu kaa ruu viya?”
43018024	A Ana dɔ̃ wu kaa dòo naa ɓɔɔ zang mã wu ɓɛɛ, ka bii Kayifa ɓɔɔ wukɔ kpanti zang ɓɔɔ ri dɔɔ vuu ka Gãa Laa ɓɛɛ.
43018025	Bituru shii doo ka nɔng ɓaasi nɛɛ waa wu nwaa wu bii. A zang ɓɔɔ ri shiiri nɛɛ wu, ri hɛ̃ɛ wu nɛɛ, “Mɔɔ doo zang ɓɔɔ ri mantɛ vuu ka bii yɔɔ kaɓa kɔ kpang ya?” Bituru laa nyaa kɔɔyi tɔɔ, “Kpang, n m zang ɓiɓɛ kpang.”
43018026	Zang gbete ka teteng zang ɓɔɔ ri pàl'ɛ kpanti zang ɓɔɔ ri dɔɔ vuu ka Gãa Laa shoonang, ti shing zang nɛɛ jaafoo ɓɔɔ Bituru d'ɔng wu shoo nɛɛ yere bang kɔ ɓɛɛ, rang yee. Hɛ̃ɛ Bituru nɛɛ, “N zi bɛɛ mɔkɔ nɛɛ yɔɔ kaɓa, ka vɔ̀'ɔ laa inabi kpang ya?”
43018027	A Bituru laa nyaa tɔkn nɛɛ, “Kpang.” A kn tantɛ nyaa kaa ɓaanang.
43018028	Nɛɛ gãndi zangzang, zang nwangsɛ Yeesɔ nɛɛ gãa Kayifa, zang daa nɛɛ wu ka gãa gɔmna. Zang Yahudawa ri daa yeti gãa kpang, ka ruu ɓɔɔ, ri kasɛ nɛɛ ri palɛ vuu ɓɔɔ nyaa dannang ɓarɛ zãa ri palɛnang katɔ kpang, tɔɔ ri naa shaa vuu shaanang nyaalaa ɓɔɔ zang kpaa danggn diki ɓɔɔ Laa tɛɛ kagn kati.
43018029	Ka ruu nɔngkɔ, Bilatu nwang kaa biling, daa ìi ri, a hɛ̃ɛyi tɔɔ, “Nɔɔ nɛɛ, vuu shi kpang ɓɔɔ yɔɔ keɓe palɛ ɓu viya?”
43018030	Ri kasɛ wu nyaa tɔɔ, “Naa nɛɛ palɛ vuu shi kpang ɓɔɔ kagn kpang, ruu nɛɛ atɛ wu ka bii ɓaaɓɛ kpang.”
43018031	Bilatu kɔɔ ri tɔɔ, “Nɛɛ nɔngkɔ, nɔɔ dita nɛɛ wu nɔɔ daa jɛ̃ɛ wu ruu naa ɓɔɔ nyaa dannang manɛ kɔɔ ɓɛɛ.” Ri kasɛ wu nyaa tɔɔ, “Kpanti Rooma a ruu naa nɛɛ ruu nyɔ zang vɔrɔ kpang.”
43018032	Vuu keɓe nwang ka naa ɓɔɔ Yeesɔ kɔɔ ɓɛɛ. Bɛɛ kɔɔ ri zɔ̃ng vɔrɔ ɓɔɔ wu naa vɔ ɓɛɛ tɔ.
43018033	Bilatu gbãayu daa ka yeti gãa, daa ɓaa nyaa, hɛ̃ɛ wu nɛɛ, “Mɔkɔ Kpanti zang Yahudawa ya?”
43018034	Yeesɔ hɛ̃ɛ wu nɛɛ, “Ruu keɓe mɔkɔ hɛ̃ɛ nɛɛ yuu ɓaaɓɛ ya, kɔ zang ɓɔɔ kɔɔ mɔɔ ruu kagn yuu mɛɛ?”
43018035	Bilatu kasɛ wu nyaa tɔɔ, “Ɓɔɔ mɔɔ zirɛ, n zang Yahudawa ya? Ɓi zang ɓaaɓɛ, nɛɛ rɛɛ zang bang bang zang ɓɔɔ ri dɔɔ vuu ka Gãa Laa, ri atɛ mɔɔ ka bii mɛɛ. Mɔɔ palɛ viya?”
43018036	Yeesɔ kɔɔyi tɔɔ, “Kpanti roonang mɛɛ nw'ang ɓi nɛɛ koo keɓe kpang. Naa kpanti roonang mɛɛ nɛɛ ɓɔɔ koo keɓe, zang mɛɛ ri nɛɛ g'aa nyaa kana. Zang nɛɛ zang bang bang zang Yahudawa n kpang. Kpanti roonang mɛɛ nw'ang ɓi nɛɛ koo keɓe kpang.”
43018037	A Bilatu hɛ̃ɛ wu kati tɔɔ, “Mɔɔ ɓu Kpanti ya?” Yeesɔ kasɛ wu nyaa tɔɔ, “Naa ɓɔɔ mɔɔ kɔɔ ɓɛɛ, n Kpanti kɔ. N a ka koo keɓe, a zang yi m nɛɛ n kɔɔ zang ruu ɓɔɔ nizang. Zang ɓɔɔ nɛɛ kasɛ ruu ɓɔɔ nizang katɔ, ɓaa shoo katɔ ka yee mɛɛ.”
43018038	A Bilatu hɛ̃ɛ wu tɔɔ, “A zang ɓaa vi nɛɛ ruu ɓɔɔ nizang viya?”
43018039	Vuu ɓɔɔ n p'alɛ̀ nɔɔ kagn diki diki ka nyaalaa pasika. N yaarɛ nɔɔ zang gbete naa ka teteng zang ɓɔɔ zang mã ri ka sãa ɓɛɛ. Nɔɔ kasɛ tɔ, n yaa nɔɔ kpanti zang Yahudawa naa ya?”
43018040	Ri m'ɛɛ nyaa nabm ka lapa nandon nɛɛ, “Wu yɔɔ keɓe kpang. Ruu kasɛ mɔɔ yaa ruu ɓuru Baraba naa.” Baraba keɓe, ɓi ka teteng zang ɓɔɔ ri haa nyaa ka gari a zang nyɔ zang vɔrɔ ɓɛɛ.
43019001	A Bilatu a zang Yeesɔ nɛɛ zang nyɔ wu nɛɛ gbãa.
43019002	Sɔɔja ri t'i kɔkɔ, ri hãa wu ka yuu kaa naa lapoo ɓɔɔ zang kãng kpanti yuu nɛɛ mani ɓɛɛ. Ri hãa wu fɔ̃ɔrɔ ɓɔɔ ta bii naa nwɛɛri naa ɓɔɔ kpanti ri hãlɛ ɓɛɛ.
43019003	Ri ti 'alɛ̀ ka bì'i ɓiɓɛ, ri jee wu nyaa naa kpanti, ri kɔɔ nɛɛ, “Kpanti zang Yahudawa, m'ɔɔ nwang ningkãari dondong.” Ri daayi, ri daa nyɔ wu nɛɛ naa ka kashoo.
43019004	Bilatu nw'ang tɔkn daa ka bii zang Yahudawa ɓɔɔ ri kpalɛ zɔɔ ka biling ɓɛɛ, a kɔɔ ri tɔɔ, “Nɔɔ ɓaa shoo karɛ, zang 'atɛ̀ nɔɔ wu kaatɔ ka biling, tɔ̀ɔ, n'ɔɔ zìi kati nɛɛ, n ìi vuu shi kpang ɓɔɔ wu palɛ ɓɔɔ n dɔng wu ruu kagn ɓɛɛ kpang.”
43019005	A Yeesɔ nw'ang kati nɛɛ lapoo kɔkɔ ka yuu, nɛɛ fɔ̃ɔrɔ ɓɔɔ ta bii naa nwɛɛri ka bii. A Bilatu kɔɔ ri tɔɔ, “Nɔɔ zirɛ, yɔɔ bì'i keɓe.”
43019006	Ɓɔɔ rɛɛ zang bang bang zang ɓɔɔ ri dɔɔ vuu ka Gãa Laa nɛɛ rɛɛ zang ɓɔɔ ri gã Gãa Laa ri zi wu hn, ri mɛɛ nyaa ka lapa nɛɛ, “Nɔɔ ɓaa wu naa ta laa, Nɔɔ ɓaa wu naa ta laa.” Bilatu kɔɔ ri tɔɔ, “Nɔɔ yi wu ta nɔɔ daa ɓaa wu naa ka laa. N ìi wu nɛɛ vuu shi kpang ɓɔɔ n dɔng wu ruu kagn, tɔɔ zang nyɔ wu vɔrɔ ɓɛɛ kpang.”
43019007	Zang Yahudawa ɓɔɔ ri kpalɛ zɔɔ ri kasɛ nyaa tɔɔ, “Nyaa dannang ɓuru ɓɔɔ kɔɔyi nɛɛ zang nyɔ zang ɓɔɔ naa weɓe vɔrɔ kagn. Ka ruu ɓɔɔ, kɔɔyi nɛɛ wukɔ Jaa Laa ɓɛɛ.”
43019008	Ɓɔɔ Bilatu tãa naa weɓe, bii kàa wu vɔrɔ kaa dɔli.
43019009	Gbãayu tɔkn nɛɛ Yeesɔ ka dàbang gãa, a hɛ̃ɛ wu tɔɔ, “Mɔɔ zang niya?” A Yeesɔ kasɛ wu nyaa kaa takpang.
43019010	Bilatu kɔɔ wu tɔɔ, “Mɔɔ ràng m yee kpang ya? Mɔɔ zi kpang nɛɛ n zunung ɓɔɔ n yaa mɔɔ naa katɔ, n zunung ɓɔɔ n shingnɛ zang wu ɓaa mɔɔ naa ka laa katɔ, kpang ya?”
43019011	Yeesɔ kasɛ wu nyaa tɔɔ, “Mɔɔ nɛ̀'ɛ zunung ɓɔɔ mɔɔ pàl'ɛ m vuu ɓɔɔ kpang, naa Laa a mɔɔ naa kpang ɓɛɛ. Ka ruu nɔngkɔ, vuu shi kpang zang ɓɔɔ ri a mɔɔ n ka naa kɔ, ɓa ɓɔɔ ɓaaɓɛ.”
43019012	Ɓɔɔ Bilatu tãa naa weɓe, kãa gbalang nɛɛ wu yaa Yeesɔ naa. Zang Yahudawa ri goo nyaa, ri kɔɔ Bilatu tɔɔ, “Mɔɔ nɛɛ yaa wu naa tɔ, mɔɔ ɓaa Kayisa ɓeesang kpang. Zang ɓɔɔ ɓaa yuu ɓiɓɛ nɛɛ wu kpanti, ɓi zang ɓɔɔ shing jìng nɛɛ Kayisa kpang ɓɛɛ.”
43019013	Ɓɔɔ Bilatu tãa ruu keɓe, nwangsɛ Yeesɔ ka biling, a daa nwang ka yuu laa nwannang zang ɓɔɔ jɛ̃ɛ zang ruu. Ka nɔng ɓɔɔ zang ɓaa nɛɛ “Nɔng ɓɔɔ zang wàa nɛɛ tari ɓɛɛ.” Nɛɛ nyaa Yahudawa zang ɓaa nɛɛ “Gabata.”
43019014	Bɛɛ ka diki ɓɔɔ zang kpalɛ bii ka ruu diki nyaalaa ɓɔɔ zang kpaa danggn diki ɓɔɔ Laa tɛɛ ɓɛɛ. Bɛɛ làa a ka naa dalɛ yuu. A Bilatu kɔɔ zang Yahudawa kati tɔɔ, “Kpanti manɛ keɓe.”
43019015	Ri goo nyaa tɔɔ, “Nyɔ wu vɔrɔ ta, Nyɔ wu vɔrɔ ta. Ɓaa wu naa ka laa.” Bilatu hɛ̃ɛ ri tɔɔ, “Nɔɔ kasɛ tɔ n ɓaa kpanti manɛ naa ka laa ya?” Zang bang bang zang ɓɔɔ ri dɔɔ vuu ka Gãa Laa ri kasɛ wu nyaa tɔɔ, “Kpanti ɓuru ɓi Kayisa kɔ gbete.”
43019016	A Bilatu a ri Yeesɔ kati, nɛɛ ri daa ɓaa wu naa ka laa.
43019017	Yeesɔ tuu laa ɓɔɔ zang daa ɓaa wu naa kagn, a nwangnɛ daa nɛɛ mani ka nɔng ɓɔɔ zang ɓaa nɛɛ “Yuu zɔ̃ɔpi” bɛɛ zang Yahudawa ɓaa ɓi nɛɛ Golgota.
43019018	A ri ɓaa wu naa ka laa ka nɔngkɔ. Ri ti ɓaa zang ziti naa jong nɛɛ wu. Ɓɔɔ gbete ka nakn, ɓɔɔ ka nagang, a Yeesɔ ɓi kaa teteng.
43019019	Bilatu kɔɔ zang nɛɛ zang bee vuu, zang ɓaa ka yuu laa ɓɔɔ zang ɓaa Yeesɔ naa kagn ɓɛɛ. Nɛɛ zang beeyi nɛɛ, “Yeesɔ yɔɔ Nazara, Kpanti zang Yahudawa.”
43019020	Zang Yahudawa dɔli ri gã vuu ɓɔɔ zang b'ee ɓɛɛ, ka ruu ɓɔɔ, nɔng ɓɔɔ zang ɓaa Yeesɔ naa kagn bee nɛɛ gari kpang ɓɛɛ. Zang b'ee vuu bì'i nɛɛ nyaa Yahudawa, nɛɛ nyaa Rooma, a ɓɔɔ nɛɛ nyaa Heleniyawa.
43019021	Zang bang bang zang ɓɔɔ ri dɔɔ vuu ka Gãa Laa, ri daa ka bì'i Bilatu, ri kɔɔ wu nɛɛ, “Zang bèe kpang nɛɛ ‘kpanti zang Yahudawa’ kpang. Zang ri beeyi nɛɛ, ‘Yɔɔ keɓe kɔɔyi nɛɛ wukɔ kpanti zang Yahudawa.’”
43019022	Bilatu kɔɔ ri tɔɔ, “Vuu ɓɔɔ n bèe ɓɛɛ, n b'ee m tɔ.”
43019023	Rɛɛ sɔɔja ri ɓ'aa Yeesɔ naa tɔ ka laa, a ri sèerè fɔ̃ɔrɔ ɓiɓɛ ri basɛ nɔng dɛ̃ɛti. Zang sɔɔja ɓu tuu nɔng gbete. Yaa kaa fɔ̃ɔrɔ ɓɔɔ wu hãa nɛɛ tìng, ɓɔɔ zang duusu nyaa ka takpang ɓɛɛ.
43019024	Rɛɛ sɔɔja ri kɔɔ zɔɔ tɔɔ, “Ruu lɔɔsɔ kpang, ruu shaa laa, ruu zi zang ɓɔɔ fɔ̃ɔrɔ keɓe raa ɓɔɔ ɓiɓɛ ɓɛɛ.” Vuu keɓe nwang naa ɓɔɔ zang b'ee kaa yeti labeenang Laa ka tìng tɛ̃ɛtɛ̃ɛ ɓɛɛ. Zang beeyi nɛɛ, “Ri basɛ fɔ̃ɔrɔ mɛɛ ka bì'i ɓarɛ, a ri ti shaa laa ka ruu fɔ̃ɔrɔ ɓɔɔ n hãa nɛɛ tìng ɓɛɛ.” Wee vuu ɓɔɔ sɔɔja ri palɛ ɓɛɛ kɔ.
43019025	Nà'a Yeesɔ nɛɛ jaanaa nà'a Yeesɔ ɓɔɔ soro, nɛɛ Marayamu soro Kilopa, a ɓɔɔ Marayamu Magadaliya ri shiiri ka nɔng ɓɔɔ zang ɓaa Yeesɔ naa naabm.
43019026	Yeesɔ zi niiɓɛ, nɛɛ yɔɔ ɓɔɔ mantɛ vuu ka bii ɓiɓɛ, ɓɔɔ wu kasɛ wu dɔli ka nɔng ɓɔɔ ri shii ɓɛɛ. A Yeesɔ kɔ̀ɔ nà'a ɓiɓɛ tɔɔ, “Maanaa, Jaa ɓaaɓɛ kiɓi kɔ.”
43019027	A kɔɔ yɔɔ ɓɔɔ mantɛ vuu ka bii ɓiɓɛ, bì'i tɔɔ, “Nà'a ɓaaɓɛ kiɓi kɔ.” A yɔɔ tuu nà'a Yeesɔ daa kaa nɛɛ wu ka gãa ɓiɓɛ.
43019028	Yeesɔ zi tɔ nɛɛ zang hangsɛ nyaa vuu tɔ nandon, a kɔɔyi tɔɔ, “Sutu mãa m.” A kɔɔ nɔngkɔ tɔɔ vuu ɓɔɔ zang bee ka yeti labeenang Laa wu nwang kaa nizang.
43019029	Zang shing mii inabi ɓɔɔ gbang katɔ kagn nɔngkɔ ka waka. A zang hãa sɔ̀ɔsɔ kagn, zang shing ka yuu laa hisop, zang a wu ka nyaa.
43019030	Yeesɔ m'aa mii inabi ɓɔɔ gbang katɔ tɔ, a kɔɔyi tɔɔ, “Zang hangsɛ nyaa tɔ.” A ɓaa yuu ka dii, vɔ kati.
43019031	A zang bang bang zang Yahudawa ri gaa Bilatu nɛɛ wu yaa ta zang ri kakɛ doo zang ɓɔɔ zang ɓaarɛ ri naa ka laa ɓɛɛ, nɛɛ zang ti witi vɔrɔ ɓarɛ zang daa gbãayi. Ri gaa wu ka ruu ɓɔɔ ɓi kaa diki ɓɔɔ zang kpalɛ bii ka ruu diki ɔ̃sɔnang ɓɛɛ. Ri kasɛ kpang nɛɛ, ɓuru diki ɔ̃sɔnang wu ìi ri doo ka lapa kpang. Ka ruu ɓɔɔ diki keɓe ɓi ɓɔɔ bang ɓɛɛ.
43019032	A rɛɛ sɔɔja ri daayi ri daa kakɛ doo rɛɛ zang ɓɔɔ zang ɓaa ri naa nɛɛ Yeesɔ ɓɛɛ kɔ shɔɔnang.
43019033	Ɓɔɔ ri a ka yuu Yeesɔ, ri zirɛ vɔ ɓi tɔ, a ri kakɛ doo ɓiɓɛ kaa takpang.
43019034	Yɔɔ sɔɔja gbete shu kagn buru ɓiɓɛ nɛɛ shalang, zìi nɛɛ mii tɛ̃ɛ nɛɛ nɔng ɓɔɔ yɔɔ shu ɓɛɛ.
43019035	(Zang ɓɔɔ zi naa ɓɔɔ zang palɛ vuu keɓe, wukɔ kɔɔyi, tɔ̀ɔ, nɔɔ shing danggn kaa jong. Vuu kɔ wu kɔɔ ɓɛɛ, ɓi nizang, ti zi tɔ nɛɛ wu suu see kpang.)
43019036	Zang palɛ vuu keɓe naa ɓɔɔ zang bee ka yeti labeenang Laa tɛ̃ɛtɛ̃ɛ ɓɛɛ. Zang beeyi tɔɔ, “Zang ka kaka ɓiɓɛ gbete kpang.”
43019037	Zang ti bee kagn ka yeti labeenang Laa tɔkn tɔɔ, “Zang ri pɛ̃ɛrɛ zang ɓɔɔ ri shu nɛɛ shalang nɛɛ jìng ɓarɛ.”
43019038	Ka knti weɓe, Yusufu yɔɔ gari Arimataya gaa Bilatu nɛɛ Bilatu wu a wu vɔrɔ Yeesɔ. (Yusufu ɓi doo zang ɓɔɔ dũng Yeesɔ kɔ, a kasɛ nɛɛ zang zi kaa takpang, ka ruu ɓɔɔ, kaa vɔrɔ zang Yahudawa ɓɛɛ.) Bilatu yaa wu nɛɛ wu daa tuu vɔrɔ Yeesɔ ta. A Yusufu daa kati, daa witi vɔrɔ Yeesɔ daa nɛɛ mani.
43019039	Ri daa nɛɛ Nikodimu, yɔɔ ɓɔɔ daa ka bii Yeesɔ nɛɛ zìi ɓɛɛ. Nikodimu atɛ gãnang ɓɔɔ nwàng naa lang, ɓɔɔ zang tũuru vɔrɔ ka bii, tɔ̀ɔ, wu pñ̀ng pati kpang, ɓɔɔ zang palɛ nɛɛ muru nɛɛ alu ɓɛɛ. Gãnang keɓe yi nyaa waka bang bang kopi katɔ.
43019040	Zang ziti keɓe, ri tuu vɔrɔ Yeesɔ, a ri tũuru wu gãnang kaɓa ka bii, a ri leng wu nɛɛ fɔ̃ɔrɔ puru naa ɓɔɔ zang Yahudawa ri palɛ vɔrɔ, tɔ̀ɔ ri gbãayi ɓɛɛ.
43019041	Ka nɔng ɓɔɔ zang ɓaa Yeesɔ naa ka laa ɓɛɛ, gbãng kagn nɔng naabm. Sàa shɔɔ kagn nɔngkɔ ɓɔɔ zang gbãa vɔrɔ gngn kpang ɓɛɛ.
43019042	Ka ruu ɓɔɔ, diki kaɓa ɓi diki ɓɔɔ zang kpalɛ bii ka ruu diki ɔ̃sɔnang, a sàa bì'i naabm, ri gbãa Yeesɔ kaa nɔngkɔ.
43020001	Nɔng gãntɛ tɔ gbete ka knti diki ɔ̃sɔnang, Marayamu Magadaliya daa ka yuu sàa bɛɛ nɔng yakɛ gn kpang. Zirɛ zang jìiri tari ɓɔɔ zang ku nyaa sàa nɛɛ mani ɓɛɛ tɔ.
43020002	Ka ruu nɔngkɔ, yurɛ daa ka bii Siman Bituru nɛɛ yɔɔ ɓɔɔ mantɛ vuu ka bii Yeesɔ ɓɔɔ gbete ɓɔɔ bɛɛ Yeesɔ kasɛ wu dɔli ɓɛɛ. A kɔɔ ri tɔɔ, “Zang tuu vɔrɔ Kpanti Yeesɔ tɔ nɛɛ yeti sàa, ruu zi nɔng ɓɔɔ zang shing wu kagn ɓɛɛ kpang.”
43020003	Ka ruu nɔngkɔ, Bituru nɛɛ yɔɔ ɓɔɔ mantɛ vuu ka bii Yeesɔ kaɓa, ri yupaa nɛɛ ri dà'a ka yuu saa.
43020004	Ri yuu katɔ nandon, a yɔɔ ɓɔɔ mantɛ vuu ka bii Yeesɔ kaɓa, yurɛ yaa Bituru doo, a wukɔ daa shɛ̃ɛ yuu sàa shɔɔnang.
43020005	Ɓaa yuu ka dii, a lengse jìng ka yeti sàa, zi fɔ̃ɔrɔ nyaa pɛɛrɛ ɓɔɔ zang leng Yeesɔ kagn ɓɛɛ. Daa yeti sàa kaa takpang.
43020006	Siman Bituru a ka knti, a daa ɓi dɔ̃ɔ gbete ka yeti sàa. Zi fɔ̃ɔrɔ ɓɔɔ zang leng Yeesɔ nɛɛ mani ka nɔngkɔ.
43020007	A ɓɔɔ fɔ̃ɔrɔ ɓɔɔ bɛɛ zang kãng yuu Yeesɔ nɛɛ mani ɓɛɛ, ka nɔng gbete nɛɛ fɔ̃ɔrɔ ɓɔɔ zang leng Yeesɔ nɛɛ mani kpang. Zang leng ɓi ka bm dang gbete.
43020008	A yɔɔ ɓɔɔ mantɛ vuu ka bii Yeesɔ ɓɔɔ wukɔ shɛ̃ɛ yuu sàa shɔɔnang kaɓa, daa yeti sàa kaa jong. Zi kaa jong nɔngkɔ, a shing danggn kati nɛɛ Yeesɔ seepaa tɔ nɛɛ sàa.
43020009	(Bɛɛ ri zi dìiri vuu ɓɔɔ zang bee ka yeti labeenang Laa nɛɛ Yeesɔ naa yupaa ditɔ nɛɛ sàa ɓɛɛ gn kpang)
43020010	A zang ɓɔɔ ri mantɛ vuu ka bii ɓiɓɛ keɓe, ri gbãayu, ri daa gãa.
43020011	Marayamu gbãayu ka yuu saa tɔkn, shii ka nyaa sàa biling a kaayi. Kaayi, a ɓaa yuu ka dii, a lengse jìng ka yeti sàa.
43020012	A zi zang nyaa shoonang Laa ɓɔɔ ka lapa ziti, ri hãlɛ fɔ̃ɔrɔ puru. Ri nwalɛ ka nɔng ɓɔɔ zang wɔɔ vɔrɔ Yeesɔ kagn ɓɛɛ. Gbete nwang ka yupaa, a gbete nwang ka doo dii.
43020013	Ri hɛ̃ɛlɛ Marayamu nɛɛ, “Jaa soro, mɔɔ kaa viya?” Marayamu kasɛ ri nyaa tɔɔ, “Zang tuu Kpanti mɛɛ tɔ, n zi nɔng ɓɔɔ zang shing wu kagn kpang.”
43020014	Kɔ̀'ɔ tɔ naa weɓe, a raa jìng zi Yeesɔ shii tɔ. Zi kaa takpang nɛɛ Yeesɔ kɔ kpang.
43020015	Yeesɔ hɛ̃ɛ wu tɔɔ, “Jaa soro, mɔɔ kaa viya? Mɔɔ kãa wiya?” Marayamu kɔ̀'ɔ ɓi naa zang gbãng kɔ, a kɔɔ wu nɛɛ “Maalang, mɔkɔ nɛɛ tuu wu, tusu m nɔng ɓɔɔ mɔɔ shing wu kagn, n daa tuu wu.”
43020016	Yeesɔ ɓaa wu nyaa nɛɛ “Marayamu.” A raa jìng ka bì'i ɓiɓɛ, a kɔɔ nɛɛ nyaa Yahudawa nɛɛ, “Rabii” (Dìiri ruu keɓe ɓi “maalang”)
43020017	Yeesɔ kɔɔ wu tɔɔ, “M'ɔɔ yi m naa gn bii kpang, ka ruu ɓɔɔ, n gbãayu gn lapa ka bii Daa mɛɛ kpang ɓɛɛ. Dàa ka bii rɛɛ manzung, mɔɔ daa kɔɔ ri nɛɛ, N gbãayu kana ka bii Daa mɛɛ ɓɔɔ doo daa manɛ kɔ ɓɛɛ, Laa mɛɛ, ɓɔɔ ti doo Laa manɛ kɔ ɓɛɛ.”
43020018	A Marayamu Magadaliya daayi, daa kɔɔ rɛɛ zang ɓɔɔ ri mantɛ vuu ka bii Yeesɔ ɓɛɛ, nɛɛ wu zi Kpanti Yeesɔ tɔ, a kɔɔ ri vuu ɓɔɔ Yeesɔ kɔɔ wu ɓɛɛ kati.
43020019	Nɛɛ laarang ka diki kaɓa, ka diki ɓɔɔ nɔng gãntɛ tɔ gbete, ka knti diki ɔ̃sɔnang ɓɛɛ. Zang ɓɔɔ ri mantɛ vuu ka bii Yeesɔ ri kpalɛ zɔɔ ka yeti gãa, ri kulu nyaa gãa katɔ, ka ruu ɓɔɔ, ri kaa vɔrɔ zang Yahudawa ɓɛɛ. Yeesɔ a doo nɛɛ mani, naa shii ka teteng ɓarɛ, a kɔɔ ri tɔɔ, “Yeti manɛ wu lasɛ kpang.”
43020020	Kɔɔ vuu keɓe tɔ, a tusu ri naa ɓiɓɛ nɛɛ kagn. Ɓɔɔ zang ɓɔɔ ri mantɛ vuu ka bii ɓiɓɛ, ri zi Kpanti Yeesɔ naa weɓe, ri tãa tìnang dɔli.
43020021	Yeesɔ kɔɔ ri tɔkn tɔɔ, “Yeti manɛ wu lasɛ kpang. Naa ɓɔɔ Daa shong m ka koo, n shong nɔɔ doo nɔngkɔ ka koo.”
43020022	Kɔɔ tɔ naa weɓe, a sha ɔ̃kɔnang ɓiɓɛ nɛɛ nyaa ka bii ɓarɛ, a kɔɔyi tɔɔ, “Nɔɔ ta Suru tɔ̃ɔ Laa ta.
43020023	Naa nɔɔ yàa zang gbalang vuu shi kpang ɓarɛ, Laa yàa ri tɔ kɔ doori. Naa nɔɔ yaa ri gbalang vuu shi kpang ɓarɛ kpang, Laa yaa ri doo kpang kɔ doori.”
43020024	Ka diki ɓɔɔ Yeesɔ nwang nyaa ka bii ɓarɛ ɓɛɛ, Tooma (ɓɔɔ zang ɓaa wu nɛɛ jaa bãnang) ɓɔɔ ka teteng zang kopi tu ziti ɓɔɔ ri mantɛ vuu ka bii Yeesɔ, ɓi ka nɔng kpang.
43020025	A rɛɛ zang ɓɔɔ ri mantɛ vuu ka bii Yeesɔ nimbang, ri kɔɔ wu nɛɛ, “Ruu zi Kpanti Yeesɔ tɔ.” Kɔɔ ri ɓi nɛɛ, “Naa n zi too kuusa ka naa ɓiɓɛ, a n hãa saa naa mɛɛ kagn, a n ti hãa naa mɛɛ ka kagn buru ɓiɓɛ kpang, n shing danggn m kpang.”
43020026	Diki ɓa tɔ mantaati, zang ɓɔɔ ri mantɛ vuu ka bii Yeesɔ ri ka nyaa zɔɔ, ka yeti gãa. Tooma nɛɛ ri. Ri kulu nyaa gãa katɔ, a Yeesɔ a doo nɛɛ mani, naa shii ka teteng ɓarɛ, a kɔɔ ri tɔɔ, “Yeti manɛ wu lasɛ kpang.”
43020027	A kɔɔ Tooma tɔɔ, “Hãa saa naa ɓaaɓɛ ka nihn, mɔɔ ti pɛ̃ɛrɛ naa mɛɛ. Mɔɔ dìi naa ɓaaɓɛ, mɔɔ hãa ka kagn buru mɛɛ. M'ɔɔ nwàng wu zang ɓɔɔ yaa gn naa kpang, nwang ɓaa zang ɓɔɔ shing danggn ɓɛɛ.”
43020028	Tooma kasɛ wu nyaa tɔɔ, “Mɔkɔ Kpanti mɛɛ nɛɛ Laa mɛɛ.”
43020029	Yeesɔ kɔɔ wu tɔɔ, “Mɔɔ shing danggn kaa ruu ɓɔɔ mɔɔ zi m tɔ ɓɛɛ ya? Tìnang tãanang ɓi ɓɔɔ zang ɓɔɔ ri zi m kpang, ri shing danggn doo nɛɛ mani ɓɛɛ.”
43020030	Yeesɔ palɛ vuu ɓɔɔ zang zirɛ zang mã naa ka danggn dɔli ka jìng zang ɓɔɔ ri mantɛ vuu ka bii ɓiɓɛ ɓɛɛ. Zang bee rùu rɛɛ vuu ɓɔɔ Yeesɔ palɛ ka yeti labeenang keɓe nandon kpang.
43020031	Zang bee weɓe, nɛɛ tɔ̀ɔ, nɔɔ shing danggn kati, nɛɛ Yeesɔ kɔ Kirisi, Jaa Laa. Nɔɔ nɛɛ shing danggn tɔ ka bii ɓiɓɛ, n'ɔɔ walɛ suru bii kati.
43021001	Nɛɛ knti, Yeesɔ nwang nyaa ka bii zang ɓɔɔ ri mantɛ vuu ka bii ɓiɓɛ, ɓɔɔ bɛɛ ka nyaa waapo ɓɔɔ zang ɓaa nɛɛ Tiberiya ɓɛɛ. Tusu ri yuu ɓiɓɛ naa weɓe.
43021002	Siman Bituru nɛɛ Tooma ɓɔɔ zang ɓaa wu nɛɛ Jaa bãnang nɛɛ Natanalu (yɔɔ gari Kana ɓɔɔ ka tipi Galili ɓɛɛ.) nɛɛ wujɛ Zebedi ziti, a ɓɔɔ zang ɓɔɔ ri mantɛ vuu doo ka bii Yeesɔ kɔ, ri ziti, ri nɛɛ zɔɔ ka nɔng gbete.
43021003	Siman Bituru kɔɔ ri tɔɔ, “N daa dòo jaazìi yinang.” Ri kɔɔ wu tɔɔ, “Ruu daa nɛɛ mɔɔ ning.” Ri daa kaa nɛɛ wu ka yeti tonsi. Ri tɛ̃ɛ jang nɛɛ zìi sasak nɔng gãntɛ nɛɛ mani, ri yi vuu ɓɔɔ kpang.
43021004	Bɛɛ laa ìi naa kana, Yeesɔ naa shii ka nyaa waapo. Zang ɓɔɔ ri mantɛ vuu ka bii ɓiɓɛ ri zi kaa takpang nɛɛ Yeesɔ kɔ kpang.
43021005	A hɛ̃ɛ ri tɔɔ, “Rɛɛ masang, nɔɔ yi jaazìi kpang ya?” Ri kasɛ wu tɔɔ, “Ruu yi jaazìi wu gbete kpang.”
43021006	A kɔɔ ri tɔɔ, “Nɔɔ tɛ̃ɛ jang manɛ ka kagn tonsi ɓɔ̀'ɔ nakn nɔɔ yi jaazìi katɔ.” A ri tɛ̃ɛ jang kati, ri zunung ɓɔɔ ri gɔ̃rɛ ri atɛ ka yeti tonsi takpang, ka ruu ɓɔɔ, yi jaazìi tɔ dɔli ɓɛɛ.
43021007	Yɔɔ ɓɔɔ mantɛ vuu ka bii Yeesɔ ɓɔɔ Yeesɔ kasɛ wu dɔli ɓɛɛ, kɔɔ Bituru tɔɔ, “Ɓi Kpanti Yeesɔ.” Ɓɔɔ Bituru tãayi nɛɛ ɓi Kpanti, lu fɔ̃ɔrɔ ɓɔɔ biling ɓiɓɛ ka bii (ka ruu ɓɔɔ, bɛɛ tùlù fɔ̃ɔrɔ katɔ ɓɛɛ.) A shɛ̃ɛ ka yeti mii nɛɛ wu daa ka bii Yeesɔ.
43021008	Zang ɓɔɔ ri mantɛ vuu ka bii Yeesɔ ɓɔɔ nimbang kaɓa, rikɔ a ka nyaa dang gãnggãng ka yeti tonsi. Ri gɔ̃ jang ɓɔɔ jaazìi yi nyaa katɔ ka naa ning. Bɛɛ ri bee tɔ̀'ɔ nɛɛ nyaa waapo kpang, nà'a zang dìi doo laa maani kɔ nwani.
43021009	Ri a tɔ nyaa waapo, a ri zirɛ zang tɛɛ waa tɔ nɛɛ shekere. Jaazìi kagn yuu waa, a borodi ti kagn nɔng.
43021010	Yeesɔ kɔɔ ri tɔɔ, “Nɔɔ atɛ jaazìi ka teteng jaazìi ɓɔɔ nɔɔ yi kãntang ɓɛɛ.”
43021011	Siman Bituru vang tonsi daa gɔ̃ jang, a nɛɛ mani ka nyaa gãnggãng. Jang yi nyaa katɔ nɛɛ jaazìi bang bang, nung laa maani tu laa ziti tu kopi tu taati. Jang yi nyaa katɔ naa weɓe, a lɔɔsɔ kaa takpang.
43021012	Yeesɔ kɔɔ ri tɔɔ, “Nɔɔ arɛ nɔɔ shaa vuu shaanang.” A zang gbete ka teteng zang ɓɔɔ ri mantɛ vuu ka bii ɓiɓɛ, hɛ̃ɛ wu kaa tɔ̀'ɔ nɛɛ “Mɔkɔ wiya?” Kpang, ka ruu ɓɔɔ ri zi tɔ nɛɛ ɓi Kpanti Yeesɔ kɔ ɓɛɛ.
43021013	Yeesɔ arɛ naa tuu borodi, a ri, a a ri jaazìi doo nɔngkɔ.
43021014	Ɓu doo ɓɔɔ Yeesɔ yupaa nɛɛ sàa, nwang nyaa tɔ ka bii zang ɓɔɔ ri mantɛ vuu ka bii ɓiɓɛ, daa kaa nɛɛ weɓe doo taati.
43021015	Ri hangsɛ vuu shaanang tɔ, a Yeesɔ ràng Siman Bituru yee tɔɔ, “Siman jaa Yɔhana, mɔɔ kasɛ m ɓa ɓɔɔ rɛɛ zang keɓe ri kasɛ m ɓɛɛ katɔ ya?” A kasɛ Yeesɔ nyaa tɔɔ, “Nn, Kpanti mɔɔ zi tɔ, n kasɛ mɔɔ katɔ.” Yeesɔ kɔɔ wu tɔɔ, “Gãng jìng ka zang mɛɛ.”
43021016	Yeesɔ kɔɔ wu tɔkn daa kaa doo ziti tɔɔ, “Siman jaa Yɔhana, mɔɔ kasɛ m katɔ ya?” Kasɛ nyaa tɔɔ, “Nn, Kpanti mɔɔ zi tɔ, n kasɛ mɔɔ katɔ.” Yeesɔ kɔɔ wu tɔɔ, “Gãng jìng ka zang mɛɛ”,
43021017	Yeesɔ kɔɔ tɔkn daa kaa doo taati tɔɔ, “Siman jaa Yɔhana mɔɔ kasɛ m katɔ ya?” Yeti Bituru lasɛ, ka ruu ɓɔɔ, Yeesɔ hɛ̃ɛ wu daa doo taati nɛɛ, “Mɔɔ kasɛ m katɔ ya?” ɓɛɛ. A kɔɔ Yeesɔ tɔɔ, “Kpanti, mɔɔ zi vuu tɔ nandon, mɔɔ zi tɔ nɛɛ n kasɛ mɔɔ katɔ.” Yeesɔ kɔɔ wu tɔɔ, “Gãng jìng ka zang mɛɛ.”
43021018	“N kɔ̀'ɔ mɔɔ ruu ɓɔɔ nizang kɔ nwani, mɔɔ nɛɛ doo jasang, mɔɔ kpalɛ bii nɛɛ yuu ɓaaɓɛ, mɔɔ daa nɔng ɓɔɔ mɔɔ kasɛ ɓɛɛ. Mɔɔ nɛɛ kpɛ̃ɛ tɔ, mɔɔ dìi naa, zang ɓɔɔgn mã mɔɔ, wu tuu mɔɔ, wu daa nɛɛ mɔɔ ka nɔng ɓɔɔ mɔɔ kasɛ kpang ɓɛɛ.”
43021019	(Yeesɔ kɔɔ vuu keɓe nɛɛ tɔɔ wu tusu naa ɓɔɔ Bituru naa vɔrɛ, tɔ̀ɔ, zang dɔɔ Laa kaa gn ɓɛɛ.) Yeesɔ hangsɛ ruu keɓe kɔɔnang tɔ, a kɔɔ wu tɔɔ, “Palɛ vuu ɓɔɔ n kasɛ ɓɛɛ.”
43021020	Bituru raa jìng ka knti, a zi yɔɔ ɓɔɔ mantɛ vuu ka bii Yeesɔ ɓɔɔ Yeesɔ kasɛ wu dɔli ɓɛɛ. Ɓɔɔ tiki ka danggn Yeesɔ naabm ka diki ɓɔɔ ri shaa vuu shaanang ɓɛɛ. A ti hɛ̃ɛ Yeesɔ tɔɔ, “Kpanti, wi naa nyɔ yuu ɓaaɓɛ wiya?”
43021021	Ɓɔɔ Bituru zi wu, hɛ̃ɛ Yeesɔ tɔɔ, “A yɔɔ keɓe zang naa palɛ wu ɓi viya?”
43021022	Yeesɔ kasɛ wu nyaa tɔɔ, “Naa n kasɛ nɛɛ wu vɔ kpang, n gbãayu nɛɛ mani, ruu ɓaa hãa kagn ya? Palɛ ɓaa vuu ɓɔɔ n kasɛ ɓɛɛ.”
43021023	Ruu keɓe, baa teteng zang ɓɔɔ ri mantɛ vuu ka bii Yeesɔ nɛɛ yɔɔ keɓe vɔ ɓi kpang. Yeesɔ kɔɔ ɓi nɛɛ yɔɔ vɔ kpang kpang, kɔɔ ɓi nɛɛ, “Naa n kasɛ nɛɛ wu vɔ kpang, 'n gbãayu nɛɛ mani, ruu ɓaaɓɛ hãa kagn ya?”
43021024	Yɔɔ ɓɔɔ mantɛ vuu ka bii Yeesɔ keɓe kɔ kɔɔrɔ vuu keɓe, wukɔ ti beeyi ka labeenang. Ruu ti zi tɔ, vuu ɓɔɔ wu kɔ̀ɔ ɓɛɛ ɓi nizang kɔ nwani.
43021025	Vuu ɓɔɔ Yeesɔ palɛ ɓɛɛ ɓɔɔ kagn dɔli. Naa zang nɛɛ bee katɔ gbete gbete ka labeenang, koo keɓe nandon daa naa ɓɔɔ zang tɛ̃ɛ rɛɛ labeenang ɓɔɔ zang beere kagn ɓɛɛ kpang.
44001001	Dabang Tiyofilu, ka yeti labeenang mɛɛ ɓɔɔ tìng shɔɔnang, n b'ee vuu ka yuu vuu ɓɔɔ Yeesɔ p'al'ɛ a ti tusu ɓɛɛ nandon. N gaayu nɛɛ vuu ɓɔɔ wu gaayu palɛnang,
44001002	à nɛɛ mani ka diki ɓɔɔ Laa tuu wu daa nɛɛ wu ka lapa ɓɛɛ. Ɓɔɔ bɛɛ daa lapa gn kpang, Suru Laa yi wu naa ka bii, a rang rɛɛ zang ɓɔɔ wu shɛ̃ɛrɛ ri nɛɛ ri nwang zang ɓɔɔ wu shong ri ɓɛɛ yee.
44001003	Ka knti jìng dannang ɓiɓɛ, tusu ri yuu ɓiɓɛ diki laa ziti. Nwang nyaa ka bii ɓarɛ ka diki ka bm bm, naa ɓɔɔ ri làa nyaa takpang nɛɛ wu doo ningkãari kpang ɓɛɛ. Ri zi wu, a ti rang yee nɛɛ ri ka yuu Kpanti roonang Laa.
44001004	Diki ɓɔɔ bɛɛ shaa vuu shaanang nɛɛ ri nɔng gbete, kɔɔ ri tɔɔ, “N'ɔɔ yaa Urushalima kpang. Nɔɔ gã vuu ɓɔɔ n kɔɔ nɔɔ ɓɛɛ, vuu ɓɔɔ Daa a nyaa nɛɛ wu a nɔɔ ɓɛɛ.
44001005	Ka ruu ɓɔɔ, Yɔhana pàlɛ̀ zang batizima nɛɛ mii. Diki b'ee takpang, zang pàl'ɛ nɔɔ batizima ditɔ nɛɛ Suru Laa.”
44001006	Ka ɓɔɔ ri kpalɛ zɔɔ nɛɛ Yeesɔ, ri hɛ̃ɛ wu tɔɔ, “Dabang, mɔɔ sɔɔrɔ zang Isirela kpanti ɓarɛ kaa laa keɓe kɔ ya?”
44001007	Yeesɔ kɔɔ ri tɔɔ, “Laa nɛɛ diki ɓi Daa shìli nɛɛ naa vuu palɛnang ɓiɓɛ, ruu manɛ hãa ɓi kagn kpang.
44001008	Diki ɓɔɔ Suru Laa a ka bii manɛ, nɔɔ nw'ang zang ɓɔɔ ri kɔ̀'ɔ ruu ka yuu mɛɛ ka gari Urushalima, nɛɛ tipi Yahudiya nandon, nɛɛ tipi Samariya, nɔɔ daa nɛɛ mani ka nɔng ɓɔɔ koo waa nyaa ɓɛɛ”.
44001009	Kɔɔ ruu keɓe tɔ, a Laa tuu wu kati daa kaa nɛɛ wu ka lapa. Ri pɛ̃ɛrɛ wu nɛɛ jìng. A sãmbong ɓɔɔ arɛ naa zuu wu, ri zi wu takpang.
44001010	Ri shu jìng doo ka lapa, ri zi naa ɓɔɔ wu daa ɓɛɛ, a zang varɛ ziti ri hãlɛ fɔ̃ɔrɔ puru, ri shiiri ka kagn ɓarɛ.
44001011	Ri kɔɔ ri tɔɔ, “Zang tipi Galili, nɔɔ shiiri ka ruu vi nɔɔ pɛ̃ɛrɛ lapa viya? Yeesɔ kɔ zang tuu wu, zang daa nɛɛ wu ka lapa ɓee, naa gbãayu doo naa ɓɔɔ nɔɔ zi wu daa ɓɛɛ kɔ.”
44001012	A zang shoonang Yeesɔ naa yaa kɔpɔ Zeetung, ri gbãayu ka gari Urushalima. Kɔpɔ Zeetung bì'i nɛɛ gari Urushalima daa mɛli gbete kpang.
44001013	Ri shɛ̃ɛ yeti gari tɔ, ri daa ka gãa lapa ɓɔɔ bɛɛ ri nw'ang kagn ɓɛɛ. Zang keɓe rikɔ rɛɛ, Bituru, nɛɛ Yɔhana, nɛɛ Yakubu, a ɓɔɔ Anduru, nɛɛ Filibu, nɛɛ Tooma, nɛɛ Baatolomi, nɛɛ Matiyu, nɛɛ Yakubu jaa Alifaya, a ɓɔɔ Siman ɓɔɔ kasɛ nɛɛ tipi ɓarɛ wu gbãayu nɛɛ knti kpang, nɛɛ Yahuda jaa Yakubu.
44001014	Ri kp'alɛ̀ zɔɔ diki diki, ri gaa Laa nɔng gbete nɛɛ rɛɛ zang soro ɓɔɔ kagn, nɛɛ Marayamu nà'a Yeesɔ, nɛɛ rɛɛ jaanaa Yeesɔ ɓɔɔ varɛ.
44001015	Ka diki ɓɔɔ kagn, zang ɓɔɔ ri sh'ing danggn tɔ laa maani tu bmati, ri kpalɛ zɔɔ. A Bituru seepaa a shiiyi, rang yee.
44001016	Kɔɔyi tɔɔ, “Rɛɛ manzung, vuu ɓɔɔ labeenang kɔɔyi nw'ang ditɔ nizang. Suru Laa rang yee ka tìng nɛɛ nyaa Dawuda ka yuu Yahuda ɓɔɔ sɔ̀ɔ zang ɓɔɔ ri daa y'i Yeesɔ tìng ɓɛɛ.
44001017	Bɛɛ Yahuda ka teteng ɓuru, ka ruu ɓɔɔ, Yeesɔ z'ɔ̃ng wu nɛɛ wu p'al'ɛ shoonang keɓe jong nɛɛ ruu ɓɛɛ.”
44001018	(Saka ɓɔɔ Yahuda walɛ ka ruu vuu shi kpang ɓɔɔ wu p'al'ɛ, hoo tipi nɛɛ mani a watɛ kagn. Shɔ̀ nɛɛ yuu a buru ɓiɓɛ sãayi a lembo ɓiɓɛ tungku ka biling.
44001019	Zang ɓɔɔ ri ka Urushalima ri tãa ruu keɓe katɔ nandon ka ruu nɔngkɔ, ri ɓaa tipi bii nɛɛ nyaa ɓarɛ nɛɛ Akaladama, dìiri nung bì'i ɓi “Tipi Zìi.”)
44001020	Bituru ti kɔɔ tɔkn nɛɛ, “Zang bee ka yeti labeenang Zabura nɛɛ, ‘Gãa ɓiɓɛ wu nwang dãzãa, zang ɓɔɔ wu nwàng kagn kpang.’ Zang ti bee tɔkn nɛɛ, ‘Zang ɓɔɔ wu ta nɔng shoonang ɓiɓɛ.’
44001021	“Ka ruu nɔngkɔ, r'uu zɔ̃ng zang gbete ka teteng zang keɓe ɓɔɔ nwang nɛɛ ruu doo nɛɛ diki ɓɔɔ Yeesɔ rakɛ nɛɛ ruu ɓɛɛ.
44001022	Gaayu nɛɛ diki ɓɔɔ Yɔhana pàlɛ̀ zang batizima kagn, a nɛɛ mani ka diki ɓɔɔ zang tuu Yeesɔ nɛɛ teteng ɓuru zang daa nɛɛ wu ka lapa ɓɛɛ. Wu ti nwang zang gbete ka teteng ɓuru ɓɔɔ naa kɔɔ zang naa ɓɔɔ Laa wisi Yeesɔ paa nɛɛ saa ɓɛɛ.”
44001023	A ri atɛ nung zang varɛ ziti. Yusufu ɓɔɔ zang ɓaa wu nɛɛ Basaba a zang ti ɓaa wu ɓɔɔ nɛɛ Jusitu ɓɛɛ. A ɓɔɔ kaa Maatiya.
44001024	A ri gaa Laa tɔɔ, “Kpanti, mɔkɔ zi yeti zang piti, ka ruu nɔngkɔ, tusu ruu zang ɓɔɔ mɔɔ zɔ̃ng ka teteng zang ziti keɓe ta,
44001025	ɓɔɔ nw'ang zang ɓɔɔ mɔɔ shong ɓɛɛ, wu tèng nɔng ɓɔɔ Yahuda yaayi daa ka nɔng ɓɔɔ ɓi wukɔ nɔng ɓiɓɛ ɓɛɛ.”
44001026	A ri shaa laa nɛɛ, tɔ̀ɔ, ri zɔ̃ng zang gbete ka teteng zang ziti keɓe. L'aa yi Maatiya, a zang ɓakɛ wu kaa nɛɛ rɛɛ zang shoonang kopi tu gbete kaɓa.
44002001	Diki Pentiko naa arɛ, a zang ɓɔɔ ri sh'ing danggn tɔ, ri kpalɛ zɔɔ ka nɔng gbete.
44002002	A ri tãa yee nwang nɛɛ lapa naa jasung bang rarɛ, a naa baa yeti gãa ɓɔɔ ri nwang kagn ɓɛɛ.
44002003	A ri zi vuu naa rìiti waa, baa nɔng, a leere zang ɓɔɔ ri ka nɔng piti ka yuu.
44002004	Suru Laa a kaa bii ɓarɛ, a ri gaayu yee rannang kaa nɛɛ nyaa zang ɓɔɔgn naa ɓɔɔ Suru Laa tusu ri nɛɛ ri rang ɓɛɛ.
44002005	Zang Yahudawa kagn ka Urushalima ka diki kaɓa. Zang varɛ ɓɔɔ ri d'ũng Laa ɓɛɛ, ɓɔɔ ri a nɛɛ tipi koolaa nandon ɓɛɛ.
44002006	Ɓɔɔ ri tãa yee keɓe, zang dɔli ri kpalɛ zɔɔ. Vuu keɓe kpãa ri dɔli, ka ruu ɓɔɔ, ri tãa zang ɓɔɔ ri sh'ing danggn tɔ keɓe ri rangkɛ yee nɛɛ nyaa ɓarɛ ɓɛɛ.
44002007	Ri mã naa ka danggn, a ri kɔɔyi nɛɛ, “Zang kɔ ri rang yee ɓee, ɓu bɛɛ zang tipi Galili kɔ nandon kpang ya?
44002008	A palɛ kaa biya ruu tãayi ri rang yee nɛɛ nyaa tipi ɓuru viya?
44002009	Ruu 'alɛ̀ ɓuru nɛɛ tipi Fatiya, nɛɛ tipi Madiya, nɛɛ tipi Elama, nɛɛ tipi Bagadaza, nɛɛ tipi Yahudiya, nɛɛ tipi Kapaadoosiya, nɛɛ tipi Pontu, ɓɔɔ tipi Asiya,
44002010	nɛɛ tipi Fijiya, nɛɛ ɓɔɔ Pamfiliya, nɛɛ tipi Masar, nɛɛ ɓɔɔ kiiri Kiranɛ nyaa ka teteng ɓɔɔ ɓi tipi Libiya ɓɛɛ, nɛɛ zang zanti ɓɔɔ ri 'al'ɛ nɛɛ gari Rooma ɓɛɛ, ri ɓarɛ zang Yahudawa a ɓɔɔ kaa zang ɓɔɔ ri risi yuu ɓarɛ nɛɛ ri kaa dòo zang Yahudawa kɔ doori ɓɛɛ.
44002011	A ɓɔɔ zang Karitawa, nɛɛ zang Larabawa. Ruu tãayi ri kɔɔrɔ vuu bang bang ɓɔɔ Laa palɛ nɛɛ nyaa zang gãa ɓuru.”
44002012	Ri mã naa ka danggn, ri zi vuu ɓɔɔ ri p'al'ɛ takpang. Ri hɛ̃ɛlɛ zɔɔ kati nɛɛ “vuu keɓe ɓi lɛɛ viya?”
44002013	Zang ɓɔɔ ri kpaa ri nɛɛ, “Ɓi saa palɛ ri”
44002014	A Bituru seepaa nɛɛ zang shoonang ri kopi tu gbete, a rang zang ɓɔɔ ri kpalɛ zɔɔ yee tɔɔ, “Manzung zang Yahudiya, nɛɛ zang ɓɔɔ ri nwang ka Urushalima nandon, nɔɔ ɓaa shoo n kɔɔ nɔɔ dìiri vuu keɓe.
44002015	Wu saa palɛ rɛɛ zang keɓe naa ɓɔɔ nɔɔ kɔɔrɔ ɓɛɛ kpang. Ɓi doo saka mandɛ̃ɛti ɓɔɔ gãndi kɔ nwani.
44002016	Vuu keɓe, ɓi vuu ɓɔɔ zang nyaa shoonang Laa Jɔɔwel kɔɔ r'uu ka yuu ɓiɓɛ kɔ. Jɔɔwel kɔɔyi tɔɔ,
44002017	‘Laa kɔɔyi tɔɔ, ka rɛɛ diki ɓɔɔ koo waa nyaa ɓɛɛ, N naa a shɔnzang piti Suru mɛɛ. Wujɛ manɛ zang soro nɛɛ zang varɛ, ri naa kɔɔrɔ ruu naa ɓɔɔ zang nyaa shoonang Laa kɔɔ ɓɛɛ. Wujɛ jasang manɛ, ri naa zili vuu ɓɔɔ Laa tusu zang ɓɛɛ. Rɛɛ dabang manɛ, ri naa rɔ̃kɔ rɔ̃kɔnang.
44002018	Ka diki kaɓa, n naa a rɛɛ jaafoo mɛɛ zang soro nɛɛ zang varɛ naa, tɔɔ ri kɔɔrɔ ruu ɓɔɔ n kɔɔrɔ ri ɓɛɛ.
44002019	N tusu vuu ka lapa zang zirɛ zang mã naa ka danggn. N ti tusu vuu ɓɔɔ zang zirɛ zang mã naa ka danggn ɓɛɛ ka tipi. Zìi naa zɛ̃ɛ ka tipi, a waa naa shaa nɔng, zĩ̀ir'i ta nɔng piti.
44002020	Zang risi làa, wu tɔ̀ɔ kaa tɔ, shala wu ti r'aa ɓi kaa zìi, tɔ̀ɔ, diki ɓɔɔ zang a Laa bannang kagn wu arɛ. Diki kaɓa wukɔ diki ɓɔɔ bang ɓɛɛ.
44002021	Zang ɓɔɔ nɛɛ gàa Laa nɛɛ wu yi wu naa ka bii, ka diki kaɓa, Laa ta yuu ɓiɓɛ katɔ’.
44002022	“Nɔɔ ɓaa shoo ka ruu keɓe, rɛɛ manzung zang Isirela. Yeesɔ yɔɔ Nazara, zang ɓɔɔ Laa tùsù nɔɔ wu ka vuu bang bang ɓɔɔ zang zirɛ zang mã naa ka danggn, ɓɔɔ Laa palɛ nɛɛ naa ɓiɓɛ ka teteng manɛ ɓɛɛ. Naa ɓɔɔ nɔɔ ti zi tɔ ɓɛɛ.
44002023	Zang a nɔɔ yɔɔ keɓe, ka naa ɓɔɔ Laa sh'ing doo ka tìng ɓɛɛ. Ti Laa kɔ kasɛ a nɔɔ ɓaa wu naa ka laa. Zang ɓɔɔ ri zi Laa kpang ri nyɔ wu vɔrɔ.
44002024	Laa ta wu nɛɛ naa vɔrɔ, a wisi wu paa nɛɛ saa ka ruu ɓɔɔ, daa naa ɓɔɔ vɔrɔ yiti wu kpang ɓɛɛ.
44002025	Dawuda kɔɔ ruu ka yuu ɓiɓɛ tɔɔ, ‘Diki diki jìng mɛɛ ɓi ka bii Laa, N ti zi tɔ nɛɛ Laa ɓi nɛɛ n naabm. Ka ruu nɔngkɔ, n kaa vɔrɔ vuu ɓɔɔ kpang.
44002026	Ka ruu nɔngkɔ, yeti mɛɛ ɓi tìnang kɔ shɛ̃ɛning. N dɔɔ m Laa Naa wee n m shɔnzang waati ɓee, n nwàngnɛ n yaa gn naa kpang.
44002027	Ka ruu ɓɔɔ, mɔɔ yaa m ka nɔng vɔrɔ kpang ɓɛɛ, mɔɔ ti yaa vɔrɔ zang tɔ̃ɔ ɓaaɓɛ wu pũng ka sàa kpang.
44002028	mɔɔ tusu m gbalang ɓɔɔ n, sɔɔyi n wàl'ɛ Suru bii tɔ. Mɔɔ naa shing m 'n tãa tìnang ka tìng ɓaaɓɛ.’
44002029	“Rɛɛ manzung, n kɔ̀'ɔ nɔɔ ruu katɔ ka yuu dabang ɓuru Dawuda, nyaa zàa m kpang. Dawuda vɔrɛ, a zang gbãa wu, sà'a ɓiɓɛ ti doogn ka nɔng ɓuru kãntang keɓe.
44002030	Dawuda ɓi zang nyaa shoonang Laa, a ti zi vuu ɓɔɔ Laa tũng wu ɓi tɔ. Laa tũng wu vuu tɔɔ, wu y'i zɔ̃ng ɓiɓɛ gbete wu roo kpanti.
44002031	Dawuda naa zi vuu ɓɔɔ Laa naa palɛ ka tìng ɓɛɛ, a rang ruu ka yuu naa ɓɔɔ zang wisi Kirisi paa ɓɛɛ. Dawuda kɔɔyi tɔɔ, Zang naa y'aa wu ka sàa kpang, bii ɓiɓɛ ti pũng kpang.
44002032	Laa wisi Yeesɔ keɓe paa tɔ nɛɛ sàa, ruu nandon ruu zi katɔ nɛɛ jìng ɓuru.
44002033	Laa wisi wu paa, a shing wu tɔ ka nakn ɓiɓɛ, a a wu suru ɓɔɔ bɛɛ a ruu nyaa nɛɛ wu naa a ruu ɓɛɛ. Vuu ɓɔɔ nɔɔ zirɛ, nɔɔ ti tãa kãntang keɓe, ɓi vuu ɓɔɔ Laa tɔɔ wu a ruu ɓɛɛ kɔ.
44002034	Ka ruu ɓɔɔ, Dawuda daa ka lapa kpang ɓɛɛ, a kɔɔ doo nɛɛ mani tɔɔ, ‘Kpanti Laa kɔɔ kpanti mɛɛ tɔɔ, Nwang ka nakn mɛɛ,
44002035	n sh'ing zang ɓɔɔ ri shing jìng nɛɛ mɔɔ kpang ditɔ mɔɔ naa ri nɛɛ doo ɓaaɓɛ.’
44002036	“Ka ruu nɔngkɔ, zang Isirela, nɔɔ zi ta tɔ̃ɔ tɔ̃ɔ nɛɛ Yeesɔ ɓɔɔ nɔɔ ɓaa wu naa ka laa keɓe, Laa shing kaa wukɔ nwàng Kpanti, wukɔ ti Kirisi zang ɓɔɔ Laa tɔɔ, wu naa a ɓɛɛ.”
44002037	Ɓɔɔ zang ri tãa ruu keɓe, kpãa ri ka yeti dɔli, a ri hɛ̃ɛ Bituru nɛɛ rɛɛ zang shoonang ɓɔɔ nimbang tɔɔ, “Rɛɛ manzung, r'uu palɛ ɓu kaa viya?”
44002038	Bituru kɔɔ ri tɔɔ, “Zang ɓu wu yaa vuu shi kpang ɓɔɔ wu palɛ ɓɛɛ ta, zang palɛ nɔɔ batizima nɛɛ nung Yeesɔ Kirisi, tɔ̀ɔ, Laa wu yaa nɔɔ gbalang vuu shi kpang manɛ ɓɔɔ dɔli ɓɛɛ kati. Tɔ̀ɔ, Laa wu a nɔɔ Suru ɓiɓɛ kati.
44002039	Ka ruu ɓɔɔ, bɛɛ Laa 'a nyaa ɓi ka ruu manɛ kɔ nɛɛ wujɛ manɛ ɓɛɛ. A ɓɔɔ ti ka ruu zang ɓɔɔ bɛɛ ri naabm ka bii Laa kpang. Suru keɓe, ka ruu zang piti ɓɔɔ Laa ɓɔɔ wukɔ Kpanti ɓuru” naa ɓaa ri nyaa ɓɛɛ.
44002040	Bituru rangkɛ ri ruu ɓɔɔ kaa gn dɔli, a shaarɛ ri nyaa kati tɔɔ, “Nɔɔ ta yuu manɛ katɔ nɛɛ naa jìng ɓɔɔ zang naa dǎng zang ɓɔɔ yeti ɓarɛ shi kpang ɓɛɛ.”
44002041	Zang dɔli ri ta ruu ɓiɓɛ, a zang palɛ ri batizima. Ka diki kaɓa, zang ɓɔɔ gisi ka yuu zang ɓɔɔ ri shing danggn tɔ ka bii Laa ɓɛɛ ri daa nung zang labang taati katɔ.
44002042	Zang keɓe ri shing yuu ɓarɛ ɓi ka vuu ɓɔɔ zang shoonang ri tusu ɓɛɛ. A ɓɔɔ kaa yuu ɓɔɔ ri kpalɛ nɛɛ zɔɔ ɓɛɛ, ɓɔɔ ti ka vuu shaanang ɓɔɔ ri shaa ka nyaa zɔɔ ɓɛɛ, a ɓɔɔ ti ka Laa gaanang.
44002043	Zang piti ri kaa vɔrɔ a Laa ti palɛ vuu ɓɔɔ zang zirɛ zang mã naa ka danggn dɔli nɛɛ naa zang shoonang keɓe.
44002044	Zang ɓɔɔ ri shing danggn tɔ, ri nwang ka nɔng gbete, ri bàs'ɛ vuu naa ɓarɛ nɛɛ zɔɔ.
44002045	Ri malɛ vuu ɓarɛ ri bàsɛ̀ saka nɛɛ zɔɔ. Ri a zang ɓu naa ɓɔɔ daa wu katɔ ɓɛɛ.
44002046	Ri kp'alɛ̀ zɔɔ ka Gãa Laa diki diki. A ri ti shaa vuu ɓarɛ ka nyaa zɔɔ ka gãa ɓarɛ. Ri shaa vuu shaanang, ri tãa tìnang, ri ti ta zɔɔ nɛɛ yeti gbete.
44002047	Ri dɔɔ Laa, a zang piti ti rang yee tɔ̃ɔ ka yuu ɓarɛ, Laa ti gìs'i ri zang ɓɔɔ wu ta yuu ɓarɛ tɔ ka zɔɔ diki diki.
44003001	Diki ɓɔɔgn, Bituru nɛɛ Yɔhana ri daa ka Gãa Laa, ka laa ɓɔɔ zang daarɛ Laa gaanang ɓɛɛ, ka saka taati ɓɔɔ laarang.
44003002	Yɔɔ ɓɔɔgn, zang y'i wu kàa katɔ. Zang tùur'u wu diki diki, zang naa shing wu ka nyaa Gãa Laa ɓɔɔ zang ɓaa nɛɛ, “Shi Dɔli.” ɓɛɛ. Gàar'ɛ vuu ka naa zang ɓɔɔ ri 'alɛ̀ ka Gãa Laa ɓɛɛ.
44003003	Ɓɔɔ yɔɔ bì'i zi Bituru nɛɛ Yɔhana, ri hãa nyaa kaa yeti Gãa Laa, a gaa vuu ka naa ɓarɛ.
44003004	Ri shu yɔɔ jìng ka bii, a Bituru kɔɔ wu tɔɔ, “Pɛ̃ɛrɛ ruu karɛ”
44003005	A shu ri jìng ka bii, kɔɔ ɓi naa ri a wu vuu.
44003006	A Bituru kɔɔ wu tɔɔ, “K'ɔpɔ̀ kagn naa mɛɛ kpang tingkiring, N a mɔɔ m vuu ɓɔɔ n nɛɛ mani ɓɛɛ. Ka nung Yeesɔ Kirisi yɔɔ gari Nazara, n kɔɔ mɔɔ, yupaa ta mɔɔ rarɛ.”
44003007	A y'i yɔɔ ka naa, yì wu naa ka paa yunang. Doo yɔɔ nɛɛ jìng doo ɓiɓɛ tantɛ lakɛnang.
44003008	Yɔɔ zaa ka lapa, a shii nɛɛ doo, a gaayu ranang. A daa yeti Gãa Laa kaa nɛɛ rɛɛ Bituru nɛɛ Yɔhana, r'arɛ̀ wu ti zaa ka lapa, ti dɔ̀'ɔ Laa kana.
44003009	Zang ɓɔɔ ri kpalɛ zɔɔ nandon ri zì wu, ra kana, ti dɔ̀'ɔ Laa kana,
44003010	a ɓɔɔ ri zi wu nung nɛɛ wukɔ yɔɔ ɓɔɔ gaarɛ vuu ɓɔɔ nwang ka nyaa Gãa ɓɔɔ Shi Dɔli, ri mã naa ka danggn, ka ruu vuu ɓɔɔ zang pàlɛ̀ wu ɓɛɛ.
44003011	Ɓɔɔ bɛɛ yɔɔ yi rɛɛ Bituru nɛɛ Yɔhana dòo ka naa, zang dɔli ri mã naa ka danggn. A ri yuku ri daa ka bii ɓarɛ, ka nɔng ɓɔɔ zang ɓaa nɛɛ putali Sulemanu ɓɛɛ.
44003012	Ɓɔɔ Bituru zi zang, kɔɔ ri tɔɔ, “Rɛɛ manzung, zang Isirela nɔɔ mã naa ka danggn ka ruu vuu keɓe ka ruu viya, a nɔɔ tɛ̃ɛ rùu j'ìng ka bii nɔngkɔ viya? Nɔɔ kɔɔ nɛɛ ruu masɛ yɔɔ keɓe nɛɛ naa vuu palɛnang yuu ɓuru, k'ɔ ka ruu vuu tɔ̃ɔ ɓɔɔ ruu p'alɛ̀ Laa ɓɛɛ ya?
44003013	Là'a rɛɛ dabang ɓuru Ibirayi, nɛɛ Ishaaku, nɛɛ Yakubu kɔ a zang shoonang ɓiɓɛ Yeesɔ bannang ɓɔɔ waa nyaa kpang ɓɛɛ. A nɔɔ a zang bang bang Yahudawa wu nɛɛ zang nyɔ wu vɔrɔ. Nɔɔ bɛ̃ɛ wu ka tìng kpanti Bilatu, ka ɓɔɔ Bilatu kɔ̀'ɔyi tɔ nɛɛ wu yaa wu naa kaatɔ ɓɛɛ.
44003014	“P'al'ɛ vuu shi kpang ɓi kpang, ɓi ti zang tɔ̃ɔ, nɔɔ bɛ̃ɛ wu doo nɛɛ mani. Nɔɔ gàa Bilatu nɛɛ wu pàlɛ̀ nɔɔ tɔ̃ɔ, wu yàa nɔɔ zang ɓɔɔ nyɔkɔ zang vɔrɔ kɔ naa jong.
44003015	Nɔɔ nyɔ zang ɓɔɔ zang wàl'ɛ suru bii ka bii ɓiɓɛ kɔ ɓɛɛ. A Laa wisi wu paa nɛɛ sàa, rùu zi wu nɛɛ jìng ɓuru.
44003016	Danggn shinnang ka nung Yeesɔ kɔ masɛ yɔɔ kɔ nɔɔ zi nɛɛ jìng, a nɔɔ ti zì wu nung tɔ ɓee. Ɓi nung Yeesɔ nɛɛ danggn shinnang ka bii ɓiɓɛ kɔ masɛ yɔɔ keɓe dɔ̃ɔ gbete, naa wee nɔɔ zi ɓee.
44003017	“Rɛɛ manzung, n zi tɔ, vuu ɓɔɔ nɔɔ nɛɛ rɛɛ zang bang manɛ, nɔɔ p'al'ɛ Yeesɔ, wu nɛɛ gb'ãa kpang.
44003018	Laa kɔɔ ɓi tɔ doo tɛ̃ɛtɛ̃ɛ nɛɛ nyaa rɛɛ zang nyaa shoonang ɓiɓɛ nandon, nɛɛ Kirisi naa dang jìng katɔ. Vuu keɓe ɓèe ɓi kaa nyaa ruu keɓe kɔ.
44003019	Ka ruu nɔngkɔ, nɔɔ kɔ̃sɔ yeti manɛ ta, nɔɔ gbãayu kaa bii Laa, tɔ̀ɔ, wu yaa nɔɔ gbalang vuu shi kpang manɛ kati.
44003020	Tɔ̀ɔ, Laa wu yaa nɔɔ gbalang nɔɔ ɔ̃sɔ kati.
44003021	Yeesɔ keɓe nwang doo ka lapa ka gbongkarɛ diki ɓɔɔ Laa naa risi vuu piti, wu raa kaa naa ɓɔɔ tìng shɔɔnang tɔkn, wu a nɛɛ mani. Diki ɓɔɔ Laa kɔɔ nɛɛ nyaa zang nyaa shoonang ɓiɓɛ, ɓɔɔ ri p'alɛ̀ vuu shi kpang ɓarɛ kpang, ɓɔɔ ri nwang doo ka tìng tɛ̃ɛtɛ̃ɛ ɓɛɛ.
44003022	Musa kɔɔyi tɔɔ, ‘Laa naa zɔ̃ng zang nyaa shoonang ɓiɓɛ ditɔ, nɛɛ teteng rɛɛ manzung manɛ, naa ɓɔɔ wu zɔ̃ng m ɓɛɛ. Nɔɔ ɓaa shoo, ka vuu ɓɔɔ, wu kɔɔ nɔɔ ɓɛɛ nandon.
44003023	Zang ɓɔɔ nɛɛ ɓaa shoo ka nyaa zang nyaa shoonang Laa kaɓa kpang, zang nw'angs'ɛ wu katɔ nɛɛ teteng zang Laa, zang nyɔ wu vɔrɔ.’
44003024	Nizang, zang nyaa shoonang Laa nandon, ɓɔɔ ri kɔɔ zang ruu Laa ɓɛɛ, gàay'u nɛɛ yuu Samayila nɛɛ zang nyaa shoonang Laa ɓɔɔ ri 'al'ɛ ka knti ɓiɓɛ, ri kɔɔrɔ ruu tɔ, ka yuu rɛɛ diki keɓe.
44003025	Nɔkɔ kaa wujɛ rɛɛ zang nyaa shoonang Laa keɓe. Nɔkɔ ti tà vuu ɓɔɔ Laa a nyaa, nɛɛ wu a rɛɛ dabang manɛ ɓɛɛ kati. Laa kɔɔ Ibirayi tɔɔ, ‘N a zang koo keɓe nandon tìnang tãanang nɛɛ bii zɔ̃ng ɓaaɓɛ kɔ.’
44003026	Laa wisi zang shoonang ɓiɓɛ paa tɔ, a shong wu kaa bii manɛ kɔ shɔɔnang, tɔ̀ɔ, wu a nɔɔ tìnang tãanang ka ɓɔɔ wu shing nɔɔ nandon, nɔɔ yaa gbalang vuu shi kpang manɛ ɓɛɛ.”
44004001	Bituru nɛɛ Yɔhana ri rang yee doo ka naa nyaa nɛɛ zang ɓɔɔ ri kpalɛ zɔɔ ɓɛɛ, a rɛɛ zang ɓɔɔ ri dɔɔ vuu ka Gãa Laa, nɛɛ zang bang zang ɓɔɔ ri gã Gãa Laa nɛɛ rɛɛ Sadukiyawa, ri a ka bii ɓarɛ.
44004002	Yeti ɓarɛ lasɛ nɛɛ Bituru nɛɛ Yɔhana, ka ruu ɓɔɔ, ri tusu zang vuu, a ti kɔɔ ri nɛɛ Yeesɔ yupaa tɔ nɛɛ sàa, ka ruu nɔngkɔ, zang yupaa katɔ nɛɛ sàa ɓɛɛ.
44004003	Ka ruu nɔngkɔ, ri yiki Bituru nɛɛ Yɔhana, ri daa loo ri ka sãa nɛɛ nɔng wu gãntɛ ka gbongkarɛ, ka ruu ɓɔɔ, bɛɛ kaa nɛɛ laarang.
44004004	Zang dɔli ka teteng zang ɓɔɔ ri tãa ruu ɓɔɔ Bituru nɛɛ Yɔhana ri kɔɔyi, ri shing danggn. Zang ɓɔɔ ri shing danggn tɔ ri daa kaa nung labang maani.
44004005	Nɔng naa gãntɛ tɔ, a rɛɛ zang bang bang zang Yahudawa nɛɛ rɛɛ dabang ɓarɛ, nɛɛ rɛɛ zang ɓɔɔ ri tusu zang labeenang Laa ɓɛɛ, ri kpalɛ zɔɔ ka Urushalima.
44004006	Ri kpalɛ zɔɔ nɛɛ rɛɛ Ana, kpanti zang ɓɔɔ ri dɔɔ vuu ka Gãa Laa ɓɛɛ, nɛɛ Kayifa, nɛɛ Yɔhana, nɛɛ Alezanda, a ɓɔɔ kaa rɛɛ zang ɓɔɔ ri shing zɔɔ nɛɛ kpanti zang ɓɔɔ ri dɔɔ vuu ka Gãa Laa ɓɛɛ.
44004007	Zang atɛ Bituru nɛɛ Yɔhana ka tìng ɓarɛ, a ri hɛ̃ɛ ri tɔɔ, “Nɔɔ walɛ naa vuu palɛnang ka niya nɔɔ palɛ vuu keɓe nɛɛ mani wiya? Nɔɔ palɛ nɛɛ nung wiya?”
44004008	A Suru Laa a kaa bii Bituru, a kasɛ ri nyaa tɔɔ, “Rɛɛ zang bang bang zang Yahudawa nɛɛ dabang,
44004009	nɔɔ n'ɛɛ hɛ̃ɛ ruu, ruu keɓe ka ruu ɓɔɔ, ruu yi zang ɓɔɔ vuu palɛ katɔ naa ka bii, nɛɛ naa ɓɔɔ ruu masɛ wu,
44004010	n kaa ɓi, n kɔɔ nɔɔ nɛɛ zang Isirela piti faarik, nɛɛ yɔɔ kɔ shii ka tìng manɛ ɓee, zang masɛ wu nɛɛ nung Yeesɔ Kirisi, yɔɔ gari Nazara ɓɔɔ nɔɔ ɓaa wu naa ka laa, a Làa naa wisi wu paa ka sàa ɓɛɛ.
44004011	Yeesɔ keɓe kɔ, ‘Tari ɓɔɔ nɔɔ zang ɓɔɔ mãa gãa nɔɔ bɛ̃ɛyi, wukɔ naa raa tari ɓɔɔ yiti gãa ɓɛɛ kati.’
44004012	Zang ɓɔɔ ta yuu zang ɓɔɔ takpang, ka ruu ɓɔɔ, zang ɓɔɔ kagn ka koo keɓe gbete ɓɔɔ Laa a zang nung ɓiɓɛ, nɛɛ wukɔ ta yuu zang ɓɛɛ kpang ɓɛɛ.”
44004013	Zang ɓɔɔ ri jɛ̃ɛ zang ruu, ri zi naa ɓɔɔ Bituru nɛɛ Yɔhana ri rang yee ri kaa vɔrɔ kpang ɓɛɛ. A zang ti kɔɔ ri nɛɛ Bituru nɛɛ Yɔhana ɓarɛ zang waati, ri bee laa gngn kpang ɓɛɛ, ri mã naa ka danggn. Ri naa zi kati nɛɛ zang keɓe ri nw'ang ɓarɛ nɛɛ Yeesɔ.
44004014	Ka ɓɔɔ ri zi yɔɔ ɓɔɔ zang masɛ wu shìi nɛɛ Bituru nɛɛ Yɔhana, vuu ɓɔɔ ri kɔɔ takpang.
44004015	A ri kɔɔ Bituru nɛɛ Yɔhana nɛɛ ri nwang ka biling gbongkarɛ. A ri tɔng zɔɔ ka naa ɓarɛ.
44004016	Ri hɛ̃ɛ zɔɔ tɔɔ, “Ruu palɛ biya nɛɛ rɛɛ zang keɓe viya? Ka ruu ɓɔɔ, zang ɓɔɔ ri ka Urushalima nandon, ri zi tɔ nɛɛ zang keɓe ri palɛ vuu ɓɔɔ zang zirɛ zang mã naa ka danggn, ɓɔɔ zang palɛ gngn kpang ɓɛɛ. Daa naa ɓɔɔ ruu ti là'a nyaa kpang.
44004017	Ruu nɛɛ tɔɔ ruu zãa ruu keɓe nɔng baanang, r'uu ɓ'aa nyaa ka rɛɛ zang keɓe, ruu dàng ri nyaa nɛɛ ri rang zang ɓɔɔ yee tɔ̀'ɔ ka nung Yeesɔ kpang.”
44004018	A ri ɓaa Bituru nɛɛ Yɔhana nyaa tɔkn ka yeti gãa. Ri dang ri nyaa nɛɛ ri rang yee, ri tusu zang vuu tɔ̀'ɔ nɛɛ nung Yeesɔ kpang.
44004019	Bituru nɛɛ Yɔhana kasɛ ri nyaa tɔɔ, “Nɔɔ s'ee karɛ ka yeti manɛ nɔɔ zirɛ, wi tɔ̃ɔ ka tìng Laa wiya? Naa rùu ɓaa shoo ka nyaa manɛ ya, kɔ ruu ɓaa shoo ka nyaa Laa?
44004020	Ka ruu ɓɔɔ, ruu zunung naa ɓɔɔ ruu yaa vuu ɓɔɔ ruu zi nɛɛ jìng ɓuru, a ruu ti tãa nɛɛ shoo ɓuru kɔɔnang kpang ɓɛɛ.”
44004021	Zang ɓɔɔ ri jɛ̃ɛ zang ruu, ri dàng ri nyaa gbãnggbãng, a ri yaa ri naa. Ri zi vuu ɓɔɔ ri dang ri jìng kagn kpang, ka ruu ɓɔɔ, zang nandon ri dɔɔ Laa kana ka ruu vuu ɓɔɔ Laa palɛ ɓɛɛ.
44004022	Yɔɔ ɓɔɔ zang p'alɛ̀ vuu ɓɔɔ zang zirɛ zang mã naa ka danggn, ɓɔɔ zang masɛ wu keɓe, s'aa ɓiɓɛ ɓ'a laa ziti katɔ.
44004023	Ɓɔɔ zang y'aa Bituru nɛɛ Yɔhana naa, ri tantɛ daanang ka bii zang shoonang ɓɔɔ nimbang. Ri daa kɔɔ ri vuu ɓɔɔ rɛɛ zang bang bang zang ɓɔɔ ri dɔɔ vuu ka Gãa Laa, nɛɛ rɛɛ zang bang bang zang Yahudawa ri kɔɔ ɓɛɛ.
44004024	Ɓɔɔ ri tãa ruu keɓe hn, ri mɛɛ nyaa dɔ̃ɔ gbete, ka lapa ri gaa Laa tɔɔ, “Dabang ɓuru, zang ɓɔɔ mãa lapa nɛɛ tipi nɛɛ mii waapo nɛɛ vuu ɓɔɔ ka yeti ɓarɛ nandon ɓɛɛ.
44004025	Mɔkɔ rang yee nɛɛ bii Suru Tɔ̃ɔ ɓaaɓɛ, nɛɛ nyaa zang shoonang ɓaaɓɛ dabang ɓuru Dawuda, nɛɛ ‘Zang ri ɓɔɔ zi Laa kpang, ri làs'ɛ yeti ɓarɛ ka ruu viya? A zang ri tɔng zɔɔ waati ka ruu viya?
44004026	Rɛɛ kpanti zang koo ri kpalɛ bii, a rɛɛ zang bang bang, ri tɔng zɔɔ nɔng gbete nɛɛ ri gaa nyaa nɛɛ Kpanti Laa nɛɛ Kirisi ɓiɓɛ’.
44004027	Kpanti Hiridu nɛɛ kpanti Bilatu, ri kpalɛ yuu nizang ka gari keɓe nɛɛ zang ɓɔɔ ri zang Yahudawa kpang, nɛɛ rɛɛ zang Isirela ka yuu Yeesɔ, zang shoonang ɓaaɓɛ ɓɔɔ shi kpang kagn bii ɓiɓɛ kpang ɓɛɛ. Wukɔ Kirisi, zang ɓɔɔ mɔɔ zɔ̃ng ɓɛɛ.
44004028	Ri kpalɛ zɔɔ nɛɛ ri p'alɛ̀ vuu ɓɔɔ mɔɔ sh'ing ɓaa doo ka tìng nɛɛ naa vuu palɛnang ɓaaɓɛ nɛɛ, naa ɓɔɔ mɔɔ kasɛ wu nwang nɔngkɔ ɓɛɛ.
44004029	Kpanti, kãntang keɓe, zi nyaa ɓɔɔ ri dang ta, m'ɔɔ mã ruu danggn jong, ruu rang Ruu ɓaaɓɛ, ruu kaa vɔrɔ kpang.
44004030	Dìi naa ɓaaɓɛ mɔɔ masɛ zang. Mɔɔ a ruu naa, r'uu palɛ vuu ɓɔɔ zang zirɛ zang mã naa ka danggn, nɛɛ nung Yeesɔ, zang shoonang ɓaaɓɛ ɓɔɔ shi kpang ɓi kagn bii ɓiɓɛ kpang ɓɛɛ.”
44004031	Ri hangsɛ nyaa Laa gaanang tɔ, a nɔng ɓɔɔ ri kpalɛ yuu ruutu. Suru Laa a ka bii ɓarɛ, a ri gaa tɔɔsung ruu Laa kɔɔnang, ri kaa vɔrɔ kpang.
44004032	Zang ɓɔɔ ri shing danggn tɔ nandon, yeti ɓarɛ gbete. Zang ɓɔɔ tɔɔ kpang nɛɛ vuu naa ɓiɓɛ, ɓi ɓɔ̀'ɔ ɓiɓɛ ka bm kpang. Ri basɛ vuu ka naa ɓarɛ nɛɛ zɔɔ ri nandon.
44004033	Rɛɛ zang shoonang Yeesɔ, ri kɔɔ zang ruu paa yunang Kpanti Yeesɔ nɛɛ sàa, ri k'aa vɔrɔ kpang. A Laa pàlɛ̀ ri tɔ̃ɔ dɔli.
44004034	Ka ruu nɔngkɔ, zang ɓɔɔ kagn ka teteng ɓarɛ ɓɔɔ dang jìng ɓɛɛ kpang. Ka ruu ɓɔɔ, zang nandon ɓɔɔ vuu naa ɓarɛ kagn naa tipi nɛɛ gãa, ri malɛ, ri atɛ saka vuu ɓɔɔ ri malɛ keɓe.
44004035	Ri naa atɛ ka tìng rɛɛ zang shoonang Yeesɔ. Zang basɛ, zang a zang ɓu naa ɓɔɔ daa wu katɔ ɓɛɛ.
44004036	Ri palɛ kana naa weɓe, a Yusufu zɔ̃ng Leevi, yɔɔ Kuburu ɓɔɔ rɛɛ zang shoonang Yeesɔ ri a wu nung nɛɛ Baranaba (dìiri nung keɓe ɓi, “Jaa ɓɔɔ mã zang danggn ɓɛɛ.”)
44004037	Malɛ tipi ɓiɓɛ, a atɛ saka, naa a rɛɛ zang shoonang Yeesɔ.
44005001	Yɔɔ ɓɔɔ kagn zang ɓaa wu nɛɛ Hananiya nɛɛ ɓeeso Safaratu, ri malɛ tipi ɓarɛ ɓɔɔ kagn.
44005002	Vaa nyaa saka a waasɛ, ɓeeso kasɛ nyaa kagn. A atɛ ɓɔɔ yaa knti, naa a rɛɛ zang shoonang Yeesɔ.
44005003	Bituru hɛ̃ɛ wu nɛɛ, “Hananiya, ka ruu vi sheetang ta rɛ̃rɛnang ɓaaɓɛ, mɔɔ sù'u Suru Laa sè'e a mɔɔ vaa saka tipi ɓɔɔ mɔɔ malɛ mɔɔ yiti viya?
44005004	Ɓɔɔ bɛɛ mɔɔ malɛ gn kpang, wu ɓɔɔ ɓaaɓɛ kpang ya? Ka ɓɔɔ mɔɔ ti malɛ tɔ, saka piti wu ɓɔɔ ɓaaɓɛ kɔ kpang ya? Ka ruu vi mɔɔ naa mang ka yeti ɓaaɓɛ nɛɛ mɔɔ palɛ vuu keɓe viya? Mɔɔ suu wu shɔnzang sè'e kpang mɔɔ suu ɓaa Laa sè'e.”
44005005	Ɓɔɔ Hananiya tãa ruu keɓe naa weɓe, tantɛ watɛnang ka tipi a vɔrɛ. Zang ɓɔɔ ri tãa ruu keɓe piti, ri kaa vɔrɔ dɔli.
44005006	Wujɛ jasang ɓɔɔ ri ka nɔng, ri seepaa, ri leng vɔrɔ ɓiɓɛ nɛɛ fɔ̃ɔrɔ, ri nwangsɛ wu ka biling. Ri daa gbãa wu.
44005007	Knti b'ee tɔ tɔkɔlɔng, ɓeeso arɛ, zi vuu ɓɔɔ palɛ ɓi kpang.
44005008	A Bituru hɛ̃ɛ wu tɔɔ, “Kɔɔ ruu jong, tipi ɓɔɔ nɔɔ malɛ, wee saka bì'i kɔ nandon ya?” Kasɛ wu nyaa tɔɔ, “Nn, saka bì'i kɔ nandon.”
44005009	Bituru hɛ̃ɛ wu tɔɔ, “Ka ruu vi nɔɔ mã zɔɔ naa nɛɛ ɓaavɛ nɛɛ nɔɔ gãsɛ Suru Laa viya? Ɓaa shoo mɔɔ tãa doo zang ɓɔɔ ri dàa gbãa ɓaavɛ kɔ, ri a kana nyaa gãa ɓee. Ri tuu mɔɔ ditɔ jong, ri nwangsɛ mɔɔ ka biling.”
44005010	A tantɛ watɛnang ka tìng Bituru ka nɔngkɔ a vɔrɛ. Wujɛ jasang kaɓa, ri a ka yeti gãa, ri zi wu vɔ tɔ. A ri tuu wu, ri nwangsɛ wu ka biling, ri daa gbãa wu ka kagn ɓeevɛ.
44005011	Zang ɓɔɔ ri dũng Laa nɛɛ zang piti ɓɔɔ ri tãa ruu keɓe ri kaa vɔrɔ dɔli.
44005012	Rɛɛ zang shoonang Yeesɔ, ri palɛ vuu ɓɔɔ zang zirɛ zang mã naa ka danggn dɔli ka teteng zang. A zang ɓɔɔ ri sh'ing danggn tɔ ri kp'al'ɛ zɔɔ diki diki ka nɔng gbete, ka nɔng ɓɔɔ zang ɓaa nɛɛ Putali Sulemanu ɓɛɛ.
44005013	Zang rang yee tɔ̃ɔ ka yuu ɓarɛ, a zang biling ɓɔɔ shɛ̃ɛ teteng ɓarɛ kaa tɔ̀'ɔ kagn gbete kpang.
44005014	Zang ɓɔɔ ri shing danggn ka bii Laa, ri shangnɛ diki diki. Ri shang dɔli zang varɛ nɛɛ zang soro nandon.
44005015	Ka ruu vuu ɓɔɔ rɛɛ zang shoonang Yeesɔ ri p'alɛ̀, zang dɔli ri atɛ zang kɔnang ɓarɛ ka nyaa gbalang, ri wɔɔ ri ka yuu latãng nɛɛ siri, ka ruu ɓɔɔ, Bituru nɛɛ tɛɛnang, jasuru ɓiɓɛ kɔ̀ wu ti a ka yuu ɓarɛ shɛ̃ɛning wu m'as'ɛ ri kati.
44005016	Zang ri alɛ dɔli nɛɛ rɛɛ gari ɓɔɔ kiiri Urushalima nyaa ka teteng ɓɛɛ. Ri atɛ zang kɔnang nɛɛ zang ɓɔɔ suru shi kpang ka bii ɓarɛ ɓɛɛ, zang m'as'ɛ ri nandon.
44005017	Kpanti zang ɓɔɔ ri dɔɔ vuu ka Gãa Laa, nɛɛ rɛɛ zang ɓɔɔ ri nɛɛ wu ɓɛɛ nandon, ɓɔɔ ri ɓarɛ zang Sadukiyawa ɓɛɛ, ri kaa sũnyaa, a gnvɔ shaa ri dɔli.
44005018	Ri yiki rɛɛ zang shoonang Yeesɔ, ri loo ri ka sãa.
44005019	Nɛɛ zìi zang nyaa shoonang Laa ɓɔɔ ka lapa arɛ naa puu nyaa sãa, a nwangsɛ ri ka biling. A kɔɔ ri tɔɔ,
44005020	“Nɔɔ daa ka yeti Gãa Laa, nɔɔ daa shii ka nɔngkɔ, nɔɔ kɔɔ zang ruu ɓɔɔ a zang Suru bii ɓɛɛ nandon.”
44005021	Ɓɔɔ ri tãa naa weɓe, ri daa yeti Gãa Laa bɛ̀'ɛ nɔng gantɛ tɔ, a ri g'aa tɔɔsung ɓɔɔ ri tusu zang vuu ɓɛɛ. Kpanti zang ɓɔɔ ri dɔɔ vuu ka Gãa Laa, nɛɛ zang ɓɔɔ ri nɛɛ wu, ri ɓaa nyaa ka rɛɛ zang bang bang zang Yahudawa, nɛɛ zang ɓɔɔ ri jɛ̃ɛ zang ruu ɓɛɛ. Ri shong nyaa nɛɛ zang daa atɛ rɛɛ zang shoonang Yeesɔ kaɓa ta nɛɛ sãa.
44005022	Rɛɛ zang ɓɔɔ ri gã Gãa Laa, ri daa ka sãa, ri daa ìi rɛɛ zang shoonang Yeesɔ tɔ̀'ɔ ka sãa kpang. Ri gbãayu ri daa kɔɔ rɛɛ zang ɓɔɔ jɛ̃ɛ zang ruu ɓɛɛ.
44005023	Ri kɔɔyi tɔɔ, “Ɓɔɔ ruu daa ka sãa, ruu ìi nyaa gãa kulu katɔ gbatagbata. Zang ɓɔɔ ri gã sãa bii ri shiiri ka nyaa gãa. A ɓɔɔ ruu puu nyaa gãa, ruu ìi zang ɓɔɔ kaa tɔ̀'ɔ yeti sãa kpang.”
44005024	Ɓɔɔ kpanti zang ɓɔɔ ri gã Gãa Laa, nɛɛ rɛɛ zang bang bang zang ɓɔɔ ri dɔɔ vuu ka Gãa Laa, ri tãa naa weɓe, ri mã naa ka danggn, ka ruu ɓɔɔ, ri zi naa ɓɔɔ ruu keɓe naa dii nyaa kpang ɓɛɛ.
44005025	A zang ɓɔɔ arɛ naa kɔɔ ri tɔɔ, “Rɛɛ zang ɓɔɔ nɔɔ loo ri ka sãa, ri shiiri ka Gãa Laa, ri tusu zang vuu.”
44005026	A rɛɛ kpanti zang ɓɔɔ ri gã Gãa Laa nɛɛ zang ɓiɓɛ, ri daayi nɛɛ ri daa atɛ ri. Ri atɛ ri wu nɛɛ bàng kpang, ka ruu ɓɔɔ, ri kaa vɔrɔ, zang nɛɛ luku ri nɛɛ tari ɓɛɛ.
44005027	Zang atɛ zang shoonang Yeesɔ ka tìng rɛɛ zang ɓɔɔ ri jɛ̃ɛ zang ruu ɓɛɛ, ri shi ka tìng ɓarɛ ka nɔngkɔ. A kpanti zang ɓɔɔ ri dɔɔ vuu ka Gãa Laa rang ri yee tɔɔ,
44005028	“Ruu dàng nɔɔ nyaa gbãnggbãng nɛɛ nɔɔ tusu zang vuu tɔ̀'ɔ nɛɛ nung yɔɔ keɓe kpang. Nɔɔ zi vuu ɓɔɔ nɔɔ palɛ ɓɛɛ ta, nɔɔ baa gari Urushalima tɔ nɛɛ vuu ɓɔɔ nɔɔ tusu ɓɛɛ. Nɔɔ kasɛ nɛɛ zang zirɛ nɛɛ rukɔ nyɔ wu vɔrɔ.”
44005029	Bituru nɛɛ rɛɛ zang shoonang Yeesɔ ɓɔɔ nɛɛ wu ri kasɛ wu nyaa tɔɔ, “Ruu ɓ'aa shoo ɓuru ka nyaa Laa, ɓa ɓɔɔ ruu ɓaa shoo ka nyaa shɔnzang katɔ.
44005030	Là'a rɛɛ d'aa ɓuru wisi Yeesɔ paa nɛɛ sàa. Yeesɔ ɓɔɔ nɔɔ nyɔ wu vɔrɔ, ka ɓɔɔ nɔɔ ɓaa wu naa ka laa ɓɛɛ.
44005031	Laa a wu bannang, a shing wu ka nakn ɓiɓɛ, nɛɛ wu nwang zang bang, 'a wu ti nw'ang zang ɓɔɔ ta yuu zang ɓɛɛ. Tɔ̀ɔ, Isirela ri walɛ gbalang ɓɔɔ ri kɔ̃sɔ yeti ɓarɛ, zang wu yaa ri gbalang vuu shi kpang ɓarɛ kati.
44005032	Ruu zi vuu keɓe tɔ, nɛɛ jìng ɓuru, ruu ti kɔɔrɔ zang. Rùu nɛɛ Suru Laa ɓɔɔ Laa a zang ɓɔɔ ri ɓaa shoo ka nyaa ɓiɓɛ ɓɛɛ.”
44005033	Ɓɔɔ rɛɛ zang ɓɔɔ ri jɛ̃ɛ zang ruu, ri tãa ruu keɓe gnvɔ shaa ri dɔli, ri kasɛ nɛɛ ri nyɔ rɛɛ zang shoonang Yeesɔ keɓe kaa vɔrɔ.
44005034	A zang gbete ka teteng ɓarɛ, yɔɔ Farisi ɓɔɔ zang ɓaa wu nɛɛ Gamaliyel. Yɔɔ keɓe tusu zang nyaa dannang Laa, a zang ti 'a wu bannang dɔli. A shii paa ka teteng ɓarɛ, a kɔɔyi nɛɛ zang nwangsɛ rɛɛ zang shoonang Yeesɔ ka biling ka gbongkarɛ.
44005035	A rang rɛɛ zang ɓɔɔ ri jɛ̃ɛ zang ruu ɓɔɔ nimbang yee tɔɔ, “Ɓɔɔ nɔɔ zang Isirela ɓɛɛ, nɔɔ palɛ waasɛ̃, nɛɛ vuu kɔ nɔɔ mangnɛ, nɛɛ nɔɔ palɛ rɛɛ zang keɓe ɓee.
44005036	Diki ɓɔ̀'ɔgn yɔɔ ɓɔɔ zang ɓaa wu nɛɛ Tuuda nwang nyaa, kɔɔrɔ zang nɛɛ wu ɓi zang bang. Zang ɓɔɔ ri dũng wu, ri daa nung laa maani dakn dɛ̃ɛti katɔ. Zang naa nyɔ wu vɔrɔ a zang tantɛ zang ɓɔɔ ri dũng wu ɓɛɛ, a ri shaarɛ.
44005037	Ka knti ɓiɓɛ, Yahuda yɔɔ tipi Galili nwang nyaa ka diki ɓɔɔ bɛɛ zang gã zang ɓɛɛ, zang dɔli ri dũng wu, a ri haa nyaa. Zang ti nyɔ wu vɔrɔ, a zang ɓɔɔ ri dũng wu ri shaarɛ jong.
44005038	N kɔ̀'ɔ nɔɔ doo nɔngkɔ ka ruu keɓe, n'ɔɔ palɛ rɛɛ zang keɓe vuu ɓɔɔ kpang. Nɔɔ y'aa ri ka nɔngkɔ, vuu kɔ ri palɛ nɛɛ vuu ɓɔɔ ri mang ka yeti ɓarɛ ɓee, nɛɛ ɓɔ̀'ɔ shɔnzang, shaarɛ ditɔ.
44005039	Nɛɛ à nɛɛ bii Laa, nɔɔ zunung ɓɔɔ nɔɔ zãa ri palɛnang kpang. Naa nɔɔ zãa ri naa nwang ɓi kaa naa nɔɔ gaa nyaa manɛ nɛɛ Laa.”
44005040	Zang ɓɔɔ ri jɛ̃ɛ zang ruu, ri ɓaa shoo ka nyaa Gamaliyel. Ri ɓaa rɛɛ zang shoonang Yeesɔ nyaa tɔkn ka yeti gãa. Ri kɔɔ zang nɛɛ zang nyɔ zang shoonang Yeesɔ keɓe nɛɛ gbãa. A zang dang ri nyaa, nɛɛ ri rang zang yee tɔ̀'ɔ nɛɛ nung Yeesɔ kpang. A zang yaa ri ri daayi.
44005041	Rɛɛ zang shoonang Yeesɔ ri yaa nɔng ruu jɛ̃ɛnang ri tãa ɓarɛ tìnang, nɛɛ Laa zirɛ ri daa naa ɓɔɔ ri dang jìng ka ruu nung Yeesɔ tɔ.
44005042	Diki, diki ri tusu zang vuu, a ri ti kɔɔrɔ zang Ruu Tɔ̃ɔ Laa ka yeti Gãa Laa nɛɛ yeti gãa zang, nɛɛ Yeesɔ wukɔ Kirisi
44006001	Ka diki kaɓa, zang ɓɔɔ ri shing danggn ka bii Laa ri shang kana dɔli, rɛɛ zang Yahudawa ɓɔɔ ri r'ang nyaa Heleniyawa ri gɔ̃ɔrɔ yee ka yuu rɛɛ zang Ibiraniyawa ka ruu ɓɔɔ, zang n'ɛɛ bàs'ɛ vuu shaanang diki diki, zang yee laa ka rɛɛ suvɔ ɓarɛ kpang ɓɛɛ.
44006002	A rɛɛ zang shoonang Yeesɔ kopi tu ziti keɓe, ri ɓaa nyaa ka rɛɛ zang ɓɔɔ ri mantɛ vuu ka bii ɓarɛ nandon, a ri kɔɔyi tɔɔ, “Daa naa ɓɔɔ ruu yaa ruu Laa rangkɛnang nɛɛ ruu basɛ vuu shaanang kpàng.
44006003	Ka ruu nɔngkɔ, rɛɛ manzung, nɔɔ shɛ̃ɛrɛ zang manziti ka teteng manɛ ɓɔɔ nɔɔ zi tɔ Suru Laa kagn bii ɓarɛ, a ri ti zũng dɔli ɓɛɛ. R'uu shing rikɔ ri gãng jìng ka vuu shaanang basɛnang.
44006004	Rùu r'aa jìng ɓuru kaa Laa gaanang, nɛɛ ruu Laa kɔɔrɔnang.”
44006005	Ruu rɛɛ zang kopi tu ziti keɓe, daa zang piti ka yeti. A zang shɛ̃ɛrɛ rɛɛ Istifanu, yɔɔ ɓɔɔ shing danggn ka bii Laa dɔli, a Suru Laa ti kagn bii ɓiɓɛ ɓɛɛ, a ɓɔɔ Filibu, nɛɛ Porokoru, nɛɛ Nikana, nɛɛ Timon, nɛɛ Barimina, nɛɛ Nikola yɔɔ tipi Antakiya ɓɔɔ bɛɛ dũng gbalang zang Yahudawa ɓɛɛ. Kãntang keɓe dũng kaa Yeesɔ Kirisi.
44006006	Zang atɛ ri ka bii rɛɛ zang shoonang Yeesɔ. Rɛɛ zang shoonang Yeesɔ ri shìli ri naa ka yuu, a ri ti gaa ri Laa.
44006007	Ruu Laa ti bà'a nɔng ɓi kana. Zang ɓɔɔ ri mantɛ vuu, ri ti shang kana diki diki ka Urushalima. Zang ɓɔɔ ri dɔɔ vuu ka Gãa Laa ɓɔɔ ri shing danggn ka bì'i Laa ri shang kana jong diki diki.
44006008	Laa pàlɛ̀ Istifanu tɔ̃ɔ dɔli, a ti a wu naa vuu palɛnang, ka ruu nɔngkɔ, p'al'ɛ vuu bang bang dɔli ɓɔɔ zang zirɛ zang mã naa ka danggn ɓɛɛ ka teteng zang.
44006009	A zang ɓɔɔ ri ka gãa zɔɔ kpalɛnang ɓɔɔ zang ɓaa nɛɛ gãa zɔɔ kpalɛnang Libatinawa, ɓɔɔ ri ɓarɛ zang Yahudawa nɛɛ gari Kiranɛ nɛɛ gari Alezandiriya, a ɓɔɔ nɛɛ tipi silisiya nɛɛ tipi Asiya ri kasɛ ruu ɓiɓɛ kaa takpang. Zang keɓe ri gaayu nyaa laanang kaa nɛɛ wu.
44006010	Suru Laa 'a Istifanu zũnang dɔli naa ɓɔɔ n'ɛɛ ràng yee, zang keɓe ri zunung ɓɔɔ ri kasɛ wu nyaa kpang ɓɛɛ.
44006011	Ka ruu nɔngkɔ, ri dõ̀lɔ̀ zang ɓɔɔ nyaa nɛɛ nwiiri nɛɛ ri kɔɔyi nɛɛ, “Ruu tãayi kɔɔrɔ ruu shi kpang ka yuu Laa, a ti dãlɛ Musa.”
44006012	Ɓɔɔ ri tãa ruu keɓe naa weɓe, yeti zang nɛɛ ɓɔɔ zang bang bang zang Yahudawa, nɛɛ zang ɓɔɔ ri tusu zang labeenang Laa ɓɛɛ lasɛ dɔli. Ri arɛ, ri naa yi Istifanu ri daa nɛɛ wu ka bii zang ɓɔɔ ri jɛ̃ɛ zang ruu ɓɛɛ.
44006013	Ri atɛ zang ɓɔɔ nɛɛ ri naa suu sè'e ka yuu ɓiɓɛ. Ri kɔ̀ɔyi tɔɔ, “Yɔɔ keɓe kɔɔrɔ ruu shi kpang diki diki ka yuu Gãa Laa, a ɓɔɔ ka yuu nyaa ɓɔɔ Musa dang ɓɛɛ.
44006014	Ruu ti tãayi kɔ̀'ɔyi nɛɛ Yeesɔ yɔɔ gari Nazara keɓe, jili Gãa Laa keɓe ka tipi, wu ti kɔ̃sɔ vuu daa ɓɔɔ daa ɓuru ri tusu, ɓɔɔ Musa a ri ɓɛɛ.”
44006015	Zang ɓɔɔ ri nwalɛ ri jɛ̃ɛ zang ruu ɓɛɛ, ri shu jìng ka waa nyaating Istifanu, ri zirɛ waa nyaating ɓiɓɛ nw'ang naa waa nyaating zang nyaa shoonang Laa ɓɔɔ ka lapa ɓɛɛ.
44007001	Kpanti zang ɓɔɔ ri dɔɔ vuu ka Gãa Laa, hɛ̃ɛ Istifanu tɔɔ, “R'uu kɔ zang kɔ̀ɔr'ɔ ka yuu ɓaaɓɛ ɓee nɔngkɔ nizang ya?”
44007002	Istifanu kasɛ wu nyaa tɔɔ, “Rɛɛ manzung nɛɛ rɛɛ daa mɛɛ, nɔɔ ɓaa shoo. Laa ɓɔɔ wukɔ ɓa zang piti bannang ɓɛɛ, nwang nyaa ka bii dabang ɓuru Ibirayi, bɛɛ wu doo ka tipi Bagadaza bɛɛ daa nwang gn ka gari Haran kpang.
44007003	Laa kɔɔ wu nɛɛ, ‘Yaa gãa ɓaaɓɛ ta, nɛɛ tipi ɓaaɓɛ, mɔɔ daa ka nɔng ɓɔɔ n tùs'u mɔɔ naa kagn ɓɛɛ.’
44007004	A Ibirayi yaa tipi Kaladiyawa kati daa nwang kaa Haran. D'aa Ibirayi naa vɔrɛ a Laa naa shing Ibirayi nɛɛ wu sèe gãa, wu a ka tipi kɔ nɔɔ kagn kãntang ɓee.
44007005	Bɛɛ Laa a wu tipi ka nihn k'ɔ tɔkɔlɔng nɛɛ ɓi ɓɔɔ ɓiɓɛ kpang. A Laa a Ibirayi nyaa tɔɔ wu 'a Ibirayi ditɔ, wu nwang kaa ɓɔɔ ɓiɓɛ nɛɛ zang ɓiɓɛ ɓɔɔ zang naa yiki ka knti ɓɛɛ. Ka diki kaɓa, bɛɛ Laa a wu jaa gn kpang.
44007006	Laa kɔɔ wu ruu keɓe hn. ‘Zɔ̃ng ɓaaɓɛ ri daa nwang zang zanti ka koolaa ɓɔɔgn, ri daa nwang jaafoo ka nɔng. Zang dang ri jìng saa laa maani dakn dɛ̃ɛti.’
44007007	Laa kɔɔyi tɔɔ, ‘N naa dang zang ɓɔɔ zõ̀ng ɓaaɓɛ ri shòng ri jìng ditɔ. Tɔ̀ɔ, nɛɛ knti, ri nwangnɛ ri yaa koolaa kaɓa, ri a ka nihn ri naa b'ang m.’
44007008	A Laa a Ibirayi nyaa ka yuu shaa yeenang. Ka ruu nɔngkɔ, ɓɔɔ zang naa yi Ishaaku, Ibirayi yee wu shaa, bɛɛ diki ɓiɓɛ daa tɔ mantaati. Nɛɛ knti, Ishaaku naa yi Yakubu, a Yakubu naa yiki rɛɛ dabang ɓuru kopi tu ziti.
44007009	“Rɛɛ dabang ɓuru, ri kaa sũnyaa nɛɛ Yusufu, a ri malɛ wu nɛɛ wu daa nwang jaafoo ka tipi Masar. A Laa y'aa wu ɓi kaa takpang.
44007010	Laa nwangsɛ wu ka jìng dannang ɓiɓɛ nandon. Laa a wu zũnang a ka ruu nɔngkɔ Firawuna kpanti Masar, kasɛ wu dɔli, a shing wu nɛɛ wu nwang gɔmna ka tipi Masar nɛɛ wu ti nwang zang bang ka gãa firawuna.
44007011	A nyɔkɔ naa nwang ka tipi Masar, nɛɛ tipi Kà'ana nandon. Nyɔkɔ keɓe, dang zang jìng dɔli. Rɛɛ dabang ɓuru ri walɛ vuu shaanang kpang.
44007012	Ɓɔɔ Yakubu tãa nyaa nɛɛ vuu shaanang kagn ka Masar. A shong rɛɛ dabang ɓuru nɛɛ ri daa walɛ vuu shaanang. Wee daanang ɓɔɔ shɔɔnang ɓɛɛ.
44007013	Ɓɔɔ ri naa paasɛ daanang, Yusufu tusu ri yuu ɓiɓɛ kati, a Firawuna naa zi rɛɛ zang gãa Yusufu nung kati.
44007014	A Yusufu shòng daa ɓiɓɛ Yakubu nyaa, kɔɔ wu nɛɛ wu a nɛɛ zang gãa ɓiɓɛ nandon ka Masar. Zang gãa Yakubu nandon, ri laa taati tu kopi tu maani.
44007015	A Yakubu naa daa Masar kati. Yakubu nɛɛ rɛɛ dabang ɓuru, ri daa vɔlɔ kaa nɔngkɔ.
44007016	Zang sɔɔrɔ vɔrɔ ɓarɛ ka Shɛɛkɛm. A zang gbãa ri ka sàa ɓɔɔ Ibirayi hoo ka naa wujɛ Hamɔɔ, a shu ri saka ɓɛɛ.
44007017	“Ka ɓɔɔ diki ɓɔɔ Laa tɔɔ wu pàl'ɛ Ibirayi vuu ɓɔɔ wu a Ibirayi nyaa kagn a naabm ka naa, zang ɓuru ɓɔɔ ri ka Masar ri shang tɔ dɔli.
44007018	Nɛɛ knti, zang naa yi kpanti ɓɔɔgn ka Masar ɓɔɔ zi vuu ɓɔɔ ka yuu Yusufu kpang ɓɛɛ.
44007019	Kpanti keɓe ta yeti shi kpang, nɛɛ rɛɛ zɔ̃ng ɓuru, dang rɛɛ dabang ɓuru jìng, ka ruu ɓɔɔ, sh'ing ri nɛɛ gbãnggbãng ning nɛɛ ri vang jaa rɛ̃ɛting ɓarɛ ka biling nɛɛ tɔ̀ɔ, ri vɔlɔ ɓɛɛ.
44007020	Zang yi Musa ka laa keɓe kɔ. Musa shi dɔli, a Laa kasɛ ruu ɓiɓɛ katɔ. Zang nwang nɛɛ wu ka gãa daa ɓiɓɛ shala taati kɔ nwani.
44007021	Ɓɔɔ zang naa nwangsɛ wu ka biling, jaa Firawuna ɓɔɔ zang soro tuu wu raa kaa jaa ɓiɓɛ, a hingti wu kaa naa jaa ɓiɓɛ.
44007022	Zang tusu Musa labeenang, a zang tusu wu vuu ɓɔɔ zang mantɛ ka tipi Masar nandon, a zunung yee rannang nɛɛ vuu palɛnang dɔli.
44007023	“S'aa Musa daa tɔ laa ziti, a kɔɔ ka yeti ɓiɓɛ nɛɛ, wu daa leng jìng doo ka rɛɛ ɓeezung, zang Isirela.
44007024	Daa tɔ, lee ɓɔɔ a zi yɔɔ Masar dang yɔɔ Isirela gbete jìng kana. Ka ruu nɔngkɔ, dàa ta yɔɔ ɓɔɔ zang dang wu jìng ɓɛɛ nyaa, a nyɔ yɔɔ Masar vɔrɔ.
44007025	(Musa kɔɔ ɓi nɛɛ zang ɓiɓɛ ri zi katɔ nɛɛ Laa kasɛ nɛɛ wu ta yuu ɓarɛ nɛɛ naa ɓiɓɛ, a ri zi ɓarɛ kaa takpang.)
44007026	Nɔng naa gãntɛ tɔ, a zi zang Isirela ziti ri gaa nyaa. Nɛɛ wu basɛ ri kaa tɔ, a kɔɔ ri tɔɔ, ‘Nɔɔ ɓaa shoo, nɔɔ jaanà'a zɔɔ, n'ɔɔ dàng zɔɔ jìng kpang.’
44007027	Zang ɓɔɔ dang zang gbete jìng ɓɛɛ, dɔ̃ Musa nɛɛ kaa, a hɛ̃ɛ nɛɛ, ‘Wi shing mɔɔ zang bang, a ɓɔɔ zang ɓɔɔ jɛ̃ɛ ruu ruu wiya?’
44007028	Mɔɔ nɛɛ mɔɔ nyɔ m vɔrɔ naa ɓɔɔ mɔɔ n'ɛɛ nyɔ yɔɔ Masar ka ɓɔɔrɔ ɓɛɛ ya?
44007029	Ɓɔɔ Musa tãa naa weɓe, Musa yurɛ daa ka tipi Madayana, daa nwang zanti ka nɔngkɔ.
44007030	“Saa ɓa tɔ laa ziti, a zang nyaa shoonang Laa ɓɔɔ ka lapa nwang nyaa ka wu, ka jaa laa ɓɔɔ waa shaayi ka yeti jìngti, ka doo kɔpɔ Sinayi naabm ɓɛɛ.
44007031	Musa zi vuu keɓe, a mã naa ka danggn. Dàa naabm nɛɛ wu daa zirɛ, a tãa yee Kpanti Laa kɔɔ wu tɔɔ,
44007032	‘Nkɔ Là'a rɛɛ dabang ɓaaɓɛ, Là'a Ibirayi nɛɛ Ishaaku, nɛɛ Yakubu.’ Bii zà'a Musa kana, ka ruu vɔrɔ ɓɔɔ wu kaa ɓɛɛ, a pɛ̃ɛrɛ nɔng bì'i takpang.
44007033	A Kpanti Laa kɔɔ wu tɔɔ, ‘Tulu koodoo ɓaaɓɛ ka ruu ɓɔɔ nɔng kɔ mɔɔ shii kagn ɓee, ɓi nɔng ɓɔɔ shi kpang kagn kpang ɓɛɛ.
44007034	N pɛ̃ɛrɛ tɔ, n zi jìng ɓɔɔ zang mɛɛ dang ka Masar tɔ. N ti tã̀a kaanang ɓɔɔ ri kaa ɓɛɛ tɔ. N arɛ n t'ɔɔ, n yaa ri naa. Arɛ n shong mɔɔ, mɔɔ gbãayu ka Masar.’
44007035	“Musa keɓe ɓɔɔ zang Isirela bɛ̃ɛ wu ɓɛɛ kɔ. Ɓɔɔ ri kɔɔ wu t'ɔɔ, wi shing mɔɔ zang bang, a ɓɔɔ zang ruu jɛ̃ɛnang ka yuu ɓuru wiya ɓɛɛ. Laa shong wukɔ, nɛɛ wu naa nwang zang bang, a ɓɔɔ zang ɓɔɔ ta ri ɓɛɛ nɛɛ bii zang nyaa shoonang Laa ɓɔɔ ka lapa ɓɔɔ nwang nyaa ka wu ka jaa laa ɓɔɔ waa shaa ɓɛɛ.
44007036	Musa nwangsɛ ri nɛɛ Masar. Palɛ vuu ɓɔɔ zang zirɛ zang mã naa ka danggn dɔli ka Masar, ɓɔɔ ka waapo Maliya, a ɓɔɔ ti ka jìngti, saa laa ziti.
44007037	Musa kɔ, kɔɔ zang Isirela tɔɔ, ‘Laa naa zɔ̃̌ng nɔɔ zang nyaa shoonang ɓiɓɛ ditɔ, naa ɓɔɔ wu zɔ̃ng m ɓɛɛ. Zang nyaa shoonang keɓe, naa a ɓi doo nɛɛ teteng zang manɛ kɔ.’
44007038	Musa keɓe kɔ nwang nɛɛ rɛɛ zang Isirela ɓɔɔ ri kpalɛ zɔɔ ka jìngti, a ɓɔɔ zang nyaa shoonang Laa ɓɔɔ ka lapa ɓɔɔ rang wu yee ka kɔpɔ Sinayi ɓɛɛ, a ɓɔɔ rɛɛ dabang ɓuru. Wukɔ ti tà ruu r'uu Laa ɓɔɔ a zang suru bii ɓɛɛ, a 'a ruu.
44007039	“A rɛɛ dabang ɓuru ri ɓaa shoo ka nyaa ɓiɓɛ kpang. Ri bɛ̃ɛ wu, ka yeti ɓarɛ, ri kasɛ nɛɛ ri nɛɛ gbãayu ɓarɛ ka Masar.
44007040	A ri kɔɔ Haruna tɔɔ, ‘Mãa ruu vaka ta, ɓɔɔ sɔ̀'ɔ ruu tìng ɓɛɛ. Ruu zi vuu ɓɔɔ palɛ Musa ɓɔɔ nw'angsɛ̀ ruu nɛɛ Masar ɓuru takpang.’
44007041	Ka diki keɓe kɔ, ri mãa vaka naa napoo. Ri dɔ̀ɔ wu vuu, a ri nwaa vuu shaanang nɛɛ ri tãa tìnang, ka ruu vuu ɓɔɔ ri palɛ nɛɛ yuu ɓarɛ ɓɛɛ.
44007042	A Laa raa ri yuu knti. A yaa ri nɛɛ ri bang rɛɛ sang ɓɔɔ ka lapa ɓɛɛ, naa ɓɔɔ rɛɛ zang nyaa shoonang Laa ri bee ka yeti labeenang ɓɛɛ. Zang nyaa shoonang Laa beeyi tɔɔ, ‘Zang Isirela, nɔɔ dɔ̀ɔ nkɔ vuu vaa ɓɔɔ nɔɔ yele ka jìngti saa laa ziti ɓɛɛ ya?
44007043	Nɔɔ tuu manɛ putali vaka manɛ ɓɔɔ zang ɓaa nɛɛ Moleki ɓɛɛ, nɔɔ rakɛ nɛɛ mani, a ɓɔɔ sang vaka manɛ ɓɔɔ zang ɓaa nɛɛ Ramfa ɓɛɛ. Ri ɓarɛ vaka ɓɔɔ nɔɔ palɛ nɛɛ nɔɔ bang ri katɔ ɓɛɛ. Ka ruu nɔngkɔ, n y'aa nɔɔ, zang ri sèe nɔɔ, ri ɓa tipi Babila nɛɛ mani.’
44007044	“Rɛɛ dabang ɓuru ri rakɛ nɛɛ putali ka jìngti. Putali ɓɔɔ tusu ri nɛɛ Laa kagn ka teteng ɓarɛ ɓɛɛ. Zang palɛ putali keɓe naa ɓɔɔ Laa kɔɔ Musa, a ti tusu wu ɓɛɛ.
44007045	Nɛɛ knti, rɛɛ dabang ɓuru ɓɔɔ ri ta putali keɓe, ka naa rɛɛ daa ɓarɛ, ri tuu kaa naa, ka ɓɔɔ Joshuwa sɔɔ ri tìng ɓɛɛ. Ri naa ta tipi keɓe, ka naa rɛɛ zang ɓɔɔ ri nwalɛ ka nɔng, a Laa hingki zang, yaa rɛɛ dabang ɓuru nɔng ɓɛɛ. Putali keɓe, nwang ka nɔngkɔ sasak a nɔng ka yuu Dawuda.
44007046	Laa kasɛ ruu Dawuda dɔli, a Dawuda gaa Laa nɛɛ Laa wu yaa wu, wu mãa Là'a Yakubu gãa nwannang.
44007047	Ɓi kaa Sulemanu naa mãa Gãa bì'i kati.
44007048	“Nɔɔ zi tɔ nɛɛ Laa ɓɔɔ wukɔ ɓa zang piti, nwàng ki gãa ɓɔɔ zang mãa nɛɛ naa ɓi kpang naa ɓɔɔ zang nyaa shoonang Laa kɔɔ ka tìng ɓɛɛ tɔɔ,
44007049	Kpanti Laa tɔɔ, ‘lapa nwang ɓi naa laa nwannang mɛɛ, a tipi ɓi kaa nɔng doo tɛ̃ɛnang mɛɛ. Nɔɔ mãa m zɔ̃ng gãa kiya? Nɔng ɓɔɔ nɔɔ tɔɔ n ɔ̃sɔ kagn kiya?
44007050	Wu nkɔ palɛ vuu piti keɓe nɛɛ naa vuu palɛnang mɛɛ kpang ya?’
44007051	“Nɔɔ taarɛ yuu dɔli. Yeti manɛ nɛɛ shoo manɛ nɔɔ doo katɔ. Nɔɔ kàsɛ̀ nɛɛ nɔɔ tãa vuu ɓɔɔ Suru Laa kɔ̀'ɔ nɔɔ kpang. Nɔɔ p'alɛ̀ doo vuu ɓɔɔ rɛɛ d'aa manɛ ri palɛ ɓɛɛ kɔ.
44007052	Zang nyaa shoonang Laa kagn gbete ɓɔɔ rɛɛ d'aa manɛ dang wu jìng kpang ya? Zang ɓɔɔ ri kɔɔ ruu anang zang tɔ̃ɔ keɓe ka tìng, rɛɛ daa manɛ ti nyɔkɔ ri vɔrɔ. Wee nɔɔ ti nyɔ yuu ɓiɓɛ tɔ, zang nyɔ wu vɔrɔ tɔ.
44007053	Nɔkɔ tà nyaa dannang Laa, ɓɔɔ zang nyaa shoonang Laa ɓɔɔ ka lapa a ruu ɓɛɛ. A nɔɔ dñ̀ng kaa takpang.”
44007054	Ɓɔɔ zang ɓɔɔ ri jɛ̃ɛ zang ruu, ri tãa vuu ɓɔɔ Istifanu kɔɔ ɓɛɛ, gnvɔ shaa ri, ri shaa tãri.
44007055	Suru Laa a ka bii Istifanu, ka ruu nɔngkɔ, tuu jìng ka lapa, a zi bannang Laa nɛɛ Yeesɔ ɓɔɔ shii ka kagn ɓiɓɛ ɓɛɛ.
44007056	A kɔɔyi tɔɔ, “Nɔɔ zirɛ, n zirɛ lapa puuyi, a Jaa Shɔnzang shii ka nakn Laa.”
44007057	Ri mɛɛ nyaa ka lapa, a ri huuru shoo ɓarɛ nɛɛ saa naa. A ri k'a ka yuu ɓiɓɛ dɔ̃ɔ gbete.
44007058	Ri nwangsɛ wu nɛɛ yeti gari, a ri luku wu nɛɛ tari. Zang ɓɔɔ ri zi vuu keɓe jìng ka bii ri tɛ̃̀ɛ, jasang ɓɔɔ bɛɛ ka nɔng, zang ɓaa wu nɛɛ Shaawulu fɔ̃ɔrɔ ɓarɛ nɛɛ wu gãng jìng kagn.
44007059	Ri luku Istifanu kana, a gaa Laa tɔɔ, “Kpanti Yeesɔ, ta suru mɛɛ ta.”
44007060	A tang nɛɛ gutu, mɛɛ nyaa ka lapa tɔɔ, “Kpanti, mɔɔ yiti vuu shi kpang kɔ ri palɛ ɓee ka yeti ɓaaɓɛ kpang.” Kɔɔ vuu keɓe tɔ a vɔ kati.
44008001	Shaawulu kasɛ nyaa kagn ka ɓɔɔ zang nyɔ Istifanu vɔrɔ ɓɛɛ. Ka diki kaɓa zang gaayu ɓɔɔ zang dang zang ɓɔɔ ri dũng Laa jìng ka Urushalima. Zang ɓɔɔ ri shing danggn tɔ, zang tantɛ ri ka tipi Yahudiya nɛɛ tipi Samariya nandon. Ɓi rɛɛ zang shoonang Yeesɔ kɔ ri nwang ɓarɛ shɛ̃ɛning.
44008002	Zang ɓɔɔ ri bang Laa nɛɛ yeti gbete ri gbãa Istifanu, ri kaa wu nyavɔ gbãnggbãng.
44008003	Shaawulu kãa ɓi gbalang ɓɔɔ nɛɛ wu ningsi zang ɓɔɔ ri dũng Laa ɓɛɛ, dɔ̃ɔ gbete. Dàar'ɛ ka gãa gãa, yiki zang varɛ nɛɛ zang soro, wu daa looro ri ka sãa.
44008004	Zang ɓɔɔ ri shing danggn tɔ ɓɔɔ ri tantɛ nɛɛ nɔng piti piti ri rangkɛ ruu Laa ka nɔng ɓɔɔ ri daarɛ ɓɛɛ.
44008005	Filibu daa ka gari ɓɔɔ ka tipi Samariya, daa kɔɔ zang ruu Kirisi ka nɔngkɔ.
44008006	Ɓɔɔ zang ɓɔɔ ri kpalɛ zɔɔ, ri tãa vuu ɓɔɔ wu kɔɔyi, a ri ti zi vuu ɓɔɔ zang zirɛ zang mã naa ka danggn ɓɔɔ wu palɛ ɓɛɛ, ri ɓaa shoo kaa tɔ̃ɔ tɔ̃ɔ.
44008007	Suru shi kpang, ri mɛɛrɛ nyaa ka lapa ka ɓɔɔ ri nwangkɛ nɛɛ bii zang ɓɛɛ. Zang ɓɔɔ ri kàa katɔ, nɛɛ zang ɓɔɔ bii ɓarɛ vɔ katɔ, zang ti masɛ ri jong.
44008008	Zang tãa tìnang ka gari kaɓa dɔli.
44008009	Yɔɔ ɓɔɔ kagn ka gari kaɓa, zang ɓaa wu nɛɛ Siman. Bɛɛ hɛ̃ɛpaa. Palɛ vuu ɓɔɔ zang zirɛ zang mã naa ka danggn dɔli, a kɔɔrɔ zang nɛɛ wu ɓi zang bang.
44008010	Zang ɓɔɔ ri ka gari nandon, zang bang nɛɛ wujɛ, ri ɓaa shoo ka nyaa ɓiɓɛ. Ri kɔ̀ɔr'ɔ nɛɛ, “Yɔɔ keɓe ɓi naa vuu palɛnang Laa ɓɔɔ zang ɓaa nɛɛ, ‘Naa vuu palɛnang ɓɔɔ bang dɔli ɓɛɛ.’”
44008011	Ri dũng wu, ka ruu ɓɔɔ, diki bee tɔ, ɓɔɔ wu pàl'ɛ ri vuu ɓɔɔ ri zirɛ ri mã naa ka danggn nɛɛ paa hɛ̃ɛnang ɓiɓɛ ɓɛɛ.
44008012	Ɓɔɔ ri shing danggn ka Ruu Tɔ̃ɔ kpanti roonang Laa ɓɔɔ Filibu kɔɔ ri, a ɓɔɔ kaa nung Yeesɔ Kirisi, zang palɛ ri batizima, zang varɛ nɛɛ zang soro nandon.
44008013	Siman nɛɛ yuu ɓiɓɛ shing danggn jong ka knti ɓɔɔ zang palɛ wu batizima tɔ, ràk'ɛ kaa nɛɛ Filibu diki diki. Siman mã naa ka danggn, ka ruu vuu ɓɔɔ zang zirɛ zang mã naa ka danggn ɓɔɔ wu zìl'i Filibu palɛ ɓɛɛ.
44008014	Zang shoonang Yeesɔ ɓɔɔ ri ka Urushalima, ri tãa nyaa nɛɛ zang Samariya ri ta ruu Laa tɔ, ka ruu nɔngkɔ, ri dɔ̃ Bituru nɛɛ Yɔhana ka bii ɓarɛ.
44008015	Ri daa shɛ̃ɛ nɔng, a ri gaa zang ɓɔɔ ri shing danggn tɔ Laa, nɛɛ tɔ̀ɔ, Laa wu a ri Suru ɓiɓɛ kati.
44008016	Ka ruu ɓɔɔ, bɛ̀'ɛ Suru Laa a gn ka bii zang gbete ka teteng ɓarɛ kpang ɓɛɛ. Zang palɛ ri batizima ɓarɛ doo nɛɛ nung Kpanti Yeesɔ kɔ shɛ̃ɛning.
44008017	Bituru nɛɛ Yɔhana ri shìli naa kaa yuu ɓarɛ, a Suru Laa a kaa bii ɓarɛ.
44008018	Siman zirɛ Laa a zang Suru ɓiɓɛ ka ɓɔɔ rɛɛ zang shoonang Yeesɔ ri shìli naa ka yuu zang ɓɛɛ, ka ruu nɔngkɔ, 'a Bituru nɛɛ Yɔhana saka,
44008019	a kɔɔ ri tɔɔ, “Nɔɔ a m naa vuu palɛnang keɓe jong, tɔ̀ɔ, zang ɓɔɔ n nɛɛ shing naa ka yuu ɓiɓɛ Suru Laa wu a jong ka bii ɓiɓɛ.”
44008020	Bituru kasɛ wu nyaa tɔɔ, “M'ɔɔ shaarɛ nɛɛ saka ɓaaɓɛ ning, ka ruu ɓɔɔ, mɔɔ kɔɔ nɛɛ mɔɔ hoo vuu ɓɔɔ Laa a zang waati katɔ ɓɛɛ.
44008021	Ruu ɓaaɓɛ hãa ɓi kagn ka shoonang keɓe kpang, ka ruu ɓɔɔ, yeti ɓaaɓɛ ɓi tɔ̃ɔ ka tìng Laa kpang ɓɛɛ.
44008022	Kɔ̃sɔ yeti ɓaaɓɛ ta, ka ruu vuu shi kpang keɓe, mɔɔ gaa Laa wu yaa mɔɔ gbalang, ka ruu ɓɔɔ, mɔɔ rɛ̃rɛ vuu shi kpang naa weɓe ɓɛɛ.
44008023	Ka ruu ɓɔɔ, n zirɛ sũnyaa kagn yeti ɓaaɓɛ dɔli ɓɛɛ, vuu shi kpang ti ɓa mɔɔ yuu tɔ ɓɛɛ.”
44008024	Siman kɔɔ Bituru nɛɛ Yɔhana tɔɔ, “Nɔɔ gaa m Laa jong, tɔ̀ɔ, vuu ɓɔɔ nɔɔ kɔɔyi wu palɛ m kaa tɔ̀'ɔ gbete kpang.”
44008025	Bituru nɛɛ Yɔhana ri kɔɔrɔ vuu ɓɔɔ Laa palɛ, a ri ti rang zang ruu Laa tɔ, ri gbãayu ri daa Urushalima kati. Ri kɔɔrɔ zang ruu Laa ka rɛɛ gari Samariya ka gbalang ɓɔɔ ri daa ɓɛɛ.
44008026	Zang nyaa shoonang Laa ɓɔɔ ka lapa kɔɔ Filibu tɔɔ, “Yupaa mɔɔ daa ka dii mɔɔ sɔɔ gbalang gbaala ɓɔɔ yupaa nɛɛ Urushalima daa ka Gaza ɓɛɛ.”
44008027	Ka ruu nɔngkɔ, Filibu kpalɛ bii a daayi. Daa kana, a kpisi yuu nɛɛ yɔɔ tipi Habasha ɓɔɔ bii varɛ ɓiɓɛ vɔ katɔ ɓɛɛ, gbãayu dà'a kaa tipi ɓiɓɛ. Yɔɔ keɓe zang bang kɔ nwani. Wukɔ yiti saka Kandakatu, jaa soro ɓɔɔ roo kpanti ka tipi Habasha ɓɛɛ. Dàa Urushalima nɛɛ wu daa bang Laa.
44008028	A gbãayu kana, vang ka yuu keke ɓɔɔ gbantang gɔ̃ ɓɛɛ. Ɓɔɔ wu nwang ka yeti keke, gã labeenang ɓɔɔ Ishaya zang nyaa shoonang Laa bee ɓɛɛ.
44008029	A Suru Laa kɔɔ Filibu tɔɔ, “Daa ka nɔng keke kaɓa naabm.”
44008030	A Filibu yurɛ daa ka bii keke daa tãayi yɔɔ gã labeenang Ishaya zang nyaa shoonang Laa. A Filibu hɛ̃ɛ wu tɔɔ, “Mɔɔ zi vuu kɔ mɔɔ gã ɓɛɛ ɓu tɔ ya?”
44008031	Yɔɔ zang bang keɓe kasɛ wu nyaa tɔɔ, “Zang ɓɔɔ n'ɛɛ kɔɔ m dìiri ɓiɓɛ kpang, n zi biya?” A kɔɔ Filibu nɛɛ wu vang ta, wu naa nwang nɛɛ wu ka yeti keke,
44008032	Nɔng ɓɔɔ yɔɔ kaɓa gãrɛ keɓe, Nw'ang naa mɛ̀ɛr'ɛ ɓɔɔ zang daa nɛɛ mani ka nɔng yeenang ɓɛɛ, a puu nyaa ɓiɓɛ kpang. Nwang naa jaa mɛ̀ɛr'ɛ ɓɔɔ zang kpang shãngti ɓiɓɛ, kaa nyaa kpang ɓɛɛ.
44008033	Zang p'al'ɛ wu vuu yusɛ̃ɛ a zang ɓɔɔ ti jɛ̃̀'ɛ wu ruu tɔ̃ɔ kpang. Zang ɓɔɔ zunung ɓɔɔ wu kɔɔ zang ruu ka yuu zɔ̃ng ɓiɓɛ kpang. Ka ruu ɓɔɔ, zang nyɔ wu vɔrɔ bɛɛ diki ɓiɓɛ ka koo keɓe waa nyaa gn kpang ɓɛɛ.
44008034	Yɔɔ ɓɔɔ bii varɛ ɓiɓɛ vɔ katɔ kaɓa, hɛ̃ɛ Filibu tɔɔ, “Kɔɔ m jong, zang nyaa shoonang Laa rang ruu ka yuu wiya? Ka yuu ɓiɓɛ ya, kɔ ka yuu zang ɓɔɔgn?”
44008035	A Filibu puu nyaa gaayu nɛɛ ruu zang nyaa shoonang Laa keɓe ɓɔɔ yɔɔ gã ɓɛɛ, a kɔɔ yɔɔ Ruu Tɔ̃ɔ Kpanti Laa kati ka yuu Yeesɔ.
44008036	Ri daa kana ka gbalang, a ri naa a ka nɔng ɓɔɔ mii kagn ɓɛɛ. Yɔɔ ɓɔɔ bii varɛ ɓiɓɛ vɔ katɔ keɓe kɔɔyi tɔɔ, “Mii keɓe, palɛ m batizima ta.”
44008037	[Filibu kɔɔ wu tɔɔ, “Naa mɔɔ shing danggn ka bii Laa nɛɛ yeti ɓaaɓɛ nandon, n palɛ mɔɔ batizima katɔ.” Yɔɔ kasɛ wu nyaa tɔɔ, “N shing danggn tɔ, nɛɛ Yeesɔ Kirisi wukɔ Jaa Laa„
44008038	A kɔɔ zang ɓɔɔ raa nyaa gbantang nɛɛ keke wu shiiyi. Filibu nɛɛ yɔɔ ɓɔɔ bii varɛ ɓiɓɛ vɔ katɔ, ri shooro kaa nɛɛ yeti keke, ri daa ka yeti mii, a Filibu palɛ wu batizima kati.
44008039	Ri nwang tɔ nɛɛ yeti mii, a Suru Laa tuu Filibu daa nɛɛ wu. Yɔɔ zang bang keɓe, zi Filibu takpang, a yi gbalang daanang ɓiɓɛ, tã̀a tìnang dɔli.
44008040	Filibu daa nwang nyaa ka gari Azotu. A riki rɛɛ gari nandon, kɔɔrɔ zang Ruu Tɔ̃ɔ Laa, a nɛɛ mani ka Kayisariya.
44009001	Bɛɛ gnvɔ yeti Shaawulu ka gn kpang, ka ɓɔɔ wu kasɛ nɛɛ wu nyɔkɔ rɛɛ zang ɓɔɔ ri mantɛ vuu ka bii Kpanti Yeesɔ vɔrɔ ɓɛɛ. Dàa ka bii kpanti zang ɓɔɔ ri dɔɔ vuu ka Gãa Laa ɓɛɛ,
44009002	a gaa wu nɛɛ wu bee wu labeenang ɓɔɔ wu daa a zang ka gãa zɔɔ kpalɛnang ka gari Damasiku ɓɛɛ. Wu nɛɛ daa ìi zang ɓɔɔ ri dũng Gbalang keɓe kagn nɔng, zang varɛ nɛɛ zang soro, wu yiki ri, wu mãlɛ naa ɓarɛ, wu a nɛɛ ri ka gari Urushalima.
44009003	Daa kana gbalang, a naabm tɔ nɛɛ Damasiku, a nɔng yakɛ nɛɛ lapa, kiiri wu nyaa ka teteng.
44009004	Watɛ ka tipi, a tãa yee kɔ̀'ɔ wu nɛɛ, “Shaawulu, Shaawulu, mɔɔ dang m jìng nɔngkɔ, ka ruu viya?”
44009005	A Shaawulu hɛ̃ɛyi nɛɛ, “Ɓu mɔkɔ wiya, Kpanti?” A yee keɓe kɔɔ wu tɔɔ, “Nkɔ Yeesɔ, ɓɔɔ mɔɔ dang wu jìng ɓɛɛ.”
44009006	“Yupaa ta mɔɔ daa ka yeti gari, zang daa kɔɔ mɔɔ vuu ɓɔɔ mɔɔ palɛ ɓɛɛ ditɔ.”
44009007	Zang ɓɔɔ ri daa nɛɛ wu, ri shiiyi, ri zi vuu ɓɔɔ ri kɔɔ takpang. Ri tãa yee tɔ, a ri zi zang kaa tɔɔ gbete kpang.
44009008	Shaawulu naa yupaa nɛɛ tipi, ɓɔɔ puu jìng, a zi nɔng takpang. Zang yi wu kaa naa, zang daa nɛɛ wu ka Damasiku.
44009009	Diki ɓiɓɛ taati zi nɔng kpang. Shaa vuu shaanang kpang, ti ɓoo mii kpang.
44009010	Ka gari Damasiku, yɔɔ ɓɔɔ dũng Laa kagn, zang ɓaa wu nɛɛ Hananiya. Yeesɔ rang yee nɛɛ wu bɛɛ rɔ̃kɔ katɔ tɔɔ, “Hananiya” A kasɛ nyaa nɛɛ, “Wee n ɓee, Kpanti.”
44009011	A Yeesɔ kɔɔ wu tɔɔ, “Yupaa mɔɔ daa ka gãa Yahuda ɓɔɔ ka gbalang ɓɔɔ zang ɓaa nɛɛ, ‘Gbalang ɓɔɔ shiiri katɔ’ ɓɛɛ, m'ɔɔ daa hɛ̃ɛ nɔng yɔɔ gari Taasu, ɓɔɔ zang ɓaa wu nɛɛ Shaawulu ɓɛɛ kãntang keɓe gaa Laa.
44009012	Ɓɔɔ wu gaa doo Laa, a zi yɔɔ ɓɔɔ zang ɓaa wu nɛɛ Hananiya kaɓa ka yeti rɔ̃kɔnang. Hananiya arɛ naa shing wu naa ka yuu, a jìng ɓiɓɛ zi nɔng kaa tɔkn.”
44009013	A Hananiya kasɛ nyaa tɔɔ, “Kpanti, zang dɔli ri kɔɔ m ruu tɔ ka yuu yɔɔ keɓe, ka ruu vuu shi kpang ɓɔɔ wu palɛ zang ɓaaɓɛ ka Urushalima ɓɛɛ.
44009014	Wee à ka Damasiku ɓee, ɓi rɛɛ zang bang bang zang ɓɔɔ ri dɔɔ vuu ka Gãa Laa, a wu naa nɛɛ wu naa yiki zang ɓɔɔ ri ɓaa nung ɓaaɓɛ ɓɛɛ nandon.”
44009015	A Kpanti Yeesɔ kɔɔ wu tɔɔ, “Dita ka ruu ɓɔɔ n z'ɔ̃ng wu tɔ, nɛɛ wu pàlɛ̀ m shoonang ɓɛɛ. Wu daa kɔɔrɔ zang ɓɔɔ ri zang Isirela kpang, nɛɛ rɛɛ kpanti ɓarɛ, nɛɛ zang Isirela, ruu mɛɛ kati ɓɛɛ.
44009016	'N ti tusu wu naa ɓɔɔ wu naa dang jìng dɔli, ka ruu mɛɛ ɓɛɛ.”
44009017	A Hananiya daayi, daa hãa nyaa ka yeti gãa, shing naa ka yuu Shaawulu, a kɔɔyi tɔɔ, “Manzung Shaawulu, Kpanti Yeesɔ ɓɔɔ nw'ang nyaa ka mɔɔ ka gbalang, ka ɓɔɔ mɔɔ a ka nihn ɓɛɛ, wukɔ shong m. Shong m nɛɛ tɔ̀ɔ, mɔɔ zi nɔng kaa tɔkn, nɛɛ tɔ̀ɔ, Suru Laa wu a kaa bii ɓaaɓɛ”.
44009018	Nyaa kɔɔ doo naa ɓee, vuu naa koko bii jaazìi nwang nɛɛ jìng Shaawulu, a zi nɔng kaa tɔkn. A yupaa, zang palɛ wu batizima kati.
44009019	A naa shaa vuu shaanang, a kaka ɓiɓɛ sɔɔ kati. Shaawulu nwang nɛɛ zang ɓɔɔ ri dũng Laa ɓɛɛ, ka Damasiku diki bee katɔ tɔkɔlɔng.
44009020	A yupaa tantɛnang daa ka gãa zɔɔ kpalɛnang, a gaa tɔɔsung ɓɔɔ wu rang zang ruu ka yuu Yeesɔ kati. Kɔɔ zang nɛɛ “Yeesɔ ɓi Jaa Laa.”
44009021	Zang ɓɔɔ ri tãa vuu ɓɔɔ wu kɔɔyi, ri mã naa ka danggn, a ri hɛ̃ɛyi nɛɛ, “Wee ɓi yɔɔ ɓɔɔ nyɔ̀k'ɔ zang ɓɔɔ ri ɓaa nung Yeesɔ vɔrɔ ka Urushalima ɓɛɛ kpang ya? Ti a ka nihn ka ruu ɓɔɔ wu yiki ri, wu daa nɛɛ ri ka Urushalima, wu daa a rɛɛ zang bang bang zang ɓɔɔ ri dɔɔ vuu ka Gãa Laa kpang ya?”
44009022	Shaawulu ti rang zang yee Laa kaa gbãnggbãng. Ruu ɓɔɔ kɔɔyi nɛɛ tɔ̀ɔ, zang zi kati nɛɛ Yeesɔ kɔ Kirisi, wu ruu ɓɔɔ mɔɔ laa nyaa kpang. Ka ruu nɔngkɔ, zang Yahudawa ɓɔɔ ri ka Damasiku ri zi vuu ɓɔɔ ri kɔɔ wu takpang.
44009023	Diki naa bee tɔ, a rɛɛ zang Yahudawa ri tɔng zɔɔ ri kãa gbalang ɓɔɔ naa ri nyɔ Shaawulu vɔrɔ ɓɛɛ.
44009024	Zang naa kɔɔ wu vuu ɓɔɔ ri mangnɛ nɛɛ ri palɛ ɓɛɛ. Ri gã nyaa gãa gari nɛɛ laagɛ̃ nɛɛ zìi piti nɛɛ tɔ̀ɔ, ri nyɔ wu vɔrɔ.
44009025	Ka ruu nɔngkɔ, diki ɓɔɔgn zang ɓɔɔ ri dũng Shaawulu ri mã soo ka sà'ang ri shing wu kagn, ri yaa wu naa nɛɛ hangka ɓɔɔ zang yaa ka bii binting, ɓɔɔ zang mã̀ayi zang kiiri gari nyaa nɛɛ mani ɓɛɛ.
44009026	Shaawulu daa Urushalima nɛɛ wu daa ɓakɛ yuu kaa nɛɛ rɛɛ zang ɓɔɔ ri dũng Laa ɓɛɛ. Ri kaa vɔrɔ ɓiɓɛ nandon, ri tɔɔ, wu ɓi gn zang ɓɔɔ dũng Laa nizang kpang.
44009027	A Baranaba atɛ wu ka bii rɛɛ zang shoonang Yeesɔ. Naa kɔɔ ri naa ɓɔɔ Shaawulu zi kpanti Yeesɔ ka gbalang, a kpanti rang wu yee ɓɛɛ. A ti kɔɔ ri n'aa ɓɔɔ rang zang ruu ka yuu nung Yeesɔ ka Damasiku, kaa vɔrɔ kpang ɓɛɛ.
44009028	A Shaawulu nwang kaa nɛɛ ri, rakɛ ka Urushalima nandon. Kɔ̀'ɔ zang ruu ka yuu nung Kpanti Yeesɔ ti kaa vɔrɔ kpang.
44009029	Ti rang yee, a ri laa zɔɔ nyaa nɛɛ rɛɛ zang Yahudawa ɓɔɔ ri r'ang ɓarɛ nyaa Heleniyawa ɓɛɛ. A zang Yahudawa keɓe, ri kãa gbalang ɓɔɔ naa ri nyɔ wu vɔrɔ ɓɛɛ.
44009030	Ɓɔɔ rɛɛ zang shoonang Yeesɔ ri tãa nyaa, ri tuu Shaawulu ri daa nɛɛ wu ka gari Kayisariya. Ri daa shing wu nɛɛ wu dita ka gari Taasu.
44009031	Ka diki kaɓa, zang ɓɔɔ ri dũng Laa ɓɔɔ ri ka tipi Yahudiya, nɛɛ tipi Galili, nɛɛ tipi Samariya nandon, ri tãa tìnang nwannang ɓarɛ kati. Suru Laa yi ri naa kagn, a mã ri danggn. Ri shang kaa jong ka ɓɔɔ ri nwangnɛ ri a Laa bannang ɓɛɛ.
44009032	Bituru rakɛ nɛɛ nɔng piti piti, a diki ɓɔɔgn daayi nɛɛ wu daa leng rɛɛ zang Laa ɓɔɔ ri ka gari Liida ɓɛɛ.
44009033	Daa ìi yɔɔ ɓɔɔ kagn nɔng, zang ɓaa wu nɛɛ Aniya ɓɔɔ bii ɓiɓɛ vɔ katɔ ɓɛɛ. Zunung ɓɔɔ wu yupaa nɛɛ latãng ɓiɓɛ kpang saa daa mantaati.
44009034	Bituru kɔɔ wu tɔɔ, “Aniya Yeesɔ Kirisi masɛ mɔɔ tɔ. Yupaa mɔɔ palɛ latãng ɓaaɓɛ waasɛ̃.” A Aniya tantɛ paa yunang.
44009035	Zang ɓɔɔ ri roo gãa ka Liida nɛɛ gari Sharong ri zi wu katɔ nandon. Ri ti raa zang ɓɔɔ ri dũng Laa kaa nandon.
44009036	Jaa soro ɓɔɔ kagn dũng Laa, ka gari Joopa zang ɓaa nung ɓiɓɛ nɛɛ Tabita (Tabita nɛɛ nyaa Heleniyawa ɓi Dorika, nung ɓɔɔ zang ɓaa m'akà ɓɛɛ). Jaa soro keɓe p'alɛ̀ ɓi tɔ̃ɔ diki diki, ti yi zang ɓɔɔ vuu ka naa kpang, naa ka bii.
44009037	Ka laa kaɓa, vuu palɛ wu, a vɔrɛ. Zang sɔ̀ɔ vɔrɔ ɓiɓɛ, a zang daa shing wu ka yeti gãa lapa
44009038	Joopa nɛɛ Liida ri bee kpang. Ɓɔɔ rɛɛ zang ɓɔɔ ri dũng Laa ka Joopa ri tãa nyaa nɛɛ Bituru ka Liida, ri shong zang varɛ ziti ka bii ɓiɓɛ. Ri kɔɔ wu tɔɔ, “Ruu zɔ̃ɔrɔ mɔɔ katɔ, a ka bii ɓuru tantɛnang.”
44009039	A Bituru kpalɛ bii a daa kaa nɛɛ rɛɛ zang ɓɔɔ zang shong ri ɓɛɛ. Daa shɛ̃ɛ nɔng tɔ, a zang vang nɛɛ wu ka gãa lapa. Rɛɛ suvɔ ri kpalɛ zɔɔ ka bii ɓiɓɛ nandon ri kaa nyavɔ. Ri ti tusu wu rɛɛ fɔ̃ɔrɔ ɓɔɔ Dorika haarɛ bɛɛ wu doo ningkãari ɓɛɛ.
44009040	Bituru nwangsɛ ri nɛɛ yeti gãa nandon, a tang ka tipi gaa Laa, a raa jìng ka vɔrɔ a kɔɔyi tɔɔ, “Tabita, yupaa ta.” A Tabita puu jìng, ɓɔɔ zi Bituru yupaa nwang doo paa.
44009041	Bituru yì wu naa ka bii, a shii kaa nɛɛ doo. Bituru, ɓaa nyaa kaa rɛɛ zang ɓɔɔ ri dũng Laa, nɛɛ rɛɛ suvɔ a a ri Tabita kaa ningkãari.
44009042	Ruu keɓe baa gari Joopa nandon, a zang dɔli ri shing danggn kaa bii Laa.
44009043	Bituru nw'ang ka Joopa ka gãa Siman, yɔɔ ɓɔɔ zaa koo vuu ɓɛɛ, diki ɓiɓɛ bee katɔ tɔkɔlɔng.
44010001	Zang bang sɔɔja ɓɔɔ kagn Kayisariya, zang ɓaa wu nɛɛ Koneliyu. Wukɔ zang bang vaa sɔɔja Rooma ɓɔɔ laa maani dakn man gbete, ɓɔɔ ɓi rɛɛ zang Italiya kɔ shɛ̃ɛning kagn ɓɛɛ.
44010002	Koneliyu ɓi zang ɓɔɔ dũng Laa ɓɛɛ. Bang Laa nɛɛ zang gãa ɓiɓɛ piti. Yi rɛɛ zang Yahudawa ɓɔɔ vuu ka naa ɓarɛ kpang naa ka bii, ti gaa Laa diki diki.
44010003	Diki ɓɔɔ kagn bɛɛ laa kpɛ̃ɛ tɔ, nung saka taati, Koneliyu rɔ̃kɔ. Ka rɔ̃kɔnang keɓe, zi zang nyaa shoonang Laa ɓɔɔ ka lapa ɓɛɛ gbàrɛgbàrɛ arɛ a ɓaa wu nyaa tɔɔ, “Koneliyu.”
44010004	Koneliyu ã̀tɛ zang nyaa shoonang Laa ɓɔɔ ka lapa ɓɛɛ jìng ka bii. Bii kaa wu vɔrɔ, a kasɛ nyaa tɔɔ, “Ɓu viya Kpanti.” Zang nyaa shoonang Laa ɓɔɔ ka lapa, kasɛ wu nyaa tɔɔ, “Laa tãa gaanang ɓɔɔ mɔɔ gaa wu tɔ. Ti zi tɔ̃ɔ ɓɔɔ mɔɔ pàl'ɛ zang tɔ, ka ruu nɔngkɔ, danggn ɓaaɓɛ ning Laa kpang.
44010005	Shong rɛɛ zang varɛ ka Joopa ri daa ɓaa mɔɔ nyaa ka Siman ɓɔɔ zang ɓaa wu nɛɛ Bituru ɓɛɛ.
44010006	Nwàng zanti ka gãa Siman yɔɔ ɓɔɔ zaa koo vuu ɓɛɛ. Roo gãa ka nyaa waapo naabm.”
44010007	Ɓɔɔ zang nyaa shoonang Laa ɓɔɔ ka lapa ɓɔɔ rang yee nɛɛ wu daa tɔ, Koneliyu ɓaa nyaa ka rɛɛ zang varɛ ziti ka teteng zang ɓɔɔ ri palɛ shoonang ka gãa ɓiɓɛ, nɛɛ yɔɔ sɔɔja gbete ka teteng rɛɛ sɔɔja ɓɔɔ ri gã wu ɓɛɛ. Yɔɔ keɓe dũng doo Laa kɔ.
44010008	Kɔɔ ri vuu ɓɔɔ p'alɛ̀ nandon, a shong ri kaa Joopa.
44010009	Nɔng gantɛ tɔ rɛɛ zang keɓe, ri yi gbalang tɔ, ri a tɔ naabm nɛɛ Joopa. Bituru vang ɓi kaa gãa lapa bɛ̀'ɛ laa kaa dalɛ yuu nɛɛ wu gaa Laa.
44010010	Nyɔkɔ nyɔ wu tɔ, kasɛ vuu ɓɔɔ wu shaa ɓɛɛ. Zang nwà'a wu vuu shaanang doo kana, a rɔ̃kɔ kati.
44010011	Zirɛ lapa puuyi, vuu a kana nɛɛ lapa naa fɔ̃ɔrɔ nyaa pɛɛrɛ bang ɓɔɔ zang yaa naa nɛɛ soo ɓɔɔ zang mãlɛ ka nyaa ɓiɓɛ ɓɔɔ dɛ̃ɛti ɓɛɛ. A zang yaa naa kaa nɛɛ mani.
44010012	Ka yeti fɔ̃ɔrɔ keɓe, rɛɛ yɔpɔ ɓɔɔ takɛ doo dɛ̃ɛti kagn ka zɔ̃ngzɔ̃ng, nɛɛ rɛɛ vuu ɓɔɔ gɔ̃ nɛɛ buru, nɛɛ rɛɛ jaaning ɓɔɔ ri tãarɛ ka lapa ɓɛɛ.
44010013	A tãa yee kɔɔ wu tɔɔ. “Bituru yupaa ta mɔɔ nyɔrɛ mɔɔ shaayi”.
44010014	Bituru kasɛ wu nyaa tɔɔ, “Kpang Kpanti, n shaa vuu ɓɔɔ nyaa dannang zang Yahudawa zãa ruu shaanang katɔ, gngn kpang.”
44010015	A tãa yee tɔkn daa kaa doo ziti nɛɛ, “vuu ɓɔɔ Laa kɔɔyi nɛɛ tɔ̃ɔ, mɔɔ t'ɔɔ̀ kpang nɛɛ shi kpang, kpang.”
44010016	Zang palɛ vuu keɓe nɔngkɔ dakn taati, a zang gɔ̃ vuu bì'i, zang daa nɛɛ mani ka lapa.
44010017	Bituru rɛ̃rɛ dɔɔ kana ka yuu dìiri rɔ̃kɔnang kɔ wu rɔ̃kɔ ɓee, a zang ɓɔɔ Koneliyu shong ri, hɛ̃ɛ nɔng gãa Siman tɔ, ri ìi tɔ, a ri shii kaa nyaa gãa.
44010018	Ri ɓaa nyaa, a ri hɛ̃ɛ zang tɔɔ, “Zang zanti kagn gãa keɓe ɓɔɔ zang ɓaa nung ɓiɓɛ nɛɛ Siman Bituru ya?”
44010019	Bituru rɛ̃rɛ doo kana ka yuu vuu ɓɔɔ wu zi ɓɛɛ, a Suru Laa kɔɔ wu tɔɔ, “Siman, zang varɛ taati ri kãa nɔng ɓaaɓɛ.
44010020	Kpalɛ bii, mɔɔ shooro. Mɔɔ rɛ̃rɛ gn ziti ka yuu daanang kpang. Mɔɔ daa nɛɛ ri, ka ruu ɓɔɔ, nkɔ shong ri ɓɛɛ.”
44010021	A Bituru shooro nɛɛ gãa lapa daa kɔɔ ri tɔɔ, “Nkɔ zang ɓɔɔ nɔɔ kãa wu ɓɛɛ. Nɔɔ à ka ruu viya?”
44010022	Ri kasɛ wu nyaa tɔɔ, “ Zang bang sɔɔja ɓɔɔ zang ɓaa wu nɛɛ Koneliyu kɔ shong ruu. Koneliyu zang tɔ̃ɔ, bang Laa, a zang Yahudawa nandon, ri a wu bannang dɔli. Zang nyaa shoonang Laa ɓɔɔ ka lapa ɓɛɛ gbete, kɔɔ wu nɛɛ wu ɓaa mɔɔ nyaa ka gãa ɓiɓɛ. Nɛɛ tɔ̀ɔ wu tãa vuu ɓɔɔ mɔɔ kɔɔ ɓɛɛ.”
44010023	Bituru ɓaa ri nyaa daa kaa nɛɛ ri ka yeti gãa. Ri roo kaa nɔngkɔ. Nɔng gãntɛ tɔ, a Bituru kpalɛ bii daa kaa nɛɛ ri. Zang ɓɔɔ ka teteng rɛɛ zang ɓɔɔ ri dũng Laa ka Joopa, ri daa kaa jong nɛɛ wu.
44010024	Nɔng gãntɛ kaa tɔkn, a ri shɛ̃ɛ Kayisariya kati. Ri daa ìi Koneliyu nɛɛ rɛɛ ɓeezung, nɛɛ rɛɛ ɓeesang ɓɔɔ wu ɓaarɛ ri nyaa ri gã wu tɔ.
44010025	Bituru hãa nyaa kana ka yeti gãa, a Koneliyu kpisi wu yuu. Tang nɛɛ gutu ka tìng ɓiɓɛ, a bang wu.
44010026	Bituru wisi wu paa, a kɔɔ wu tɔɔ, “Shii doo paa n m doo shɔnzang naa mɔkɔ.”
44010027	Ri r'ang yee kana nɛɛ zɔɔ ri daa yeti gãa, a ɓɔɔ Bituru daa ka yeti gãa daa ìi zang ri kpalɛ zɔɔ tɔ gaagaa.
44010028	A kɔɔ ri tɔɔ, “Nɔɔ zi tɔ, nyaa dannang zang Yahudawa zãa ruu nwannang nɛɛ zang ɓɔɔ ri zang Isirela kpang ɓɛɛ katɔ. Nɛɛ ri ti daa zanti ka gãa ɓarɛ kpang. Laa tusu m, wàasɛ̀ m kpang, t'ɔɔ, n ɓàa zang ɓɔɔ nɛɛ ri zang shi kpang kpang.
44010029	Ka ruu nɔngkɔ, ɓɔɔ zang shong nyaa, n laa nyaa kpang, n tantɛ anang. 'N hɛ̃ɛ nɔɔ, nɔɔ shong nyaa ka ruu viya?”
44010030	Koneliyu kasɛ wu nyaa tɔɔ, “Diki daa lɛɛkɔ dɛ̃ɛti bɛɛ n ka yeti gãa mɛɛ, n gà'a Laa bɛɛ laa naa weɓe kɔ saka taati. A zang ɓɔɔ hãa fɔ̃ɔrɔ kɔlɔ katɔ nwang nyaa a shii ka tìng mɛɛ,
44010031	a kɔɔyi tɔɔ, ‘Koneliyu, Laa tãa gaanang ɓɔɔ mɔɔ gaa wu tɔ, danggn vuu tɔ̃ɔ ɓɔɔ mɔɔ pàl'ɛ zang ti ning wu kpang.
44010032	Shong nyaa ka Joopa zang daa ɓàa mɔɔ nyaa ka Siman ɓɔɔ zang ɓaa wu nɛɛ Bituru ɓɛɛ. Nwàng zanti ka gãa Siman, yɔɔ ɓɔɔ zaa koo vuu ɓɛɛ. Gãa Siman ka nyaa waapo naabm.’
44010033	A n tantɛ nyaa kaa shoonang ka bii ɓaaɓɛ. Mɔɔ ti p'al'ɛ tɔ̃ɔ tɔ, ka ɓɔɔ mɔɔ arɛ ɓɛɛ. Wee ruu kpalɛ zɔɔ tɔ nandon ka tìng Laa ɓee, kɔɔ ruu vuu ɓɔɔ Laa kɔɔ mɔɔ nɛɛ mɔɔ kɔɔ ruu ɓɛɛ ta.”
44010034	A Bituru gaa tɔɔsung yee rannang kati tɔɔ, “Nizang, n zi tɔ kati nɛɛ Laa shɛ̃ɛrɛ zang ɓi kpang.
44010035	Ka zɔ̃ng zang kɔ ka koo nandon, zang ɓɔɔ nɛɛ kaa vɔrɔ Laa, nɛɛ ti palɛ vuu ɓɔɔ wu kasɛ, Laa ta wu ɓi katɔ.
44010036	Laa shòng zang Isirela nyaa nɛɛ ruu ɓiɓɛ. Zang kɔɔ ri Ruu Tɔ̃ɔ Laa ɓɔɔ shing ri, ri nwang ka nyaa zɔɔ ɓɛɛ nɛɛ bii Yeesɔ Kirisi ɓɔɔ wukɔ kpanti zang piti ɓɛɛ.
44010037	Nɔɔ tãa ruu kɔ baa tipi Yahudiya ɓee tɔ, ɓɔɔ zang gaayu nɛɛ tipi Galili, kaa knti ɓɔɔ Yɔhana kɔɔ zang ruu batizima tɔ ɓɛɛ.
44010038	Ruu keɓe ɓi ruu Yeesɔ yɔɔ Nazara. Ɓɔɔ Laa a wu Suru ɓiɓɛ, nɛɛ naa vuu palɛnang ɓɛɛ. Yeesɔ keɓe daarɛ nɛɛ nɔng piti piti, pàl'ɛ zang tɔ̃ɔ, ti masɛ zang ɓɔɔ suru shi kpang ka bii ɓarɛ nandon, ka ruu ɓɔɔ, Laa nɛɛ wu ɓɛɛ.
44010039	Vuu ɓɔɔ wu p'al'ɛ ka tipi Yahudawa nɛɛ gari Urushalima ruu zi nɛɛ jìng ɓuru. A ri ti nyɔ wu vɔrɔ, ka ɓɔɔ ri ɓaa wu naa ka laa ɓɛɛ.
44010040	A Laa wisi wu paa nɛɛ saa ka ɓɔɔ diki daa taati ɓɛɛ. A nwangsɛ wu nɛɛ zang zi wu.
44010041	Wu zang piti ri zi wu kpang, ɓi rukɔ ɓɔɔ Laa shɛ̃ɛrɛ ruu katɔ kɔ zi wu shɛ̃ɛning. Rùu shaa vuu shaanang, a ruu ɓoo vuu nɛɛ wu ka knti ɓɔɔ wu seepaa tɔ nɛɛ saa ɓɛɛ.
44010042	A a ruu nyaa nɛɛ ruu kɔɔ zang Ruu Tɔ̃ɔ Laa. Rùu kɔ̀'ɔ zang nɛɛ Laa zɔ̃ng wukɔ nɛɛ wu nwang zang ɓɔɔ naa jɛ̃̀'ɛ rɛɛ zang ɓɔɔ vɔ katɔ, nɛɛ zang ɓɔɔ nwang doo ningkãari ruu.
44010043	Zang nyaa shoonang Laa ri kɔɔ ruu ka yuu ɓiɓɛ tɔɔ, zang ɓɔɔ nɛɛ shing danggn ka bii ɓiɓɛ, Laa yaa zang keɓe gbalang vuu shi kpang ɓɔɔ wu palɛ katɔ nandon, ka ruu nung ɓiɓɛ.”
44010044	Bituru rang yee doo kana nyaa, a Suru Laa a ka bii zang ɓɔɔ ri ɓaa shoo ka ruu ɓiɓɛ nandon.
44010045	Zang Yahudawa ɓɔɔ ri shing danggn ɓarɛ tɔ ɓɔɔ ri a nɛɛ Bituru nɛɛ gari Joopa, ri mã naa ka danggn, ka ɓɔɔ Laa a zang ɓɔɔ ri zang Isirela kpang Suru ɓiɓɛ jong ɓɛɛ.
44010046	Ka ruu ɓɔɔ, ri tãayi zang ri rangkɛ yee nɛɛ nyaa ɓɔɔgn, ri dɔɔ Laa, ka ruu bannang ɓiɓɛ ɓɛɛ. A Bituru rang yee tɔɔ,
44010047	“Zang keɓe, Laa a ri Suru ɓiɓɛ tɔ, naa ɓɔɔ a ruu ɓɛɛ. Zang ɓɔɔ zãayi rùu palɛ ri batizima nɛɛ mii kpang kagn ya?”
44010048	A kɔɔyi nɛɛ, zang palɛ ri batizima nɛɛ nung Yeesɔ Kirisi. Ri gaa wu nɛɛ wu nw'ang nɛɛ ri diki wu bee katɔ tɔkɔlɔng
44011001	Rɛɛ zang shoonang Yeesɔ, nɛɛ rɛɛ zang ɓɔɔ ri shing danggn tɔ, ɓɔɔ ri ka tipi Yahudiya nandon, ri tãayi nɛɛ zang ɓɔɔ ri zang Isirela kpang, ri ta ruu Laa tɔ jong.
44011002	Ɓɔɔ Bituru daa ka Urushalima zang ɓɔɔ ri tɔɔ zang yee zang ɓɔɔ ri zang Isirela kpang shaa ka gbongkarɛ, ri rangkɛ wu.
44011003	Ri tɔɔ, “Mɔɔ daa zanti ka gãa zang ɓɔɔ ri zi Laa kpang, ɓɔɔ ri yee shaa kpang ɓɛɛ, mɔɔ ti shaa vuu shaanang nɛɛ ri, ka ruu viya?
44011004	A Bituru kɔɔ ri ruu bì'i kaa nandon nɛɛ naa ɓɔɔ gaayu ɓɛɛ tɔɔ,
44011005	“Bɛɛ n gà'a Laa ka gari Joopa, a n rɔ̃kɔ. N zi vuu a nɛɛ lapa naa fɔ̃ɔrɔ nyaa pɛɛrɛ bang ɓɔɔ zang yaa naa nɛɛ soo ɓɔɔ zang mãlɛ ka nyaa ɓiɓɛ ɓɔɔ dɛ̃ɛti ɓɛɛ. Vuu bii naa shi ka tìng mɛɛ naabm.
44011006	A n pɛ̃ɛrɛ waasɛ̃, n zi rɛɛ yɔpɔ soro nɛɛ yɔpɔ kpaasi, a ɓɔɔ vuu ɓɔɔ ri gɔ̃ nɛɛ buru ɓɛɛ, nɛɛ jaaning.
44011007	A n tãa yee kɔ̀'ɔ m nɛɛ, ‘Bituru, yupaa, mɔɔ nyɔrɛ mɔɔ shaayi.’
44011008	N kɔɔyi nɛɛ, ‘Kpang, Kpanti vuu ɓɔɔ shi kpang daa nyaa mɛɛ gngn kpang.’
44011009	A yee bì'i kasɛ nyaa tɔkn nɛɛ lapa daa kaa doo ziti tɔɔ, ‘Vuu ɓɔɔ Laa kɔɔyi nɛɛ tɔ̃ɔ mɔɔ tɔɔ kpang nɛɛ shi kpang kpang.’
44011010	Zang palɛ vuu keɓe nɔngkɔ dakn taati, a zang gɔ̃ vuu bì'i zang daa nɛɛ mani ka lapa.
44011011	Knti bee kpang zang taati, ri tantɛ nyaa nwannang ka gãa ɓɔɔ ruu kagn ɓɛɛ. Zang shong ri ka bii mɛɛ nɛɛ Kayisariya.
44011012	Suru Laa kɔɔ m tɔɔ n daa nɛɛ ri, 'n rɛ̃rɛ gn ziti kpang. Zang ɓɔɔ ri dũng Laa mangbete zang Joopa keɓe, ri daa nɛɛ n ka Kayisariya, a ruu daa ka yeti gãa Koneliyu nandon.
44011013	A Koneliyu kɔɔ ruu naa ɓɔɔ wu zi zang nyaa shoonang Laa ɓɔɔ ka lapa, ka yeti gãa ɓiɓɛ a kɔɔ wu tɔɔ, ‘Shong zang ɓɔɔ, wu daa ka Joopa, zang daa ɓaa mɔɔ nyaa ka Siman ɓɔɔ zang ɓaa wu nɛɛ Bituru ɓɛɛ.
44011014	Naa kɔ̀'ɔ mɔɔ ruu ɓɔɔ ta yuu ɓaaɓɛ nɛɛ zang ɓɔɔ ri ka yeti gãa ɓaaɓɛ nandon.’
44011015	Ɓɔɔ n gaayu yee rannang hn, Suru Laa a ka bii ɓarɛ naa ɓɔɔ gaayu a ka bii ɓuru ɓɛɛ.
44011016	A n kpàa danggn ruu ɓɔɔ Kpanti Yeesɔ kɔɔyi tɔɔ, ‘Yɔhana palɛ nɔɔ batizima ɓi nɛɛ mii, zang naa palɛ nɔɔ manɛ nɛɛ Suru Laa ’ ɓɛɛ.
44011017	Ruu zi tɔ nɛɛ Laa a ri vuu ɓɔɔ wu a ruu ka diki ɓɔɔ ruu shing danggn ka bì'i Kpanti Yeesɔ Kirisi tɔ jong. N m kaa wi n zãa Laa wiya?”
44011018	Ka ɓɔɔ ri tãa vuu keɓe, ri rangkɛ rɛɛ Bituru takpang, ri dɔɔ kaa Laa, ri kɔɔyi nɛɛ, “Nɛɛ nɔngkɔ, Laa a rɛɛ zang ɓɔɔ ri zang Isirela kpang gbalang tɔ jong nɛɛ ri kɔ̃sɔ yeti ɓarɛ, tɔ̀ɔ, ri vɔ kaa takpang.”
44011019	Zang ɓɔɔ ri t'ant'ɛ, ka ruu jìng ɓɔɔ zang dang zang ka knti ɓɔɔ Istifanu vɔ tɔ ɓɛɛ, ri daarɛ beebang ka tipi Fonishiya nɛɛ tipi Kuburu, nɛɛ gari Antakiya. Ri kɔɔ zang ɓɔɔ ruu Laa kpang, ri kɔ̀ɔr'ɔ zang Yahudawa kɔ shɛ̃ɛning.
44011020	A zang ɓɔɔ kagn teteng ɓarɛ zang Kuburu nɛɛ ɓɔɔ Kiranɛ, ri daa ka Antakiya ri daa kɔɔ zang ɓɔɔ ri zang Isirela kpang Ruu Tɔ̃ɔ Laa jong, ka yuu Kpanti Yeesɔ.
44011021	Laa yi ri naa kagn, ka ruu nɔngkɔ, zang dɔli ri shing danggn, a ri nwang kaa zang Laa.
44011022	Zang ɓɔɔ ri dũng Laa ka Urushalima, ri tãa ruu keɓe, a ri shong Baranaba kaa Antakiya.
44011023	Ɓɔɔ daa shɛ̃ɛ nɔng, a zi naa ɓɔɔ Laa 'a ri tìnang tãanang tɔ, tãa tìnang jong. A mã ri danggn nɛɛ ri dũng Laa nɛɛ yeti ɓarɛ nandon.
44011024	Baranaba ɓi zang tɔ̃ɔ, Suru Laa kagn bii ɓiɓɛ, ti shing danggn ka bì'i Laa dɔli, ka ruu nɔngkɔ, zang dɔli ri a ka bii Laa.
44011025	A Baranaba daa ka gari Taasu nɛɛ wu daa kãa nɔng Shaawulu.
44011026	Daa ìi wu, a atɛ wu ka Antakiya. Ri ziti ri nwalɛ nɛɛ zang, ɓɔɔ ri dũng Laa, a ri ti tusu zang dɔli vuu, saa gbete. Zang gaayu zang ɓɔɔ ri dũng Laa ɓaanang ka Antakiya kɔ nɛɛ Kirista.
44011027	Ka diki kaɓa, zang nyaa shoonang Laa ɓɔɔ ri yupaa nɛɛ Urushalima, ri daa ka Antakiya.
44011028	Zang gbete ka teteng ɓarɛ, zang ɓaa wu nɛɛ Agabu, Laa a wu naa vuu palɛnang, a yupaa kɔɔyi tɔɔ, (nyɔkɔ bang a kana ka koo nandon. Nyɔkɔ keɓe n'aa 'a ka saa ɓɔɔ Kalawudiyu nwang Kpanti ɓɛɛ).
44011029	Rɛɛ zang ɓɔɔ ri dũng Laa ri mang ka yeti ɓarɛ nɛɛ r'i kpalɛ vuu naa ɓɔɔ zang ɓu walɛ katɔ ɓɛɛ, ri yi rɛɛ ɓeezung ɓuru ɓɔɔ ri dũng doo Laa kɔ doori ka tipi Yahudiya ɓɛɛ naa ka bii.
44011030	Ri kpalɛ kati nɔngkɔ, a ri shòng rɛɛ zang bang, zang ɓɔɔ ri dũng Laa saka bì'i kaa nɛɛ naa rɛɛ Baranaba nɛɛ Shaawulu.
44012001	Ka diki kaɓa kɔ, kpanti Hiridu gaayu ɓɔɔ wu dang zang ɓɔɔ ka teteng zang ɓɔɔ ri dũng Laa jìng.
44012002	Shingnɛ zang dɔng yuu Yakubu jaanaa Yɔhana nɛɛ yere bang a Yakubu vɔrɛ.
44012003	Zirɛ vuu kɔ wu p'al'ɛ ɓee zang Yahudawa ri tãa tìnang dɔli, a yi Bituru kaa jong. Palɛ vuu keɓe ka diki nyaalaa Borodi ɓɔɔ zang tɛ̃ɛ yisi kagn kpang ɓɛɛ.
44012004	Yi Bituru tɔ, a loo wu ka sãa, a wu zang ɓɔɔ ri gã sãa ɓɛɛ ka naa, nɛɛ ri gãng jìng ka wu. Basɛ zang sɔɔja ɓɔɔ gã wu nɔng dɛ̃ɛti. Nɔng ɓu sɔɔja kagn dɛ̃ɛti. Hiridu mang ka yeti ɓiɓɛ, nɛɛ nyaalaa ɓɔɔ zang kpaa danggn diki ɓɔɔ Laa tɛɛ ɓɛɛ nɛɛ ɓa tɔ, wu naa jɛ̃ɛ Bituru ruu kati, ka jìng zang piti.
44012005	Ka ruu nɔngkɔ, mã Bituru ka sãa. Zang ɓɔɔ ri dũng Laa, ri ti gà'a Laa ɓi kana gbãnggbãng ka ruu Bituru.
44012006	Nɛɛ zìi ka diki ɓɔɔ nɔng n'ɛɛ gantɛ tɔ, Hiridu nw'angsɛ̀ Bituru kaa jìng zang piti ɓɛɛ, Bituru roo katɔ ka teteng zang ziti ɓɔɔ ri gã wu ɓɛɛ. Zang mã wu nɛɛ saka ziti. Zang ɓɔɔ ri gã sãa ɓɔɔ ri kagn ziti, ka nyaa gãa sãa nɛɛ biling.
44012007	Zang nyaa shoonang Laa ɓɔɔ ka lapa ɓɛɛ, nwang nyaa ka yeti sãa. Shiiyi, a yeti sãa yakɛ kaa gbayi gbayi. Zang nyaa shoonang Laa bì'i zìiti Bituru ka nyaa zãngzãng a hingsi wu. Kɔɔ wu tɔɔ, “Yupaa pati.” Saka ɓɔɔ zang mãlɛ naa Bituru nɛɛ mani tantɛ tɛ̃ɛnang ka tipi.
44012008	A zang nyaa shoonang Laa ɓɔɔ ka lapa keɓe kɔɔ wu tɔɔ, “Hãa fɔ̃ɔrɔ ɓaaɓɛ ta nɛɛ koodoo.” Bituru hãayi. A ti kɔɔ wu tɔɔ, “Lu fɔ̃ɔrɔ nyaa pɛɛrɛ ɓaaɓɛ ta ka bii mɔɔ arɛ ruu daayi.”
44012009	Bituru dũng wu, ri nwangnɛ mani ka biling. Bituru zi ɓiri mɔɔ kɔɔ nɛɛ vuu kɔ zang nyaa shoonang Laa ɓɔɔ ka lapa palɛ ɓee ɓi nizang kpang. Kɔɔ ɓi naa nɛɛ wu rɔ̃kɔ katɔ.
44012010	Ri ɓa zang ɓɔɔ ri gã sãa ɓɔɔ tìng shɔɔnang, ri ti naa ɓa ɓɔɔ tɔkn. Ri naa a ka nyaa gãa saka ɓɔɔ zang ɓa kaa wukɔ, zang daa ka yeti gari ɓɛɛ. Nyaa gãa bii puu nɛɛ yuu ɓiɓɛ, a ri nwang ka biling. Ri yi gbalang sasak, ri a ka nɔng ɓɔɔ gbalang bang keɓe waa nyaa ɓɛɛ, a zang nyaa shoonang Laa ɓɔɔ ka lapa ɓɛɛ tantɛ wu kaa yaanang.
44012011	A Bituru zi vuu ɓɔɔ p'al'ɛ wu kati, a kɔɔyi tɔɔ, “N zi tɔ kati nɛɛ vuu keɓe nizang kɔ nwani. Laa shong zang nyaa shoonang ɓiɓɛ ɓɔɔ ka lapa ɓɛɛ n'aa tà m nɛɛ naa Hiridu, a ti ta m nɛɛ vuu ɓɔɔ zang Yahudiya nandon, ri shing gn nɛɛ naa palɛ m ɓɛɛ.”
44012012	Ɓɔɔ wu zi naa weɓe, daa ka gãa Marayamu nà'a Yɔhana ɓɔɔ zang ɓaa wu nɛɛ Maraku ɓɛɛ. Zang dɔli ri kpalɛ zɔɔ ka nɔng, ri gà'a Laa.
44012013	Bituru ɓaa nyaa ka nyaa gãa biling, a jaa zang soro ɓɔɔ palɛ shoonang, ɓɔɔ zang ɓaa wu nɛɛ Rooda arɛ naa kasɛ wu nyaa.
44012014	Jaa zang soro keɓe naa tãa yee Bituru, a tãa tìnang dɔli. Ka ruu nɔngkɔ, yurɛ gbãayu ka yeti gãa, puu nyaa gãa kpang. Dàa kɔɔ zang tɔɔ, Bituru shii ka yaa gãa.
44012015	Ri kɔɔ wu nɛɛ “Shoko ta mɔɔ katɔ ya?” Jaa bì'i yi tìng nɛɛ nizang. Ri kɔɔyi nɛɛ, “Ɓi zang nyaa shoonang Laa ɓɔɔ ka lapa ɓɛɛ.”
44012016	Bituru ti shii ɓi ka nyaa gãa ka nɔngkɔ ɓaa nyaa. Ri naa puu nyaa gãa kaa nɛɛ knti. Ɓɔɔ ri zi wu ri mã naa ka danggn.
44012017	Kɔɔ ri nɛɛ naa, nɛɛ ri vɔ̃ nyaa. A kɔɔ ri naa ɓɔɔ Laa nwangsɛ wu nɛɛ sãa kati. Kɔɔ ri tɔɔ, “Nɔɔ kɔɔ Yakubu nɛɛ rɛɛ manzung ɓɔɔ nimbang ruu keɓe.” A yaa ri, daa ɓi kaa nɔng ɓɔɔgn.
44012018	Ɓɔɔ nɔng naa gantɛ, rɛɛ sɔɔja ri haa nyaa nɛɛ zɔɔ dɔli nɛɛ Bituru daa ka niya?
44012019	Hiridu kɔɔ zang nɛɛ zang kãa Bituru ta. Zang kãa wu, zang ìi wu kpang. Ka ruu nɔngkɔ, Hiridu jɛ̃ɛ zang sɔɔja ɓɔɔ ri gã Bituru ruu, a shingnɛ zang nyɔkɔ ri vɔrɔ. Ka knti vuu keɓe, Hiridu yupaa nɛɛ tipi Yahudiya daa ka Kayisariya daa nwang ka nɔngkɔ diki bee katɔ.
44012020	Diki bee tɔ ɓɔɔ yeti Hiridu lasɛ dɔli nɛɛ zang Taya nɛɛ zang Sidong ɓɛɛ, ka ruu nɔngkɔ, ri see zɔɔ dɔli, ri daa ka bii ɓiɓɛ. Ri gaayu ri rang yee nɛɛ Balastu, yɔɔ ɓɔɔ wukɔ zang bang rɛɛ jaa doo kpanti ɓɛɛ. A ri raa bii kaa nɛɛ bii ɓiɓɛ kɔ, ri gaa kpanti kati nɛɛ wu nwang nɛɛ ri ka nyaa zɔɔ. Ka ruu ɓɔɔ, ri wàl'ɛ vuu shaanang ɓarɛ ka tipi kpanti kɔ ɓɛɛ.
44012021	Hiridu shìng zang keɓe diki. Ɓɔɔ diki ɓɔɔ wu shing ri naa arɛ, Hiridu hãa fɔ̃ɔrɔ kpanti ɓiɓɛ, a nwang ka yuu laa kpanti, a rang ri yee.
44012022	Ri goo nyaa nɛɛ, “Wee ɓi shɔnzang rang yee kpang, ɓi vuu gãnti rang yee.”
44012023	Zang nyaa shoonang Laa ɓɔɔ ka lapa tantɛ wu waanang nɛɛ kɔnang, ka ruu ɓɔɔ, a Laa bannang kpang ɓɛɛ. Jaagn ri shaa wu, a vɔrɛ.
44012024	Ruu Laa ti baa nɔng ɓi kana daa kana nɛɛ tìng.
44012025	Baranaba nɛɛ Shaawulu ri daa palɛ vuu ɓɔɔ zang shong ri ka Urushalima tɔ, a ri gbãayu. Ri atɛ Yɔhana ɓɔɔ zang ɓaa wu nɛɛ Maraku ɓɛɛ ka naa ning.
44013001	Ka teteng zang ɓɔɔ ri dũng Laa ka Antakiya ɓɛɛ rɛɛ zang nyaa shoonang Laa kagn nɛɛ rɛɛ maalang. Zang keɓe ɓi rɛɛ Baranaba, nɛɛ Simiyon ɓɔɔ zang ɓaa wu nɛɛ “zang vìiri” ɓɛɛ, nɛɛ Lukiyu yɔɔ Kiranɛ, a ɓɔɔ Manaya ɓɔɔ b'ang ka yeti gãa gbete nɛɛ Hiridu ɓɛɛ, a ɓɔɔ Shaawulu.
44013002	Diki ɓɔɔgn ri bang Laa, a ri seng nyaalaa a Suru Laa kɔɔ ri tɔɔ, “Nɔɔ zɔ̃ng m Shaawulu nɛɛ Baranaba ka ruu shoonang, ɓɔɔ n ɓàa ri nyaa ɓɛɛ.”
44013003	Ri seng nyaalaa tɔ, ri ti gaa Laa, a ri shìli rɛɛ Shaawulu nɛɛ Baranaba naa kaa yuu, a zang lɔɔ ri nyaa kati nɛɛ ri dita.
44013004	Baranaba nɛɛ Shaawulu ɓɔɔ Suru Laa shɔng ri, ri daa ka gari Selusiya. Ri vang laana nɛɛ Selusiya ri daa ka Kuburu.
44013005	Ri a tɔ ka Salami, a ri kɔɔrɔ zang ruu Laa ka gãa zɔɔ kpalɛnang. Yɔhana ɓɔɔ zang ɓaa wu nɛɛ Maraku nɛɛ ri ning, yi ri naa ka shoonang.
44013006	Ri riki tipi Kuburu tɔ nandon, ri a nɛɛ mani ka gari Paafo. Ka Paafo ri kpisi yuu nɛɛ yɔɔ Yahudawa ɓɔɔ hɛ̃ɛpaa zang ɓaa wu nɛɛ Ba-Yashuwa. Suu sè'e nɛɛ wu zang nyaa shoonang Laa.
44013007	Ba-Yashuwa ɓi ka teteng rɛɛ zang ɓɔɔ ri dũng Sajiya Bulu, gɔmna Kuburu ka knti ɓɛɛ. Gɔmna keɓe, ɓi zang ɓɔɔ zi vuu dɔli ɓɛɛ. A gɔmna ɓaa Baranaba nɛɛ Shaawulu nyaa nɛɛ wu tãa ruu Laa.
44013008	Yɔɔ ɓɔɔ hɛ̃ɛpaa keɓe zang ɓaa wu nɛɛ Elayima nɛɛ nyaa Heleniyawa, kasɛ nɛɛ wu zãa ri ruu Laa kɔɔnang katɔ. Kasɛ kpang nɛɛ gɔmna wu shing danggn ka bì'i Laa kpang.
44013009	A Shaawulu ɓɔɔ zang ɓaa wu nɛɛ Bulu ɓɛɛ, Suru Laa a ka bii ɓiɓɛ. Shu yɔɔ ɓɔɔ hɛ̃ɛpaa keɓe jìng ka bii,
44013010	a kɔɔyi tɔɔ, “Jaa suru shi kpang kiɓi. Mɔkɔ kasɛ kpang nɛɛ zang p'alɛ̀ vuu ɓɔɔ tɔ̃ɔ kpang. Yeti ɓaaɓɛ ɓi zang nwaarɛnang kɔ shɛ̃ɛning. Mɔɔ kãa gbalang diki diki nɛɛ mɔɔ risi ruu Laa wu nwang kaa naa sè'e.
44013011	N'aa vuu palɛnang Laa lee mɔɔ ditɔ kãntang keɓe. Jìng ɓaaɓɛ zuu katɔ, mɔɔ zi nɔng kpang diki bee katɔ tɔkɔlɔng.” A pũngku nɛɛ nɔng tɔɔnang ri z'uu Elayima jìng kati. Rakɛ, tã̀l'ɛ naa, kãa zang ɓɔɔ y'i wu naa ɓɛɛ.
44013012	Ɓɔɔ gɔmna zi vuu ɓɔɔ palɛ Elayima, shing danggn kaa bii Laa, ti mã naa ka danggn, ka vuu ɓɔɔ Baranaba nɛɛ Shaawulu ri tusu ka yuu Kpanti Laa ɓɛɛ.
44013013	Bulu nɛɛ zang ɓɔɔ ri nɛɛ wu ɓɛɛ, ri vang tonsi nɛɛ Paafo, ri a ka Paaga ɓɔɔ ka tipi Pamfiliya ɓɛɛ. A Yɔhana yaa ri, gbãayu daa Urushalima.
44013014	Ri sha ɓarɛ kaa nɛɛ Paaga ri daa ka Antakiya ɓɔɔ ka tipi Pisidiya ɓɛɛ. Ka diki ɔ̃sɔnang, ri daa ka gãa zɔɔ kpalɛnang, a ri nw'ang ka tipi.
44013015	Ka knti ɓɔɔ zang hangsɛ labeenang nyaa dannang Musa nɛɛ rɛɛ labeenang zang nyaa shoonang Laa gãnang tɔ, zang bang gãa zɔɔ kpalɛnang, ri shong nyaa ka bii ɓarɛ tɔɔ, “Rɛɛ manzung ɓuru, vuu ɓɔɔ nɔɔ n'ɛɛ tɔɔ nɔɔ kɔɔ zang kagn, ɓɔɔ mã ri danggn, nɔɔ kɔɔ ta.”
44013016	A Bulu yupaa kati, wi naa a kɔɔyi tɔɔ, “Zang Isirela nɛɛ zang ɓɔɔ nɔɔ zang Isirela kpang, ɓɔɔ nɔɔ k'aa vɔrɔ Laa katɔ ɓɛɛ, nɔɔ ɓaa shoo.
44013017	Là'a rɛɛ zang Isirela keɓe, z'ɔ̃ng rɛɛ dabang ɓuru. A shing ri, ri shang dɔli, a ri ti nwang zang bang ka ɓɔɔ ri nwang naa zang zanti ka tipi Masar ɓɛɛ. A ti nwangsɛ ri nɛɛ tipi kaɓa nɛɛ naa vuu palɛnang ɓiɓɛ.
44013018	Laa ti mã danggn nɛɛ ri nung saa laa ziti ka jìngti.
44013019	A ningsi zang ɓɔɔ ri zi Laa kpang doolaa manziti ka tipi Kà'ana, a basɛ rɛɛ zang ɓiɓɛ tipi rɛɛ zang keɓe. Ri nwang kagn saa laa maani dakn dɛ̃ɛti a tu laa ziti tu kopi.
44013020	Nɛɛ knti Laa yiki ri zang ɓɔɔ jɛ̃ɛ ri ruu ɓɛɛ sasak a nɛɛ mani ka yuu Samayila zang nyaa shoonang Laa.
44013021	A zang Isirela ri naa kɔɔyi, nɛɛ ri kasɛ kaa kpanti, a Laa yi ri Sɔɔlì jaa Kiishi yɔɔ doo laa Biliyaminu. Sɔɔlì roo kpanti zang Isirela saa laa ziti.
44013022	Ka knti ɓɔɔ wu nwangsɛ Sɔɔlì, a yi Dawuda kpanti. Laa kɔɔ ruu ka yuu Dawuda tɔɔ, ‘N walɛ Dawuda jaa Jeesi tɔ, zang ɓɔɔ yeti mɛɛ kasɛ ɓɛɛ, wukɔ naa palɛ vuu piti ɓɔɔ n kasɛ nɛɛ wu palɛ ɓɛɛ.’
44013023	“Laa atɛ zang Isirela, zang ɓɔɔ ta yuu ɓarɛ nɛɛ zɔ̃ng yɔɔ keɓe kɔ, naa ɓɔɔ wu a nyaa ɓɛɛ. Zang keɓe wukɔ Yeesɔ.
44013024	Ɓɔɔ bɛɛ Yeesɔ a gn kpang, Yɔhana kɔɔ zang ruu Laa tɔɔ, ri kɔ̃sɔ yeti ɓarɛ zang palɛ ri batizima.
44013025	Ɓɔɔ bɛɛ Yɔhana hangsɛ shoonang ɓiɓɛ ɓi kaa tɔ, hɛ̃ɛ zang tɔɔ, ‘Nɔɔ kɔɔ ɓu nɛɛ nkɔ wiya? Wu nkɔ zang kaɓa ɓɔɔ nɔɔ gã wu ɓɛɛ kpang. Zang ɓɔɔ a doo naa ka knti mɛɛ ɓɔɔ n daa naa ɓɔɔ n kãlɛ soo koodoo ɓiɓɛ kpang ɓɛɛ.’
44013026	“Rɛɛ manzung zɔ̃ng Ibirayi, nɛɛ rɛɛ zang ɓɔɔ nɔɔ zi Laa kpang, ɓɔɔ nɔɔ kaa vɔrɔ Laa kaa tɔ ɓɛɛ, zang shong rùu kɔ nyaa nɛɛ ruu, ɓɔɔ ta yuu ɓuru keɓe.
44013027	Zang ɓɔɔ ri nwang ka Urushalima nɛɛ rɛɛ zang bang ɓarɛ ri zi Yeesɔ nung kpang. Ri ti zi r'uu rɛɛ zang nyaa shoonang Laa ɓɔɔ zang gã ka diki ɔ̃sɔnang diki diki kpang, ka ruu nɔngkɔ, ri palɛ vuu ɓɔɔ rɛɛ zang nyaa shoonang Laa keɓe ri kɔɔ tɔ, ka ɓɔɔ ri dɔng wu ruu ɓɛɛ.
44013028	Ri ìi vuu shi kpang ɓɔɔ wu palɛ ɓɔɔ daa naa ɓɔɔ zang nyɔ wu vɔrɔ kpang. Ri kɔɔ Bilatu nɛɛ wu nyɔ wu vɔrɔ doo nɛɛ mani.
44013029	Ka ɓɔɔ ri palɛ vuu ɓɔɔ zang beeyi nɛɛ zang naa palɛ wu tɔ nandon, ri witi vɔrɔ ɓiɓɛ nɛɛ yuu laa, ri gbãa wu ka saa.
44013030	Laa naa wisi wu paa nɛɛ saa.
44013031	Nw'al'ɛ nyaa diki dɔli ka bii rɛɛ zang ɓɔɔ ri a nɛɛ wu nɛɛ Galili, ri a ka Urushalima ɓɛɛ. Rikɔ kɔɔ zang vuu keɓe.
44013032	“Ruu atɛ nɔɔ ruu tɔ̃ɔ, ruu kɔɔ nɔɔ nɛɛ, nyaa ɓɔɔ Laa a rɛɛ dabang ɓuru,
44013033	nwang tɔ nizang ka teteng ɓuru ɓɔɔ ruu zɔ̃ng ɓarɛ ɓɛɛ, ka ɓɔɔ wu wisi Yeesɔ paa nɛɛ saa ɓɛɛ. Naa ɓɔɔ zang bee ka yeti labeenang Zabura ziti ɓɛɛ nɛɛ, ‘Mɔkɔ jaa mɛɛ, lɛɛkɔ n nwang Daa ɓaaɓɛ tɔ.’
44013034	“Ka ɓɔɔ Laa wisi wu paa nɛɛ saa nɛɛ wu pũng takpang ɓɛɛ, Laa kɔɔyi tɔɔ, ‘N pàl'ɛ nɔɔ tɔ̃ɔ ɓɔɔ nwang ditɔ nizang ɓɔɔ n kɔɔ Dawuda ɓɛɛ katɔ.’
44013035	Zang bee ka yeti labeenang Zabura ka nɔng ɓɔɔ kagn tɔɔ, ‘Mɔɔ y'aa zang tɔ̃ɔ ɓaaɓɛ wu pũngnɛ kpang.’
44013036	“Dawuda ka diki ɓiɓɛ pàl'ɛ zang ɓiɓɛ shoonang naa ɓɔɔ Laa kasɛ ɓɛɛ. Vɔrɛ, a zang gbãa wu ka sà'a rɛɛ dabang ɓiɓɛ, a vɔrɔ ɓiɓɛ pũngnɛ.
44013037	Zang kaɓa ɓɔɔ Laa wisi wu paa nɛɛ saa pñ̀ng ɓi kpang
44013038	“Ka ruu nɔngkɔ rɛɛ manzung, nɔɔ zirɛ, zang kɔɔ nɔɔ nɛɛ zang yà'a nɔɔ gbalang vuu shi kpang manɛ katɔ ka ruu yɔɔ keɓe kɔ̀.
44013039	Zang ɓɔɔ nɛɛ shing danggn ka bii Yeesɔ keɓe, nwang zang tɔ̃ɔ ka tìng Laa. Nɔɔ nwang zang tɔ̃ɔ ka yeti vuu piti ɓɔɔ bɛɛ nyaa dannang Musa risi nɔɔ, n'ɔɔ nwang zang tɔ̃ɔ ka tìng Laa kagn kpang ɓɛɛ.
44013040	Ka ruu nɔngkɔ, nɔɔ palɛ waasɛ̃ vuu ɓɔɔ rɛɛ zang nyaa shoonang ri kɔɔyi, nɛɛ p'alɛ̀ nɔɔ. Ri kɔɔyi tɔɔ,
44013041	‘Nɔɔ zirɛ, ɓɔɔ nɔɔ zang ɓɔɔ nɔɔ kpaa zang ɓɛɛ. Nɔɔ zi vuu ɓɔɔ zang zirɛ zang mã naa ka danggn ɓɛɛ nɔɔ ti vɔlɔ. Ka ruu ɓɔɔ, vuu ɓɔɔ n palɛ ka diki manɛ keɓe, ɓi vuu ɓɔɔ naa zang ɓɔɔ kɔɔ nɔɔ doori nɔɔ shing danggn kagn kpang ɓɛɛ.’”
44013042	Ri nw'ang kana nɛɛ yeti gãa zɔɔ kpalɛnang, zang gaa ri nɛɛ ri paasɛ ruu keɓe kɔɔnang tɔkn ka diki ɔ̃sɔnang ɓɔɔ a ɓɛɛ.
44013043	Zang ri daarɛ tɔ, a zang Yahudawa dɔli nɛɛ rɛɛ zang ɓɔɔ ri dũng kaa doo gbalang zang Yahudawa kɔ nɛɛ yeti gbete ɓɛɛ, ri dũng Bulu nɛɛ Baranaba. A ri rang rɛɛ zang keɓe yee, kɔɔ ri nɛɛ ri yaa gbalang tɔ̃ɔ ɓɔɔ Laa palɛ ri keɓe kpang.
44013044	Ɓɔɔ diki ɔ̃sɔnang naa raa bii mɔɔ kɔɔ nɛɛ zang gari bì'i kpalɛ nandon nɛɛ ri tãa ruu Laa
44013045	Ɓɔɔ rɛɛ zang Yahudawa ri zi zang ɓɔɔ ri kpalɛ dɔli ri kaa sũnyaa gbãnggbãng. Ri laa nyaa vuu ɓɔɔ Bulu kɔɔrɔ ɓɛɛ ri ti dãlɛ wu.
44013046	A Bulu nɛɛ Baranaba ri rang yee, ri kaa vɔrɔ kpang, tɔɔ, “Ruu nɛɛ rang nɔkɔ ruu Laa shɔɔnang. Ka ruu ɓɔɔ, nɔɔ bɛ̃ɛyi, nɔɔ tusu yuu manɛ naa nɔɔ daa naa ɓɔɔ nɔɔ walɛ suru bii ɓɔɔ waa nyaa kpàng kpang, ruu raa jìng kaa bii zang ɓɔɔ ri zang Isirela kpang ɓɛɛ.
44013047	Ka ruu ɓɔɔ, Laa kɔɔ rùu tɔɔ, ‘N shing mɔɔ, mɔɔ nwang vuu ɓɔɔ yakɛ nɔng ka teteng zang ɓɔɔ ri zi Laa kpang ɓɛɛ, tɔ̀ɔ, mɔɔ nwang zang ɓɔɔ shing zang, Laa ta yuu zang ɓɛɛ, ka nɔng ɓɔɔ koo waa nyaa piti.’”
44013048	Ɓɔɔ rɛɛ zang ɓɔɔ ri zang Isirela kpang ri tãa naa weɓe, ri tãa tìnang dɔli. Ri a ruu Laa bannang, a rɛɛ zang ɓɔɔ bɛɛ Laa shingnɛ, nɛɛ ri walɛ Suru bii ɓɔɔ waa nyaa kpang katɔ, ri shing danggn ka bì'i Laa.
44013049	Ruu Laa ti baa tipi kaɓa nandon.
44013050	Rɛɛ zang Yahudawa ri dɔ̃lɔ rɛɛ zang soro ɓɔɔ ri bang Laa ɓɛɛ, ɓɔɔ zang a ri bannang katɔ ɓɛɛ, nɛɛ rɛɛ zang bang gari kaɓa. Ri shing zang nɛɛ zang ri dang rɛɛ Bulu nɛɛ Baranaba jìng. Ri hing ri nɛɛ tipi kaɓa.
44013051	Bulu nɛɛ Baranaba ri waa zũng tapuru ɓɔɔ ka doo ɓarɛ, nwàng kaa naa ɓɔɔ ri kɔɔ zang Yahudawa nɛɛ ruu ɓarɛ hãa ɓi tɔɔ kagn nɛɛ ri kpang ɓɛɛ. A ri daa kaa Ikoniya.
44013052	Zang ɓɔɔ ri dũng Laa ri tãa tìnang dɔli, Suru Laa ti a ka bì'i ɓarɛ.
44014001	Ka Ikoniya Bulu nɛɛ Baranaba ri daa yeti gãa zɔɔ kpalɛnang ka nyaa zɔɔ. Ri rang yee Laa, a zang dɔli rɛɛ Yahudawa nɛɛ zang Heleniyawa ri shing danggn.
44014002	Rɛɛ Yahudawa ɓɔɔ ri bɛ̃ɛ danggn shinnang katɔ, ri dɔ̃lɔ rɛɛ zang ɓɔɔ ri zang Isirela kpang, a ri lasɛ zɔɔ nɛɛ rɛɛ zang ɓɔɔ ri shing danggn tɔ ɓɛɛ.
44014003	Bulu nɛɛ Baranaba ri nwang ka nihn diki ɓarɛ bee katɔ. Ri rang yee Laa ri kaa vɔrɔ kpang a Laa tusu zang nɛɛ yee tɔ̃ɔ ɓiɓɛ nizang kɔ nwani, ka ɓɔɔ yaa rɛɛ Bulu nɛɛ Baranaba ri palɛ vuu ɓɔɔ zang zirɛ zang mã naa ka danggn ɓɛɛ.
44014004	Zang gari ri basɛ zɔɔ tìng ziti. Tìng gbete ri ta nyaa zang Yahudawa, a ɓɔɔ gbete ri ta ɓarɛ kaa nyaa rɛɛ zang shoonang Yeesɔ.
44014005	Zang ɓɔɔ ri zang Isirela kpang nɛɛ Yahudawa, ri mã zɔɔ nyaa nɛɛ rɛɛ zang bang ɓarɛ, nɛɛ ri dang rɛɛ zang shoonang Yeesɔ jìng, nɛɛ ri ti luku ri nɛɛ tari.
44014006	Zang shoonang Yeesɔ ri tãa nyaa, a ri yurɛ, ri daa ka gari Lisitira nɛɛ Daabe ɓɔɔ ka tipi Likoniya ɓɛɛ. Ri ti daarɛ ka nɔng ɓɔɔ kiiri ri nyaa ka teteng ɓɛɛ.
44014007	Ri kɔɔrɔ zang ruu Laa kaa nɔngkɔ.
44014008	Ka Lisitira yɔɔ ɓɔɔ kagn zang yi wu kàa katɔ. Ra ɓi gngn kpang.
44014009	Ɓaa shoo, tã̀'a ruu Laa ɓɔɔ Bulu kɔɔ ɓɛɛ. A Bulu shu wu jìng ka bii, a zi danggn ɓɔɔ wu shing ɓɛɛ, daa naa ɓɔɔ zang masɛ wu tɔ.
44014010	A Bulu mɛɛ nyaa ka lapa tɔɔ, “Yupaa mɔɔ shii doo paa.” A yɔɔ yupaa kpãari, a gaayu ranang kati.
44014011	A zang ɓɔɔ ri kp'al'ɛ, ri zi vuu ɓɔɔ Bulu p'al'ɛ, ri goo nyaa ka lapa nɛɛ nyaa zang Likoniya ri tɔɔ, “Vuu gãnti ri tuu bii shɔnzang ri a ka bii ɓuru.”
44014012	Ri ɓaa Baranaba nɛɛ Zafasa, a ri ɓaa Bulu ɓi kaa nɛɛ Hami, ka ruu ɓɔɔ, wukɔ r'ang ri yee ɓɛɛ.
44014013	Zang bang vuu gãnti ɓɔɔ zang ɓaa nɛɛ Zafasa ɓɔɔ jà'a vaa ɓiɓɛ ka nyaa gãa gari ɓɛɛ. Atɛ guu napoo nɛɛ rɛɛ mangwaa vuu ɓɔɔ ri mã katɔ rikiki ɓɛɛ, ka nyaa jaa vaa, ka ruu ɓɔɔ, ri nɛɛ zang ɓɔɔ ri kpalɛ zɔɔ, ri kasɛ nɛɛ ri dɔ̀'ɔ rɛɛ zang shoonang Yeesɔ katɔ ɓɛɛ.
44014014	Ɓɔɔ Bulu nɛɛ Baranaba ri tãa vuu ɓɔɔ ri nɛɛ ri p'alɛ̀, ri lɔɔsɔ fɔ̃ɔrɔ ɓarɛ. Ri yurɛ ri daa ka teteng zang ɓɔɔ ri kpalɛ zɔɔ. Ri mɛɛ nyaa ri tɔɔ,
44014015	“Nɔɔ palɛ vuu keɓe ka ruu viya? Ruu ɓuru doo shɔnzang kɔ naa nɔkɔ. Ruu arɛ ruu tɔɔ ruu naa kɔɔ nɔɔ Ruu Tɔ̃ɔ Laa. Ruu tɔɔ nɔɔ yaa gbalang vuu ɓɔɔ nwàng nɔɔ vuu ɓɔɔ kpang keɓe. Nɔɔ a ka bii Laa ɓɔɔ ningkãari ɓɔɔ wukɔ mãa lapa nɛɛ tipi nɛɛ waapo nɛɛ vuu ɓɔɔ ka yeti ɓarɛ nandon ɓɛɛ.
44014016	Ka koo ɓɔɔ tɛɛ tɔ ɓɛɛ, Laa yaa zang koo nɛɛ ri palɛ vuu ɓɔɔ yeti ɓarɛ kasɛ ɓɛɛ.
44014017	Laa bì'i ti tusu doo nɛɛ mani diki diki, nɛɛ wu kagn ka vuu tɔ̃ɔ ɓɔɔ wu palɛ ɓɛɛ. 'A nɔɔ mii lapa, tɔ̀ɔ, vuu ɓɔɔ nɔɔ ɓàar'ɛ wu ra jaa kaa là'a ɓarɛ. 'A nɔɔ vuu shaanang, wu ti shingnɛ nɔɔ tãa tìnang.”
44014018	Ruu kɔ rɛɛ zang shoonang ri kɔɔ ɓee, zãa zang ɓɔɔ ri kpalɛ napoo dɔɔnang kpang.
44014019	Zang Yahudawa ɓɔɔ ri a nɛɛ Antakiya ɓɔɔ ka tipi Pisidiya ɓɛɛ, ɓɔɔ ri ti a nɛɛ Ikoniya. Ri dɔ̃lɔ zang ɓɔɔ ri kpalɛ ɓɛɛ nyaa, a zang ri ta nyaa ɓarɛ, a ri luku Bulu nɛɛ tari. Ri gɔ̃ wu ka tipi ri nwangsɛ wu nɛɛ yeti gari, ri tɔɔ naa vɔ ɓi tɔ.
44014020	Ɓɔɔ zang ɓɔɔ ri shing danggn, ri naa kpalɛ zɔɔ ri kiiri wu nyaa ka teteng, yupaa a daa yeti gari. Nɔng naa gãntɛ, ri daa ka gari Daabe nɛɛ Baranaba.
44014021	Bulu nɛɛ Baranaba ri kɔɔ zang Ruu Tɔ̃ɔ Laa ka Daabe, a zang dɔli ri shing danggn ka bii Laa. A ri gbãayu ri sɔɔ Lisitira nɛɛ Ikoniya, ri naa a ka Antakiya ɓɔɔ ka tipi Pisidiya ɓɛɛ.
44014022	Ri mã zang ɓɔɔ ri shing danggn tɔ danggn, ri kɔɔ ri nɛɛ ri y'aa danggn kɔ ri shing ɓee kpang. Ri kɔɔyi nɛɛ, “Rùu dang jìng dɔli ka gbongkarɛ, tɔ̀ɔ, ruu daa nɔng ɓɔɔ Laa roo kpanti ɓɛɛ kati.”
44014023	Ri nɛɛ shɛ̃ɛrɛ zang ɓɔɔ ri sɔ̀'ɔ zang ɓɔɔ ri dũng Laa tìng tɔ, ri seng nyaalaa, ri ti gaa ri Laa. Ri ti gaa Laa ɓɔɔ ri shing danggn ka bii ɓiɓɛ nɛɛ wu yiti rɛɛ zang ɓɔɔ ri dũng wu keɓe waasɛ̃.
44014024	Bulu nɛɛ Baranaba ri tɛɛ tipi Pisidiya tɔ, ri a ka tipi Pamfiliya.
44014025	Ri kɔɔ zang ruu Laa ka gari Paaga, a ri tɛɛyi ri daa ka Ataliya.
44014026	Ri v'ang tonsi nɛɛ nihn, ri gbãayu ka Antakiya, nɔng ɓɔɔ zang g'aay'u zang gaa ri Laa kagn, nɛɛ wu yiti ri ka ruu shoonang kɔ ri p'al'ɛ tɔ ɓee ɓɛɛ.
44014027	Ri shɛ̃ɛ Antakiya tɔ, ri kpalɛ zang ɓɔɔ ri dũng Laa ɓɛɛ, a ri kɔɔ ri vuu ɓɔɔ Laa yi ri naa kagn ri palɛ ɓɛɛ. Naa ɓɔɔ Laa puu zang ɓɔɔ ri zang Isirela kpang gbalang tɔ jong nɛɛ ri shing danggn ka bì'i ɓiɓɛ ɓɛɛ.
44014028	A ri nwang kaa nɛɛ zang ɓɔɔ ri dũng Laa kaɓa ka nɔngkɔ, diki ɓarɛ bee katɔ.
44015001	Zang ɓɔɔgn, ri a nɛɛ tipi Yahudiya ka Antakiya, a ri tusu zang ɓɔɔ ri shing danggn tɔ nɛɛ, “Nɔɔ nɛɛ yee shaa naa ɓɔɔ Musa dang nyaa ɓɛɛ kpang, Laa ta yuu manɛ kpang.”
44015002	Bulu nɛɛ Baranaba ri laa zɔɔ nyaa nɛɛ rɛɛ zang keɓe gbãnggbãng ka ruu ruu keɓe. A zang naa kɔɔyi nɛɛ Bulu nɛɛ Baranaba a ɓɔɔ rɛɛ zang Antakiya ɓɔɔ, ri daa Urushalima. Ri daa hɛ̃ɛ rɛɛ zang shoonang Yeesɔ nɛɛ rɛɛ zang bang bang ɓɔɔ ri ka nɔng, ka ruu ruu keɓe.
44015003	A zang ɓɔɔ ri dũng Laa, ri shing ri zanti kati. Ri sɔɔ tipi Fonishiya nɛɛ Samariya, ri kɔɔrɔ zang naa ɓɔɔ zang ɓɔɔ ri zang Isirela kpang ri shing danggn tɔ ka bii Laa kati ɓɛɛ. Ruu keɓe shing zang ɓɔɔ ri shing danggn tɔ, ri tãa tìnang dɔli.
44015004	Ɓɔɔ ri shɛ̃ɛ Urushalima zang ɓɔɔ ri dũng Laa nɛɛ rɛɛ zang shoonang Yeesɔ nɛɛ rɛɛ zang bang bang, ri ta ri waasɛ̃. A Bulu nɛɛ Baranaba ri kɔɔ ri vuu ɓɔɔ Laa yi ri naa kagn a ri palɛ ɓɛɛ.
44015005	A zang ɓɔɔ ri shing danggn tɔ, ɓɔɔ ri ɓarɛ ka vaa zang Farisawa ɓɛɛ, ri yupaa ri kɔɔyi tɔɔ, “Zang ɓɔɔ ri zang Isirela kpang ɓɔɔ ri shing danggn tɔ, ri y'ee shaa katɔ. Zang ti kɔɔ ri nɛɛ ri dũng nyaa ɓɔɔ Musa dang ɓɛɛ.”
44015006	A zang shoonang Yeesɔ, ri nɛɛ rɛɛ zang bang bang ri kpalɛ zɔɔ ka ruu r'uu keɓe.
44015007	Ri laa zɔɔ nyaa tɔ gbãnggbãng, a Bituru yupaa kɔɔyi tɔɔ, “Rɛɛ manzung, nɔɔ zi tɔ diki bee tɔ ɓɔɔ Laa zɔ̃ng m ka teteng manɛ, nɛɛ n kɔɔ zang ɓɔɔ ri zang Isirela kpang Ruu Tɔ̃ɔ ɓiɓɛ, tɔ̀ɔ, ri tãayi, ri ti shing danggn ɓɛɛ.
44015008	Laa ɓɔɔ zi rɛ̃rɛnang zang tɔ nandon, tusu nɛɛ ri daa wu yeti tɔ, ka ɓɔɔ a ri Suru ɓiɓɛ naa ɓɔɔ wu a ruu ɓɛɛ.
44015009	Basɛ teteng ɓarɛ nɛɛ ruu kpang. Yàa ri gbalang vuu shi kpang ɓarɛ, ka ruu ɓɔɔ, ri shing danggn ka bii ɓiɓɛ ɓɛɛ.
44015010	Nɔɔ nɛɛ nɔɔ gãsɛ Laa ka ruu viya? Nɔɔ nɛɛ nɔɔ shing vuu ka yuu zang ɓɔɔ ri shing danggn tɔ, vuu ɓɔɔ ruu nɛɛ rɛɛ daa ɓuru ruu zunung tuunang kpang ɓɛɛ.
44015011	Wu nɔngkɔ kpang. Rùu shing danggn tɔ, a Laa yi ruu naa kagn nɛɛ bì'i Kpanti Yeesɔ, wu ta yuu ɓuru kati naa ɓɔɔ wu ta yuu ɓarɛ ɓɛɛ.”
44015012	Zang ɓɔɔ ri kpalɛ zɔɔ, ri nwang kaa kikiri, ka ɓɔɔ ri tãa naa ɓɔɔ Bulu nɛɛ Baranaba ri kɔɔrɔ vuu ɓɔɔ zang zirɛ zang mã naa ka danggn, ɓɔɔ Laa yi ri naa kagn, ri p'alɛ̀ ka teteng zang ɓɔɔ ri zang Isirela kpang ɓɛɛ.
44015013	Ri hangsɛ yee ranang tɔ, a Yakubu rang yee kati tɔɔ, “Nɔɔ ɓaa shoo karɛ rɛɛ manzung.
44015014	Wee Siman kɔ̀'ɔ ruu doo naa ɓee naa ɓɔɔ Laa gaayu kasɛ zang ɓɔɔ ri zang Isirela kpang, a zɔ̃ngkɔ zang ɓɔɔ ka teteng ɓarɛ nɛɛ ri nwang zang ɓiɓɛ tɔ.
44015015	R'uu ɓɔɔ rɛɛ zang nyaa shoonang Laa ri kɔɔyi daa gbete nɛɛ weɓe. Labeenang Laa kɔɔyi nɛɛ,
44015016	‘Nɛɛ knti, n gbãayu ditɔ n naa mãa nɔng nwannang Dawuda ɓɔɔ ji ɓɛɛ. N mãa nɔng ɓɔɔ jili ɓɛɛ. N wisi paa ka nɔng,
44015017	tɔ̀ɔ, zang nimbang ri kãa Laa kati, nɛɛ zang ɓɔɔ ri zang Isirela kpang, ɓɔɔ zang ɓaa nung mɛɛ ka teteng ɓarɛ ɓɛɛ.
44015018	Laa ɓɔɔ tùsù zang vuu keɓe doo tɛ̃ɛtɛ̃ɛ, wukɔ kɔɔ vuu keɓe.’
44015019	“Ka ruu nɔngkɔ, n kɔɔ nɔɔ, r'uu kpãa zang ɓɔɔ ri zang Isirela kpang, ɓɔɔ ri a ka bii Laa ɓɛɛ kpang.
44015020	R'uu bèe ri laa kɔ jong, r'uu kɔɔ ri nɛɛ r'i shaa vuu ɓɔɔ zang yee vaka kpang, ri rooro nɛɛ zang soro ɓɔɔ wu soro ɓarɛ kpang kpang, ri shaa vuu ɓɔɔ zang bɔ̃ɔ vɔ̃ɔrɔ katɔ ɓɛɛ kpang, ri ti shaa zìi kpang.
44015021	Ka ruu ɓɔɔ, diki b'ee tɔ ɓɔɔ zang gã nyaa dannang Musa ka gãa zɔɔ kpalɛnang, ka diki ɔ̃sɔnang diki diki ɓɛɛ. Zang ti kɔɔrɔ zang ruu ɓiɓɛ ka gari gari nandon.”
44015022	A zang shoonang Yeesɔ ri nɛɛ rɛɛ zang bang bang, nɛɛ zang ɓɔɔ ri dũng Laa, nyaa ɓarɛ a gbete nɛɛ ri shɛ̃ɛrɛ zang ɓɔɔ ka teteng ɓarɛ, ri shong ri ka Antakiya nɛɛ ri daa nɛɛ Bulu nɛɛ Baranaba. A ri zɔ̃ng zang varɛ ziti ɓɔɔ zang ɓɔɔ ri shing danggn tɔ, ri 'a ri bannang dɔli ɓɛɛ. Yahuda ɓɔɔ zang ɓaa wu nɛɛ Basaba ɓɛɛ, ri nɛɛ Siila.
44015023	A zang shong ri nɛɛ labeenang keɓe tɔɔ, “Rukɔ zang shoonang Yeesɔ ruu nɛɛ rɛɛ zang bang bang, ɓɔɔ ruu manzung manɛ ɓɛɛ, ruu shong nyaa nɛɛ zang jèe ruu rɛɛ manzung ɓuru ɓɔɔ ri ɓarɛ zang Isirela, a ri zi Laa ɓarɛ tɔ kati ɓɛɛ. Ɓɔɔ ri nwang ka Antakiya nɛɛ Siriya nɛɛ Silisiya ɓɛɛ.
44015024	Ruu tãa nyaa nɛɛ zang ɓɔ̀'ɔgn ri daa nɛɛ teteng ɓuru, ri daa kpãa nɔɔ, ri lasɛ nɔɔ yeti nɛɛ vuu ɓɔɔ ri kɔɔrɔ ɓɛɛ. Rùu ti kɔɔ ri vuu ɓɔɔ kagn nɛɛ ri daa kɔɔ nɔɔ kpang.
44015025	Ka ruu nɔngkɔ, ruu kpalɛ zɔɔ, a nyaa ɓuru daa gbete, nɛɛ ruu shɛ̃ɛrɛ zang, ruu shong ri ka bii manɛ. Ri daa nɛɛ rɛɛ wusang ɓuru Bulu nɛɛ Baranaba,
44015026	ɓɔɔ ri loo yuu ɓarɛ tɔ ka nɔng ɓɔɔ ri pàl'ɛ Kpanti ɓuru Yeesɔ Kirisi shoonang ɓɛɛ.
44015027	Rùu shong nɔɔ Yahuda nɛɛ Siila ri kɔɔ nɔɔ nɛɛ nyaa ɓarɛ. Vuu ɓɔɔ ri kɔɔ nɔɔ gbete nɛɛ vuu kɔ ruu bè'e nɔɔ ɓɛɛ.
44015028	Nyaa ɓuru daa gbete nɛɛ Suru Laa nɛɛ ruu gisi nɔɔ vuu ɓɔɔ tɔ̀'ɔ ka yuu rɛɛ vuu ɓɔɔ daa naa ɓɔɔ nɔɔ palɛ katɔ ɓɛɛ kpang.
44015029	N'ɔɔ shaa vuu ɓɔɔ zang yee vaka kpang, nɔɔ shaa zìi kpang. Nɔɔ ti shaa vuu ɓɔɔ zang bɔ̃ɔ vɔ̃ɔrɔ katɔ ɓɛɛ kpang, nɔɔ rooro nɛɛ soro ɓɔɔ wu soro manɛ kpang kpang. Naa nɔɔ p'alɛ̀ rɛɛ vuu keɓe kpang nɔɔ tãa tìnang katɔ.”
44015030	A zang shing ri zanti kati. Ri daa Antakiya kati, ri daa kpalɛ zang ɓɔɔ ri dũng Laa, ri a ri labeenang bì'i.
44015031	Ɓɔɔ zang ri gã labeenang bì'i, ri tãa tìnang dɔli, ka ruu ɓɔɔ, ruu bì'i mã ri danggn ɓɛɛ.
44015032	Yahuda nɛɛ Siila ɓɔɔ ri doo zang nyaa shoonang Laa kɔɔ doori, ri rang zang yee sasak. Yee ɓarɛ mã zang danggn kati.
44015033	Ri nwang ka Antakiya tɔkɔlɔng, a zang ɓɔɔ ri dũng Laa ri shing ri zanti nɛɛ ri daa waasɛ̃. A ri gbãayu ka bii zang ɓɔɔ ri shong ri ɓɛɛ.
44015034	Ạ Siila kasɛ nɛɛ wu nwang ɓi doo ka nɔngkɔ].
44015035	Bulu nɛɛ Baranaba ri nwang ɓarɛ kaa Antakiya ka nɔngkɔ. Ri nɛɛ rɛɛ zang ɓɔɔ ri tusu zang vuu, a ri ti kɔ̀ɔr'ɔ zang ruu Laa ɓɛɛ.
44015036	Diki naa bee tɔ tɔkɔlɔng, a Bulu kɔɔ Baranaba nɛɛ, “Ruu gbãayu ta ruu leng rɛɛ manzung ɓuru ka rɛɛ gari ɓɔɔ ruu kɔ̀ɔrɔ̀ zang ruu Laa kagn ɓɛɛ. R'uu zi naa ɓɔɔ ri nwang ɓɛɛ.”
44015037	Baranaba kasɛ nɛɛ ri daa nɛɛ Yɔhana ɓɔɔ zang ɓaa wu nɛɛ Maraku ɓɛɛ ning.
44015038	Bulu zi naa ɓɔɔ ri dà'a nɛɛ zang ɓɔɔ gbãayu ka Pamfiliya, yaa ri daa nɛɛ ri ka nɔng shoonang kpang kpàng.
44015039	Ri hàa nyaa, a ri basɛ zɔɔ. Baranaba ri ɓakɛ zɔɔ nɛɛ Maraku ri vang laana ri daa ka Kuburu.
44015040	A Bulu tuu ɓi kaa Siila. Ka knti ɓɔɔ zang ɓɔɔ ri shing danggn tɔ ri gàa ri Laa tɔ nɛɛ Laa wu gãng jìng ka ri, a ri yi gbalang ri daayi.
44015041	Bulu daa ka Siriya nɛɛ Silisiya ri mã zang ɓɔɔ ri dũng Laa danggn.
44016001	Bulu daa ka Daabe, a naa daa ka Lisitira nɔng ɓɔɔ yɔɔ ɓɔɔ dũng Laa ɓɔɔ zang ɓaa wu nɛɛ Timoti kagn ɓɛɛ. Niiɓɛ ɓɔɔ dũng doo Laa kɔ doori, ɓi zang Yahudawa a diiɓɛ ɓi kaa zang Heleniyawa.
44016002	Zang ɓɔɔ ri shing danggn tɔ ɓɔɔ ri ka Lisitira nɛɛ Ikoniya ri rang yee tɔ̃ɔ ka yuu Timoti.
44016003	Bulu kasɛ nɛɛ wu daa nɛɛ Timoti, ka ruu nɔngkɔ, yèe wu shaa kati. Yèe wu shaa, ka ruu ɓɔɔ, zang Yahudawa ɓɔɔ ri ka tipi kaɓa nandon, ri zi tɔ nɛɛ d'aa Timoti zang Heleniyawa ɓɛɛ.
44016004	Ɓɔɔ ri tɛ̀ɛrɛ̀ rɛɛ gari, ri kɔɔrɔ rɛɛ zang ɓɔɔ ri shing danggn tɔ nyaa ɓɔɔ rɛɛ zang shoonang Yeesɔ nɛɛ rɛɛ zang bang bang ɓɔɔ ri ka Urushalima ri dang ɓɛɛ. Nɛɛ ri dũng nyaa keɓe waasɛ̃.
44016005	Ka ruu nɔngkɔ, Laa yi zang ɓɔɔ ri dũng wu naa ka bii, a ri shing danggn ka bii ɓiɓɛ gbãnggbãng, a ri ti shang kaa diki diki.
44016006	Suru Laa zãa ri ruu Laa kɔɔnang ka tipi Asiya ka ruu nɔngkɔ, ri tɛɛrɛ tipi Fijiya nɛɛ ɓɔɔ Galatiya.
44016007	Ri a tɔ, ka nyaa tipi Misiya, ri tɔɔ ri daa ka tipi Bitiniya, a Suru Yeesɔ zãa ri daanang.
44016008	A ri sɔɔ yeti tipi Misiya ri tɛɛyi ri daa ka gari Torowasa.
44016009	Nɛɛ zìi Bulu rɔ̃kɔ. Zi yɔɔ tipi Makidoniya shiiyi gaa wu nɛɛ, “T'arɛ mɔɔ a ka tipi Makidoniya mɔɔ naa yi ruu naa ka bii.”
44016010	Ɓu doo ɓɔɔ Bulu rɔ̃kɔ naa weɓe, ruu kpalɛ bii daanang Makidoniya. Ruu zi kaa wukɔ nɛɛ Laa ɓaa ruu nyaa nɛɛ ruu daa kɔɔ rɛɛ zang kaɓa Ruu Tɔ̃ɔ ɓiɓɛ.
44016011	A ruu vang Laana nɛɛ Torowasa ruu sha dɔ̃ɔ gbete, ruu daa ka Samutaraki. Nɔng naa gantɛ, ruu daa Niyapoli.
44016012	Ruu yupaa nɛɛ nihn, ruu daa kaa Filipi ɓɔɔ wukɔ gari bang ka tipi Makidoniya ɓɛɛ. Gari keɓe, ɓi gari zang Rooma. Ruu nwang ka gari keɓe, diki bee ruu katɔ tɔkɔlɔng.
44016013	Ka diki ɔ̃sɔnang ruu nwang ka nyaa gari biling, ruu daa ka nyaa rang. Ruu tɔɔ naa ruu wàl'ɛ nɔng Laa gaanang katɔ ka nɔng. Ruu nwang ka nɔngkɔ, ruu ràng rɛɛ zang soro ɓɔɔ ri kp'al'ɛ, yee Laa.
44016014	Ka teteng zang soro ɓɔɔ ri tã̀'a ruu keɓe, Jaa soro ɓɔɔ kagn gbete, zang ɓaa wu nɛɛ Lidiya. Jaa soro keɓe, zang gari Tayatira, màl'ɛ fɔ̃ɔrɔ ɓɔɔ nwɛɛri ɓɛɛ. Ɓi ti zang ɓɔɔ bang Laa ɓɛɛ. Laa puu wu jìng nɛɛ, wu zi vuu ɓɔɔ Bulu kɔ̀'ɔ ɓɛɛ, nɛɛ wu ti shing danggn kati.
44016015	Zang palɛ wu batizima tɔ, nɛɛ zang ɓɔɔ ri ka gãa ɓiɓɛ, a gaa ruu nɛɛ, “Nɔɔ nɛɛ zi tɔ nɛɛ n zang ɓɔɔ shing danggn tɔ ka bii Laa, nɔɔ a ta ka gãa mɛɛ nɔɔ nwang ka nɔng.” Yi ruu tìng ka bii, a ruu kasɛ kati.
44016016	Diki ɓɔɔgn, ruu daa ka nɔng ɓɔɔ zang gaa Laa kagn ɓɛɛ, a jaa zang soro ɓɔɔ ɓi jaafoo, kpisi ruu yuu. Jaafoo keɓe suru shi kpang kagn bii ɓiɓɛ ɓɔɔ shing wu hɛ̃ɛ zang paa ɓɛɛ. Zang ɓiɓɛ, ri walɛ vuu nɛɛ wu dɔli, ka ruu paa ɓɔɔ wu hɛ̃ɛ ɓɛɛ.
44016017	Dũng ruu nɛɛ Bulu ka knti mɛɛrɛ nyaa, kɔɔyi nɛɛ, “Zang keɓe, ri zang shoonang Laa ɓɔɔ ɓa zang piti katɔ ɓɛɛ. Ri kɔ̀'ɔ nɔɔ, naa ɓɔɔ nɔɔ ta yuu manɛ ɓɛɛ.”
44016018	P'alɛ̀ naa weɓe diki diki, a yeti Bulu naa lasɛ, a raa jìng kɔɔ suru shi kpang tɔɔ, “N dang mɔɔ nyaa nɛɛ nung Yeesɔ Kirisi, nwangnɛ mɔɔ yaa wu bii.” A suru shi kpang tantɛ nwannang.
44016019	Ɓɔɔ rɛɛ zang jaafoo ri zirɛ nɛɛ zang lasɛ ri gbalang ɓɔɔ ri walɛ saka nɛɛ mani tɔ, ri yiki rɛɛ Bulu nɛɛ Siila, ri gɔ̃ ri, ri daa nɛɛ ri ka tìng rɛɛ zang bang. Ka nɔng ɓɔɔ zang jɛ̃̀'ɛ zang ruu kagn ka Kasuwa ɓɛɛ.
44016020	Zang atɛ ri tɔ, ka bii zang ɓɔɔ ri jɛ̃̀'ɛ zang ruu ɓɛɛ, a ri kɔɔyi tɔɔ, “Zang keɓe ri ɓarɛ zang Yahudawa. Ri kpãa zang gari ɓuru.
44016021	“Ri kɔ̀ɔr'ɔ ruu, nɛɛ ruu dũng gbalang ɓɔɔ daa naa ɓɔɔ, ruu zang Rooma ruu tarɛ, ruu dũngnɛ ɓɛɛ kpang ɓɛɛ.”
44016022	Zang ɓɔɔ ri kpalɛ zɔɔ ri tɛ̃ɛ nyaa jong ka nɔng ɓɔɔ ri kɔɔrɔ ruu ka yuu Bulu nɛɛ Siila ɓɛɛ. A rɛɛ zang ɓɔɔ ri jɛ̃ɛ zang ruu, ri kɔɔ zang nɛɛ zang lɔɔsɔ fɔ̃ɔrɔ ɓɔɔ ka bii Bulu nɛɛ Siila ɓɛɛ. Ri ti kɔɔ zang nɛɛ zang wu nyɔkɔ ri ta nɛɛ gbãa.
44016023	Zang nyɔkɔ ri tɔ zɛ̃ɛzɛ̃ɛ, a zang loo ri ka sãa. Zang kɔɔ zang ɓɔɔ gã sãa nɛɛ wu ku ri gbãnggbãng.
44016024	Ɓɔɔ zang ɓɔɔ gã sãa tãa naa weɓe, daa nɛɛ ri ka yeti sãa ɓɔɔ tìng. Mã ri doo ka bii laa waa bang.
44016025	Nɛɛ gãmbang zìi Bulu nɛɛ Siila ri gà'a Laa, ri ti gà'a wu soo. Zang ɓɔɔ zang mã ri dòo ka sãa kɔ ɓɔɔ nimbang, ri ɓaa shoo ri tãa ri.
44016026	A tipi tantɛ ruutunang, a zìiti gãa daa nɔng ka doo ɓiɓɛ ɓɔɔ zang loo ka tipi ɓɛɛ. Nyaa gãa ri tantɛ pulunang, a saka ɓɔɔ zang mãlɛ zang ɓɔɔ zang looro ri ka sãa nɛɛ mani tɛ̃ɛ nandon, yaa ri naa.
44016027	Zang ɓɔɔ gã sãa hingsi jìng. Ɓu doo ɓɔɔ zi nyaa gãa sãa bm, kɔɔ ɓi naa zang ɓɔɔ ka sãa ri yuku tɔ. Ka ruu nɔngkɔ, zɔ̃ng yere bang ɓiɓɛ nɛɛ wu nyɔ yuu ɓiɓɛ kaa vɔrɔ.
44016028	A Bulu mɛɛ nyaa ka lapa nabm tɔɔ, “M'ɔɔ lasɛ yuu ɓaaɓɛ kpang, ruu doo ka nɔng nandon.”
44016029	Zang ɓɔɔ gã sãa ɓaa nyaa nɛɛ zang atɛ waa. A daa ka yeti gãa ɓɔɔ rɛɛ Bulu nɛɛ Siila kagn ɓɛɛ. Tang nɛɛ gutu ka tìng ɓarɛ, bii zà'a wu kpɔkpɔk.
44016030	A sɔɔ ri tìng nwangsɛ ri ka biling, a hɛ̃ɛ ri tɔɔ, “Rɛɛ maalang, n p'alɛ̀ vi n ta yuu mɛɛ viya?”
44016031	Ri kasɛ wu nyaa tɔɔ, “Shing danggn ka bì'i Kpanti Yeesɔ, mɔɔ ta yuu ɓaaɓɛ katɔ. Mɔɔ nɛɛ zang ɓɔɔ ri ka gãa ɓaaɓɛ nandon.”
44016032	A ri kɔɔ wu ruu Laa nɛɛ zang ɓɔɔ ri ka gãa ɓiɓɛ piti.
44016033	Zang ɓɔɔ gã sãa see ri doo nɛɛ zìi kɔ tantɛnang daa sɔɔ ri nɔɔrɔ. A ri palɛ wu batizima nɛɛ zang ɓɔɔ ri ka gãa ɓiɓɛ nandon.
44016034	A see Bulu nɛɛ Siila daa nɛɛ ri ka gãa ɓiɓɛ. Daa a ri vuu shaanang nɛɛ ri shaayi. Wu nɛɛ zang ɓɔɔ ka gãa ɓiɓɛ nandon, ri tãa tìnang dɔli, ka ruu ɓɔɔ, ri shing danggn tɔ, ka bì'i Laa ɓɛɛ.
44016035	Ɓɔɔ nɔng naa gantɛ, zang ɓɔɔ ri jɛ̃̀'ɛ zang ruu, ri shong rɛɛ zang ɓɔɔ gã ri ɓɛɛ, nɛɛ ri daa kɔɔ zang ɓɔɔ gã sãa nɛɛ, “Yaa rɛɛ zang kaɓa naa ta ri daayi.”
44016036	Zang ɓɔɔ gã sãa daa kɔɔ Bulu kati nɛɛ, “Rɛɛ zang bang ri shong nyaa ka ruu ɓaaɓɛ nɛɛ Siila, nɛɛ n yaa nɔɔ naa ta. Nɔɔ yupaa ta, nɔɔ daa waasɛ̃.”
44016037	A Bulu kɔɔ rɛɛ zang ɓɔɔ zang shong ri ɓɛɛ tɔɔ, “Ruu zang Rooma a zang nyɔ ruu nɛɛ gbãa ka jìng zang piti. Ruu palɛ vuu shi kpang ɓɔɔ kagn kpang, zang ti loo ruu ka sãa. Zang nɛɛ zang yaa ruu naa kaa nɛɛ nwiiri ya? Ruu daa kpang. Zang bang Rooma bì'i ri a ka nihn nɛɛ doo ɓarɛ ri yaa ruu naa.”
44016038	Zang ɓɔɔ zang shong ri, ri daa kɔɔ rɛɛ zang bang Rooma ruu keɓe. Ɓɔɔ ri tãayi nɛɛ Bulu nɛɛ Siila ri doo zang Rooma kɔ, bii kaa ri vɔrɔ.
44016039	Ri daayi ri daa gaa Bulu nɛɛ Siila, a ri nwangsɛ ri nɛɛ yeti sãa. Ri kɔɔ ri nɛɛ ri dita ri yaa gari.
44016040	Bulu nɛɛ Siila ri nwangnɛ yeti sãa ri daa ka gãa Lidiya. Ri ìi zang ɓɔɔ ri dũng Laa ka nɔng, a ri rang zang ruu ɓɔɔ mã ri danggn ɓɛɛ, a ri daa kati.
44017001	Bulu nɛɛ Siila ri sɔɔ nɛɛ rɛɛ gari Amfipoli nɛɛ Apoloniya, ri a ka Tesalonika, nɔng ɓɔɔ gãa zɔɔ kpalɛnang zang Yahudawa kagn ɓɛɛ.
44017002	Bulu daa ka gãa zɔɔ kpalɛnang naa ɓasidi wu daarɛ ɓɛɛ. Diki ɔ̃sɔnang taati, ɓɔɔ Bulu rang yee nɛɛ rɛɛ zang, nwangsɛ ri dìiri ruu Laa ɓɛɛ.
44017003	A kɔɔ ri nɛɛ Kirisi dang jìng gbongkarɛ, tɔ̀ɔ, wu naa yupaa nɛɛ saa. Bulu kɔɔ ri nɛɛ, “Yeesɔ kɔ n kɔ̀'ɔ nɔɔ ruu ɓiɓɛ ɓee wukɔ Kirisi.”
44017004	Zang Yahudawa ɓɔɔ ri ta ruu keɓe, a ri ɓang ka bii rɛɛ Bulu nɛɛ Siila. Rɛɛ zang soro ɓɔɔ zang a ri bannang katɔ ɓɛɛ, nɛɛ rɛɛ zang Heleni ɓɔɔ ri bang Laa ɓɛɛ, ri ɓang jong ka bii ɓarɛ.
44017005	Zang Yahudawa ɓɔɔ ri shing danggn kpang, ri kaa sũnyaa, a ri gaarɛ zang shi kpang ɓɔɔ ri rakɛ kɛɛm kɛɛm ɓɛɛ. Ri gaayu nyaa haanang ka gari, ri daa ka gãa yɔɔ ɓɔɔgn zang ɓaa wu nɛɛ Jaasong, ka nɔng ɓɔɔ ri kãa rɛɛ Bulu nɛɛ Siila nɛɛ ri nwàngs'ɛ ri zang ka biling ɓɛɛ.
44017006	Ɓɔɔ ri ìi Bulu nɛɛ Siila kpang, ri gɔ̃ yɔɔ ɓɔɔ zang ɓaa wu nɛɛ Jaasong nɛɛ rɛɛ zang ɓɔɔ ka teteng zang ɓɔɔ ri shing danggn tɔ ɓɛɛ, ri daa nɛɛ ri ka tìng rɛɛ zang bang gari. Ri goo nyaa nɛɛ, “Zang keɓe ri kpãa zang tɔ nɛɛ nɔng piti piti. Wee ri a tɔ ka gari ɓuru ɓɛɛ,
44017007	a Jaasong y'itì ri ka gãa ɓiɓɛ. Ri ta rɛɛ nyaa ɓɔɔ Kayisa kpanti tipi ɓuru dang ɓɛɛ. Ri kɔ̀ɔr'ɔ nɛɛ kpanti ɓɔɔ kagn zang ɓaa wu nɛɛ Yeesɔ.”
44017008	R'uu kɔ ri kɔ̀'ɔ ɓee, kpãa rɛɛ zang gari nɛɛ rɛɛ zang bang ka yeti dɔli.
44017009	A rɛɛ zang bang, ri shing Jaasong nɛɛ zang ɓɔɔ zang yiki ri, nɛɛ ri shu saka, ɓɔɔ zang yaa ri naa ɓɛɛ, a zang y'aa ri, ri daa kati.
44017010	Ɓɔɔ nɔng tɔ̀ɔ hn, zang ɓɔɔ ri dũng Laa, ri tantɛ Bulu nɛɛ Siila shinnang nɛɛ ri dita gari Beriya. Ɓɔɔ ri shɛ̃ɛ nɔng, ri daa ka nɔng zɔɔ kpalɛnang zang Yahudawa.
44017011	Zang Yahudawa ɓɔɔ ka nihn, ri ɓarɛ naa ɓɔɔ Tesalonika kpang. Ri ɓaa shoo gbãnggbãng ka ɓɔɔ ri tãa ruu Laa ɓɛɛ. Ri gã ruu Laa diki diki nɛɛ ri zirɛ vuu ɓɔɔ Bulu kɔɔyi n'ɛɛ nizang ɓɛɛ.
44017012	Zang Yahudawa dɔli, ri shing danggn nɛɛ rɛɛ zang soro Heleni dɔli ɓɔɔ zang a ri bannang ɓɛɛ. Rɛɛ zang Heleni dɔli zang varɛ, ri shing danggn jong.
44017013	Zang Yahudawa ɓɔɔ ka Tesalonika ri tãa nyaa nɛɛ Bulu nɛɛ Siila ri kɔɔ zang ruu tɔ jong ka Beriya, a ri daayi ri daa zàrɛ̀ zang nɛɛ zang ri haa nyaa.
44017014	Zang ɓɔɔ ri dũng Laa, ri tantɛ Bulu dɔ̃nang nɛɛ wu daa ka nyaa waapo. A zang yaa Siila nɛɛ Timoti ɓarɛ kaa Beriya ka nɔngkɔ.
44017015	Zang ɓɔɔ ri daa shing Bulu, ri daa nɛɛ wu ka Ataniya. Ɓɔɔ ri tɔɔ ri gbãayu kaa tɔ, Bulu shong ri nɛɛ ri kɔɔ Siila nɛɛ Timoti nɛɛ ri naa ìi wu pati.
44017016	Ka ɓɔɔ Bulu gã Siila nɛɛ Timoti ka Ataniya ɓɛɛ zirɛ gari bì'i vuu gãnti kɔ shɛ̃ɛning, a vuu bì'i kpãa wu ka yeti dɔli.
44017017	Ka ruu nɔngkɔ, laa zɔɔ nyaa ka gãa zɔɔ kpalɛnang nɛɛ rɛɛ Yahudawa nɛɛ zang ɓɔɔ ri zang Isirela kpang, ɓɔɔ ri dũng kaa Laa ɓɛɛ. Ti rang yee jong nɛɛ rɛɛ zang ɓɔɔ ri alɛ ka nɔng ɓɔɔ zang ri kpalɛ zɔɔ kagn ka gari ɓɛɛ.
44017018	A zang ɓɔɔ ri dũng vuu ɓɔɔ Epikuru nɛɛ Sitoki ri t'us'u ɓɛɛ, ri ti a ka bii ɓiɓɛ. A zang ɓɔɔ ka teteng ɓarɛ ri kɔ̀ɔr'ɔ nɛɛ “Yɔɔ kɔ yìk'i nyaa katɔ ɓee, naa kɔ ɓu viya?” Zang ɓɔɔ ri kɔɔyi nɛɛ, “Mɔɔ kɔɔ nɛɛ kɔ̀'ɔ r'uu ka yuu vuu gãnti ɓɔɔ ruu zi gngn kpang ɓɛɛ.” Ri kɔɔ ruu keɓe waati kpang, ka ruu ɓɔɔ bɛɛ Bulu kɔɔ ruu ka yuu Yeesɔ nɛɛ naa ɓɔɔ wu yupaa nɛɛ saa ɓɛɛ.
44017019	A ri ɓaa nyaa ka Bulu, ri daa nɛɛ wu ka nɔng ɓɔɔ zang ɓɔɔ ri jɛ̃ɛ zang ruu, ɓɔɔ zang ɓaa ri nɛɛ Ariyopagu ri kpalɛ zɔɔ ɓɛɛ. A ri kɔɔyi nɛɛ, “Ruu kasɛ mɔɔ kɔɔ rùu, r'uu ka yuu vuu kɔ mɔɔ t'usù ɓee.
44017020	Vuu kɔ mɔɔ kɔ̀ɔr'ɔ ruu ɓee ruu tãa ɓɔɔ gngn kpang tingkiring, ka ruu nɔngkɔ, ruu kasɛ nɛɛ ruu tãa dìiri ɓiɓɛ.”
44017021	(Ri kɔɔ nɔngkɔ, ka ruu ɓɔɔ, zang gari Ataniya nɛɛ zang zanti ɓɔɔ ri ka nɔng laa yee ri nyaa ka nɔng ɓɔɔ ri tãa vuu shɔɔ, ri ti rangkɛ ruu ka yuu ɓiɓɛ ɓɛɛ.)
44017022	Bulu shii paa ka teteng rɛɛ Ariyopagu a kɔɔyi nɛɛ, “N zi tɔ nɔɔ zang Ataniya nɔɔ zang vuu gãnti kɔ nwani.
44017023	Ka ruu ɓɔɔ, ɓɔɔ n tɛɛ ka yeti gari manɛ n p'ɛ̃ɛrɛ̀ rɛɛ nɔng ɓɔɔ nɔɔ bang vuu gãnti manɛ kagn, n zi nɔng ɓɔɔ nɔɔ dɔ̀'ɔ vuu gãnti manɛ vuu kagn, ɓɔɔ gbete zang bee vuu ka bii ɓiɓɛ nɛɛ, ‘Ɓɔ̀'ɔ Laa ɓɔɔ ruu zi wu nung kpang ɓɛɛ.’ Vuu ɓɔɔ nɔɔ bang wu, nɔɔ ti zi wu nung kpang keɓe, n kɔ̀'ɔ nɔɔ ruu ka yuu ɓiɓɛ kɔ.
44017024	Laa ɓɔɔ wukɔ mãa koo nɛɛ vuu ɓɔɔ ka yeti koo nandon, ɓɔɔ wukɔ kpanti lapa nɛɛ tipi, nwang ɓi jong ka yeti gãa ɓɔɔ shɔnzang mãa ɓɛɛ kpang.
44017025	Ti shing jìng ɓi ka bii shɔnzang nɛɛ ri palɛ wu shoonang ɓɔɔ kpang, ka ruu ɓɔɔ, wukɔ a zang piti suru bii nɛɛ ɔ̃kɔnang nɛɛ vuu ɓɔɔ piti ɓɛɛ.
44017026	Mã̀a zang kɔ, ri ka koo ka bm bm ɓee, nɛɛ bii zang gbete. A shing ri nɛɛ ri nwalɛ ka dalɛ koo keɓe piti, piti. Wukɔ kà ri diki ɓɔɔ ri nwang ka koo keɓe, a ti shĩ̀lì nyaa nɔng ɓɔɔ ri nwalɛ kagn ɓɛɛ doo ka tìng.
44017027	Palɛ nɔngkɔ waati kpang, nɛɛ tɔɔ ri kãa nɔng ɓiɓɛ, nɛɛ naa ri ti 'ìi wu ka ɓɔɔ ri tãlɛ naa, ri kãa wu ɓɛɛ. Laa bee katɔ nɛɛ nɔng zang gbete ka teteng ɓuru kpang.
44017028	Zang ɓɔɔ kɔɔyi tɔɔ, ‘Ruu nwangnɛ, ruu rarɛ, ruu nwang shɔnzang, ka ruu ɓiɓɛ kɔ.’ Ɓi naa ɓɔɔ zang soo g'aanang manɛ ri kɔɔyi nɛɛ, ‘Ruu doo wujɛ ɓiɓɛ kɔ.’ ɓɛɛ.
44017029	Ka ruu ɓɔɔ, ruu wujɛ Laa, r'uu tɔ̀'ɔ kpang nɛɛ ruu rɛ̃rɛ nɛɛ Laa nwang naa vuu gãnti ɓɔɔ zang palɛ nɛɛ zinariya ɓɔɔ azurufa a ɓɔɔ tari, ɓɔɔ shɔnzang palɛ nɛɛ zũnang ɓiɓɛ kpang.
44017030	Rɛɛ s'aa ɓɔɔ bɛ̀'ɛ nɔɔ zi vuu ɓɔɔ kagn kpang, Laa gã̀ ɓi takpang. Ɓɔɔ kãntang keɓe, Laa dang zang nyaa ka niya nandon, nɛɛ ri kɔ̃sɔ yeti ɓarɛ.
44017031	Ka ruu ɓɔɔ, Laa z'ɔ̃ng diki tɔ gbete, ɓɔɔ wu naa jɛ̃ɛ zang koo ruu kagn ɓɛɛ. Naa jɛ̃̀ɛ zang ruu gn dang gbete kpang. Jɛ̃̀'ɛ zang ruu nɛɛ bii zang ɓɔɔ wu zɔ̃ng ɓɛɛ. Vuu keɓe nwàng nizang ka ɓɔɔ wu wisi zang keɓe paa nɛɛ saa ɓɛɛ.”
44017032	Ɓɔɔ ri tãayi Bulu kɔɔ ruu ka yuu paa yunang nɛɛ saa, zang ɓɔɔ ri kpaa wu, a zang ɓɔɔ ri kɔɔ wu nɛɛ “Ruu kasɛ nɛɛ ruu tãa ruu ka yuu vuu keɓe tɔkn.”
44017033	A Bulu nwangnɛ, yaa ri kati.
44017034	Zang ɓɔɔ ri shing danggn tɔ ri ɓang ɓarɛ kaa nɛɛ wu. Zang keɓe ɓi rɛɛ Diyonisiyu ɓɔɔ ka teteng rɛɛ zang Ariyopagu ɓɛɛ. A ɓɔɔ jaa soro ɓɔɔ zang ɓaa wu nɛɛ Damari nɛɛ rɛɛ zang ɓɔɔ ɓɛɛ.
44018001	Nɛɛ knti Bulu yaa Ataniya daa ka gari Koranti.
44018002	Bulu ìi yɔɔ Yahudawa ɓɔɔ kagn ka gari Koranti zang ɓaa wu nɛɛ Akpiila nɛɛ ɓeeso Pirisila. Akpiila ɓi zang gari Pontu. Wee n'ɛɛ a doo naa nɛɛ Italiya ɓɛɛ, ka ruu ɓɔɔ, kpanti Kiladiyu dang nyaa nɛɛ zang Yahudawa nandon, ri yaa Rooma ta ɓɛɛ. Bulu daayi nɛɛ wu daa leng ri.
44018003	Ka ruu ɓɔɔ, shoonang ɓiɓɛ ɓi putali wàanang naa ɓɔɔ ɓarɛ, nwang kaa nɛɛ ri, palɛ shoonang kaa nɛɛ ri.
44018004	Bulu ri là'a zɔɔ nyaa nɛɛ zang Yahudawa nɛɛ zang Heleniyawa ka diki ɔ̃sɔnang ka gãa zɔɔ kpalɛnang diki diki. Kasɛ nɛɛ ri ta ruu ɓɔɔ wu kɔɔ ri ɓɛɛ.
44018005	Ɓɔɔ Timoti nɛɛ Siila ri a nɛɛ Makidoniya, Bulu raa jìng ɓi kaa ruu Laa kɔɔrɔnang dɔ̃ɔ gbete. Kɔɔrɔ zang Yahudawa nɛɛ Yeesɔ kɔ Kirisi.
44018006	Ri bɛ̃ɛ ruu ɓiɓɛ, a ri kɔɔrɔ vuu shi kpang ka yuu ɓiɓɛ. Yeti ɓiɓɛ lasɛ nɛɛ ri, a waa zũng tapuru ɓɔɔ ka fɔ̃ɔrɔ ɓiɓɛ ɓɛɛ, a kɔɔ ri tɔɔ, “Nɔɔ nɛɛ shaarɛ, ɓi nɔkɔ kãa nɛɛ yuu manɛ. Ruu mɛɛ hãa ɓi kagn kpang. Vuu ɓɔɔ gaayu nɛɛ lɛɛkɔ, n daarɛ m kaa bii rɛɛ zang ɓɔɔ ri zang Isirela kpang ɓɛɛ.”
44018007	Ka ruu nɔngkɔ, yaa ri daa nwang ka gãa yɔɔ ɓɔɔ zang Isirela kpang, ɓɔɔ zang ɓaa wu nɛɛ Tatiyu Jusitu ɓɔɔ bang kaa Laa ɓɛɛ. Gãa ɓiɓɛ nɛɛ gãa zɔɔ kpalɛnang naabm.
44018008	Kiripu ɓɔɔ wukɔ zang bang gãa zɔɔ kpalɛnang shing danggn ka bii Kpanti Laa nɛɛ zang ɓɔɔ ri ka gãa ɓiɓɛ piti. Zang Koranti ɓɔɔ ri ti ɓaa shoo ka ruu Laa ɓɔɔ Bulu rang ɓɛɛ, ri shing danggn, a zang palɛ ri batizima.
44018009	Diki ɓɔ̀'ɔgn nɛɛ zìi, Bulu rɔ̃kɔ, Kpanti Laa kɔɔ wu nɛɛ, “Mɔɔ kaa vɔrɔ kpang. Kɔɔrɔ zang ɓaa ruu, mɔɔ yaa kpang.
44018010	N nɛɛ mɔɔ ning. Zang ɓɔɔ palɛ mɔɔ vuu ɓɔɔ kagn kpang, ka ruu ɓɔɔ, zang mɛɛ kagn gari keɓe dɔli ɓɛɛ.”
44018011	Ka ruu nɔngkɔ, Bulu nwang ka nɔngkɔ saa gbete, nɛɛ shala mangbete, tusu zang ruu Laa.
44018012	Ka ɓɔɔ zang Rooma naa yi Gaaliyo gɔmna tipi Akaya, zang Yahudawa ri kpalɛ zɔɔ, a ri yi Bulu ri daa nɛɛ wu ka nɔng ɓɔɔ zang jɛ̃ɛ zang ruu kagn ɓɛɛ.
44018013	Ri kɔɔ zang nɛɛ, “Yɔɔ keɓe kpɛ̃ɛrɛ zang nɛɛ zang ri bang Laa, wu naa ɓɔɔ zang dang ruu nyaa ɓɛɛ kpang.”
44018014	Bɛɛ Bulu nɛɛ wu kasɛ nyaa kaa tɔ, a Gaaliyo kɔɔyi tɔɔ, “Zang Yahudawa, naa ruu keɓe zang nɛ̀'ɛ tɔɔ yɔɔ keɓe palɛ zang vuu shi kpang k'ɔ naa kãa ruu ɓɔɔ bang dɔli, nɛɛ daa naa ɓɔɔ n nɛɛ mã danggn nɛɛ nɔɔ katɔ.
44018015	Wee nɔɔ laa zɔɔ nyaa manɛ ka ruu ruu, nɛɛ rɛɛ nung, nɛɛ nyaa dannang manɛ ɓee, nɔɔ palɛ manɛ ka naa manɛ. N kasɛ kpang n jɛ̃ɛ ruu ka yuu rɛɛ vuu ɓɔɔ naa weɓe kpang.”
44018016	A hing ri nɛɛ yeti gãa ɓɔɔ zang jɛ̃ɛ ruu kagn ɓɛɛ.
44018017	Ri yi Sɔtanɛ ɓɔɔ wukɔ zang bang gãa zɔɔ kpalɛnang, ri nyɔ wu nɛɛ gbãa ka tìng gãa ruu jɛ̃ɛnang ka nɔngkɔ. Vuu bii ti kpãa Gaaliyo ɓi kpang tingkiring.
44018018	Bulu nwang nɛɛ zang ɓɔɔ ri dũng Laa ka Koranti tɔkn diki bee wu katɔ, a naa yaa ri. Naa vang laana nɛɛ rɛɛ Pirisila nɛɛ Akpiila, ri daa tipi Siriya. Ka gari Sensheriya, Bulu yele suuyuu ɓiɓɛ, ka ruu ɓɔɔ, bɛɛ a Laa nyaa nɛɛ wu y'elè suuyuu ɓiɓɛ kpang ɓɛɛ.
44018019	Ɓɔɔ ri naa a ka Afisa, Bulu yaa ree Pirisila nɛɛ Akpiila daa ɓi kaa gãa zɔɔ kpalɛnang, ri daa laa zɔɔ nyaa ɓi nɛɛ zang Yahudawa.
44018020	Zang bì'i ri gaa wu nɛɛ wu nwang nɛɛ ri diki wu bee katɔ tɔkɔlɔng, a kasɛ kaa takpang.
44018021	Ɓɔɔ wu tɔɔ wu daa kaa tɔ, kɔɔ ri katɔ kɔ jong nɛɛ, “Laa nɛɛ kasɛ tɔ, n gbãayu ditɔ ka bii manɛ.” A vang laana kaa nɛɛ Afisa.
44018022	Ɓɔɔ naa shɛ̃ɛ tipi Kayisariya, daa jee zang ɓɔɔ ri dũng Laa nyaa ka Urushalima. A tɛɛyi daa ka Antakiya.
44018023	Nwang tɔ ka nɔngkɔ, diki bee tɔ tɔkɔlɔng a yaa nɔng kaɓa, daa ka rɛɛ tipi Galatiya nɛɛ tipi Firijiya, dàa mã rɛɛ zang ɓɔɔ ri dũng Laa danggn.
44018024	Ka diki kaɓa, yɔɔ Yahudawa ɓɔɔ kagn zang ɓaa wu nɛɛ Apolo, zang yi wu ka gari Alezandiriya, a a kaa Afisa. Zunung yee rannang dɔli, a ti zi labeenang Laa gbãnggbãng.
44018025	Zang tusu wu gbalang Laa tɔ gbãnggbãng. Suru Laa shing wu kɔ̀'ɔ ruu, a ti tusu zang ruu ɓɔɔ nizang ka yuu Yeesɔ nɛɛ yeti gbete. A zi ɓi kaa doo batizima Yɔhana kɔɔ shɛ̃ɛning.
44018026	Gaayu yee rannang ka gãa zɔɔ kpalɛnang kaa vɔrɔ kpang. Rɛɛ Pirisila nɛɛ Akpiila ri tãa vuu ɓɔɔ wu kɔɔrɔ ɓɛɛ, a ri ɓaa wu nyaa, ri daa nɛɛ wu ka gãa ɓarɛ. Ri daa tusu wu gbalang Laa kaa waasɛ̃.
44018027	Apolo kɔɔ ka yeti ɓiɓɛ nɛɛ wu daa ka Akaya, a rɛɛ zang ɓɔɔ ri dũng Laa ri mã wu danggn, a ri bee zang ɓɔɔ ri dũng Laa ka nɔng ɓɔɔ wu daa ɓɛɛ labeenang nɛɛ ri ta wu waasɛ̃. Ɓɔɔ wu shɛ̃ɛ nɔng, yi rɛɛ zang ɓɔɔ Laa yi ri naa kagn, a ri shing danggn ka bii Laa, naa ka bii dɔli.
44018028	Ka ruu ɓɔɔ, zunung yee rannang dɔli, ɓ'a rɛɛ zang Yahudawa yuu nɛɛ ruu ɓiɓɛ, ka ɓɔɔ ri laa nyaa nɛɛ zɔɔ ka jìng zang piti ɓɛɛ. Tùs'u zang ka yeti labeenang Laa nɛɛ Yeesɔ kɔ Kirisi.
44019001	Ɓɔɔ bɛɛ Apolo doo ka Koranti, Bulu riki tipi kaɓa, a sòo nyaa daa ka Afisa. Ìi zang ɓɔɔ ri dũng Laa ka nɔng,
44019002	a hɛ̃ɛ ri nɛɛ, “Ka ɓɔɔ nɔɔ shing danggn ka bii Laa ɓɛɛ, Suru ɓiɓɛ a katɔ ka bii manɛ ya?” Ri kasɛ wu nyaa tɔɔ, “Kpang, ruu tãa ruu Suru Laa gngn kpang.”
44019003	Bulu hɛ̃ɛ ri nɛɛ, “Nɛɛ nɔngkɔ, zang pàlɛ̀ nɔɔ manɛ zɔ̃ng batizima kiya?” Ri kɔɔ wu nɛɛ, “Zɔ̃ng ɓɔ̀'ɔ Yɔhana.”
44019004	Bulu kɔɔ ri tɔɔ, “Batizima Yɔhana ɓi ɓɔ̀'ɔ zang ɓɔɔ ri kɔ̃sɔ yeti ɓɛɛ. A kɔɔ zang nɛɛ ri shing danggn ka bii zang ɓɔɔ a ka knti ɓiɓɛ ɓɛɛ. Zang keɓe wukɔ Yeesɔ.”
44019005	Ɓɔɔ ri tãa naa weɓe, a zang pàlɛ̀ ri batizima kaa nɛɛ nung Kpanti Yeesɔ.
44019006	Bulu shìli ri naa ɓiɓɛ ka yuu, a Suru Laa a kaa bii ɓarɛ. A ri gaayu yee rannang kaa nɛɛ nyaa ɓɔɔgn. Ri kɔɔrɔ zang ruu Laa.
44019007	Zang bì'i ri zang varɛ kɔ shɛ̃ɛning kopi tu ziti
44019008	Bulu daa ka yeti gãa zɔɔ kpalɛnang, kɔɔ zang ruu Laa nɛɛ gbãnggbãng ning. Nwang nɛɛ ri ka nɔngkɔ shala taati. Là'a nyaa nɛɛ zang, kasɛ nɛɛ ri ta ruu ɓɔɔ wu kɔ̀'ɔ ri ka yuu Kpanti roonang Laa ɓɛɛ.
44019009	Zang ɓɔɔ ri taarɛ yuu, ri shing danggn kpang. Ri kɔɔ ruu shi kpang ka yuu gbalang keɓe, ka tìng zang ɓɔɔ ri kpalɛ zɔɔ ɓɛɛ nandon. Ka ruu nɔngkɔ, Bulu yaa ri, sèe kaa zang ɓɔɔ ri dũng Laa kɔ shɛ̃ɛning daa nɛɛ ri ka yeti gãa ɓɔɔ zang tusu zang labeenang kagn ɓɔɔ zang ɓ'aa nɛɛ nung Tirana ɓɛɛ. Laa nyaa nɛɛ ri ka nɔngkɔ, ka yuu ruu Laa diki diki.
44019010	P'al'ɛ nɔngkɔ, saa ziti ka ruu nɔngkɔ, zang ɓɔɔ ri ka tipi Asiya ri tãa ruu Laa, zang Yahudawa nɛɛ zang ɓɔɔ ri zang Isirela kpang ɓɛɛ nandon.
44019011	Laa palɛ vuu ɓɔɔ zang zirɛ zang mã naa ka danggn dɔli, ɓɔɔ zang zi gngn kpang ɓɛɛ nɛɛ naa Bulu.
44019012	Ka ruu nɔngkɔ, zang talɛ sɛ̃ɛ fɔ̃ɔrɔ ɓɔɔ wu àl'ɛ jìng nɛɛ mani nɛɛ fɔ̃ɔrɔ ɓɔɔ wu hã̀l'ɛ ka bii, zang daa nɛɛ mani ka bii zang ɓɔɔ ri kɔng katɔ ɓɛɛ, a kɔnang ɓarɛ yaa ri bii. Rɛɛ suru shi kpang ri ti nwangnɛ ri yaa zang bii.
44019013	A zang Yahudawa ɓɔɔ kagn ɓɔɔ ri rakɛ ri daarɛ gari gari ri nwangsɛ suru shi kpang nɛɛ bii zang, ri kasɛ nɛɛ ri nw'angsɛ̀ suru shi kpang kaa jong nɛɛ nung Kpanti Yeesɔ. Ri kɔɔyi nɛɛ, “N dang mɔɔ nyaa nɛɛ nung Yeesɔ ɓɔɔ Bulu kɔɔrɔ zang ruu ɓiɓɛ ɓɛɛ.”
44019014	Yɔɔ Yahudawa ɓɔɔ kagn zang ɓaa wu nɛɛ Siiba, ɓi zang bang zang ɓɔɔ ri dɔɔ vuu ka gãa Laa ɓɛɛ. Wujɛ ɓiɓɛ kagn manziti ri p'alɛ̀ vuu keɓe doo nɔngkɔ.
44019015	A suru shi kpang kɔɔ ri tɔɔ, “N zi Yeesɔ nung ɓi tɔ, n ti zi Bulu nung tɔ. Nɔɔ manɛ kaa rɛɛ wiya?”
44019016	Zang ɓɔɔ suru shi kpang ka bii ɓiɓɛ zaayi, yi ri, a ɓa kaka ɓarɛ nandon. Nyɔ ri zɛ̃ɛzɛ̃ɛ. A ri yurɛ ri nwangnɛ yeti gãa fɔ̃ɔrɔ ka bii ɓarɛ kpang. Ti shìng ri nyaa vuu waa nɛɛ bii piti piti.
44019017	Zang ɓɔɔ ri ka Afisa, ree zang Yahudawa nɛɛ zang ɓɔɔ ri zang Isirela kpang, ri tãa vuu keɓe katɔ nandon. Zang ri ti kaa vɔrɔ nandon, a zang dɔɔ nung Kpanti Yeesɔ kati.
44019018	Zang dɔli ka teteng zang ɓɔɔ ri shing danggn tɔ, ri 'al'ɛ, ri kɔɔrɔ vuu shi kpang ɓɔɔ bɛɛ ri palɛ ɓɛɛ ka shoo zang piti.
44019019	Zang dɔli ɓɔɔ ri hɛ̃ɛpaa ri sèerè labeenang ɓarɛ nandon, ri dɔ̀ɔrɔ̀ nɛɛ waa ka jìng zang nandon. Zang gãrɛ nɛɛ naa zang malɛ rɛɛ labeenang keɓe daa nung Azurufa labang dakn laa ziti tu kopi.
44019020	Ka ruu nɔngkɔ, ruu Laa daa nɛɛ tìng, a ti baa nɔng nandon.
44019021	Ka knti ɓɔɔ vuu keɓe palɛ tɔ nɔngkɔ, Bulu kɔɔ ka yeti ɓiɓɛ nɛɛ wu sɔɔ nɛɛ tipi Makidoniya nɛɛ tipi Akaya wu daa kaa Urushalima. A ti kɔɔyi nɛɛ, “N nɛɛ daa tɔ Urushalima, n daa katɔ, n daa zi Rooma.”
44019022	Shong zang ɓɔɔ ri yi wu naa ka shoonang ri ziti, Timoti nɛɛ Erasitu ka tìng ka Makidoniya, a nwang kaa Asiya tɔkn tɔkɔlɔng.
44019023	Ka diki kaɓa, zang haa nyaa dɔli ka Afisa ka ruu gbalang keɓe.
44019024	Yɔɔ ɓɔɔ kagn sã vuu nɛɛ azurufa zang ɓaa nung ɓiɓɛ nɛɛ Dimitiriyu. Ri sã gãa vuu gãnti ɓɔɔ zang ɓaa nɛɛ Aritimi ɓɛɛ tɔkɔlɔng tɔkɔlɔng hn nɛɛ azurufa. Shoonang keɓe shingnɛ zang ɓɔɔ ri palɛ shoonang nɛɛ wu, ri walɛ saka dɔli.
44019025	Dimitiriyu ɓ'aar'ɛ ri nyaa, a ti ɓaa nyaa jong ka zang ɓɔɔ ri palɛ doo zɔ̃ng shoonang keɓe kɔ ɓɛɛ. A kɔɔ ri tɔɔ “Jèe, nɔɔ zi tɔ ruu wàl'ɛ vuu naa ɓuru ka shoonang keɓe kɔ.
44019026	Nɔɔ zi tɔ nɛɛ jìng manɛ, nɔɔ ti tãa vuu ɓɔɔ Bulu palɛ tɔ. Kɔɔyi nɛɛ vuu gãnti ɓɔɔ shɔnzang p'alɛ̀ ɓi vuu ɓɔɔ kpang tingkiring. Zang dɔli ri ta ruu ɓiɓɛ tɔ ka Afisa keɓe nɛɛ tipi Asiya nandon.
44019027	Naa ruu nɛɛ palɛ waasɛ̃ kpang zang ɓ'aa shoonang ɓuru keɓe kaa nung shi kpang. Wu ti nɔngkɔ shɛ̃ɛning kpang, nà'a jaa gãa ɓuru, Aritimi ɓɔɔ zang a wu bannang dɔli keɓe, gãa ɓiɓɛ zang risi ɓi tɔ naa vuu ɓɔɔ kpang. Zang ti làs'ɛ bannang ɓɔɔ zang a wu kaa tɔ. Vuu gãnti ɓɔɔ zang bang wu katɔ, ka tipi Asiya nɛɛ koo nandon ɓɛɛ.”
44019028	Ɓɔɔ ri tãa naa weɓe, yeti ɓarɛ lasɛ dɔli, ri gaayu nyaa goonang, ri kɔɔyi nɛɛ, “Aritimi vuu gãnti zang Afisawa wukɔ bang.”
44019029	Nɔng shoo tãanang ɓi tɔ̀'ɔ ka gari kpang. Zang gari ri yuku ri daarɛ ka nɔng ɓɔɔ zang kpalɛ zɔɔ kagn ka gari ɓɛɛ. Vuu ɓɔɔ ri mang ka yeti ɓarɛ gbete. Zang ti gɔ̃ɔ Gaayu nɛɛ Arisitaku zang Makidoniya ɓɔɔ ri ra doo nɛɛ Bulu ɓɛɛ, zang daa nɛɛ ri ka nɔng bì'i.
44019030	Bulu kasɛ nɛɛ wu daa nɔng ɓɔɔ zang kpalɛ yuu kaɓa jong, a zang ɓɔɔ ri dũng Laa ri zãa wu daanang.
44019031	Zang bang ɓɔɔ ri ka tipi kaɓa ɓɔɔ ri wusang Bulu, ri shong nyaa ka bii ɓiɓɛ, ri gaa wu nɛɛ wu tɔɔ kpang nɛɛ wu a ka nɔng kɔ zang kpalɛ zɔɔ ɓee kpang
44019032	Zang ɓɔɔ ri kpalɛ zɔɔ, ri zi naa zɔɔ takpang, zang ri goo nyaa nɛɛ hn, zang ɓɔɔ ri ti kɔɔ ɓarɛ nɛɛ hn, zang dɔli ka teteng zang ɓɔɔ ri kpalɛ zɔɔ, ri ti zi vuu ɓɔɔ p'alɛ̀, a zang kpalɛ zɔɔ ɓɛɛ kpang.
44019033	Zang Yahudawa ri dɔ̃ Alezanda nɛɛ wu daa shii ka tìng zang, wu rang yee nɛɛ zang. Ka ruu nɔngkɔ, zang ɓɔɔ ri kɔɔ ɓarɛ nɛɛ zang kpalɛ yuu ka ruu ɓiɓɛ kɔ. A Alezanda tuu naa ka lapa nɛɛ tɔɔ zang vɔ̃ nyaa kati, tɔ̀ɔ, wu rang zang yee kati.
44019034	Ɓɔɔ ri zirɛ nɛɛ wu zang Yahudawa, ri goo nyaa dɔ̃ɔ gbete ka lapa sasak dàa 'awà ziti katɔ. Ri kɔɔyi nɛɛ, “Aritimi vuu gãnti zang Afisawa wukɔ bang.”
44019035	Zang ɓɔɔ wukɔ bè'e zang laa ka gari ɓɛɛ, naa palɛ tɔ zang vɔ̃ nyaa tɔ, a rang ri yee tɔɔ, “Ɓɔɔ nɔɔ zang gari Afisa ɓɛɛ, ɓu wi zi kpang nɛɛ gari Afisa kɔ gãng jìng ka gãa vuu gãnti Aritimi, a ɓɔɔ ti tari ɓɔɔ watɛ nɛɛ lapa ɓɛɛ, kpang wiya?
44019036	Zang ɓɔɔ laa nyaa vuu keɓe kagn kpang, ka ruu nɔngkɔ, nɔɔ vɔ̃ nyaa, n'ɔɔ palɛ vuu hakaka kpang.
44019037	Nɔɔ 'atɛ̀ rɛɛ zang keɓe ka nihn, ri ɓɔ̀ɔ wu vuu ka gãa vuu gãnti kpang, ri ti dãa nà'a jaa gãa ɓuru katɔ kpang.
44019038	Ka ruu nɔngkɔ, Dimitiriyu nɛɛ zang shoonang ɓiɓɛ, ri nɛɛ mang zang ɓɔɔ kagn ka yeti, ri daa ɓaa nyaavaa. Zang ɓɔɔ ri jɛ̃ɛ ruu kagn.
44019039	Vuu ɓɔɔ nɛɛ kpãa nɔɔ kagn ka bm, ruu ti ɓaa nyaa ka zang gari ri kpalɛ, zang wu tãa ruu manɛ.
44019040	Naa ruu palɛ waasɛ̃ kpang, zang jɛ̃ɛ ruu ruu nɛɛ ruu shingnɛ zang hà'a nyaa ka ruu vuu kɔ nɔɔ palɛ lɛɛkɔ ɓee. Vuu ɓɔɔ naa shingnɛ ruu haa nyaa keɓe kagn kpang. Naa zang hɛ̃ɛ ruu, nyaa ɓɔɔ ruu kasɛ zang kagn waasɛ̃, ka ruu vuu keɓe kpang.”
44019041	Kɔɔ ruu tɔ naa weɓe, a jee ri nyaa nɛɛ zang sãtɛ ta.
44020001	Nyaa ɓɔɔ zang haa ɓɛɛ naa kaa tɔ, a Bulu shong nyaa ka rɛɛ zang ɓɔɔ ri dũng Laa nɛɛ ri arɛ. Mã ri danggn, a jee ri nyaa nɛɛ wu daa kaa tɔ. A yaa ri, daa kaa tipi Makidoniya.
44020002	Riki tipi keɓe, mã ri danggn tɔ gbãnggbãng, a yaa ri daa kaa gari Heleni.
44020003	Nwang ka Heleni shala taati. Bɛɛ kpalɛ bii kana nɛɛ wu vang laana wu daa kaa tipi Siriya a zirɛ zang Yahudawa ri tɔng zɔɔ tɔ, ka yuu ɓiɓɛ. A mang ka yeti ɓiɓɛ, nɛɛ wu sɔɔ kaa nɛɛ tipi Makidoniya wu gbãayu.
44020004	Soopata jaa Firifu, yɔɔ gari Beriya daa nɛɛ wu, a ɓɔɔ zang gari Tesalonika rɛɛ Arisitaku nɛɛ Sakundu, nɛɛ Gaayu yɔɔ gari Daabe, nɛɛ Timoti a ɓɔɔ kaa rɛɛ Tikiku nɛɛ Torofimu zang tipi Asiya.
44020005	Ri daa ɓarɛ ka tìng, ri daa gã ruu ka Torowasa.
44020006	Ruu vang laana ka Filipi bɛɛ zang shaa nyaalaa borodi ɓɔɔ zang tɛ̃ɛ yisi kagn kpang tɔ. Ruu naa ìi ri ka Torowasa, bɛɛ ri roo tɔ ka nɔng, diki ɓarɛ daa maani. Ruu nw'ang ka nihn diki manziti.
44020007	Ka diki ɔ̃sɔnang nɛɛ laarang, ruu kpalɛ zɔɔ ruu tɔɔ ruu shaa borodi, a Bulu rang zang ɓɔɔ ri kpalɛ ɓɛɛ yee, ka ruu ɓɔɔ tɔɔ nɔng nɛɛ gantɛ tɔ, wu daa kaa tɔ ɓɛɛ. Rang ri yee sasak gãmbang zìi a nɛɛ mani.
44020008	Waa zà'ang sɔɔ kagn dɔli ka yeti gãa lapa ɓɔɔ ruu nwang kagn ɓɛɛ.
44020009	A yɔɔ jasang ɓɔɔ zang ɓaa nung ɓiɓɛ nɛɛ Afitiko nwang ka nyaa hangka ɓɔɔ zang ɓee ka bii binting ɓɛɛ. A hingro kpãa wu ka ɓɔɔ Bulu dɔ̃ɔ ruu ɓɔɔ wu kɔɔyi doo nɛɛ tìng ɓɛɛ. Ɓɔɔ hingro naa yi wu dɔ̃ɔ gbete, a watɛ kaa nɛɛ lapa nɛɛ yeti gãa ɓɔɔ wukɔ duusu ka lapa daa kaa dakn taati ɓɛɛ. Ɓɔɔ zang naa tuu wu, vɔ tɔ.
44020010	A Bulu shooro ka tipi daa watɛ ka yuu ɓiɓɛ, a kɔ̃ng wu. A kɔɔyi tɔɔ, “Yeti manɛ wu lasɛ kpang, ɓi doo ningkãari.”
44020011	Bulu gbãayu ka lapa a sha borodi shaayi. Rang zang yee nɔng gãntɛ nɛɛ mani a yupaa daa ɓi kati.
44020012	'A zang yɔɔ jasang keɓe, ri daa gãa kaa nɛɛ wu ningkãari. Ri tãa tìnang dɔli.
44020013	Ruu daa ɓuru kaa tìng ruu vang laana ruu daa ka gari Aso, ruu tɔɔ ruu daa tuu Bulu ka nɔngkɔ, ka ruu ɓɔɔ, bɛɛ kɔɔyi nɛɛ wu daa ɓi nɛɛ doo ɓɛɛ.
44020014	Ɓɔɔ ruu daa ɓ'ee zɔɔ ka Aso, naa vang laana kati, a ruu daa kaa Mitileni.
44020015	Ruu yupaa nɛɛ laana, ɓɔɔ nɔng gãntɛ, ruu a tɔ ka Kiyosi. Ɓɔɔ nɔng gãntɛ tɔkn, ruu a tɔ ka Sama. A ɓɔɔ nɔng naa gãntɛ tɔkn, ruu a tɔ ka Miletu.
44020016	Bulu kɔɔ ɓi ka yeti ɓiɓɛ nɛɛ wu tɛɛ ɓi nɛɛ laana wu daa ka Afisa, ka ruu ɓɔɔ, wu kasɛ wu suukãng ka Asiya kpang ɓɛɛ. Là'abii nɛɛ wu kasɛ wu shɛ̃ɛ Urushalima ka diki nyaalaa Pentiko.
44020017	Bulu shong nyaa nɛɛ Miletu nɛɛ zang daa ɓàa wu nyaa ka rɛɛ zang bang zang ɓɔɔ ri dũng Laa ka Afisa ɓɛɛ.
44020018	Ɓɔɔ ri arɛ, kɔɔ ri tɔɔ, “Nɔɔ zi zɔ̃ng nwannang ɓɔɔ n nwang nɛɛ nɔɔ tɔ, ɓu doo ɓɔɔ n a ka tipi Asiya ɓɛɛ.
44020019	N palɛ shoonang Kpanti Laa nɛɛ miiri ka jìng mɛɛ, n lakɛ jìng kpang. Ka yeti jìng dannang ɓɔɔ n dangnɛ ka ɓɔɔ zang Yahudawa ri tɔng zɔɔ ka yuu mɛɛ ɓɛɛ.
44020020	Nɔɔ ti zi naa ɓɔɔ n wàasɛ̀ nɔɔ vuu ɓɔɔ tɔ̃ɔ ɓɛɛ kpang tɔ. N kɔɔ nɔɔ ruu tɔ̃ɔ katɔ ka ɓɔɔ n tusu nɔɔ vuu ka jìng zang piti, a n ti d'ũng nɔɔ ɓɔɔ ka gãa gãa, n tùs'u nɔɔ ɓɛɛ.
44020021	N shaarɛ rɛɛ zang Yahudawa nɛɛ zang ɓɔɔ ri zang Isirela kpang nyaa nandon, n tɔɔ ri yaa vuu shi kpang ɓɔɔ ri palɛ ɓɛɛ. Ri kɔ̃sɔ yeti ɓarɛ, ri a ka bii Laa. Ri shing danggn kaa bii Kpanti ɓuru Yeesɔ.
44020022	Bɛɛ n daa kaa tɔ Urushalima. Suru Laa dɔ̃ɔ m nɛɛ n daayi, n ti zi vuu ɓɔɔ zang daa palɛ m ka nɔng kaɓa kpàng.
44020023	Suru Laa shaarɛ m nyaa ka gari ɓɔɔ n daa kagn piti, nɛɛ zang daa mã m ka sãa, zang ti dang m jìng.
44020024	N ti tɔɔ m kpang nɛɛ suru bii mɛɛ daa naa vuu ɓɔɔ tɔ kpang. Ǹ kasɛ n palɛ vuu ɓɔɔ zang shong m ɓɛɛ, n ti hangsɛ shoonang ɓɔɔ Kpanti Yeesɔ a m nɛɛ n palɛ ɓɛɛ. Shoonang ɓɔɔ nɛɛ n kɔɔrɔ zang r'uu, ka yuu tɔ̃ɔ ɓɔɔ Laa pàl'ɛ zang ɓɛɛ.
44020025	“Nɔɔ zang ɓɔɔ n rakɛ ka teteng manɛ, n kɔɔrɔ nɔɔ Ruu Tɔ̃ɔ Kpanti roonang Laa ɓɛɛ, n zi tɔ, nɔɔ zi m takpang dondong.
44020026	Ka ruu nɔngkɔ, n kɔɔ nɔɔ ruu keɓe, k'ɔp'ɔ zìi zang ɓɔɔ tɔ̀'ɔ kagn yuu mɛɛ kpang lɛɛkɔ (zang ɓɔɔ nɛɛ yaa gbalang keɓe, ruu mɛɛ hãa ɓi tɔ̀'ɔgn kpang).
44020027	Ka ruu ɓɔɔ, n kɔɔ nɔɔ vuu ɓɔɔ Laa kasɛ ɓɛɛ tɔ nandon, n z'arɛ̀ doo kpang ɓɛɛ.
44020028	Nɔɔ gãng jìng ka yuu manɛ nɛɛ zang ɓɔɔ Suru Laa, a ri nɔɔ ka naa ɓɛɛ waasɛ̃. Nɔɔ nwang jagang zang ɓɔɔ ri dũng Laa, ɓɔɔ ri nwàng ka ruu ɓɔɔ, wu hoo ri nɛɛ zìi Jaa ɓiɓɛ ɓɛɛ.
44020029	N zi tɔ, n nɛɛ daa tɔ, zang ɓɔɔ ri tusu zang vuu, ɓɔɔ ri nwang naa zaa wusi ɓɔɔ shaa varɛ dɔli ɓɛɛ, ri naa a ditɔ ka teteng manɛ. Gn manɛ kɔng ri kpang.
44020030	Ka teteng manɛ, zang ɓɔɔ ri naa risi ruu nizang ditɔ, wu nwang kaa naa sè'e, nɛɛ tɔɔ ri gɔ̃ɔ zang ɓɔɔ ri dũng Laa ri dũng kaa rikɔ.
44020031	Nɔɔ gãng jìng kagn, danggn wu ning nɔɔ naa ɓɔɔ ka saa taati, n yaa ɓɔɔ n mangkɛ zang ɓu kpang. N mangkɛ nɔɔ nɛɛ zìi nɛɛ laagɛ̃ piti, nɛɛ miiri ka jìng mɛɛ ɓɛɛ.
44020032	“N yaa nɔɔ tɔ, ka naa Laa nɛɛ yee ɓiɓɛ. Yee ɓiɓɛ ɓɔɔ zunung ɓɔɔ wu yiti nɔɔ, n'ɔɔ bangnɛ wu ti a nɔɔ tìnang tãanang ɓɔɔ wu shing zang ɓɔɔ wu shɛ̃ɛrɛ ri katɔ ɓɛɛ.
44020033	N tɔɔ kpang nɛɛ saka, kɔ fɔ̃ɔrɔ zang ɓɔɔ, wu nɛ̀'ɛ raa ɓɔɔ mɛɛ kpang.
44020034	Nɔɔ zi tɔ, n palɛ shoonang nɛɛ naa mɛɛ keɓe, 'n wàlɛ̀ vuu ɓɔɔ n kasɛ, nɛɛ vuu ɓɔɔ zang ɓɔɔ ri nɛɛ n ri kasɛ ɓɛɛ.
44020035	N tusu nɔɔ ka vuu piti nɛɛ nɔɔ palɛ shoonang gbãnggbãng naa weɓe, n'ɔɔ yi zang ɓɔɔ ri lakɛ takpang naa ka bii. Danggn yee ɓɔɔ Kpanti Yeesɔ kɔɔ nɛɛ yuu ɓiɓɛ, wu ning nɔɔ kpang. Kɔɔyi tɔɔ, ‘Mɔɔ tã̀a tìnang, ka ɓɔɔ mɔɔ a zang vuu, ɓa ɓɔɔ zang kɔ a mɔɔ jong katɔ.’”
44020036	Ɓɔɔ Bulu hangsɛ nyaa ruu keɓe, tang ka tipi, a gaa Laa nɛɛ ri nandon.
44020037	Ri k'aarɛ̀ kaatɔ nandon ka ɓɔɔ ri jee wu nyaa daanang, a ri kɔ̃ng wu ɓɛɛ.
44020038	Yee ɓiɓɛ ɓɔɔ wu kɔɔyi nɛɛ ri zi wu takpang dondong ɓɛɛ, kpãa ri ka yeti dɔli. Ri daa shing wu kaa nɔng laana.
44021001	Ruu jee ri nyaa, a ruu basɛ zɔɔ, ruu vang laana ruu daayi. Ruu sha dɔ̃ɔ gbete, ruu a ka gari Kosi. Nɔng naa gãntɛ, a ruu daa ka gari Rodesa, a ruu naa yupaa ruu daa gari Patara.
44021002	Ruu walɛ laana ɓɔɔ nɛɛ ri tarɛ ri daa ka Fonishiya, a ruu vang kagn.
44021003	Ruu a tɔ ka nɔng ɓɔɔ ruu zi gari Kuburu kaa tɔ ɓɛɛ, ruu yaa wu kaa ka nagang. Ruu daa ɓuru kaa tipi Siriya, ruu naa shooro ka gari Taya ka ruu ɓɔɔ laana wìt'i zang vuu ka nihn kɔ ɓɛɛ.
44021004	Ruu ìi zang ɓɔɔ ri dũng Laa ɓɔɔ kagn ka nɔng, a ruu nwang nɛɛ ri diki manziti. Suru Laa kɔɔ ri nɛɛ ri kɔɔ Bulu nɛɛ wu daa Urushalima kpang.
44021005	Ɓɔɔ diki paa yunang ɓuru a ɓiri, ruu yupaa ruu yi gbalang daanang ɓuru. Ri seepaa nɛɛ wujɛ, nɛɛ soro ɓarɛ nandon, ri naa shing ruu. Ruu nwang tɔ nɛɛ ri, ruu yaa yeti gari tɔ, a ruu tang nɛɛ gutu ka nyaa waapo, ruu gaa Laa. Ruu jee zɔɔ nyaa, a ruu basɛ zɔɔ kati.
44021006	Ruu vang laana a ri gbãayu, ri daa gãa ɓarɛ kati.
44021007	Ɓɔɔ ruu yi gbalang daanang nɛɛ gari Taya, ruu naa a ka gari Talamaya. Ruu jee zɔɔ nyaa nɛɛ zang ɓɔɔ ri dũng Laa ɓɔɔ ri ka nɔng ɓɛɛ. Ruu roo ka nɔng ɓarɛ diki gbete.
44021008	Nɔng naa gãntɛ ruu yupaa ruu daa Kayisariya. Ruu daa ka yeti gãa Filibu ɓɔɔ kɔɔrɔ zang Ruu Tɔ̃ɔ Laa ɓɛɛ, ruu nwang ka nɔngkɔ. Filibu kagn teteng zang manziti ɓɔɔ zang shɛ̃ɛrɛ ri ka Urushalima ɓɛɛ.
44021009	Wujɛ ɓiɓɛ zang soro dɛ̃ɛti ɓɔɔ zang gee ri gn kpang ɓɛɛ. Ri ɓaarɛ zang nyaa shoonang Laa.
44021010	Ruu nwang tɔ ka nɔngkɔ diki ɓuru bee tɔ tɔkɔlɔng, a zang nyaa shoonang Laa ɓɔɔ zang ɓaa wu nɛɛ Agabu ɓɛɛ, a nɛɛ tipi Yahudiya.
44021011	Ɓɔɔ wu a ka bii ɓuru, tuu guruji ɓɔɔ Bulu mã sãng nɛɛ mani, mã doo nɛɛ naa ɓiɓɛ nɛɛ mani. A kɔɔyi tɔɔ, “Suru Laa kɔɔyi tɔɔ, Zang Yahudawa ɓɔɔ ri ka Urushalima, ri daa mã zang guruji keɓe doo naa weɓe kɔ, ri a zang ɓɔɔ ri zang Isirela kpang ɓɛɛ.”
44021012	Ɓɔɔ ruu tãa naa weɓe, ruu nɛɛ zang ɓɔɔ ri ka nɔng, ruu gàa Bulu nɛɛ wu daa Urushalima takpang.
44021013	A kasɛ ruu nyaa tɔɔ, “Nɔɔ palɛ ɓu vi, nɔɔ k'aarɛ̀ nɔngkɔ, nɔɔ lɔɔrɔ m sisìng viya? N daa Urushalima keɓe m katɔ. Ri nɛɛ kasɛ ri mã m katɔ kɔ shɛ̃ɛning kpang, ri nyɔ m vɔrɔ ka ruu nung Kpanti Yeesɔ, n kasɛ m tɔ.”
44021014	Ta yee ɓuru kpang, ka ruu nɔngkɔ, ruu yaa wu. Ruu kɔɔ ɓuru kati nɛɛ, “Laa wu palɛ vuu ɓɔɔ yeti ɓiɓɛ kasɛ ɓɛɛ.”
44021015	Ruu nwang tɔ ka nɔngkɔ diki bee ruu tɔkɔlɔng, a ruu kpalɛ vuu ɓuru, ruu yi gbalang Urushalima daanang kati.
44021016	Ka teteng zang ɓɔɔ ri dũng Laa ka Kayisariya, zang ɓɔɔ ri shing ruu, ri atɛ ruu ka gãa yɔɔ gari Kuburu ɓɔɔ zang ɓaa wu nɛɛ Manasong ɓɛɛ. Nɛɛ ruu nwang ka gãa ɓiɓɛ kɔ. Yɔɔ keɓe, ka teteng zang ɓɔɔ ri gaayu Laa dũnnang doo pati ɓɛɛ.
44021017	Ɓɔɔ ruu shɛ̃ɛ Urushalima, zang ɓɔɔ ri dũng Laa, ri ta ruu waasɛ̃.
44021018	Ɓɔɔ nɔng naa gãntɛ Bulu daa nɛɛ ruu ka bii Yakubu, zang bang bang zang ɓɔɔ ri dũng Laa, ri kpalɛ zɔɔ ka nɔng nandon.
44021019	Bulu jee ri nyaa, a gaa tɔɔsung ɓɔɔ wu kɔɔrɔ ri vuu ɓɔɔ Laa palɛ ka teteng zang ɓɔɔ ri zang Isirela kpang, ka ruu shoonang ɓɔɔ wu palɛ ɓɛɛ. Kɔɔ ri ruu keɓe gbete gbete nandon.
44021020	Ɓɔɔ ri tãa naa weɓe, ri dɔɔ Laa. A ri kɔɔ wu nɛɛ, “Manzung ɓuru, mɔɔ zi tɔ waa, zang labang dɔli ri shing danggn tɔ ka bii Laa ka teteng zang Yahudawa, ri ti pìiri jìng nɛɛ nyaa dannang Laa dũnnang kpang.
44021021	Ri ti tãa nyaa nɛɛ mɔɔ tusu zang Yahudawa ɓɔɔ ri nwang ka teteng zang ɓɔɔ ri zang Isirela kpang ɓɛɛ, nɛɛ ri dñ̀ng nyaa ɓɔɔ Musa dang ɓɛɛ takpang. Mɔɔ nɛɛ ri yee wujɛ ɓarɛ shaa kpang, nɛɛ ri dñ̀ng vuu ɓɔɔ dabang ɓuru ri kpɛ̃ɛrɛ ruu kpang.
44021022	Ruu palɛ ɓu kaa biya? Ri tã̀'a nyaa katɔ nɛɛ mɔɔ a tɔ.
44021023	Ka ruu nɔngkɔ, palɛ vuu ɓɔɔ ruu kɔ̀'ɔ mɔɔ keɓe. Zang varɛ ri kagn ka nihn dɛ̃ɛti ɓɔɔ ri tũng vuu ka tìng Laa ɓɛɛ.
44021024	Daa nɛɛ ri, mɔɔ p'al'ɛ vuu ɓɔɔ zang p'alɛ̀, tɔɔ zang nwang zang tɔ̃ɔ tɔkn ka tìng Laa ɓɛɛ. Mɔkɔ mɔɔ shu vuu ɓɔɔ ri nɛɛ shu ɓɛɛ nandon, tɔ̀ɔ, zang kpɛ̃ɛ ri yuu kati. Tɔ̀ɔ, ri zi kati nandon, nɛɛ vuu ɓɔɔ zang kɔɔrɔ ri ka yuu ɓaaɓɛ ɓi nizang kpang. Nɛɛ mɔɔ dũng ɓaa doo nyaa ɓɔɔ Musa dang ɓɛɛ kɔ.
44021025	Ka ruu zang ɓɔɔ bɛɛ ri zang Isirela kpang, ɓɔɔ ri dũng kaa Laa kãntang ɓɛɛ, nyaa ɓuru daa gbete, a ruu bee ri laa tɔ nɛɛ ri shaa vuu ɓɔɔ zang yee vaka kpang, ri shaa zìi kpang, ri ti shaa vuu ɓɔɔ zang bɔ̃ɔ vɔ̃ɔrɔ katɔ kpang, ri ti rooro nɛɛ zang soro ɓɔɔ soro ɓarɛ kpang kpang.”
44021026	A Bulu daa nɛɛ rɛɛ zang keɓe. Ɓɔɔ nɔng naa gãntɛ p'al'ɛ vuu ɓɔɔ zang p'alɛ̀, tɔ̀ɔ, zang nwang zang tɔ̃ɔ ka tìng Laa ɓɛɛ. A daa kaa yeti Gãa Laa nɛɛ wu kɔɔ zang diki ɓɔɔ vuu ɓɔɔ ri palɛ, nɛɛ ri nwang zang tɔ̃ɔ ka tìng Laa waa nyaa kagn ɓɛɛ. Diki ɓɔɔ zang dɔ̀'ɔ Laa vuu vaa kagn ka ruu zang ɓu ɓɛɛ.
44021027	Diki manziti bì'i yaa ka tɔkɔlɔng waa nyaa kaa tɔ, a zang Yahudawa tipi Asiya, ri zi Bulu ka yeti Gãa Laa. Ri zàrɛ̀ zang ɓɔɔ ri kpalɛ ɓɛɛ nandon, a ri yi wu.
44021028	Ri goo nyaa nɛɛ “Zang Isirela nɔɔ yi ruu naa ka bii. Wee yɔɔ ɓɔɔ tusu vuu nɛɛ nɔng piti piti, nɛɛ zang ri kasɛ ruu zang ɓuru kpang, nɛɛ zang ri dũng nyaa ɓɔɔ Musa dang ɓɛɛ kpang, kɔɔrɔ ruu shi kpang ka yuu Gãa Laa keɓe. Palɛ wu ti vuu keɓe kɔ shɛ̃ɛning kpang, 'atɛ̀ zang ɓɔɔ ri zang Isirela kpang ka yeti Gãa Laa keɓe. Shing tɔ nihn nwang nɔng shi kpang tɔ ka jìng Laa.”
44021029	Ri kɔɔ nɔngkɔ ka ruu ɓɔɔ, bɛɛ ri zi Torofimu yɔɔ tipi Afisa nɛɛ Bulu ka gari ɓɛɛ. Ri kɔɔ ɓarɛ nɛɛ naa 'at'ɛ yɔɔ tɔ ka yeti Gãa Laa.
44021030	Gari nandon, nɔng shoo tãanang ɓi tɔ̀'ɔgn kpang. Zang ri yuku nɛɛ nɔng piti piti ri arɛ, ri yi Bulu ri gɔ̃ wu, ri nwangsɛ wu nɛɛ yeti Gãa Laa. A zang tantɛ nyaa gãa Kulunang.
44021031	Ri nɛɛ ri nyɔ wu kaa vɔrɔ, a nyaa daa ka shoo zang bang sɔɔja Rooma nɛɛ zang haa nyaa kana ka gari Urushalima nandon.
44021032	Zang bang sɔɔja tantɛ rɛɛ zang bang sɔɔja seennang nɛɛ rɛɛ sɔɔja ɓɔɔ, a daa nɛɛ ri ka nɔng ɓɔɔ zang haa nyaa kagn ɓɛɛ. Ɓu doo ɓɔɔ zang ri zi zang bang sɔɔja nɛɛ rɛɛ sɔɔja ɓiɓɛ, ri yaa Bulu nyɔnang.
44021033	Zang bang sɔɔja bì'i daa ka bii Bulu naabm a yi wu. Kɔɔ zang nɛɛ zang ri mã wu nɛɛ saka ziti. A hɛ̃ɛ zang nɛɛ, “Yɔɔ keɓe ɓu wiya, 'a palɛ zang viya?”
44021034	Zang ɓɔɔ ri kpalɛ zɔɔ, ri goo nyaa ka lapa, zang ɓu kɔɔ n'aabm̀, zang ɓu kɔɔ n'aabm̀. Ka ruu nyaa ɓɔɔ ri haa dɔli ɓɛɛ, zang bang sɔɔja tãa dìiri ruu bì'i kpang, ka ruu nɔngkɔ, kɔɔ zang nɛɛ zang dita nɛɛ Bulu ka nɔng ɓɔɔ gãa rɛɛ sɔɔja kagn ɓɛɛ.
44021035	Ɓɔɔ Bulu a tɔ ka nɔng ɓɔɔ zang nàal'ɛ doo kagn zang vangnɛ zang daa ka yeti nɔng gãa rɛɛ sɔɔja ɓɛɛ, sɔɔja ri tuu wu katɔ, ka ruu ɓɔɔ, zang ɓɔɔ ri kpalɛ zɔɔ ri sè'e gnvɔ kana dɔli ɓɛɛ.
44021036	Zang ɓɔɔ ri kpalɛ zɔɔ, ri a kana knti ɓarɛ ri goo nyaa nɛɛ, “Nɔɔ nyɔ wu vɔrɔ ta.”
44021037	Yaa kaa tɔkɔlɔng nɛɛ ri shɛ̃ɛ kaa nɛɛ Bulu ka nɔng gãa rɛɛ sɔɔja, a Bulu hɛ̃ɛ zang bang sɔɔja tɔɔ, “Mɔɔ kàs'ɛ tɔ, n rang mɔɔ yee ya?” A zang bang sɔɔja kɔɔyi tɔɔ, “A ɓeekpang mɔɔ zunung nyaa Heleniyawa ɓaa katɔ ya?”
44021038	“Wu mɔkɔ yɔɔ tipi Masar ɓɔɔ sɔɔ zang tìng zang haa nyaa ka nihn, a mɔɔ see zang ɓɔɔ ri haa nyaa labang dɛ̃ɛti mɔɔ daa nɛɛ ri ka jìngti kpang ya?”
44021039	A Bulu kasɛ wu nyaa tɔɔ, “N m zang Yahudawa, zang yi m ka gari Taasu ka tipi Silisiya. Zang zi gari ɓuru tɔ dɔli. Yàa m gbalang jong n ràng zang kɔ ri kpalɛ ɓee yee.”
44021040	Zang bang sɔɔja yàa wu gbalang, a shii ka yupaa nɔng ɓɔɔ zang vang nɛɛ mani ɓɛɛ. A wìi zang ɓɔɔ ri kpalɛ naa. Ri vɔ̃ nyaa tɔ, a Bulu rang ri yee nɛɛ nyaa zang Yahudawa tɔɔ,
44022001	“Rɛɛ manzung, nɛɛ rɛɛ daa mɛɛ, nɔɔ ɓaa shoo, ka ruu kɔ n kɔ̀'ɔ nɔɔ ka yuu mɛɛ ɓee.”
44022002	Ɓɔɔ ri tãayi rang ri yee nɛɛ nyaa Yahudawa, ri ɓaa shoo kaa tɔ̃ɔ. A kɔɔyi tɔɔ,
44022003	“N zang Yahudawa. Zang yi m ka gari Taasu ka tipi Silisiya, n bang kaa Urushalima ka nihn. N bee laa ka bii Gamaliyel, zang tusu m nyaa dannang rɛɛ dabang ɓuru gbãnggbãng. N ti kasɛ nɛɛ n pàl'ɛ Laa shoonang gbãnggbãng naa wee nɔɔ palɛ lɛɛkɔ ɓee.
44022004	N dang zang ɓɔɔ ri dũng gbalang keɓe jìng, n nyɔ̀kɔ̀ ri ɓɔɔ vɔrɔ. N yiki zang varɛ nɛɛ zang soro n mã ri, n looro ri ka sãa.
44022005	Zang bang zang ɓɔɔ ri dɔɔ vuu ka Gãa Laa ɓɛɛ nɛɛ rɛɛ zang bang bang zang Yahudawa ri kɔ̀'ɔ nɔɔ katɔ nɔɔ nɛɛ hɛ̃ɛ ri ɓɛɛ. N ta labeenang ka naa ɓarɛ kɔ nɛɛ n daa a rɛɛ manzung ɓuru zang Yahudawa ɓɔɔ ri ka gari Damasiku ɓɛɛ. Ǹ daa ka nɔng kaɓa, nɛɛ n daa yiki rɛɛ zang keɓe, 'n mã ri nɛɛ saka, n atɛ ri ka Urushalima, tɔ̀ɔ, zang naa dang ri jìng.
44022006	“N daa kana, n a tɔ ka Damasiku naabm, bɛɛ laa kaa dãngdãng yuu. Nɔng yakɛ nɛɛ lapa kiiri m nyaa ka teteng tantɛnang.
44022007	N watɛ ka tipi, a n tãa yee ɓaa m nyaa nɛɛ lapa nɛɛ, ‘Shaawulu, Shaawulu, mɔɔ dang m jìng vi nɔngkɔ viya?’
44022008	A n hɛ̃ɛ wu nɛɛ, ‘Ɓu mɔkɔ wiya Kpanti.’ Kɔɔ m tɔɔ, ‘Nkɔ Yeesɔ yɔɔ Nazara ɓɔɔ mɔɔ dang m jìng ɓɛɛ.’
44022009	Zang ɓɔɔ ri nɛɛ n ri zi nɔng ɓɔɔ yakɛ katɔ, a ri tãa yee zang ɓɔɔ rang yee nɛɛ n kaa takpang.
44022010	N hɛ̃ɛyi n tɔɔ, ‘A 'n palɛ ɓu kaa viya Kpanti.’ A Kpanti kɔɔ m tɔɔ, ‘Yupaa mɔɔ daa ka yeti gari Damasiku, zang daa kɔɔ mɔɔ vuu piti ɓɔɔ Laa shingnɛ nɛɛ mɔɔ palɛ wu ɓɛɛ, ka nɔngkɔ.’
44022011	Jìng mɛɛ zi nɔng takpang, ka ruu nɔng ɓɔɔ yakɛ keɓe, a zang ɓɔɔ ri daa nɛɛ n, ri yi m kaa naa ri daa nɛɛ n ka Damasiku.
44022012	“Yɔɔ ɓɔɔ kagn ka gari Damasiku zang ɓaa wu nɛɛ Hananiya. D'ũng nyaa ɓɔɔ Laa dang ɓɛɛ gbãnggbãng, zang Yahudawa ɓɔɔ ka gari kaɓa, ri rang ruu ɓiɓɛ tɔ̃ɔ.
44022013	A ka bii mɛɛ, a naa shii ka kagn mɛɛ, a kɔɔ m tɔɔ, ‘Manzung Shaawulu, jìng ɓaaɓɛ wu zi nɔng ta tɔkn.’ N tantɛ nɔng zinang, a n zi wu kati.
44022014	Kɔɔ m tɔɔ, ‘Là'a rɛɛ dabang ɓuru zɔ̃ng mɔɔ nɛɛ mɔɔ zi vuu ɓɔɔ wu kasɛ ɓɛɛ, nɛɛ mɔɔ zi zang shoonang ɓiɓɛ ɓɔɔ tɔ̃ɔ ɓɛɛ, nɛɛ mɔɔ ti tãa ruu nɛɛ nyaa ɓiɓɛ.
44022015	Ka ruu ɓɔɔ, mɔɔ naa nwang zang ɓɔɔ naa kɔɔ zang piti ruu ka yuu ɓiɓɛ, ka yuu vuu kɔ mɔɔ zirɛ a mɔɔ ti tãa ɓee.
44022016	Mɔɔ gã ɓu kaa vi kãntang viya? Yupaa zang palɛ mɔɔ batizima, zang kɔsɔ mɔɔ vuu shi kpang ɓaaɓɛ, ka ruu ɓɔɔ, mɔɔ ɓàa nung ɓiɓɛ ɓɛɛ.’
44022017	“N gbãayu n daa Urushalima. N gà'a Laa ka yeti Gãa Laa, a n rɔ̃kɔ.
44022018	N zi kpanti kɔɔ m tɔɔ, ‘Shing doogn, mɔɔ nwangnɛ mɔɔ yaa Urushalima, ka ruu ɓɔɔ, ri tà ruu ɓɔɔ mɔɔ naa kɔ̀'ɔ ka yuu mɛɛ kpang.’
44022019	N kɔɔ wu n tɔɔ, ‘Kpanti, ri zi naa ɓɔɔ n daarɛ ka gãa zɔɔ kpalɛnang n yiki zang, a n ti nyɔkɔ zang ɓɔɔ ri shing danggn ka bii ɓaaɓɛ ɓɛɛ tɔ.
44022020	Ka ɓɔɔ zang nyɔ Istifanu yɔɔ ɓɔɔ kɔɔ ruu ka yuu ɓaaɓɛ vɔrɔ, n ka nɔng. Nyaa mɛɛ kagn, nkɔ ti gãng jìng ka fɔ̃ɔrɔ zang ɓɔɔ ri nyɔ wu vɔrɔ ɓɛɛ.’
44022021	A Kpanti kɔɔ m tɔɔ, ‘Dita, N shong mɔɔ ka nɔng beebang, ka bii zang ɓɔɔ ri zang Isirela kpang ɓɛɛ.’”
44022022	Zang ɓɔɔ ri kpalɛ zɔɔ ri ɓàa Bulu shoo sasak, ɓɔɔ naa kɔɔ ruu keɓe, ri mɛɛ nyaa ka lapa nabm tɔɔ, “Nɔɔ dita nɛɛ wu, nɔɔ daa nyɔ wu vɔrɔ. Daa naa ɓɔɔ zɔ̃ng zang ɓɔɔ naa weɓe nwang ningkãari kpàng.”
44022023	Ri goo nyaa kana, ri ti wìiri fɔ̃ɔrɔ ɓarɛ kana lapa, a ri ti vang zũng tapuru ka lapa.
44022024	Yɔɔ zang bang sɔɔja Rooma kɔɔ zang ɓiɓɛ nɛɛ ri dita nɛɛ Bulu ka yeti nɔng ɓɔɔ gãa rɛɛ sɔɔja kagn ɓɛɛ. Nɛɛ ri nyɔ wu nɛɛ gbãa, tɔ̀ɔ, wu kɔɔ ruu vuu ɓɔɔ wu palɛ zang Yahudawa, ri haa nyaa ka yuu ɓiɓɛ nɔngkɔ ɓɛɛ.
44022025	Zang mã wu, zang tɔɔ zang nyɔ wu kaatɔ, a Bulu hɛ̃ɛ zang bang sɔɔja ɓɔɔ shii ka nɔng naabm tɔɔ, “Nyaa daanang kasɛ tɔ nɛɛ nɔɔ nyɔ zang ɓɔɔ zang Rooma, nɔɔ ti dɔng wu ruu ka takpang ɓɛɛ ya?”
44022026	Ɓɔɔ yɔɔ sɔɔja tãa naa weɓe, daa ka bii zang bang ɓarɛ, daa hɛ̃ɛ wu nɛɛ, “Mɔɔ nɛɛ mɔɔ palɛ ɓu viya? Yɔɔ keɓe ɓi zang Rooma.”
44022027	A yɔɔ zang bang sɔɔja daa ka bii Bulu daa hɛ̃ɛ wu, tɔɔ, “Kɔɔ m jong, mɔɔ zang Rooma ya?” Bulu kasɛ wu nyaa tɔɔ, “Nn”
44022028	A yɔɔ zang bang sɔɔja kɔɔ wu tɔɔ, “N hoo nwannang zang Rooma mɛɛ m nɛɛ saka dɔli.” Bulu kɔɔ wu tɔɔ, “Zang yi m nɛɛ mani.”
44022029	Zang ɓɔɔ bɛɛ ri tɔɔ ri nyɔ Bulu, nɛɛ tɔ̀ɔ, wu kɔɔ ri vuu ɓɔɔ wu palɛ, ɓɔɔ ri tãa naa weɓe ri gɔ̃ɔ bii nɛɛ knti tantɛnang. Yɔɔ zang bang sɔɔja kaa vɔrɔ ka ɓɔɔ wu naa zirɛ nɛɛ Bulu ɓi zang Rooma ɓɛɛ, a wuti mã wu nɛɛ saka ɓɛɛ.
44022030	Zang bang sɔɔja keɓe, kasɛ nɛɛ wu zi vuu ɓɔɔ zang Yahudawa ri haa Bulu nyaa kagn bii, ka ruu ɓiɓɛ ɓɛɛ. Ka ruu nɔngkɔ, ɓaa rɛɛ zang bang bang zang ɓɔɔ ri dɔɔ vuu ka Gãa Laa ɓɛɛ, nɛɛ rɛɛ zang ɓɔɔ ri jɛ̃ɛ zang ruu ɓɛɛ, nɛɛ ri nw'ang ka tipi. A kɔɔ zang nɛɛ zang kãlɛ saka ɓɔɔ zang mã Bulu nɛɛ mani ɓɛɛ, zang atɛ wu nɛɛ wu shii ka tìng ɓarɛ nandon.
44023001	Bulu shù zang ɓɔɔ ri jɛ̃ɛ zang ruu jìng ka bii, a kɔɔyi tɔɔ, “Rɛɛ manzung, n palɛ shoonang ka tìng Laa nɛɛ rɛ̃rɛnang mɛɛ kalang kalang, a nɛɛ mani lɛɛkɔ keɓe.”
44023002	A Hananiya, kpanti zang ɓɔɔ ri dɔɔ vuu ka Gãa Laa kɔɔ zang ɓɔɔ shii nɛɛ Bulu naabm nɛɛ wu nyɔ Bulu naa ka kashoo kpãng.
44023003	Bulu kɔɔ wu tɔɔ, “Laa nyɔ mɔɔ ditɔ jong, wukɔ mɔɔ nwang naa bii binting ɓɔɔ zang nwaa kponsi puru kagn ɓi. Mɔɔ nwang ka nɔng keɓe nɛɛ mɔɔ jɛ̃ɛ m ruu, naa ɓɔɔ nyaa dannang kɔɔ ɓɛɛ, a ɓ'ee kpang mɔɔ ta nyaa dannang ɓaa katɔ, mɔɔ kɔɔ zang ɓaa nɛɛ zang nyɔ m”.
44023004	Zang ɓɔɔ ri shii nɛɛ Bulu naabm ri kɔɔ tɔɔ, “Mɔɔ dãa zang ɓɔɔ Laa yi wu kpanti zang ɓɔɔ ri dɔɔ vuu ka Gãa Laa ɓɛɛ ya?”
44023005	A Bulu kasɛ nyaa tɔɔ, “Rɛɛ manzung, n zi kpang nɛɛ wukɔ kpanti zang ɓɔɔ ri dɔɔ vuu ka Gãa Laa kpang. Labeenang Laa kɔɔyi tɔɔ, ‘M'ɔɔ rang ruu shi kpang, ka yuu zang ɓɔɔ wukɔ kpanti rɛɛ zang ɓaaɓɛ kpang.’”
44023006	Bulu zirɛ nɛɛ zang ɓɔɔ ri jɛ̃ɛ ruu keɓe vaa ɓarɛ ziti. Nyaa dang gbete zang Sadukiyawa, nyaa dang gbete ɓi kaa rɛɛ Farisawa. A mɛɛ nyaa ka nɔng ruu jɛ̃ɛnang tɔɔ, “Rɛɛ manzung, n zang Farisi, n ti jaa rɛɛ Farisawa. Zang nɛɛ zang jɛ̃ɛ m ruu ka ruu danggn ɓɔɔ n shingnɛ nɛɛ zang nɛɛ vɔ tɔ zang naa seepaa ditɔ nɛɛ saa ɓɛɛ.”
44023007	Ɓu doo ɓɔɔ wu kɔɔ vuu keɓe hn, rɛɛ zang Farisawa nɛɛ zang Sadukiyawa ri gaayu nyaa haanang nɛɛ zɔɔ, a ri basɛ zɔɔ kati.
44023008	Ka ruu ɓɔɔ, zang Sadukiyawa ri kɔ̀'ɔ ɓarɛ nɛɛ zang naa yupaa tɔ̀'ɔ nɛɛ sàa kpang, nɛɛ zang nyaa shoonang Laa ɓɔɔ ri ka lapa nɛɛ rɛɛ suru, ri ɓarɛ ti kpang ɓɛɛ. Zang Farisawa ri ti kɔɔ ɓarɛ nɛɛ vuu taati keɓe kagn nandon.
44023009	Ri haa nyaa kana nabm, a zang ɓɔɔ ri zi nyaa dannang Laa dɔli ɓɛɛ, ɓɔɔ ri ɓarɛ ka và'a zang Farisawa kɔ doori ɓɛɛ, ri shii paa, ri laa nyaa ka yuu ruu keɓe nabm, ri tɔɔ, “Ruu zi vuu shi kpang ɓɔɔ yɔɔ keɓe palɛ ɓuru kpang. A nɛɛ zang nyaa shoonang Laa ɓɔɔ ka lapa, k'ɔ suru nɛɛ rang wu yee, nɔɔ zi tɔ ya?”
44023010	Ri haa nyaa kaa nɛɛ gnvɔ ning, ka ruu nɔngkɔ, yɔɔ zang bang sɔɔja kaa vɔrɔ nɛɛ ri nɛɛ lɔɔsɔ Bulu. Kɔɔ rɛɛ zang sɔɔja nɛɛ ri dita ka teteng ɓarɛ, ri ta Bulu nɛɛ gbãnggbãng, ri daa nɛɛ wu ka nɔng ɓɔɔ gãa rɛɛ sɔɔja kagn ɓɛɛ.
44023011	Nɛɛ zìi kpanti Yeesɔ naa shii ka kagn Bulu kɔɔ wu tɔɔ, “Mã danggn kagn. Mɔɔ kɔɔ zang ruu tɔ̃ɔ, ka yuu mɛɛ ka Urushalima ka nihn, mɔɔ daa kɔɔ zang ditɔ nɔngkɔ tɔkn ka Rooma.”
44023012	Ɓɔɔ nɔng naa gãntɛ zang Yahudawa ri tɔng zɔɔ, a ri tũng zɔɔ vuu nɛɛ naa ri nyɔ Bulu vɔrɔ gn kpang, ri shaa vuu shaanang kpang, ri ti ɓoo mii kpang.
44023013	Zang ɓɔɔ ri tɔng zɔɔ keɓe ri ɓa laa ziti katɔ.
44023014	A ri daa ka bii rɛɛ zang bang bang zang ɓɔɔ ri dɔɔ vuu ka Gãa Laa nɛɛ rɛɛ zang bang bang zang Yahudawa, ri kɔɔ ri tɔɔ, “Ruu tũng zɔɔ vuu tɔ gbãnggbãng nɛɛ ruu nɛɛ nyɔ Bulu vɔrɔ gn kpang, nyaa ɓuru lèe vuu shaanang kpang.
44023015	Ka ruu nɔngkɔ, nɔɔ nɛɛ rɛɛ zang ɓɔɔ ri jɛ̃ɛ zang ruu ɓɛɛ, nɔɔ shong nyaa ta ka bii zang bang sɔɔja Rooma kãntang nɛɛ wu atɛ nɔɔ Bulu. Nɔɔ palɛ naa ɓɔɔ nɔɔ kasɛ nɛɛ nɔɔ tãa ruu ka yuu ɓiɓɛ waasɛ̃ ɓɛɛ. Ruu kpalɛ bii tɔ, ruu nyɔ wu vɔrɔ ɓuru kaa gbalang bɛ̀'ɛ a nihn gn kpang.”
44023016	Jaa ɓɔɔ jaanà'a Bulu ɓɔɔ soro yi ɓɛɛ, tãa ruu ɓɔɔ nɛɛ ri waa Bulu ka gbalang ɓɛɛ, a daa ka nɔng ɓɔɔ gãa rɛɛ sɔɔja kagn ɓɛɛ, daa kɔɔ Bulu.
44023017	A Bulu ɓaa nyaa ka yɔɔ sɔɔja gbete, kɔɔ wu tɔɔ, “Daa nɛɛ jasang keɓe ka bii zang bang manɛ, daa kɔɔ wu vuu ɓɔɔ kagn.”
44023018	A yɔɔ sɔɔja daa kaa nɛɛ wu ka bii zang bang sɔɔja a kɔɔyi tɔɔ, “Yɔɔ ɓɔɔ ka sãa zang ɓaa wu nɛɛ Bulu ɓɛɛ, ɓa m nyaa kɔɔ m tɔɔ 'n atɛ jasang keɓe ka bii ɓaaɓɛ. Nɛɛ vuu ɓɔɔ jasang keɓe nɛɛ wu kɔɔ mɔɔ kagn.”
44023019	A yɔɔ zang bang sɔɔja yi jasang bì'i ka naa daa nɛɛ wu dang gbete a hɛ̃ɛ wu nɛɛ nwiiri tɔɔ, “Mɔɔ kasɛ nɛɛ mɔɔ kɔɔ m ruu viya?”
44023020	A jasang bì'i kɔɔyi tɔɔ, “Zang Yahudawa ri mã zɔɔ nyaa tɔ nɛɛ ri kɔɔ mɔɔ, ɓuru mɔɔ atɛ Bulu ka tìng zang ɓɔɔ ri jɛ̃ɛ zang ruu ɓɛɛ. Nɛɛ ri palɛ mɔɔ kɔɔ nɛɛ, zang ɓɔɔ ri jɛ̃ɛ zang ruu ri kasɛ nɛɛ ri tãa ruu ka yuu ɓiɓɛ waasɛ̃.
44023021	Mɔɔ kàsɛ̀ ɓaa kpang, ka ruu ɓɔɔ, zang kagn ri ɓa laa ziti katɔ, ri waa ka gbalang ri g'ã wu. Ri tũng zɔɔ vuu nɛɛ, ri nɛɛ nyɔ Bulu vɔrɔ gn kpang, ri shaa vuu shaanang kpang, ri ti ɓoo mii kpang. Ri kpalɛ bii tɔ, ri gã ɓarɛ kaa vuu ɓɔɔ mɔɔ kɔ̀'ɔ ɓɛɛ.”
44023022	Zang bang sɔɔja shaarɛ yɔɔ jasang nyaa tɔɔ, “Mɔɔ kɔɔ zang ɓɔɔ nɛɛ mɔɔ kɔɔ m ruu bì'i tɔ kpang.” A kɔɔ yɔɔ nɛɛ wu dita.
44023023	A zang bang sɔɔja ɓaa nyaa ka rɛɛ zang bang sɔɔja ziti, a kɔɔ ri tɔɔ, “Nɔɔ sèe sɔɔja laa maani dakn ziti, a ɓɔɔ sɔɔja ɓɔɔ ri vang gbantang laa taati tu kopi, nɛɛ sɔɔja ɓɔɔ ri yiti shalang ɓɛɛ laa maani dakn ziti. Ri kpalɛ bii, ri daa ka Kayisariya. Mɔɔ kpalɛ bii nɔɔ yupaa daanang ka saka mandɛ̃ɛti nɛɛ zìi keɓe.
44023024	“M'ɔɔ walɛ Bulu rɛɛ vuu ɓɔɔ wu vang ɓɛɛ jong. Mɔɔ yiti wu tɔ̃ɔ, mɔɔ daa a Gɔmna Filiku wu.”
44023025	A bèe Gɔmna Filiku laa, kɔɔ wu nɛɛ,
44023026	“Nkɔ Kaladiyu Lisiya, n bee mɔɔ zang bang Gɔmna Filiku labeenang keɓe. N jee mɔɔ nyaa.
44023027	Zang Yahudawa ri y'i yɔɔ keɓe, bɛɛ ri nɛɛ ri nyɔ wu kaa vɔrɔ. N tãa nyaa nɛɛ wu zang Rooma, a n daa nɛɛ sɔɔja mɛɛ, n daa ta wu nɛɛ naa ɓarɛ.
44023028	N kasɛ nɛɛ n tãa vuu shi kpang ɓɔɔ ri tɔɔ wu p'alɛ̀ ɓɛɛ, ka ruu nɔngkɔ, n daa nɛɛ wu ka bii zang ɓarɛ ɓɔɔ ri jɛ̃ɛ ruu ɓɛɛ.
44023029	N zi vuu ɓɔɔ wu palɛ, ɓɔɔ daa naa ɓɔɔ zang nyɔ wu vɔrɔ k'ɔ zang loo wu ka sãa ɓɛɛ kpang. Vuu shi kpang ɓɔɔ zang tɔɔ wu palɛ, ɓi ka gbalang nyaa dannang ɓarɛ.
44023030	N tãa nyaa nɛɛ zang Yahudawa ɓɔɔ ri tɔng zɔɔ nɛɛ ri nyɔ wu vɔrɔ, ka ruu nɔngkɔ, n dɔ̃ wu ka bii ɓaaɓɛ. N kɔ̀'ɔ zang ɓɔɔ ri kɔɔrɔ vuu ka yuu ɓiɓɛ, nɛɛ ri daa kɔɔrɔ kaa mɔkɔ.”
44023031	Rɛɛ sɔɔja ri palɛ vuu ɓɔɔ wu kɔɔ ri ɓɛɛ. Ri tuu Bulu nɛɛ zìi, ri daa nɛɛ wu sasak, ri daa ka gari Antipatiri.
44023032	Ɓɔɔ nɔng naa gãntɛ rɛɛ sɔɔja ɓɔɔ ri ra nɛɛ doo ri gbãayu. Ri yaa kaa rɛɛ sɔɔja ɓɔɔ vang ka gbantang kɔ shɛ̃ɛning nɛɛ ri daa nɛɛ wu.
44023033	Ri daa nɛɛ wu ka Kayisariya, ri daa a Gɔmna labeenang bì'i, a ri a wu Bulu kaa naa.
44023034	Gɔmna gã labeenang bì'i, a hɛ̃ɛ Bulu nɛɛ wu zang tipi kiya? Zang kɔɔ wu nɛɛ wu yɔɔ tipi Silisiya.
44023035	A kɔɔyi tɔɔ, Zang ɓɔɔ ri kɔɔ ruu shi kpang ka yuu ɓaaɓɛ, ri nɛɛ a tɔ, tɔɔ n tãa vuu ɓɔɔ mɔɔ kɔɔ ɓɛɛ. A kɔɔ zang nɛɛ zang daa nɛɛ Bulu ka gãa kpanti Hiridu, zang gã wu katɔ.
44024001	Diki ɓa tɔ maani, a Hananiya kpanti zang ɓɔɔ ri dɔɔ vuu ka Gãa Laa, daa ka Kayisariya nɛɛ rɛɛ zang ɓɔɔ ka teteng zang bang bang zang Yahudawa nɛɛ yɔɔ ɓɔɔ daa rang ri yee ɓɛɛ, zang ɓaa wu nɛɛ Tatulu. Ri daa ka bii Gɔmna Filiku, ri kɔɔ wu ruu ɓarɛ ka yuu Bulu.
44024002	Zang ɓaa Bulu nyaa, a Tatulu gaayu ruu shi kpang kɔɔrɔnang ka yuu Bulu tɔɔ, “Zang bang Filiku, diki bee tɔ ruu tãa tìnang nwannang nɛɛ zɔɔ, ka ruu ɓaaɓɛ. Mɔkɔ ti p'alɛ̀, a zang atɛ rɛɛ vuu shɔɔ ka ruu tipi keɓe.
44024003	Zang tipi keɓe ri ta vuu keɓe tɔ ka nɔng piti piti. Ruu kɔɔrɔ ruu vuu keɓe diki diki, a ruu ti zã̀a mɔɔ tɔ gbãnggbãng.
44024004	N suu mɔɔ kãng takpang. N gà'a mɔɔ, palɛ ruu tɔ̃ɔ, m'ɔɔ tãa ruu tɔkɔlɔng kɔ n kɔɔ mɔɔ ɓee.
44024005	Ruu zirɛ yɔɔ keɓe, kpãa zang dɔli, shing zang Yahudawa ɓɔɔ ri ka koo piti nɛɛ ri haa nyaa. Wukɔ ti zang bang rɛɛ và'a zang ɓɔɔ zang ɓaa ri nɛɛ zang Nazarawa ɓɛɛ.
44024006	Kasɛ nɛɛ wu risi Gãa Laa wu nwang kaa nɔng shi kpang, a ruu yi wu. Ḅɛɛ ruu tɔɔ ruu dɔng wu ruu naa ɓɔɔ nyaa dannang ɓuru kasɛ ɓɛɛ.]
44024007	A zang bang sɔɔja ɓɔɔ zang ɓaa wu nɛɛ Lisiya ɓɛɛ, naa ta wu ka naa ɓuru nɛɛ gbãnggbãng ning.
44024008	“A Lisiya kɔɔyi tɔɔ, zang ɓɔɔ ri kasɛ nɛɛ ri ɓaa wu nyaavaa, ri a ka bii ɓaaɓɛ. Naa mɔɔ hɛ̃ɛlɛ wu, kɔɔ mɔɔ ditɔ nɛɛ nyaa ɓiɓɛ nɛɛ ruu kɔ ruu kɔɔrɔ ka yuu ɓiɓɛ ɓee, nizang kɔ nwani.”
44024009	Zang Yahudawa ɓɔɔ ri ka nɔng ri kasɛ nyaa jong kagn, nɛɛ vuu kɔ wu kɔɔ ɓee nɔngkɔ nizang.
44024010	Gɔmna tusu Bulu naa nɛɛ wu rang yee ta. A Bulu kasɛ nyaa tɔɔ, “N zi tɔ saa ɓaaɓɛ b'ee tɔ, mɔɔ jɛ̃ɛ zang ruu ka tipi keɓe. Ka ruu nɔngkɔ, n kɔɔ ruu ka yuu mɛɛ ka tìng ɓaaɓɛ nɛɛ tìnang tãanang.
44024011	Naa mɔɔ hɛ̃ɛ zang, zang kɔɔ mɔɔ katɔ nɛɛ diki daa kopi tu ziti ɓɔɔ n daa Laa bannang ka Urushalima ɓɛɛ.
44024012	Ri ìi m gngn n laa nyaa nɛɛ zang ɓɔɔ ka yeti Gãa Laa kpang. N ti shing zang gngn ri laa nyaa ka gãa zɔɔ kpalɛnang, kɔ ka nɔng ɓɔɔ ka yeti gari kpang.
44024013	Naa mɔɔ ti hɛ̃ɛ ri nɛɛ ri tusu mɔɔ vuu gbete ɓɔɔ tusu nɛɛ vuu kɔ ri ɓà'a m nyaavaa ka yuu ɓiɓɛ ɓee nizang kɔ nwani, ri tusu mɔɔ kpang.
44024014	N kàs'ɛ nyaa katɔ ka tìng ɓaaɓɛ nɛɛ, n bang Là'a rɛɛ dabang ɓuru ka gbalang kɔ ri ɓaa nɛɛ shi kpang ɓɛɛ kɔ. N ti shing danggn ka vuu ɓɔɔ zang bee ka yeti labeenang nyaa dannang Musa nɛɛ ɓɔɔ labeenang rɛɛ zang nyaa shoonang Laa.
44024015	N ti shing danggn m doo nɔngkɔ, ka bii Laa, naa ɓɔɔ zang keɓe ri shing ɓɛɛ, nɛɛ zang tɔ̃ɔ, nɛɛ zang shi kpang, Laa naa wisi ri paa katɔ nɛɛ sàa.
44024016	Ka ruu nɔngkɔ, n kasɛ nɛɛ diki diki n palɛ vuu ɓɔɔ tɔ̃ɔ ka tìng Laa nɛɛ tìng shɔnzang piti.
44024017	“Saa mɛɛ bee tɔ tɔkɔlɔng n daa Urushalima kpang. Wee n nɛɛ daayi, n tɔɔ n daa a rɛɛ zang mɛɛ ɓɔɔ vuu ka naa kpang vuu ɓɔɔ zang kpalɛ, 'n ti dɔɔ Laa vuu vaa.
44024018	N palɛ vuu keɓe kɔ, a ri naa ìi m ka yeti Gãa Laa, bɛɛ n hangsɛ vuu ɓɔɔ zang palɛ, tɔ̀ɔ, zang nwang zang tɔ̃ɔ ka tìng Laa tɔkn ɓɛɛ tɔ. Bɛɛ zang kpalɛ ka bii mɛɛ kpang. Zang ti haa nyaa kpang.
44024019	Bɛɛ rɛɛ zang Yahudawa ɓɔɔ ri a nɛɛ tipi Asiya ri ka nɔng. Nɛɛ nɔngkɔ, ri a ta jong, ri ɓaa m nyaavaa ka bii ɓaaɓɛ, ri nɛɛ zirɛ n nɛɛ palɛ vuu shi kpang ɓɔɔ kagn ɓɛɛ.
44024020	Nɛɛ ti nɔngkɔ kpang, zang keɓe ri kɔɔ mɔɔ vuu shi kpang ɓɔɔ ri tɔɔ n palɛ ɓɛɛ, ka ɓɔɔ zang daa nɛɛ n ka tìng zang ɓɔɔ ri jɛ̃ɛ zang ruu ɓɛɛ.
44024021	Ɓi ruu gbete ɓɔɔ n m'ɛɛ nyaa ka teteng ɓarɛ n kɔɔyi nɛɛ, ‘Zang ɓàa m nyaavaa ka bii manɛ, ka ruu danggn ɓɔɔ n shingnɛ nɛɛ zang naa yupaa ditɔ nɛɛ sàa’ ɓɛɛ kɔ shɛ̃ɛning.”
44024022	Filiku zi ruu Gbalang keɓe tɔ gbãnggbãng ka ruu nɔngkɔ, kɔɔ ri tɔɔ, “Zang bang sɔɔja Lisiya nɛɛ a tɔ, tɔ̀ɔ, n naa dɔng nɔɔ ruu manɛ.” A di nyaa ruu ɓarɛ tãanang kaa nɔngkɔ.
44024023	A kɔɔ zang bang sɔɔja ɓɔɔ Bulu ka naa ɓiɓɛ ɓɛɛ, nɛɛ wu shing zang, zang gã Bulu waasɛ̃, zang yaa wu katɔ wu palɛ vuu ɓɔɔ wu kasɛ ɓɛɛ. Zang ti y'aa rɛɛ ɓeesang ri pàlɛ̀ wu vuu ɓɔɔ wu kasɛ ɓɛɛ katɔ.
44024024	Diki bee tɔ tɔkɔlɔng Filiku a nɛɛ ɓeeso Durusila ɓɔɔ ɓi zang Yahudawa ɓɛɛ. A shong nyaa nɛɛ zang atɛ Bulu, a ri ɓaa shoo ri tãa naa ɓɔɔ Bulu kɔɔ ri ruu, ka ruu danggn shinnang ka bii Kirisi Yeesɔ.
44024025	Ɓɔɔ Bulu kɔɔ ruu ka yuu tɔ̃ɔ palɛnang nɛɛ naa ɓɔɔ zang yiti yuu zang waasɛ̃ ɓɛɛ, a ɓɔɔ ruu diki ɓɔɔ Laa naa jɛ̃ɛ zang ruu kagn ɓɛɛ. Filiku kaa vɔrɔ, a kɔɔ Bulu tɔɔ, “Dita gbongkarɛ, n nɛɛ walɛ diki tɔ, n ɓaa mɔɔ nyaa ditɔ tɔkn.”
44024026	Shing danggn ɓi tɔɔ naa Bulu a wu saka, ka ruu nɔngkɔ, ɓ'aarɛ̀ wu nyaa rangkɛ yee nɛɛ wu.
44024027	Saa naa ɓa tɔ ziti, a Borokiya Fesitu naa nwang kpanti ka nɔng Filiku. Filiku kasɛ nɛɛ zang Yahudawa ri kasɛ ruu ɓiɓɛ, ka ruu nɔngkɔ, yaa Bulu ka sãa ka nɔngkɔ.
44025001	Ɓɔɔ bee diki Fesitu daa taati tɔ ka tipi kaɓa, yupaa nɛɛ Kayisariya daa ka Urushalima.
44025002	Zang bang bang zang ɓɔɔ ri dɔɔ vuu ka Gãa Laa, nɛɛ rɛɛ zang bang bang zang Yahudawa, ri atɛ ruu Bulu ka bii ɓiɓɛ. Ri gaa Fesitu nɛɛ,
44025003	wu palɛ ri tɔ̃ɔ jong, wu kɔɔ zang nɛɛ zang atɛ Bulu ka Urushalima. Ka ruu ɓɔɔ, ri tɔng zɔɔ tɔ nɛɛ tɔɔ ri naa nyɔ wu vɔrɔ kaa gbalang ɓɛɛ.
44025004	Fesitu kasɛ ri nyaa tɔɔ, “Zang mã Bulu ka sãa ka Kayisariya, n ti daa kaa doo nɔngkɔ.
44025005	Zang bang bang manɛ ɓɔɔ ri d'ũng m, ri daa nɛɛ n ka Kayisariya ri daa kɔɔyi, nɛɛ p'alɛ̀ vuu shi kpang ɓɔɔ kagn ɓɛɛ.”
44025006	Fesitu nwang nɛɛ ri diki daa mantaati k'ɔ kopi katɔ, a daa Kayisariya kati. Nɔng naa gãntɛ tɔ, a nwang ka yeti nɔng ɓɔɔ zang jɛ̃ɛ ruu kagn ɓɛɛ, a kɔɔyi nɛɛ, zang atɛ wu Bulu.
44025007	Zang atɛ Bulu tɔ, a zang Yahudawa ɓɔɔ ri a nɛɛ Urushalima ri kiiri wu nyaa ka teteng. A ri gaa tɔɔsung ruu shi kpang dɔli kɔɔrɔnang ka yuu ɓiɓɛ, ɓɔɔ tìng nyaa tãanang kpang ɓɛɛ. Zang ɓɔɔ ti kagn gbete ka teteng ɓarɛ ɓɔɔ tùs'u zang nɛɛ ruu keɓe nizang kɔ nwani ɓɛɛ kpang.
44025008	Bulu ta yuu ɓiɓɛ, a kɔɔyi tɔɔ, “N palɛ vuu shi kpang ɓɔɔ kagn ɓɔɔ ta nyaa dannang zang Yahudawa kpang, wu ti ɓɔɔ lasɛ Gãa Laa kpang, n pàlɛ̀ wu kpanti Rooma vuu shi kpang kpang.”
44025009	Fesitu kasɛ nɛɛ zang Yahudawa ri kasɛ ruu ɓiɓɛ ka ruu nɔngkɔ, hɛ̃ɛ Bulu tɔɔ, “Mɔɔ kasɛ katɔ mɔɔ daa Urushalima, zang daa jɛ̃ɛ mɔɔ ruu ka yuu vuu kɔ zang kɔɔrɔ ka yuu ɓaaɓɛ ka tìng mɛɛ ɓɛɛ ya?”
44025010	Bulu kasɛ wu nyaa tɔɔ, “N shii ka tìng rɛɛ zang ruu jɛ̃ɛnang Kayisa kɔ, wee ɓi nɔng ɓɔɔ zang nɛɛ jɛ̃ɛ m ruu kagn kɔɔ nwani. Mɔɔ zi tɔ n pàlɛ̀ rɛɛ zang Yahudawa vuu shi kpang ɓɔɔ kagn kpang.
44025011	Naa n ta nyaa dannang, k'ɔ n palɛ vuu ɓɔɔ daa naa ɓɔɔ zang nyɔ m vɔrɔ tɔ, n t'ɔɔ kpàng nɛɛ n yuu vɔrɔ kpang. Nyaavaa kɔ ri ɓaa m nɛɛ nizang kpang, n zi zang ɓɔɔ a ri n kpang. N kasɛ nɛɛ zang daa nɛɛ ruu mɛɛ ka tìng Kayisa”.
44025012	Fesitu rang yee tɔ nɛɛ zang ɓɔɔ wu tãa nyaa ɓarɛ katɔ ɓɛɛ ka gbongkarɛ, a naa kasɛ nyaa tɔɔ, “Mɔɔ nɛɛ Kayisa wu daa jɛ̃ɛ mɔɔ ruu, mɔɔ daa kaa bii Kayisa kɔ.”
44025013	Diki naa bee tɔ tɔkɔlɔng, a kpanti Agiripa nɛɛ Banike ri a ka Kayisariya nɛɛ ri naa jee Fesitu nyaa, ɓɔɔ wu à ka tipi kaɓa ɓɛɛ.
44025014	Diki ɓarɛ bee tɔ ka Kayisariya tɔkɔlɔng, a Fesitu kɔɔ kpanti ruu Bulu kati tɔɔ, “Yɔɔ ɓɔɔ kagn Filiku yaa wu ka sãa.
44025015	Ɓɔɔ n daa ka Urushalima, a rɛɛ zang bang bang zang ɓɔɔ ri dɔɔ vuu ka Gãa Laa nɛɛ zang bang bang zang Yahudawa ri kɔɔrɔ ruu shi kpang ka yuu ɓiɓɛ. Ri tɔɔ n nyɔ wu vɔrɔ.
44025016	A n kɔɔ ri nɛɛ zang Rooma ri palɛ ɓarɛ nɔngkɔ kpang. Ri a zang zang ɓɔɔ zang ɓaa wu nyaavaa wu waati nɔngkɔ kpang. Ri 'atɛ̀ ri ɓarɛ gbongkarɛ nɔng gbete nɛɛ zang ɓɔɔ ri ɓaa wu nyaavaa ɓɛɛ. Tɔ̀ɔ, zang yàa wu gbalang wu kɔɔ ruu ka yuu vuu ɓɔɔ zang ɓaa wu nyaavaa kagn ɓɛɛ.
44025017	A ri naa arɛ ka nihn ka nyaa zɔɔ. N suukãng kpang, ɓɔɔ nɔng gãntɛ, n nwang ka nɔng ruu jɛ̃ɛnang, a n tɔɔ zang atɛ yɔɔ bì'i.
44025018	Ɓɔɔ zang ɓɔɔ ri ɓaa wu nyaavaa ri shii paa, ri kɔɔ vuu shi kpang ɓɔɔ wu palɛ, ɓɔɔ n shing danggn, n tɔɔ naa ri kɔɔ ɓɛɛ kpang,
44025019	ri kɔɔrɔ ruu ɓarɛ ka yuu nyaa ɓɔɔ ri laa nɛɛ wu ka gbalang Laa ɓarɛ ɓɔɔ ri dũng ɓɛɛ. Ɓɔɔ ti ka yuu yɔɔ ɓɔɔgn zang ɓaa wu nɛɛ Yeesɔ ɓɔɔ vɔ tɔ, a Bulu kɔɔyi tɔɔ, ɓi doo ningkãari ɓɛɛ.
44025020	N zi naa ɓɔɔ n kãa dìiri ruu keɓe kpang. Ka ruu nɔngkɔ, n hɛ̃ɛ Bulu n tɔɔ wu kasɛ tɔ wu daa ka Urushalima, zang daa jɛ̃ɛ wu ruu ka nɔngkɔ ka yuu rɛɛ vuu kɔ zang kɔɔrɔ ɓɛɛ ya?
44025021	Bulu gaa m nɛɛ zang mã wu ka sãa, Kayisa wu daa tãa ruu ɓiɓɛ. A n kɔɔ zang nɛɛ zang mã wu ka sãa ka nɔngkɔ. N naa dɔ̃ wu ditɔ ka bii Kayisa.”
44025022	Agiripa kɔɔ Fesitu tɔɔ, “N kasɛ n tãa yɔɔ bii nɛɛ shoo mɛɛ.” Fesitu kasɛ wu nyaa tɔɔ, “Ɓuru mɔɔ tãa wu ditɔ.”
44025023	Nɔng naa gãntɛ tɔ, a Agiripa nɛɛ Banike ri a nɛɛ zang ka knti ɓarɛ zingkãng zingkãng. Rɛɛ zang bang sɔɔja, nɛɛ zang bang bang gari ri daa nɛɛ ri ka yeti gãa ɓɔɔ zang kpalɛ yuu kagn ɓɛɛ. A Fesitu kɔɔ zang nɛɛ ri atɛ Bulu ta.
44025024	Fesitu kɔɔyi tɔɔ, “Kpanti Agiripa nɛɛ zang ɓɔɔ nɔɔ nɛɛ ruu ka nihn nandon, nɔɔ zi yɔɔ keɓe ɓɔɔ zang Yahudawa nandon ɓàa wu nyaavaa ka bii mɛɛ ka nihn nɛɛ Urushalima. Ri goo nyaa ka lapa nɛɛ daa naa ɓɔɔ zang yaa yɔɔ keɓe ningkãari kpàng”.
44025025	N zi vuu ɓɔɔ wu ti palɛ, ɓɔɔ daa naa ɓɔɔ zang nyɔ wu vɔrɔ m kpang. Wee wukɔ ti gaa m nɛɛ nyaa ɓiɓɛ, nɛɛ zang dɔ̃sɔ ruu ɓiɓɛ ka bii Agɔsitu ɓee, n ti kasɛ tɔ n dɔ̃ wu ka bii ɓiɓɛ.
44025026	N ti zi ruu ɓɔɔ waasɛ̃ ɓɔɔ naa n bee Kayisa ka yuu ɓiɓɛ kpang. Ka ruu nɔngkɔ, n atɛ wu ka tìng manɛ. N atɛ wu ka tìng ɓaaɓɛ kɔ gbɛ̃̀tigbɛ̃̀ti kpanti Agiripa. Mɔɔ nɛɛ kãa dìiri ruu bì'i tɔ, tɔɔ n walɛ vuu ɓɔɔ n bee ɓɛɛ kati.
44025027	Ka ruu ɓɔɔ, n zì naa ɓɔɔ n dɔ̃̌ zang, zang ɓɔɔ zang mã ka sãa, n zì vuu shi kpang ɓɔɔ zang kɔɔyi nɛɛ wu palɛ, ɓɔɔ n bee zang ka yuu ɓiɓɛ kpang, kpang ɓɛɛ.
44026001	A Agiripa kɔɔ Bulu kati tɔɔ, “Zang yaa mɔɔ gbalang tɔ, rang yee ɓaaɓɛ ta.” Bulu wìi naa ɓiɓɛ ka lapa, a gaayu ruu ɓiɓɛ kɔɔnang tɔɔ,
44026002	“Kpanti Agiripa, n zirɛ nyaating mɛɛ pu dɔli, ka ruu ɓɔɔ, n walɛ gbalang n kɔɔ ruu ka yuu vuu piti ɓɔɔ zang Yahudawa ri kɔɔrɔ ka yuu mɛɛ ka tìng ɓaaɓɛ lɛɛkɔ ɓɛɛ.
44026003	Ti nɔngkɔ, ka ruu ɓɔɔ, mɔɔ nɛɛ yuu ɓaaɓɛ mɔɔ zi gbalang zang Yahudawa nɛɛ vuu ɓɔɔ ri tusu tɔ nandon ɓɛɛ. Ka ruu nɔngkɔ, n gaa mɔɔ m'ɔɔ mã danggn, mɔɔ ɓaa shoo ka ruu mɛɛ waasɛ̃.
44026004	“Naa ɓɔɔ n nwangnɛ tìng shɔɔnang bɛɛ nɔɔ doo jasang ka teteng zang ɓuru ɓɔɔ ti ka Urushalima a à nɛɛ mani ka lɛɛkɔ keɓe, zang Yahudawa ri zi tɔ nandon.
44026005	Naa ri tɔɔ ri kɔɔ ruu tɔ̃ɔ kɔ nwani, ri zi tɔ nɛɛ ɓɔɔ tìng shɔɔnang n m zang Farisawa, và'a zang ɓɔɔ ɓa rɛɛ vaa zang piti ɓɔɔ ka teteng zang ɓuru ka jìng ɓɔɔ ri shing ka gbalang Laa dũnnang ɓuru gbãnggbãng ɓɛɛ.
44026006	Wee n shii ɓee, zang jɛ̃ɛ m ruu, ka ruu ɓɔɔ, n shing danggn ka nyaa ɓɔɔ Laa a rɛɛ dabang ɓuru doo tɛ̃ɛtɛ̃ɛ ɓɛɛ.
44026007	Nyaa ɓɔɔ rɛɛ zɔ̃ng ɓuru kopi tu ziti, ri shing danggn nɛɛ Laa a ri, ka ɓɔɔ ri bang Laa nɛɛ laagɛ̃ nɛɛ zìi piti ɓɛɛ. Kpanti, ka ruu danggn kɔ n shing ɓee kɔ, zang Yahudawa ri kɔɔrɔ ruu shi kpang ka yuu mɛɛ.
44026008	Ɓɔɔ nɔɔ zang Yahudawa, ka ruu vi danggn shinnang nɛɛ Laa wisi zang paa katɔ nɛɛ saa kpãa nɔɔ nɔngkɔ viya?
44026009	“N rɛ̃̀rɛ̀ m doo nɔngkɔ, n tɔɔ, n palɛ vuu ɓɔɔ n zunung katɔ nandon, n zãa zang nung Yeesɔ yɔɔ Nazara ɓaanang.
44026010	N palɛ nɔngkɔ ka Urushalima. Zang bang bang zang ɓɔɔ ri dɔɔ vuu ka Gãa Laa, ri yaa m gbalang, a n mãlɛ zang Laa ka sãa dɔli. Ɓɔɔ zang nyɔkɔ ri vɔrɔ, n kàsɛ̀ nyaa kagn.
44026011	N shingnɛ zang dang ri jìng ka rɛɛ gãa zɔɔ kpalɛnang diki diki. N p'alɛ̀ ri nɔngkɔ nɛɛ tɔ̀ɔ, ri kɔɔ vuu shi kpang ka yuu danggn ɓɔɔ ri shing ka bii Laa ɓɛɛ kati. Yeti mɛɛ lasɛ nɛɛ ri gbãnggbãng, ka ruu nɔngkɔ, n dàar'ɛ ka rɛɛ gari ɓɔɔgn, n daa dang ri jìng ka nɔngkɔ.
44026012	“N palɛ naa weɓe kɔ, a diki ɓɔɔ kagn zang bang zang ɓɔɔ ri dɔɔ vuu ka Gãa Laa ri yàa m gbalang, a ri a m nyaa shoonang ɓarɛ nɛɛ n daa ka Damasiku.
44026013	Kpanti, n daa kana ka gbalang bɛɛ laa kaa dãngdãng yuu, a vuu yakɛ nɔng nɛɛ lapa. Nɔng ɓɔɔ yakɛ, ɓa ɓɔɔ laa yakɛ katɔ. Yakɛ nɔng kiiri ruu nyaa ka teteng nɛɛ zang ɓɔɔ ruu nɛɛ ri ɓɛɛ.
44026014	“Ruu watɛ ka tipi nandon, a n tãa yee kɔɔ m nɛɛ nyaa Yahudawa tɔɔ, ‘Shaawulu, mɔɔ dang m jìng ka ruu viya? Wee mɔɔ ta doo nɛɛ knti ɓee, k'ɔng ɓi doo mɔkɔ, naa ɓɔɔ napoo nɛɛ ta laa ɓɔɔ zang ɓiɓɛ kpaa wu nɛɛ mani tɔ, kɔng wu ɓɛɛ.’
44026015	A n hɛ̃ɛyi n tɔɔ, ‘Ɓu mɔkɔ wiya, Kpanti.’ A Kpanti kɔɔyi tɔɔ, ‘Nkɔ Yeesɔ ɓɔɔ mɔɔ dang wu jìng ɓɛɛ.
44026016	Yupaa mɔɔ shii doo paa. N nwang nyaa ka bii ɓaaɓɛ ka ruu vuu keɓe kɔ. N tɔɔ n z'ɔ̃ng mɔɔ, m'ɔɔ palɛ m shoonang. Mɔɔ ti kɔɔrɔ zang vuu ɓɔɔ mɔɔ zirɛ lɛɛkɔ nɛɛ vuu ɓɔɔ n naa tusu mɔɔ ka tìng ɓɛɛ.
44026017	N ta mɔɔ katɔ nɛɛ naa rɛɛ zang ɓaaɓɛ, a ɓɔɔ ti nɛɛ naa zang ɓɔɔ ri zang Isirela kpang, ɓɔɔ n shong mɔɔ ka bii ɓarɛ ɓɛɛ.
44026018	M'ɔɔ pùu ri jìng, ri yaa nɔng ɓɔɔ tɔ̀ɔ katɔ, ri a ka nɔng ɓɔɔ yakɛ katɔ ɓɛɛ. Ri ti yaa nɔng ɓɔɔ sheetang roo kpanti kagn, ri a ka bii Laa. Tɔ̀ɔ, ka ruu danggn ɓɔɔ ri shing ka bii mɛɛ, Laa wu kɔsɔ ri vuu shi kpang ɓarɛ kati. Wu ti a ri nɔng nwannang jong ka teteng zang ɓɔɔ wu zɔ̃ngkɔ ri katɔ ɓɛɛ.’
44026019	“Ka ruu nɔngkɔ, kpanti Agiripa, n ta nyaa vuu ɓɔɔ n zi nɛɛ lapa ɓɛɛ kpang.
44026020	Ɓɔɔ tìng shɔɔnang n kɔɔ zang ruu Laa ka Damasiku, a n ti daa kɔɔ ka Urushalima, a n ti riki tipi Yahudiya nandon. N ti kɔɔ rɛɛ zang ɓɔɔ ri zang Isirela kpang jong n tɔɔ ri yaa vuu shi kpang ɓɔɔ ri palɛ ɓɛɛ, ri a ka bii Laa. Ri ti p'al'ɛ vuu ɓɔɔ zang zi kagn nɛɛ ri yaa vuu shi kpang ɓɔɔ ri palɛ ɓɛɛ tɔ ɓɛɛ.
44026021	Rɛɛ zang Yahudawa ri yi m ka ruu vuu keɓe kɔ, nɛɛ ri nyɔ m vɔrɔ bɛɛ n ka yeti Gãa Laa.
44026022	Là'a kɔ yi m naa ka bii sasak, a nɛɛ mani ka lɛɛkɔ kɔ n kɔɔ rɛɛ zang bang nɛɛ wujɛ piti ɓee. N kɔɔ m doo vuu ɓɔɔ rɛɛ zang nyaa shoonang Laa nɛɛ Musa ri kɔɔyi nɛɛ naa palɛ ɓɛɛ kɔ.
44026023	Ri kɔɔyi tɔɔ Kirisi naa dang jìng ditɔ, wukɔ ti naa yupaa shɔɔnang nɛɛ saa, wu kɔɔ rɛɛ zang Isirela nɛɛ zang ɓɔɔ ri zang Isirela kpang ruu nɔng yakɛnang ɓɔɔ a zang suru bii ɓɛɛ.”
44026024	Ɓɔɔ Bulu kɔɔ ruu kana naa weɓe, Fesitu shaa wu nɛɛ varɛ nɛɛ, “Bulu, mɔɔ shoko, l'aa ɓɔɔ mɔɔ bèe dɔli risi mɔɔ yuu kaatɔ”.
44026025	A Bulu kasɛ Fesitu nyaa tɔɔ, “Zang bang, yuu mɛɛ risi ka takpang, ruu kɔ n kɔɔ ɓee ɓi nizang kɔ nwani.
44026026	Kpanti Agiripa n kɔɔ mɔɔ ruu keɓe nyaa mɛɛ zaa kpang, ka ruu ɓɔɔ, mɔɔ zi vuu keɓe tɔ nandon ɓɛɛ. N ti zi tɔ vuu ɓɔɔ ɓa shoo ɓaaɓɛ kagn gbete ka yeti ruu keɓe kpang. Ka ruu ɓɔɔ, zang w'aa katɔ zang palɛ vuu keɓe kpang ɓɛɛ.
44026027	Kpanti Agiripa mɔɔ shing danggn katɔ, ka bii rɛɛ zang nyaa shoonang Laa ya? N zi tɔ mɔɔ shing katɔ.”
44026028	Agiripa kɔɔ Bulu tɔɔ, “Ɓɔɔ mɔɔ zi ka jìng ɓaaɓɛ nwannang kɔ ruu nwang nɛɛ mɔɔ tɔkɔlɔng ɓee, daa naa ɓɔɔ mɔɔ risi m n nwang zang ɓɔɔ dũng Kirisi ɓɛɛ tɔ ya?”
44026029	Bulu kasɛ wu nyaa tɔɔ, “Naa nwannang ɓuru bee katɔ kɔ tɔkɔlɔng, n gaa Laa m, n tɔɔ, mɔɔ nɛɛ zang kɔ ri ɓaa shoo, ri tãa m lɛɛkɔ keɓe, ri nwang naa ɓɔɔ n nwang ɓɛɛ nandon. Wu naa ɓɔɔ zang mã m nɛɛ saka keɓe kpang.”
44026030	A kpanti, nɛɛ Gɔmna, nɛɛ Banike, nɛɛ zang ɓɔɔ ri nwalɛ nɛɛ ri ɓɛɛ, ri seepaa.
44026031	Ri daa tɔ, a ri kɔɔ zɔɔ tɔɔ, “Yɔɔ keɓe palɛ vuu ɓɔɔ kagn ɓɔɔ daa naa ɓɔɔ zang nyɔ wu vɔrɔ, kɔ zang mã wu ka sãa ɓɛɛ kpang.”
44026032	A Agiripa kɔɔ Fesitu tɔɔ, “Naa yɔɔ keɓe nɛɛ kɔɔ kpang nɛɛ zang daa jɛ̃ɛ wu ruu ka tìng Kayisa kpang, ruu nɛɛ yaa wu naa katɔ.”
44027001	Zang naa kɔɔ ruu nɛɛ ruu daa tipi Italiya nɛɛ laana, ka ruu nɔngkɔ, zang a Yuliya zang bang sɔɔja Rooma, rɛɛ Bulu nɛɛ zang ɓɔɔ zang mã ri ka sãa ɓɛɛ. Yuliya ɓi ka teteng rɛɛ sɔɔja ɓɔɔ zang ɓaa ri nɛɛ “sɔɔja Kayisa Agɔsitu” ɓɛɛ.
44027002	Ruu vang laana ɓɔɔ a nɛɛ gari Adaramitiya ɓɔɔ nɛɛ ri daa ka rɛɛ gari ɓɔɔ ka nyaa waapo tipi Asiya ɓɛɛ. A ruu yupaa daanang kati Arisitaku yɔɔ gari Tesalonika ɓɔɔ ka tipi Makidoniya ɓɛɛ daa nɛɛ ruu ning.
44027003	Ɓɔɔ nɔng naa gãntɛ, ruu shɛ̃ɛ gari Sidong. Yuliya palɛ Bulu tɔ̃ɔ. Yaa wu nɛɛ wu daa jee rɛɛ ɓeesang nyaa nɛɛ tɔɔ, ri a wu vuu ɓɔɔ wu kasɛ ɓɛɛ.
44027004	Ruu yaa gari Sidong. Jasung a nɛɛ bii ɓuru kɔ jong, ka ruu nɔngkɔ, ruu bã nɛɛ tipi Kuburu dang gbete ɓɔɔ jasung kagn kpang ɓɛɛ.
44027005	Ruu tɛɛ ka yuu waapo naabm nɛɛ tipi Silisiya nɛɛ ɓɔɔ tipi Pamfiliya, a ruu a kaa gari Mira ɓɔɔ ka tipi Lisiya ɓɛɛ.
44027006	Yuliya yɔɔ sɔɔja ìi laana gari Alezandiriya ka nihn ɓɔɔ daa ka tipi Italiya ɓɛɛ, a tɛ̃ɛ ruu kagn.
44027007	Laana daa lɛɛm lɛɛm a diki bee ruu kati, ka ruu ɓɔɔ, jasung kpãa ruu nyaa dɔli ɓɛɛ. A ruu naa a ka nɔng ɓɔɔ nɛɛ gari Kinida naabm. Jasung zãa ruu daanang, ka ruu nɔngkɔ, ruu bã tipi Karita dang gbete ɓɔɔ jasung kagn kpang ɓɔɔ nɛɛ gari Salamone naabm ɓɛɛ.
44027008	Ruu dang jìng ka nɔng ɓɔɔ ruu sɔɔ nyaa gãnggãng naabm ɓɛɛ, a ruu naa shɛ̃ɛ nɔng ɓɔɔ zang ɓaa nɛɛ “Nɔng nyaa waapo ɓɔɔ tɔ̃ɔ ɓɛɛ” nɛɛ mani. Nɔng keɓe ɓi nɛɛ Lasiya naabm.
44027009	Ruu nwang ka nɔngkɔ diki bee katɔ. Ka ruu ɓɔɔ, naa ruu tɔɔ daa nɛɛ laana nwang naa ɓɔɔ ruu mãlɛ yuu ɓuru katɔ ɓɛɛ. A laa ɓɔɔ zang daa zanti kagn ti ɓa tɔ. A Bulu kɔɔ ri ruu keɓe tɔɔ,
44027010	“Rɛɛ masang, n zi tɔ daanang ɓuru keɓe vuu ɓɔɔ daa palɛ ruu katɔ ka gbalang, ruu ti vang vuu dɔli. Wu vuu ɓɔɔ ka naa ɓuru nɛɛ laana keɓe kɔ lasɛ shɛ̃ɛning kpang, ruu loo rɛɛ zang ɓɔɔ katɔ ka teteng ɓuru.”
44027011	Yɔɔ sɔɔja raa shoo ɓi ka vuu ɓɔɔ Bulu kɔɔ kpang. Ɓaa shoo ɓi ka rɛɛ zang ɓɔɔ ri zaa laana nɛɛ yɔɔ ɓɔɔ laana ɓi ɓɔɔ ɓiɓɛ kɔ ɓɛɛ.
44027012	Nɔng ɓɔɔ laana ri shiiri kagn kaɓa, ka laa pũngku shi kpang, a zang dɔli ri kɔɔyi nɛɛ ri y'aa nɔng bii katɔ. Ri daa ka gari Fonisi ri daa nwang ka nɔngkɔ. Ka laa pũngku, Fonisi ɓi doo nɔng ɓɔɔ laana ri shiiri kagn ka tipi Karita ɓɛɛ kɔ. Ka nɔng keɓe kɔ zang yi gbalang daanang nɔng ɓɔɔ ka paa nɔng ɓɔɔ laa nwang nyaa kagn nɛɛ nɔng ka dii nɔng ɓɔɔ laa hãa nyaa kagn.
44027013	Jasung gaayu rãanang nɛɛ dii lɛɛm lɛɛm, a rɛɛ zang laana zirɛ mɔɔ kɔɔ nɛɛ ri wàlɛ̀ vuu ɓɔɔ ri kasɛ ɓɛɛ. Ka ruu nɔngkɔ, ri zɔ̃ng laa ɓɔɔ ri mã laana kagn ɓɛɛ, a ri sɔɔ nɛɛ laana nɛɛ nyaa gãnggãng waapo gari Karita naabm gbãnggbãng.
44027014	Knti ɓarɛ bee kpang, a jasung bang ɓɔɔ zang ɓaa nɛɛ Yurokilido gaayu ranang nɛɛ Karita.
44027015	Jasung bii naa waa laana ɓɔɔ ruu kagn ɓɛɛ, a zang ɓɔɔ ri zaa laana ri zunung ɓɔɔ ri raa laana jìng ri daa nɛɛ bii jasung bì'i takpang. Ka ruu nɔngkɔ, ruu yaa laana bì'i kaa gbã̀'agbãa, a jasung dɔ̃rɛ daa kaa nɛɛ mani.
44027016	Daa sɔɔ nɛɛ ruu nɛɛ gari Kawuda ɓɔɔ waapo kiiri nyaa teteng ɓɛɛ naabm, ruu dang jìng ka gbongkarɛ ka nɔng ɓɔɔ ruu ta jaa tonsi ɓuru nɛɛ naa jasung.
44027017	Ri gɔ̃ jaa tonsi ri a tɔ nɛɛ mani ka yeti laana a ri kãngtɛ soo ka tɔɔsung laana. Ri kaa vɔrɔ nɛɛ jasung daa nɛɛ ri ka seseele ɓɔɔ zang ɓaa nɛɛ Sariti ɓɔɔ ka nyaa waapo tipi Libiya naabm ɓɛɛ. Ka ruu nɔngkɔ, ri kãlɛ sɛ̃ɛ fɔ̃ɔrɔ ɓɔɔ ri mã ka lapa nɛɛ jasung wu gɔ̃ ri nɛɛ mani ɓɛɛ. Jasung dɔ̃ ri kaa waati.
44027018	Jasung bang ɓɔɔ ra ɓɛɛ shii kpang, ka ruu nɔngkɔ, ɓɔɔ nɔng gãntɛ ri gaayu vuu ɓɔɔ ka yeti laana vannang ka mii.
44027019	Ka lee ɓɔɔ diki daa taati, ri vang vuu ɓɔɔ zang palɛ shoonang nɛɛ mani nɛɛ naa ɓarɛ ka mii.
44027020	Diki bee tɔ, ruu zi làa kɔ rɛɛ sang kpang. Jasung ti ra ɓi doo naa gbãnggbãng. Ruu rɛ̃rɛ ɓuru takpang, nɛɛ ruu nw'ang ditɔ ningkãari tɔkn kpang.
44027021	Diki bee tɔ tɔkɔlɔng ri shaa vuu shaanang ka nyaa kpang, a Bulu shii ka tìng ɓarɛ kɔɔ ri tɔɔ, “Rɛɛ masang naa nɔɔ nɛɛ ɓaa shoo ka nyaa mɛɛ, nɔɔ nɛɛ yupaa nɛɛ gari Karita kpang. Vuu kɔ ruu làs'ɛ a ruu looro ɓee, ruu nɛɛ palɛ kpang.
44027022	Kãntang keɓe n gaa nɔɔ, nɔɔ mã danggn kagn, zang ɓɔɔ lò'o yuu ɓiɓɛ kagn ka teteng manɛ gbete kpang. Nɔɔ lò'o laana kɔ shɛ̃ɛning.
44027023	Ka ruu ɓɔɔ, ka ɓooro nɛɛ zìi, zang nyaa shoonang Laa ɓɔɔ ka lapa nɛɛ a ka bii mɛɛ. Laa ɓɔɔ n zang ɓiɓɛ, a n ti bang wu ɓɛɛ.
44027024	A kɔɔ m tɔɔ, Bulu, mɔɔ kaa vɔrɔ kpang, mɔɔ daa shii ditɔ ka tìng Kayisa. Laa ɓɔɔ palɛ ɓi tɔ̃ɔ ɓɛɛ, ti ta yuu rɛɛ zang ɓɔɔ mɔɔ daa nɛɛ ri ka yeti laana nandon ri vɔ kpang.
44027025	Ka ruu nɔngkɔ, rɛɛ masang, nɔɔ mã danggn kagn. N shing danggn tɔ ka bii Laa, vuu kɔ zang kɔɔ m ɓee, naa nwang ditɔ nɔngkɔ”.
44027026	Jasung dɔ̃ ruu, daa nɛɛ ruu ka nyaa gãnggãng, nɔng ɓɔɔ waapo kiiri ka teteng ɓɛɛ doo nɛɛ mani.
44027027	Ka lee ɓɔɔ diki ɓuru daa kaa kopi tu dɛ̃ɛti, jasung dɔ̃ ruu ka yuu waapo Adariya. Nɛɛ gãmbang zìi zang ɓɔɔ ri zaa laana ri zi ɓarɛ nɛɛ naa ruu a tɔ ka tipi naabm.
44027028	Ka ruu nɔngkɔ, ri gãsɛ naa ɓɔɔ mii bee ka tipi dii ɓɛɛ. Ri zirɛ nɛɛ, mii bee ɓi naa ɓɔɔ zang naa doo laa maani tu bmati ɓɛɛ. Ɓɔɔ ruu daa ka tìng tɔkɔlɔng ri gãsɛ tɔkn, ɓi kaa laa dɛ̃ɛti tu kopi.
44027029	Ri kaa vɔrɔ nɛɛ laana ɓuru daa kpaa rɛɛ tari, ka ruu nɔngkɔ, ri yàarɛ̀ vuu ɓɔɔ yi tonsi tɔ̀ɔ laana wu shii ɓɛɛ naa dɛ̃ɛti ka yeti mii. Ri yaarɛ naa nɛɛ knti laana kɔ jong. Ri wàa nɔng gãntɛnang katɔ.
44027030	Zang ɓɔɔ ri zaa laana ri kãa gbalang nɛɛ ri yuu kaatɔ, ri yaa laana, ka ruu nɔngkɔ, ri yaa jaa tonsi naa ka mii. Ri p'al'ɛ kaa naa ri yaarɛ vuu ɓɔɔ yi laana tɔɔ wu shiiyi ɓɛɛ naa, nɛɛ tìng ɓiɓɛ.
44027031	A Bulu kɔɔ zang bang sɔɔja nɛɛ rɛɛ sɔɔja ɓɔɔ ri nɛɛ wu ɓɛɛ tɔɔ, “Zang ɓɔɔ ri zaa laana keɓe ri nɛɛ nwàng ka yeti laana kpang, nɔɔ wɔ kpang.”
44027032	A sɔɔja ri d'ɔl'ɔ soo ɓɔɔ zang yi jaa tonsi nɛɛ mani ɓɛɛ, a jaa tonsi daa ka mii.
44027033	Kaa nɛɛ yuu gãndi Bulu bakɛ ri nandon, nɛɛ ri shaa vuu shaanang. Kɔɔ ri tɔɔ, “Diki ɓɔɔ nɔɔ gãng jìng nɛɛ nɔɔ zi vuu ɓɔɔ naa palɛ daa lee kopi tu dɛ̃ɛti nɔɔ ti shaa vuu ka nyaa kpang.
44027034	Ka ruu nɔngkɔ, n gaa nɔɔ, nɔɔ shaa vuu shaanang. Nɔɔ nɛɛ shaa vuu shaanang kpang nɔɔ nwàng ningkãari kpang. Zang ɓɔɔ loo yuu ɓiɓɛ ɓi kagn teteng manɛ gbete kpang.”
44027035	Kɔɔ tɔ nɔngkɔ, a tuu borodi, zãa Laa ka tìng ɓarɛ nandon. A shalɛ borodi, a gaayu shaanang kati.
44027036	Ri mã danggn a zang ɓu shaa kaa jong.
44027037	Ɓɔɔ ruu ka yeti laana nandon, ruu laa maani dakn ziti, tu laa taati tu kopi, tu mangbete.
44027038	Ri nandon ri shaa vuu shaanang tɔ, daa ri tɔ, a ri vãlɛ jìng vuu ɓɔɔ zang ɓaa nɛɛ alakama ɓɔɔ ka yeti laana ɓɛɛ ka mii, nɛɛ tɔɔ laana wu kpiti kaa takpang.
44027039	Nɔng gãntɛ tɔ, a ri zi tipi kaɓa nung kaa takpang. Ri zi naa waapo ɓɔɔ daa ka biling seseele kagn ka nyaa ɓiɓɛ ɓɛɛ. A ri kasɛ nɛɛ ri nɛɛ zunung katɔ, ri raa laana jìng wu daa shii ka yuu seseele kaɓa kɔ.
44027040	Ri d'ɔl'ɔ vuu ɓɔɔ yi laana, tɔ̀ɔ, laana wu shii ɓɛɛ, a ri yaarɛ naa. Vuu bii ri ɔ̃ɔrɔ ka mii. Ri ti kãlɛ rɛɛ soo ɓɔɔ zang mãlɛ vuu ɓɔɔ zang zaa laana nɛɛ mani ɓɛɛ. Ri tuu sɛ̃ɛ fɔ̃ɔrɔ ɓɔɔ zang mã ka tìng laana ka lapa nɛɛ jasung wu gɔ̃ laana kati. Ri raa jìng ri daa kaa nɛɛ nyaa gãnggãng bì'i.
44027041	Laana vang ka yuu seseele a shiiyi. Ting laana bii tìi ka seseele daa takpang. Jasung ɓɔɔ rãa ɓɛɛ, ti sãlɛ knti laana ɓi kana.
44027042	Sɔɔja ri tɔng zɔɔ nɛɛ ri nyɔkɔ zang ɓɔɔ zang mãlɛ ka sãa, ɓɔɔ ri ka yeti laana ɓɛɛ vɔrɔ, ka ruu ɓɔɔ, ri nɛɛ zaarɛ ka mii ri waa zaa mii ri daa nyaa gãnggãng ri yuku ɓɛɛ.
44027043	Zang bang sɔɔja kasɛ nɛɛ wu ta yuu Bulu, ka ruu nɔngkɔ, zãa ri nɛɛ ri nyɔkɔ zang bì'i vɔrɔ kpang. Kɔɔ ɓi katɔ kɔ jong nɛɛ zang ɓɔɔ ri nɛɛ zunung zaa mii waanang tɔ, rikɔ ri gaayu shɔɔnang, ri zaa ka mii, ri waa zaa mii ri daa nyaa gãnggãng.
44027044	Zang ɓɔɔ ri yaa knti ri yiki naa ɓarɛ kaa laa katako, a zang ɓɔɔ ri yiki laa ɓɔɔ sãkɛ nɛɛ bii laana ri nw'ang nyaa gãnggãng ɓarɛ kati ka knti ɓarɛ. Wee naa ɓɔɔ ruu nwang nyaa gãnggãng nandon, vuu ɓɔɔ lee ruu naa bii kpang ɓɛɛ kɔ.
44028001	Ruu wɔ tɔ, a zang naa kɔɔ ruu nɛɛ zang ɓaa nɔng bì'i nɛɛ Malita.
44028002	Zang nɔng bì'i ri palɛ ruu tɔ̃ɔ dɔli. Mii a kana, a sɔɔrɔ ti s'i katɔ, ka ruu nɔngkɔ, ri tɛɛ ruu waa. A ri ti jee ruu nyaa waasɛ̃.
44028003	Bulu kpalɛ sãnsãng laa a mãrɛ nɛɛ wu loo kaa waa. A sɔkɔ tãa waa, nwangnɛ yeti sãnsãng laa. A kengtɛ ka naa Bulu.
44028004	Ɓɔɔ zang gari Malita ri zi sɔkɔ ka naa Bulu, ri kɔɔrɔ zɔɔ tɔɔ, “Yɔɔ kaɓa zang ɓɔɔ nyɔkɔ zang vɔrɔ ɓɛɛ. Wɔ tɔ nɛɛ waapo, shi kpang ɓɔɔ wu palɛ zang d'ũng wu doo naa, vɔ ditɔ nɛɛ mani.”
44028005	Bulu wìi naa, a sɔkɔ watɛ ka waa palɛ wu vuu ɓɔɔ kaa takpang.
44028006	Ri gã ɓarɛ kaa ɓɔɔ wu puuyi wu watɛ ka tipi tantɛnang wu vɔrɛ ɓɛɛ. Knti naa beeyi vuu ɓɔɔ palɛ wu kpang, ri risi nyaa tɔɔ, yɔɔ keɓe ɓi vuu gãnti.
44028007	Tipi yɔɔ ɓɔɔ zang ɓaa wu nɛɛ Babiliya, kpanti tipi Malita kagn nɔng naabm. Ta ruu waasɛ̃, ti a ruu vuu shaanang, a ruu nwang zanti ka gãa ɓiɓɛ diki taati.
44028008	Daa Babiliya roo ka latãng bii nwaa wu, a yeti ti tɔ̃ɔrɔ wu katɔ. Bulu daa ka yeti gãa ɓɔɔ wu roo ɓɛɛ, gaa wu Laa, a shìng wu naa ka bii, a vuu yaa wu nɔng.
44028009	Ɓɔɔ Bulu palɛ naa weɓe, zang kɔnang ɓɔɔ ri ka gari ri a nandon, a Bulu masɛ ri.
44028010	Ri alɛ rùu vuu dɔli. Ka diki ɓɔɔ ruu vang laana ruu tɔɔ ruu daa kaa tɔɔ, ri tɛ̃ɛ ruu vuu ɓɔɔ naa ruu kasɛ katɔ ɓɛɛ nandon.
44028011	Shala ɓa tɔ taati, a ruu naa vang laana ɓɔɔ a nɛɛ tipi Alezandiriya ɓɔɔ zang bee waa nyaating jaa bãnang varɛ ziti ka bii ɓiɓɛ ɓɛɛ. Laana keɓe nw'ang ka gari Malita nɛɛ guusi.
44028012	Ruu naa shɛ̃ɛ gari Sirakusa, a ruu roo ka nɔngkɔ diki taati.
44028013	Laana ɓuru naa yupaa nɛɛ nɔngkɔ, a ka gari Rejiyu. Nɔng naa gãntɛ tɔ a jasung gaayu ranang nɛɛ dii. Ruu roo diki ziti, a ruu shɛ̃ɛ gari Putiyoli.
44028014	Ruu ìi zang ɓɔɔ ri dũng Laa ka nɔng. Ri gaa ruu nɛɛ ruu nwang nɛɛ ri, diki manziti. A ruu naa seepaa kaa nɛɛ nihn ruu shɛ̃ɛ Rooma kati.
44028015	Zang ɓɔɔ ri dũng Laa ka nɔng, ri tãa nyaa nɛɛ ruu a tɔ, ri a sasak ri a ka Kasuwa Apiyu nɛɛ nɔng ɓɔɔ zang ɓaa nɛɛ Nɔng vuu shaanang taati ɓɛɛ, ri naa kpisi ruu ka nɔngkɔ. Ɓɔɔ Bulu zi ri, zãa Laa, a mã danggn kati.
44028016	Ɓɔɔ ruu shɛ̃ɛ Rooma, zang y'aa Bulu nɛɛ wu nwang ɓi ka bm nɛɛ sɔɔja ɓɔɔ gã wu ɓɛɛ.
44028017	Diki ɓuru daa tɔ taati, a Bulu kpalɛ rɛɛ zang bang bang zang Yahudawa ɓɔɔ ri ka gari ɓɛɛ. Ri kpalɛ zɔɔ, a kɔɔ ri tɔɔ, “Rɛɛ manzung, n p'alɛ̀ rɛɛ zang ɓuru vuu ɓɔɔ kagn kpang. N ti shii bàng nɛɛ gbalang ɓɔɔ rɛɛ dabang ɓuru tusu ruu kpang. Zang mã m ka sãa ka Urushalima, a zang tuu m zang a zang Rooma.
44028018	Zang Rooma ri hɛ̃ɛlɛ m ruu, a ri nɛɛ ri yaa m naa kaatɔ, ka ruu ɓɔɔ, ri tɔɔ ri zi vuu ɓɔɔ n palɛ ɓɔɔ daa naa ɓɔɔ zang nyɔ m vɔrɔ kpàng ɓɛɛ.
44028019	Zang Yahudawa ri kasɛ kpang, ka ruu nɔngkɔ, n tɔɔ zang naa jɛ̃ɛ m ruu ka tìng Kayisa. Vuu shi kpang ɓɔɔ n ti kɔɔ zang ka yuu zang mɛɛ kagn kpang.
44028020	N ɓaa nɔɔ nyaa ka ruu ɓiɓɛ kɔ n tɔɔ n rang yee nɛɛ nɔɔ. Ka ruu ɓɔɔ, zang mã m nɛɛ saka keɓe, ka ruu zang ɓɔɔ zang Isirela ri shing gn ka bii ɓiɓɛ kɔ ɓɛɛ.”
44028021	Ri kɔɔ wu nɛɛ, “Zang shong ruu nyaa gn nɛɛ labeenang nɛɛ tipi Yahudiya ka yuu ɓaaɓɛ kpang. Rɛɛ manzung ɓɔɔ ri ti a kagn nɛɛ nɔng kaɓa, nɛɛ ruu naa weɓe kpang. Ri ti kɔɔ ruu shi kpang ɓɔɔ ka yuu ɓaaɓɛ kpang.
44028022	Ruu kasɛ ruu tɔɔ ruu tãa vuu ɓɔɔ ka yeti ɓaaɓɛ ɓɛɛ. Ka ruu ɓɔɔ, ruu zi tɔ zang r'ang ruu nɛɛ nɔng piti piti ka ruu gbalang keɓe.”
44028023	Ka ruu nɔngkɔ, ri kà zɔɔ diki nɛɛ Bulu. Ɓɔɔ diki ɓɔɔ ri ka zɔɔ naa arɛ zang dɔli ri kpalɛ zɔɔ ka nɔng ɓɔɔ Bulu nwàng kagn ɓɛɛ. Bulu nwangsɛ ri dìiri ruu a ti kɔɔ ri ruu ka yuu Kpanti roonang Laa nɛɛ gãndi sasak nɔng tɔɔ nɛɛ mani. Kasɛ nɛɛ ri ta ruu ɓɔɔ wu kɔɔ ri ka yuu Yeesɔ ɓɛɛ, ka ruu nɔngkɔ, rang ri yee ka yuu ɓiɓɛ ka yeti labeenang Musa nɛɛ ɓɔɔ rɛɛ zang nyaa shoonang Laa.
44028024	Zang ɓɔɔ ri ta ruu ɓiɓɛ katɔ, a zang ɓɔɔ ri ta ɓarɛ kaa takpang.
44028025	Ka ruu nɔngkɔ, ri daayi, nyaa ɓarɛ daa gbete kpang. Bulu kɔɔ ri ruu keɓe ka gbongkarɛ, a ri tantɛ, tɔɔ, “Suru Laa kɔɔ rɛɛ dabang manɛ ruu ɓɔɔ nizang nɛɛ nyaa Ishaya tɔɔ,
44028026	Suru Laa kɔɔyi nɛɛ, ‘Daayi mɔɔ kɔɔ rɛɛ zang keɓe nɛɛ, Nɔɔ ɓ'aa shoo, nɔɔ ɓaa shoo, nɔɔ zi vuu ɓɔɔ zang kɔɔ kpang. Nɔɔ shu jìng, nɔɔ shu jìng, Nɔɔ zi vuu kpang.
44028027	Ka ruu ɓɔɔ, yeti rɛɛ zang keɓe kpãa nyaa ruu tanang dɔli ɓɛɛ. Ri nɔɔ shoo ɓarɛ tɔ, ri ti mung jìng ɓarɛ tɔ. Jìng ɓarɛ nɛɛ zi nɔng, shoo ɓarɛ nɛɛ ti tãa ruu, ri nɛɛ zi vuu nɛɛ yeti ɓarɛ. Ri nɛɛ gbãayu ka bii mɛɛ, n nɛɛ masɛ ri.’”
44028028	A Bulu hangsɛ nyaa ruu ɓiɓɛ tɔɔ, “N kasɛ nɛɛ nɔɔ zirɛ nɛɛ ruu Laa ɓɔɔ ta yuu zang, Laa shong nyaa tɔ nɛɛ mani ka bii zang ɓɔɔ ri zang Isirela kpang ɓɛɛ. Ri ti naa tãa ditɔ.”
44028029	[Ɓɔɔ Bulu kɔɔ ruu keɓe naa weɓe, zang Yahudawa ri daayi, ri laa nyaa nɛɛ zɔɔ ka gbalang nɛɛ gnvɔ ning.]
44028030	Bulu nwang ka bm ka nɔngkɔ saa ziti, ka gãa ɓɔɔ wu shu saka katɔ ɓɛɛ. Ta zang ɓɔɔ ri alɛ wu nyaa jeenang waasɛ̃.
44028031	Kɔɔ zang ruu ka yuu Kpanti roonang Laa. Ti tusu zang vuu ka yuu kpanti Yeesɔ Kirisi, kaa vɔrɔ kpang. Zang ɓɔɔ ti zãa wu ruu keɓe kɔɔnang kpang.
45001001	Labeenang keɓe, a nɛɛ bii mɛɛ nkɔ Bulu ɓɔɔ n jaafoo Yeesɔ Kirisi ɓɛɛ. A n ti zang shoonang ɓɔɔ Yeesɔ zɔ̃ng m, a shing m nɛɛ, n kɔ̀ɔrɔ̀ zang Ruu Tɔ̃ɔ Laa ɓɛɛ.
45001002	Ruu Tɔ̃ɔ keɓe, Laa 'a nyaa ɓiɓɛ tɔ doo tɛ̃ɛtɛ̃ɛ ka tìng, nɛɛ bii rɛɛ zang nyaa shoonang ɓiɓɛ, a zang ti bee ka yeti labeenang ɓiɓɛ.
45001003	Ruu keɓe, ɓi ka yuu Jaa ɓiɓɛ Kpanti ɓuru Yeesɔ Kirisi. Ka bii shɔnzang, wu ɓi zɔ̃ng Dawuda.
45001004	Ka nwannang ɓiɓɛ ɓɔɔ shi kpang ɓi kagn kpang ɓɛɛ, Laa t'usù nɛɛ naa vuu palɛnang ɓiɓɛ nɛɛ Yeesɔ kɔ Jaa ɓiɓɛ, ka ɓɔɔ wu wisi wu paa nɛɛ saa ɓɛɛ.
45001005	Laa a ruu gbalang nɛɛ bii ɓiɓɛ kɔ, a ruu nwàng zang shoonang ɓiɓɛ ka ruu Yeesɔ, tɔ̀ɔ, ruu gɔ̃ zang koolaa nandon ri shing danggn, ri ti dũng nyaa ɓiɓɛ.
45001006	Ɓɔɔ nɔɔ zang Rooma, nɔɔ jong kagn. Nɔɔ doo ka teteng zang ɓɔɔ Laa zɔ̃ngkɔ ri, nɛɛ ri nwang zang Yeesɔ Kirisi ɓɛɛ kɔ.
45001007	Ka ruu nɔngkɔ, n bè'e nɔɔ nandon laa keɓe, ɓɔɔ nɔɔ ka gari Rooma, ɓɔɔ Laa kasɛ ruu manɛ katɔ, a zɔ̃ngkɔ nɔɔ nɛɛ nɔɔ naa nwang zang ɓiɓɛ ɓɛɛ. Daa ɓuru Laa nɛɛ, Kpanti ɓuru Yeesɔ Kirisi ri yi nɔɔ naa ka bii, a ri ti shing yeti manɛ ri valɛ katɔ.
45001008	N gaayu, n zãa Laa mɛɛ nɛɛ bii Yeesɔ Kirisi, ka ruu ɓɔɔ, zang koo nandon, ri rang ruu ka yuu danggn shinang manɛ ɓɛɛ.
45001009	Laa ɓɔɔ n pàl'ɛ wu shoonang, nɛɛ suru mɛɛ ka ɓɔɔ n kɔɔrɔ zang Ruu Tɔ̃ɔ Jaa ɓiɓɛ, zi tɔ nɛɛ n gaa wu ka ruu manɛ, n yaa diki kpang.
45001010	N gaayi, diki diki nɛɛ wu nɛɛ kasɛ tɔ, wu yàa m gbalang jong, n daa leng jìng ka nɔɔ diki wu bee takpang.
45001011	N kasɛ nɔɔ zinang katɔ gbãnggbãng, tɔ̀ɔ, n a nɔɔ vuu ɓɔɔ Suru Laa alɛ zang ɓɛɛ. Tɔ̀ɔ, wu mã nɔɔ danggn kati.
45001012	N tɔɔ, n kɔɔyi nɛɛ, ruu mã nɔɔ zɔɔ danggn, nɛɛ danggn ɓɔɔ ruu shing ka bii Laa ɓɛɛ.
45001013	Manzung, ɓɔɔ ri dũng doo Laa kɔ ɓɛɛ, n kasɛ nɔɔ zi vuu keɓe. N mang diki diki nɛɛ n daa leng nɔɔ, a vuu ɓɔɔ zãa m kagn. N kasɛ n shing zang ɓɔɔ ka teteng manɛ, ri dũng Laa naa ɓɔɔ n wàlɛ̀ zang ɓɔɔ ri dũng Laa ka teteng zang nimbang, ɓɔɔ ri ɓarɛ zang Yahudawa kpang ɓɛɛ.
45001014	N m zang ɓɔɔ pàl'ɛ zang piti shoonang ɓɛɛ, zang Heleni nɛɛ zang ɓɔɔ ri zang Heleni kpang ɓɛɛ, zang ɓɔɔ ri bèe laa katɔ nɛɛ zang ɓɔɔ ri bèe laa kpang ɓɛɛ.
45001015	Ka ruu nɔngkɔ, bii shaa m, n kasɛ n tɔɔ, n naa rang nɔɔ ɓɔɔ nɔɔ kaa gari Rooma, Ruu Tɔ̃ɔ Laa jong.
45001016	Yusɛ̃ɛ Ruu Tɔ̃ɔ Laa kɔɔnang tuu m kpang. Ruu Tɔ̃ɔ Laa kɔ naa vuu palɛnang Laa ɓɔɔ wu ta yuu zang piti, ɓɔɔ ri shing danggn tɔ nɛɛ mani ɓɛɛ. Zang Yahudawa kɔ shɔɔnang, wu tɛɛ zang ɓɔɔ zang Yahudawa kpang ɓɛɛ.
45001017	Ka ruu ɓɔɔ, Ruu Tɔ̃ɔ Laa kɔ tusu zang naa ɓɔɔ Laa shingnɛ, zang wu nwang zang tɔ̃ɔ ka tìng ɓiɓɛ ɓɛɛ. Nwannang tɔ̃ɔ ɓɔɔ gaayu nɛɛ danggn shinnang, wu waa nyaa nɛɛ mani ɓɛɛ. Naa ɓɔɔ Labeenang Laa kɔɔ ɓɛɛ nɛɛ, “Zang ɓɔɔ ɓi zang tɔ̃ɔ ka tìng Laa, ka ruu danggn ɓɔɔ wu shing ka bii Laa ɓɛɛ, wukɔ walɛ suru bii.”
45001018	Gnvɔ Laa tusu bii tɔ nɛɛ lapa, ka yuu zang piti ɓɔɔ ri palɛ vuu shi kpang, nɛɛ zang ɓɔɔ yeti ɓarɛ shi kpang, ɓɔɔ ri kasɛ nɛɛ zang zi vuu ɓɔɔ nizang ka yuu Laa kpang, nɛɛ yeti shi kpang ɓarɛ ɓɛɛ.
45001019	Laa dang ri jìng ka ruu ɓɔɔ vuu ɓɔɔ naa zang zi ka yuu Laa, ri zi tɔ ɓɛɛ. Ka ruu ɓɔɔ, Laa tusu ri tɔ ɓɛɛ.
45001020	Ɓɔɔ bɛɛ Laa mãa koo gn kpang, vuu ɓɔɔ zang zi kpang ka yuu ɓiɓɛ, naa vuu palɛnang ɓiɓɛ nɛɛ nwannang ɓiɓɛ, ri zi tɔ gbayi gbayi. Zang ri zili vuu keɓe katɔ ka vuu ɓɔɔ Laa mãarɛ ɓɛɛ. Ka ruu nɔngkɔ, vuu ɓɔɔ ri jãa nyaa kagn ɓɛɛ kpang.
45001021	Ka ruu ɓɔɔ, ri zi Laa tɔ, a ri a wu bannang kaa takpang, nɛɛ wukɔ Laa kpang. Ri ti zã̀a wu kpang. A rɛ̃rɛnang ɓarɛ sɔ̀ɔ gbalang kpang. A yeti ɓarɛ tɔɔyi, ri zi vuu ɓɔɔ kaa takpang.
45001022	Ri tɔɔ ri zũng katɔ, a ɓeekpang, ri ɓarɛ shoko.
45001023	Ka ɓɔɔ ri nɛ̀'ɛ bang Laa ɓɔɔ nwang ɓi dondong, ri bang ɓarɛ vuu ɓɔɔ shɔnzang palɛ, nwàng naa shɔnzang ɓɔɔ vɔ katɔ, nɛɛ jaaning, nɛɛ yɔpɔ jìngti, a ɓɔɔ rɛɛ vuu ɓɔɔ ri gɔ̃ nɛɛ buru ɓɛɛ.
45001024	Ka ruu ɓɔɔ, shɔnzang ri shoko nɔngkɔ, Laa yaa ri, ri palɛ vuu ɓɔɔ sãnsãnrãng ɓɔɔ yeti ɓarɛ kasɛ ɓɛɛ. A ri p'alɛ̀ vuu yusɛ̃ɛ nɛɛ zɔɔ.
45001025	Ri kɔ̃sɔ ruu nizang ɓɔɔ ka yuu Laa nɛɛ sè'e. Ri bang vuu ɓɔɔ Laa mã̀ayi, a ri p'alɛ̀ wu shoonang, ri yaa Laa ɓɔɔ zang dɔɔ wu dondong ka nɔngkɔ. N'ɔngkɔ̀.
45001026	Ka ruu nɔngkɔ, Laa yaa ri nɛɛ ri palɛ vuu yusɛ̃ɛ ɓɔɔ yeti ɓarɛ kasɛ ɓɛɛ. Zang soro ɓarɛ ri yaa roonang nɛɛ zang varɛ, ri rooro kaa nɛɛ zang soro kɔ doori. Vuu ɓɔɔ zang p'alɛ̀ gngn nɔngkɔ kpang ɓɛɛ.
45001027	Zang varɛ ri palɛ doo nɔngkɔ, ri yaa roonang tɔ nɛɛ zang soro ri rooro kaa doo nɛɛ zang varɛ kɔ. Zang varɛ ri palɛ vuu yusɛ̃ɛ nɛɛ zɔɔ, ka ruu nɔngkɔ, zang dang ri jìng naa ɓɔɔ dà'a ri ɓɛɛ, ka ruu vuu shi kpang ɓɔɔ ri p'alɛ̀ ɓɛɛ.
45001028	Ka ruu ɓɔɔ, shɔnzang ri kasɛ nɛɛ ri y'itì vuu ɓɔɔ nizang ɓɔɔ zang zi ka yuu Laa ka yeti ɓarɛ kpang. Laa yaa ri tɔ ri rɛ̃rɛ vuu ɓɔɔ shi kpang, tɔɔ ri palɛ vuu ɓɔɔ daa naa palɛnang kpang ɓɛɛ.
45001029	Yeti ɓarɛ ɓi gnvɔ kɔ shɛ̃ɛning, ka zɔ̃ngzɔ̃ng, nɛɛ vuu shi kpang, ri kasɛ vuu ɓɔɔ ka naa zang ɓɛɛ. Ri pàl'ɛ zɔɔ shi kpang. Ri kaa sũnyaa dɔli, ri nyɔ zang vɔrɔ, ri gaarɛ nyaa. A ri nwaarɛ zɔɔ. Ri rɛ̃rɛ vuu shi kpang ka yuu zang diki diki, ri rang zang.
45001030	Ri rang yee shi kpang ka yuu zɔɔ, ri kasɛ Laa kpang, ri tuu yuu ɓarɛ dɔli, ri ti kɔɔrɔ ruu bang bang ka yuu ɓarɛ. Ri nwangsɛ vuu shi kpang ka zɔ̃ngzɔ̃ng, ri ɓaa shoo ka nyaa zang ɓɔɔ ri yi ri ɓɛɛ kpang.
45001031	Ri shoko, ri p'alɛ̀ vuu ɓɔɔ ri kɔɔyi nɛɛ ri palɛ ɓɛɛ kpang, ri kasɛ ruu zang kpang, gn zang ti kɔng ri kpang.
45001032	Ri zi tɔ nɛɛ nyaa dannang Laa kɔɔyi nɛɛ zang ɓɔɔ ri palɛ vuu ɓɔɔ naa weɓe, daa naa ɓɔɔ zang nyɔ ri vɔrɔ ɓɛɛ. Ri huu shoo wu ka nɔng palɛnang kɔ shɛ̃ɛning kpang, ri tãa tìnang zang ɓɔɔ ri p'alɛ̀ vuu keɓe ɓɛɛ.
45002001	Masang, mɔɔ kɔɔ zang katɔ nɛɛ zang ri palɛ vuu shi kpang tɔ ya? Naa mɔɔ doo zang kiya, daa naa ɓɔɔ mɔɔ kɔɔ zang ɓɔɔ nɔngkɔ kpang. Ka ruu ɓɔɔ naa mɔɔ dɔng zang ɓɔɔ ruu ka yuu vuu ɓɔɔ ri palɛ, a mɔɔ palɛ doo vuu ɓɔɔ ri palɛ ɓɛɛ kɔ, mɔɔ dɔng ɓaa yuu ɓaaɓɛ ruu.
45002002	Ruu zi tɔ nɛɛ, naa ɓɔɔ Laa dɔng zang ɓɔɔ ri palɛ vuu ɓɔɔ naa weɓe ruu, palɛ ɓi tɔ̃ɔ.
45002003	A mɔkɔ masang, mɔɔ palɛ doo vuu ɓɔɔ mɔɔ dɔng zang ruu ka yuu ɓiɓɛ ɓɛɛ kɔ ya? Mɔɔ kɔɔ ɓaa nɛɛ Laa naa jɛ̃ɛ mɔɔ ruu kpang ya?
45002004	Mɔɔ rɛ̃̀rɛ̀ waasɛ̃ ka yuu Laa kpang, ka ruu ɓɔɔ, palɛ mɔɔ tɔ̃ɔ dɔli, a dang mɔɔ jìng tantɛnang kpang, a ti mã danggn nɛɛ mɔɔ dɔli ɓɛɛ ya? Laa pàl'ɛ mɔɔ tɔ̃ɔ, nɛɛ tɔ̀ɔ mɔɔ kɔ̃sɔ yeti ɓaaɓɛ kati.
45002005	Wee nɔɔ kpãa nyaa nɔngkɔ, a nɔɔ ti kɔ̃sɔ yeti manɛ kpang, nɔɔ kpàl'ɛ yuu manɛ ɓi gnvɔ Laa. Nɔɔ shingnɛ, jìng ɓɔɔ Laa naa dang nɔɔ, wu bangnɛ ka diki ɓɔɔ gnvɔ ɓiɓɛ, nɛɛ ruu tɔ̃ɔ ɓɔɔ wu jɛ̃ɛ zang ɓɛɛ, naa nwangsɛ bii kagn ɓɛɛ.
45002006	Ka ruu ɓɔɔ, Laa naa sɔ̀ɔr'ɔ zang ɓu doo ka doo, vuu ɓɔɔ zang ɓu p'alɛ̀ ɓɛɛ.
45002007	Zang ɓɔɔ ri yi tìng, ri palɛ ɓarɛ tɔ̃ɔ kɔ sasak, nɛɛ tɔ̀ɔ, Laa wu a ri bannang, wu dɔ̀ɔ ri, ri ti nw'ang ningkãari dondong. Laa naa a ri suru bii ɓɔɔ waa nyaa kpang ɓɛɛ.
45002008	Zang ɓɔɔ ri kasɛ yuu ɓarɛ dɔli, ri kasɛ ruu ɓɔɔ nizang kpang. Ri dũng vuu ɓɔɔ shi kpang ɓɛɛ. Gnvɔ naa shà'a Laa nɛɛ ri, wu dang ri jìng.
45002009	Zang nandon ɓɔɔ ri palɛ vuu shi kpang, ri naa dang jìng dɔli. Zang gaayu nɛɛ zang Yahudawa kɔ shɔɔnang, wu tɛɛ zang ɓɔɔ ri zang Yahudawa kpang ɓɛɛ.
45002010	A Laa naa a zang ɓɔɔ ri p'alɛ̀ vuu tɔ̃ɔ kɔ bannang, wu ti dɔɔ ri, wu ti shing ri, ri nw'ang ka nyaa zɔɔ. Gaayu nɛɛ zang Yahudawa kɔ shɔɔnang, wu naa tɛɛ zang ɓɔɔ ri zang Yahudawa kpang ɓɛɛ.
45002011	Ka ruu ɓɔɔ, Laa jɛ̃ɛ zang ruu ɓi jong gn dang gbete kpang ɓɛɛ.
45002012	Zang ɓɔɔ ri zang Yahudawa kpang, ɓɔɔ ri zi nyaa dannang Laa kpang ɓɛɛ, ɓɔɔ ri palɛ vuu shi kpang, ri shaarɛ doo nɛɛ mani. Ka wee zang jɛ̃ɛ ri ruu ka doo nyaa ɓɔɔ Musa d'angnɛ kpang ɓee. Zang jɛ̃ɛ ɓi zang Yahudawa ɓɔɔ ri palɛ vuu shi kpang ruu ka doo nyaa ɓɔɔ Musa dang ɓɛɛ, ka ruu ɓɔɔ, ri zi nyaa ɓɔɔ Musa dangnɛ ɓarɛ tɔ ɓɛɛ.
45002013	Ka ruu ɓɔɔ, zang raa zang tɔ̃ɔ ka ting Laa, wu ka r'uu ruu Laa ɓɔɔ zang tãa ɓɛɛ kɔ shɛ̃ɛning kpang. Ɓi zang ɓɔɔ ri palɛ vuu ɓɔɔ Laa dang nyaa nɛɛ zang palɛ ɓɛɛ kɔ, Laa ɓ'aa ri nɛɛ ri zang tɔ̃ɔ.
45002014	Zang ɓɔɔ ri zang Isirela kpang, ri zi nyaa ɓɔɔ Laa dang ɓɛɛ ɓarɛ kpang. A ri nɛɛ p'alɛ̀ vuu ɓɔɔ Laa dang nyaa ka yuu ɓiɓɛ nɛɛ zang palɛ ɓɛɛ, rikɔ nwàng kaa nyaa dannang nɛɛ yuu ɓarɛ. A ri zi nyaa ɓɔɔ Laa dang ɓɛɛ kaa takpang.
45002015	Vuu ɓɔɔ ri palɛ kɔ t'usù nɛɛ, vuu ɓɔɔ Laa dang nyaa ka yuu ɓiɓɛ kagn yeti ɓarɛ. Yeti ɓarɛ ti tusu doo nɔngkɔ. Ka ruu ɓɔɔ, lee ɓɔɔ rɛ̃rɛnang ɓarɛ kɔɔ ri nɛɛ ri palɛ vuu shi kpang tɔ, lee ɓɔɔ wu ti kɔ̀ɔ ri nɛɛ, vuu ɓɔɔ ri palɛ ɓɛɛ tɔ̃ɔ ɓɛɛ.
45002016	Ka diki keɓe, Laa naa jɛ̃ɛ zang ɓu ruu ka yuu vuu ɓɔɔ zang ɓu waasɛ katɔ ɓɛɛ. Jɛ̃ɛ ruu keɓe, nɛɛ bii Yeesɔ Kirisi naa ɓɔɔ n kɔɔ ka ruu Laa kɔ n kɔ̀ɔrɔ̀ nɔɔ ɓee.
45002017	A mɔkɔ, mɔɔ tɔɔ mɔɔ ɓaa zang Yahudawa. Mɔɔ di yuu ɓaa kaa bii nyaa ɓɔɔ Laa dang ɓɛɛ, a mɔɔ dɔ̀'ɔ bii nɛɛ mɔɔ ɓaa zang Laa.
45002018	Mɔɔ zi vuu ɓɔɔ Laa kasɛ nɛɛ mɔɔ palɛ ɓɛɛ tɔ, a nyaa ɓɔɔ Laa dang ɓɛɛ, ti tusu mɔɔ tɔ nɛɛ, mɔɔ zɔ̃ng vuu ɓɔɔ tɔ̃ɔ ɓɛɛ.
45002019	Nyaa zaa mɔɔ ka nɔng ɓɔɔ mɔɔ kɔɔyi nɛɛ, Nkɔ zang ɓɔɔ yi zang jìng ringtang labalang kpang. Mɔɔ nwang naa waa ɓɔɔ yakɛ zang ɓɔɔ ri ka nɔng ɓɔɔ tɔ̀ɔ katɔ nɔng ɓɛɛ.
45002020	Mɔkɔ ti kpɛ̃ɛrɛ zang ɓɔɔ ri zũng kpang ɓɛɛ. Mɔɔ ti tusu zang ɓɔɔ ri zi vuu kpang naa wujɛ ɓɛɛ. Mɔɔ zi ɓaa tɔ nɛɛ, mɔɔ zi nyaa ɓɔɔ Laa dang ɓɛɛ tɔ. Ka ruu nɔngkɔ, mɔɔ zi vuu tɔ piti, vuu ɓɔɔ mɔɔ kɔɔyi ɓi ti nizang tingkiring.
45002021	Kpɛ̃ɛrɛ yuu ɓaaɓɛ jong, mɔɔ nɛɛ tusu zang ɓɔɔ vuu katɔ ɓɛɛ. Mɔɔ ɓɔɔ shɔngɓɔ kpang, mɔɔ nɛɛ kɔɔ zang nɛɛ ri ɓɔ̀ɔ shɔngɓɔ kpang ɓɛɛ.
45002022	M'ɔɔ roo nɛɛ soro zang kpang, mɔɔ nɛɛ kɔɔyi nɛɛ, zang ri roo nɛɛ soro zang ɓɔɔ kpang ɓɛɛ. Mɔɔ nɛɛ kasɛ ruu vaka kpang, mɔɔ daa ɓɔ̀ɔ vuu ka jaka vaka kpang.
45002023	Mɔɔ dɔ̀'ɔ bii nɛɛ, nyaa ɓɔɔ Laa dangnɛ manɛ kagn. Nɔɔ nɛɛ ta nyaa ɓɔɔ Laa dang ɓɛɛ tɔ, nɔɔ shingnɛ zang sèng Laa kpang.
45002024	Labeenang Laa kɔɔyi tɔɔ, “Zang ɓɔɔ ri zang Yahudawa kpang, ri rang yee shi kpang ka yuu nung Laa ka ruu manɛ kɔ zang Yahudawa”.
45002025	Nɔɔ nɛɛ dũng nyaa ɓɔɔ Laa dang ɓɛɛ katɔ, shaa yeenang manɛ tɔ̃ɔ. Nɔɔ nɛɛ ta nyaa ɓɔɔ Laa dang ɓɛɛ katɔ, nɔɔ nɛ̀'ɛ yee shaa kpang gbã̀'agbãa.
45002026	Naa zang ɓɔɔ yèe shaa kpang, dũng vuu ɓɔɔ Laa dang nyaa ka yuu ɓiɓɛ katɔ, Laa rìs'i wu, wu nwang naa zang ɓɔɔ yee shaa katɔ ɓɛɛ.
45002027	Ka ruu nɔngkɔ, zang ɓɔɔ ri yee shaa ɓarɛ kpang, ri naa ɓa nɔɔ ditɔ zang Yahudawa, ri nɛɛ dũng nyaa ɓɔɔ Laa dang katɔ ɓɛɛ. Ka ruu ɓɔɔ, nɔkɔ zi nyaa ɓɔɔ Laa dangnɛ, a zang ti yee nɔɔ shaa katɔ, a nɔɔ t'a nyaa ɓɔɔ Laa dang ɓɛɛ katɔ ɓɛɛ.
45002028	Ɓu wi zang Yahudawa ɓɔɔ nizang wiya? Ɓi zang ɓɔɔ zang yee wu shaa katɔ, a ti ta bii naa zang Yahudawa ɓɛɛ kpang.
45002029	Zang Yahudawa ɓɔɔ nizang ɓi, zang Yahudawa ɓɔɔ yeti ɓiɓɛ tɔ̃ɔ ɓɛɛ, ɓɔɔ Suru Laa kɔ̃sɔ wu ɓoro tɔ, naa ɓɔɔ zang y'ee shaa ɓɛɛ. Wu nyaa ɓɔɔ Musa dangnɛ kɔ̃sɔ wu kpang. Zang keɓe ɓi Laa dɔɔ wu, wu shɔnzang ri dɔɔ wu kpang.
45003001	A zang Yahudawa, ri ɓa zang ɓɔɔ ri zang Yahudawa kpang ɓu kaa nɛɛ viya? Shaa yeenang nwang zang ɓu viya?
45003002	Nwǎng zang vuu katɔ dɔli. Laa a zang Yahudawa kɔ Ruu ɓiɓɛ ka naa, nɛɛ ri yiti.
45003003	A zang ɓɔɔ ri nɛɛ shing danggn kpang, ka teteng ɓarɛ ɓɛɛ? Ka ruu nɔngkɔ, Laa p'alɛ̀ vuu ɓɔɔ wu a nyaa nɛɛ wu p'alɛ̀ ɓɛɛ takpang ya?
45003004	Wu nɔngkɔ kpang. Naa zang piti ri suu sè'e, Laa palɛ ɓi vuu ɓɔɔ nizang ɓɛɛ. Naa ɓɔɔ Labeenang Laa kɔɔyi ɓɛɛ nɛɛ, “Mɔɔ nɛɛ rang yee, zang piti ri zi katɔ nɛɛ yee ɓaaɓɛ nizang. Naa zang ɓà'a mɔɔ nyaavaa, mɔkɔ mɔɔ shaayi”.
45003005	Naa vuu shi kpang ɓɔɔ ruu palɛ, shingnɛ, zang wu zi vuu tɔ̃ɔ ɓɔɔ Laa palɛ ɓɛɛ gbãnggbãng ɓɛɛ? Ruu kɔɔ ɓu kaa nɛɛ viya? Nɛɛ Laa nɛɛ dang ruu jìng tɔ, p'alɛ̀ shi kpang ya? (N rang yee m naa ɓɔɔ shɔnzang ri rangkɛ ɓɛɛ)
45003006	Wu nɔngkɔ kpang. Naa Laa palɛ vuu gn dang gbete, palɛ biya wu jɛ̃ɛ zang koo ruu viya?
45003007	Zang ɓɔɔ kɔɔ katɔ nɛɛ, naa sè'e ɓɔɔ n suuyi, shingnɛ, zang a Laa bannang a ti shingnɛ zang zi vuu nizang ɓɔɔ Laa palɛ kaa gbãnggbãng ɓɛɛ, ka ruu vi Laa dang m jìng naa zang ɓɔɔ palɛ vuu shi kpang viya?
45003008	A ka ruu vi ruu p'alɛ̀ vuu shi kpang tɔ̀ɔ, tɔ̃ɔ wu nwang ka nɛɛ mani kpang viya? Zang ɓɔɔgn ri rang ruu shi kpang ka yuu ɓuru nɛɛ ruu kɔɔrɔ nɔngkɔ. Zang naa dang ri jìng ditɔ jong naa ɓɔɔ daa naa katɔ ɓɛɛ.
45003009	Nɛɛ nɔngkɔ, ɓɔɔ ruu zang Yahudawa ruu ɓa zang ɓɔɔ ri zang Yahudawa kpang ɓu kaa tɔ ya? Nɔngkɔ kpang tingkiring. N kɔ̀ɔ nɔɔ ka tìng nɛɛ zang Yahudawa nɛɛ zang ɓɔɔ ri zang Yahudawa kpang nandon, ri palɛ vuu shi kpang katɔ.
45003010	Naa ɓɔɔ labeenang Laa kɔɔyi ɓɛɛ nɛɛ, “Zang ɓɔɔ palɛ tɔ̃ɔ kagn gbete ka jìng Laa kpang.
45003011	Zang ɓɔɔ ti zi vuu ɓɔɔ kagn kpang, zang ɓɔɔ ti kãa nɔng Laa kagn gbete kpang.
45003012	Zang piti ri ràa Laa yuu knti tɔ, ri nandon, ri palɛ vuu shi kpang tɔ. Zang ɓɔɔ palɛ vuu tɔ̃ɔ kagn teteng ɓarɛ gbete kpang tingkiring.
45003013	Nyaa ɓarɛ ɓi sàa ɓɔɔ nyaa bm ɓɛɛ Yee ɓɔɔ ri rangnɛ, ɓi zang nwaarɛnang kɔ shɛ̃ɛning Ruu ɓɔɔ nyɔ zang vɔrɔ nwang nɛɛ nyaa ɓarɛ naa ɓɔɔ zɔ̃pɔ nwang nɛɛ nyaa sɔkɔ ɓɛɛ.
45003014	Nyaa ɓarɛ ɓi nyaa rìiti kɔ shɛ̃ɛning, nɛɛ yee ɓɔɔ la katɔ ɓɛɛ.
45003015	Ri wìiri kpang, ri shǐng zang nyaa vuu waa ka bii, a ri nyɔ zang vɔrɔ.
45003016	Nɔng ɓɔɔ ri daa piti ri lasɛ nɔng, ri y'aa zang nɛɛ yeti lasɛnang.
45003017	Ri zunung ɓɔɔ ri shing zang, zang ri nwang ka nyaa zɔɔ ɓɛɛ kpang.
45003018	Ri kaa vɔrɔ Laa ka vuu ɓɔɔ ri palɛ ɓɛɛ kpang tingkiring”.
45003019	Ruu zi ɓuru tɔ nɛɛ, vuu ɓɔɔ zang bèe ka yeti nyaa ɓɔɔ Laa dangnɛ, ɓi ɓɔ̀'ɔ zang ɓɔɔ ri dũng ɓarɛ nyaa dannang keɓe ɓɛɛ. Tɔ̀ɔ, wu zãa shɔnzang nandon nyaa jãanang kati. Tɔ̀ɔ, wu shingnɛ Laa wu naa jɛ̃ɛ zang koo nandon ruu kati.
45003020	Ka ruu nɔngkɔ, zang nwàng zang tɔ̃ɔ ɓi jong ka tìng Laa ka ruu ɓɔɔ zang palɛ vuu ɓɔɔ nyaa dannang Laa kɔɔyi nɛɛ zang wu palɛ ɓɛɛ kpang. Nyaa ɓɔɔ Laa dangnɛ pù'u zang ɓi jìng, zang zi vuu shi kpang ɓɔɔ zang palɛ ɓɛɛ.
45003021	Kãntang keɓe, Laa nwangsɛ gbalang ɓɔɔ wu shing zang, zang nwang zang tɔ̃ɔ ka tìng ɓiɓɛ tɔ. Ruu gbalang keɓe, hãa ɓi kagn nɛɛ nyaa ɓɔɔ Laa dang ɓɛɛ kpang. Nyaa ɓɔɔ Laa dangnɛ, nɛɛ rɛɛ zang nyaa shoonang Laa ri kɔɔ ruu ka yuu gbalang keɓe.
45003022	Laa sh'ing zang, zang nw'ang zang tɔ̃ɔ ka tìng ɓiɓɛ, ka ruu danggn ɓɔɔ zang shing ka bii Yeesɔ Kirisi ɓɛɛ. Ɓi ɓɔɔ zang piti ɓɔɔ ri shing danggn ka bii Kirisi ɓɛɛ, ka ruu ɓɔɔ, Laa shɛ̃ɛrɛ zang ɓi kpang ɓɛɛ.
45003023	Zang piti ri palɛ vuu shi kpang tɔ, ri daa naa ɓɔɔ ri walɛ bannang ɓɔɔ Laa a zang ɓɛɛ takpang.
45003024	A ka ruu tɔ̃ɔ ɓɔɔ Laa palɛ zang waati, Laa yaa ri gbalang vuu shi kpang ɓarɛ a shing ri tɔ, ri nw'ang zang tɔ̃ɔ tɔ, ka tìng ɓiɓɛ nɛɛ bii Yeesɔ Kirisi ɓɔɔ wukɔ ta yuu ɓarɛ ɓɛɛ.
45003025	Laa a zang wu, nɛɛ zang nyɔ wu vɔrɔ, nɛɛ tɔ̀ɔ, wu nwang kaa gbalang ɓɔɔ Laa yà'a shɔnzang nandon gbalang vuu shi kpang ɓarɛ ɓɛɛ. Ka ruu danggn ɓɔɔ ri shing ka bii ɓiɓɛ ɓɛɛ. Laa palɛ vuu keɓe, tɔ̀ɔ, wu tusu zang tɔ̃ɔ ɓiɓɛ. Ka tìng, Laa mã danggn, a yee laa ka vuu shi kpang ɓɔɔ shɔnzang ri palɛ ɓɛɛ kpang.
45003026	Kãntang keɓe, y'ee laa kaa tɔ, ka vuu shi kpang ɓɔɔ shɔnzang ri palɛ ɓɛɛ, tɔ̀ɔ, wu tusu zang tɔ̃ɔ ɓiɓɛ. Ka gbalang keɓe, Laa tusu zang nɛɛ wu ɓi zang tɔ̃ɔ, nɛɛ wu ti shing zang piti ɓɔɔ ri shing danggn ka bii Yeesɔ Kirisi, ri nwang zang tɔ̃ɔ ka tìng ɓiɓɛ.
45003027	Ruu rangkɛ yee bang bang ka yuu ɓuru ka yuu viya? Vuu kpang. Ka ruu vi nɔngkɔ viya? Ka ruu ɓɔɔ, ruu palɛ vuu ɓɔɔ nyaa dannang Laa kɔɔyi ɓɛɛ ya? Wu nɔngkɔ kpang, ɓi ka ruu ɓɔɔ, ruu shing danggn tɔ ɓɛɛ.
45003028	Ka ruu ɓɔɔ, ruu di nyaa ruu tɔ nɛɛ, shɔnzang raa zang tɔ̃ɔ ka tìng Laa ka ruu danggn ɓɔɔ wu shingnɛ kɔ gbete, wu ka ruu ɓɔɔ wu palɛ vuu ɓɔɔ nyaa dannang Laa kɔɔyi nɛɛ zang palɛ kpang ɓɛɛ.
45003029	Laa ɓi Laa zang Yahudawa kɔ shɛ̃ɛning ya? Ɓi doo Là'a zang ɓɔɔ ri zang Yahudawa kpang kɔ doori kpang ya? Ɓi doo Laa ɓarɛ kɔ.
45003030	Laa ɓi gbete kak. Shing zang ɓɔɔ ri yee shaa katɔ, ri nwang zang tɔ̃ɔ ka tìng ɓiɓɛ ka ruu danggn ɓɔɔ ri shing ɓɛɛ. Wu ti shing zang ɓɔɔ ri yee shaa kpang, ri nw'ang zang tɔ̃ɔ doo ka ruu danggn ɓɔɔ ri shing ɓɛɛ kɔ.
45003031	Nɛɛ nɔngkɔ, ruu kɔsɔ nyaa dannang Laa kaa tɔ nɛɛ danggn ɓɔɔ ruu shing ɓɛɛ ya? Wu nɔngkɔ kpang tingkiring. Ruu shɔ nyaa dannang Laa ɓi kaa nɛɛ tɔɔsung kɔ jong.
45004001	Ruu kɔɔ ɓu kaa vi ka yuu Ibirayi dabang rɛɛ dabang ɓuru viya?
45004002	Naa Laa nɛɛ shingnɛ nwang zang tɔ̃ɔ ka tìng ɓiɓɛ, ka ruu vuu ɓɔɔ wu palɛ, vuu ɓɔɔ Ibirayi nɛ̀'ɛ kɔɔrɔ ruu bang bang ka yuu ɓiɓɛ nɛɛ kagn. A nɛ̀'ɛ kɔɔrɔ ruu keɓe kaa tɔ̀'ɔ ka tìng Laa kpang.
45004003	Labeenang Laa kɔɔyi nɛɛ, “Ibirayi shing danggn ka bii Laa, a ka ruu danggn ɓɔɔ wu shing ɓɛɛ, Laa ta wu nɛɛ wu zang tɔ̃ɔ.”
45004004	Zang ɓɔɔ palɛ shoonang nɛɛ zang shu wu katɔ, vuu ɓɔɔ zang a wu, wu waati kpang, ɓi ka ruu shoonang ɓɔɔ wu p'alɛ̀ ɓɛɛ.
45004005	A zang ɓɔɔ palɛ shoonang tɔ̃ɔ ɓi kpang, nɛɛ shing danggn ɓi ka bii Laa, ɓɔɔ shing zang ɓɔɔ palɛ vuu shi kpang, wu nwang zang tɔ̃ɔ. Zang keɓe, danggn ɓɔɔ wu shingnɛ risi wu, wu nwang zang tɔ̃ɔ ka tìng Laa.
45004006	Dawuda ti kɔɔ ruu doo nɔngkɔ, ka yuu tìnang zang piti ɓɔɔ Laa ta wu, nɛɛ wu zang tɔ̃ɔ. Wu ka ruu shoonang tɔ̃ɔ ɓɔɔ wu palɛ ɓɛɛ kpang ɓɛɛ. Dawuda kɔɔyi tɔɔ,
45004007	“Tìnang tãanang ɓi ɓɔɔ zang ɓɔɔ Laa yaa ri gbalang vuu shi kpang ɓarɛ tɔ ɓɛɛ. zang ɓɔɔ Laa kɔsɔ vuu shi kpang ɓarɛ tɔ ɓɛɛ.
45004008	Tìnang tãanang ɓi ɓɔɔ zang ɓɔɔ Laa kp'aarɛ̀ danggn vuu shi kpang ɓiɓɛ kpang ɓɛɛ”
45004009	Tìnang kɔ Dawuda ràng ruu ka yuu ɓiɓɛ, ɓi ɓɔ̀'ɔ zang ɓɔɔ ri yee shaa katɔ kɔ shɛ̃ɛning ya? Kpang, ɓi ɓɔɔ zang ɓɔɔ ri yee kpang jong. Danggn wu ning nɔɔ kpang, labeenang kɔɔyi tɔɔ, “Ibirayi shing danggn ka bii Laa, a ka ruu danggn ɓɔɔ wu shing ɓɛɛ, Laa ta wu, nw'ang zang tɔ̃ɔ ka tìng ɓiɓɛ”.
45004010	Vuu keɓe nwang gn vi nɔngkɔ viya? Ka knti ɓɔɔ Ibirayi yee shaa tɔ ɓɛɛ ya? Kɔ bɛɛ yee shaa gn kpang ya? Vuu keɓe nwang nɔngkɔ bɛɛ yee shaa gn kpang.
45004011	Zang yèe Ibirayi shaa ɓi kaa nɛɛ knti. Shaa kɔ zang yee wu ɓee, ɓi vuu ɓɔɔ zang zi kagn nɛɛ Laa kasɛ wu katɔ ka ruu danggn ɓɔɔ wu shing ka bii Laa. Laa ti ta wu nɛɛ, wu zang tɔ̃ɔ ka tìng ɓiɓɛ ɓɛɛ. Laa t'a wu bɛɛ zang yee wu shaa gn kpang. Ka ruu nɔngkɔ, Ibirayi kɔ nwang kaa dabang zang piti ɓɔɔ ri shing danggn ka bii Laa. A Laa ti ta ri tɔ, nɛɛ ri zang tɔ̃ɔ ka tìng ɓiɓɛ, naa zang yee ri shaa ti katɔ kpang ɓɛɛ.
45004012	Ibirayi ti doo dabang zang ɓɔɔ zang yee ri shaa katɔ kɔ. Wu ka ruu ɓɔɔ, zang yee ri shaa katɔ kɔ shɛ̃ɛning kpang. Ka ruu ɓɔɔ ri nwangnɛ, ri shing danggn ka bii Laa naa ɓɔɔ dabang ɓuru Ibirayi nwangnɛ bɛɛ zang yee wu shaa gn kpang ɓɛɛ.
45004013	Laa a Ibirayi nɛɛ zɔ̃ng ɓiɓɛ nyaa, nɛɛ koo keɓe naa nwang ɓɔɔ ɓarɛ. Laa a nyaa keɓe wu ka ruu ɓɔɔ Ibirayi dũng nyaa ɓɔɔ Laa dang ɓɛɛ kpang. Ɓi ka ruu ɓɔɔ shing danggn ka bii Laa, a Laa ta wu kati nɛɛ wu zang tɔ̃ɔ ɓɛɛ.
45004014	Naa zang ɓɔɔ ri dũng nyaa ɓɔɔ Laa dangnɛ, ri kɔ tà vuu ɓɔɔ Laa a nyaa ɓɛɛ, danggn shinnang ɓi kaa waati. A nyaa ɓɔɔ Laa arɛ, shaarɛ ɓi kaa waati.
45004015	Ka ruu ɓɔɔ, naa zang ɓɔɔ ta nyaa Laa, Laa dang zang jìng katɔ ɓɛɛ. A nɔng ɓɔɔ nyaa dannang kagn kpang, zang tɔɔ kpang nɛɛ zang ta nyaa ɓɔɔ zang dangnɛ tɔ kpang.
45004016	Ka ruu nɔngkɔ, vuu di yuu ɓi ka danggn ɓɔɔ zang shing ka bii Laa ɓɛɛ. Tɔ̀ɔ, Laa wu palɛ vuu ɓɔɔ wu a nyaa nɛɛ wu palɛ ɓɛɛ kati, ka ruu ɓɔɔ Laa palɛ tɔ̃ɔ katɔ ɓɛɛ. Laa a nyaa keɓe wu ka ruu zɔ̃ng Ibirayi ɓɔɔ ri dũng nyaa ɓɔɔ Laa dangnɛ ɓɛɛ kpang. Ɓi ɓɔɔ zang piti ɓɔɔ ri zɔ̃ng Ibirayi ka ruu ɓɔɔ ri shing danggn naa ɓɔɔ wu shing ɓɛɛ. Ibirayi ɓi kaa dabang ɓuru nandon.
45004017	Labeenang Laa kɔɔyi nɛɛ, “N shing mɔɔ tɔ, m'ɔɔ nwang dabang zang koolaa dɔli”. Wukɔ daa ɓuru ka tìng Laa ɓɔɔ wu shing danggn ka bii ɓiɓɛ ɓɛɛ. Laa ɓɔɔ wisi zang paa nɛɛ saa, zang nwang ningkãari, a ti mãarɛ vuu shɔɔ katɔ ɓɛɛ.
45004018	Ibirayi shing danggn ka bii Laa ɓi doo ka laa ɓɔɔ vuu bì'i nwàng naa mɔɔ yaa gn naa kaa tɔ ɓɛɛ. Ka ruu nɔngkɔ, nw'ang dabang zang koolaa, naa ɓɔɔ Laa a wu nyaa ɓɛɛ nɛɛ, “Zɔ̃ng ɓaaɓɛ naa shang dɔli.”
45004019	Ibirayi yaa danggn ɓɔɔ wu shing ka bii Laa naa kpang, nɛɛ tɔkɔlɔng ning, naa doo ɓɔɔ s'aa ɓiɓɛ yaa kaa tɔkɔlɔng wu daa laa maani ɓɛɛ. Zi tɔ nɛɛ bii ɓiɓɛ wɔ̀ɔng tɔ, a ɓeeso Saratu daa naa jaa yinang takpang.
45004020	Ibirayi yaa danggn ɓɔɔ wu shing ka bii Laa ɓɛɛ kpang, a ti yaa gn naa ka ruu, nyaa ɓɔɔ Laa a wu ɓɛɛ kpang. Danggn ɓɔɔ wu shing ka bii Laa, a wu kaka, a dɔɔ Laa kati.
45004021	Zi ɓi tɔ gbãnggbãng ka yeti ɓiɓɛ, nɛɛ Laa zunung ɓɔɔ wu palɛ vuu ɓɔɔ wu a nyaa ɓɛɛ katɔ.
45004022	Ka ruu nɔngkɔ, “Laa ta wu nɛɛ wu zang tɔ̃ɔ ka ruu danggn ɓɔɔ wu shing ɓɛɛ”.
45004023	Ruu kɔ zang kɔɔyi nɛɛ, “Zang tà wu nɛɛ wu zang tɔ̃ɔ” ɓee, zang bèe ka yeti labeenang Laa ka ruu Ibirayi ka bm kpang.
45004024	Zang bee ka ruu ɓuru jong. Ɓɔɔ Laa naa ta rùu nɛɛ rùu zang tɔ̃ɔ ka tìng ɓiɓɛ ɓɛɛ. Ɓɔɔ rùu shing danggn ka bii Laa, ɓɔɔ wisi Kpanti ɓuru Yeesɔ paa nɛɛ saa ɓɛɛ.
45004025	Laa a Yeesɔ nɛɛ wu vɔ ka ruu vuu shi kpang ɓuru. A Laa ti wisi wu paa tɔkn ningkãari nɛɛ tɔ̀ɔ, ruu nwang zang tɔ̃ɔ kaa tìng Laa.
45005001	Wee ruu nwang zang tɔ̃ɔ tɔ ka tìng Laa, ka ruu danggn ɓɔɔ ruu shing ka bii ɓiɓɛ ɓɛɛ. Ruu nwàng kaa nyaa zɔɔ nɛɛ Laa ka ruu Kpanti ɓuru Yeesɔ Kirisi.
45005002	Laa pàlɛ̀ ruu tɔ̃ɔ kɔ̀ ruu kagn ɓee, nɛɛ bii ɓiɓɛ kɔ, ka ruu danggn ɓɔɔ ruu shing ɓɛɛ. Ka ruu nɔngkɔ, ruu tãa tìnang ka wee ruu shing jìng ka tìng, nɛɛ Laa naa a ruu bannang ɓiɓɛ jong ɓee.
45005003	A ruu ti, tãa tìnang ka jìng dannang ɓuru ka ruu ɓɔɔ ruu zi tɔ jìng dannang shing ruu, ruu mã danggn ɓɛɛ.
45005004	Danggn mãnang shingnɛ zang wu nwang nwannang tɔ̃ɔ. Nwannang tɔ̃ɔ wu shing ruu, ruu yaa gn naa kaa takpang.
45005005	Ruu nɛɛ yaa gn naa kpang, yusɛ̃ɛ tuu ruu kpang, ka ruu ɓɔɔ, Laa shìng ruu zɔ̃ng zang kasɛnang ɓiɓɛ tɔ, ka yeti ɓuru nɛɛ bii Suru ɓiɓɛ ɓɔɔ wu a ruu ɓɛɛ.
45005006	Kirisi vɔ ka ruu ɓuru, ɓɔɔ ruu palɛ vuu shi kpang ɓɛɛ. Ka laa ɓɔɔ Laa shingnɛ ɓɛɛ, bɛɛ ruu lakɛ naa gn ka bii kpang.
45005007	Zang ɓɔɔ kàs'ɛ wu vɔ ka ruu zang ɓɔɔ ɓi zang tɔ̃ɔ, ka tìng Laa kagn kpang. Zang ɓɔɔ n'aa kasɛ katɔ wu vɔ ka ruu zang ɓɔɔ palɛ zang tɔ̃ɔ ɓɛɛ,
45005008	Laa tusu ruu naa ɓɔɔ wu kasɛ ruu ɓuru dɔli ɓɛɛ tɔ. Ka ɓɔɔ bɛɛ ruu doo zang ɓɔɔ ruu palɛ vuu shi kpang, Kirisi vɔ ka ruu ɓuru ɓɛɛ.
45005009	Ka ruu zìi ɓiɓɛ, ruu nw'ang zang tɔ̃ɔ tɔ ka tìng Laa. Vuu ɓɔɔ naa pàl'ɛ ruu ɓa weɓe katɔ, ta ruu ditɔ nɛɛ jìng dannang ɓɔɔ Laa naa dang zang ɓɛɛ.
45005010	Ka ɓɔɔ bɛɛ ruu shing jìng gn nɛɛ Laa kpang, Laa shingnɛ ruu nw'ang nɛɛ wu ka nyaa zɔɔ ka ruu Jaa ɓiɓɛ ɓɔɔ vɔ ka ruu ɓuru ɓɛɛ. Wee ruu nwang tɔ ka nyaa zɔɔ nɛɛ Laa ɓee, Jaa ɓiɓɛ ta yuu ɓuru katɔ, ka ruu ɓɔɔ, nwàng ɓi ningkãari ɓɛɛ.
45005011	Wu wee kɔ shɛ̃ɛning kpang. Laa shingnɛ nɛɛ, ruu tãa tìnang nɛɛ bii Kpanti ɓuru Yeesɔ Kirisi ɓɔɔ shing ruu tɔ kãntang ruu kaa wusang Laa ɓee.
45005012	Naa ɓɔɔ vuu shi kpang a ka koo, nɛɛ bii zang gbete, a vuu shi kpang atɛ vɔrɔ. Kãntang keɓe zang piti ri palɛ vuu shi kpang tɔ, ka ruu nɔngkɔ, vɔrɔ nw'ang vuu zang piti tɔ.
45005013	Ɓɔɔ Laa 'at'ɛ nyaa dannang ɓiɓɛ gn kpang, bɛɛ vuu shi kpang kagn koo. A Laa bee vuu ɓɔɔ kaa tɔ̀'ɔ yuu vuu shi kpang, kpang, ka ruu ɓɔɔ, bɛɛ dang nyaa gn kpang ɓɛɛ.
45005014	Vɔrɔ ti ny'ɔ zang doo nɛɛ mani, nɛɛ yuu Adamu, à nɛɛ mani ka yuu Musa. Zang ɓɔɔ ri palɛ vuu shi kpang naa ɓɔɔ Adamu palɛ ka ɓɔɔ wu ta nyaa ɓɔɔ Laa dangnɛ ɓɛɛ kpang, ri vɔ doo nɛɛ mani. Adamu nwang ɓi naa Kirisi ɓɔɔ naa a nɛɛ knti ɓɛɛ.
45005015	Vuu ɓɔɔ Laa a zang waati, ɓi naa vuu shi kpang, kpang. Nizang, zang dɔli ri vɔlɔ ka ruu ɓɔɔ Adamu gbete palɛ vuu shi kpang ɓɛɛ. Nɛɛ nɔngkɔ, tɔ̃ɔ ɓɔɔ Laa palɛ, nɛɛ vuu ɓɔɔ wu a zang waati ka ruu tɔ̃ɔ Yeesɔ Kirisi, a ka bii zang dɔli katɔ.
45005016	Vuu ɓɔɔ Laa a zang waati, ɓi n'aabm̀ nɛɛ vuu shi kpang ɓɔɔ zang gbete kaɓa palɛ ɓɛɛ. Vuu shi kpang gbete, keɓe shingnɛ Laa dàng zang jìng. Vuu ɓɔɔ Laa a zang waati keɓe, shing tɔ, Laa ta ruu tɔ nɛɛ vuu shi kpang ɓɔɔ ruu palɛ gaagaa ɓɛɛ.
45005017	Vɔrɔ roo kpanti, ka ruu vuu shi kpang ɓɔɔ Adamu gbete palɛ. A zang gãsɛ vuu keɓe kaa tɔ̀'ɔ nɛɛ vuu ɓɔɔ Yeesɔ palɛ ɓɛɛ kpang. Zang ɓɔɔ Laa nɛɛ palɛ ri tɔ̃ɔ dɔli, a shing ri waati, ri nw'ang zang tɔ̃ɔ ka tìng ɓiɓɛ. Ri nw'ang ningkãari, ri roo kpanti nɛɛ bii zang gbete keɓe, Yeesɔ Kirisi.
45005018	Bɛɛ zang nɛɛ dang zang piti jìng katɔ, ka ruu vuu shi kpang ɓɔɔ zang gbete palɛ ɓɛɛ. A ka ruu vuu tɔ̃ɔ ɓɔɔ Yeesɔ Kirisi gbete palɛ ɓɛɛ, Laa shingnɛ zang piti ri nwang zang tɔ̃ɔ. Wu ti a ri suru bii.
45005019	Naa ɓɔɔ zang gbete ta nyaa dannang Laa, a shingnɛ zang dɔli ri raa zang ɓɔɔ ri palɛ vuu shi kpang tɔ ɓɛɛ. Doo nɔngkɔ, zang gbete dũng nyaa Laa, a naa shingnɛ zang dɔli ri nwàng zang tɔ̃ɔ ka tìng Laa.
45005020	Laa 'atɛ̀ nyaa dannang ɓiɓɛ nɛɛ tɔɔ, vuu shi kpang palɛnang wu shangnɛ. A ka nɔng ɓɔɔ vuu shi kpang shang dɔli, Laa palɛ tɔ̃ɔ ka nɔngkɔ gbãnggbãng.
45005021	Ka ruu nɔngkɔ, naa ɓɔɔ vuu shi kpang roo kpanti nɛɛ bii vɔrɔ, tɔ̃ɔ Laa ti roo kpanti doo nɔngkɔ nɛɛ bii nwannang tɔ̃ɔ ka tìng Laa. Tɔ̀ɔ, ruu walɛ suru ɓɔɔ waa nyaa kpang nɛɛ bii Kpanti ɓuru Yeesɔ Kirisi.
45006001	Rùu kɔɔ ɓu kaa nɛɛ viya? R'uu yi tìng ta nɛɛ vuu shi kpang palɛnang tɔ̀ɔ, Laa wu gisi tɔ̃ɔ ɓɔɔ wu p'alɛ̀ ruu ka yuu zɔɔ yuu zɔɔ ya?
45006002	Kpang, ruu palɛ nɔngkɔ kpang. Ɓɔɔ ruu yaa vuu shi kpang palɛnang ɓuru tɔ, ruu palɛ takpang.
45006003	Nɔɔ zi kpang ya? Ka ɓɔɔ zang palɛ ruu batizima, zang ɓakɛ ruu nɛɛ Kirisi, a ruu vɔ jong naa ɓɔɔ wu vɔ ɓɛɛ.
45006004	Ka ɓɔɔ zang pàlɛ̀ ruu batizima, nwàng naa ruu vɔ katɔ nɛɛ Kirisi, a zang gbã̀a ruu nɛɛ wu. Tɔɔ, zang naa wisi ruu paa kaa jong naa ɓɔɔ Daa ɓiɓɛ wisi wu paa nɛɛ bannang ɓiɓɛ, nɛɛ tɔ̀ɔ, ruu nwang nwannang kaa naa ɓɔɔgn.
45006005	Naa zang ɓakɛ ruu nɛɛ wu ka zɔ̃ng vɔrɔ ɓɔɔ naa weɓe, zang ti ɓakɛ ruu nɛɛ wu doo nɔngkɔ, ka paa ɓɔɔ zang wisi wu ɓɛɛ.
45006006	Ruu zi ɓuru tɔ nɛɛ, zang ɓ'aa nwannang ɓɔɔ ɓeleng ruu nwang ka tìng ɓi tɔ ka laa nɛɛ Yeesɔ. Tɔ̀ɔ, bii ɓuru ɓɔɔ kasɛ vuu shi kpang palɛnang wu shaarɛ. Tɔ̀ɔ ruu nwang kaa tɔ̀'ɔ naa jaafoo vuu shi kpang palɛnang kpang.
45006007	Zang ɓɔɔ nɛɛ vɔ tɔ, wɔ ɓi tɔ, palɛ vuu shi kpang ɓi takpang.
45006008	Ruu nɛɛ vɔ nɛɛ Yeesɔ, ruu zi tɔ ruu naa nw'ang ningkãari jong nɛɛ wu.
45006009	Ruu zi tɔ, vɔrɔ palɛ Yeesɔ vuu ɓɔɔ ɓi takpang. Yeesɔ vɔrɛ, a zang wisi wu paa tɔkn ningkãari, vɔ ɓi takpang.
45006010	Ka ɓɔɔ Yeesɔ vɔrɛ, vɔ doo gbete kak, ka ruu vuu shi kpang. A kãntang keɓe, nwàng kaa ningkãari ka ruu Laa.
45006011	Nɔɔ rɛ̃rɛ doo nɔngkɔ, ka yuu manɛ nɛɛ nɔɔ nwàng naa vɔrɔ, nɛɛ a tɔ ka nɔng vuu shi kpang palɛnang ɓɛɛ. A nɔɔ nwàng ningkãari ka ruu Laa, ka ruu ɓɔɔ, nɔɔ ɓakɛ zɔɔ tɔ nɛɛ Yeesɔ Kirisi ɓɛɛ.
45006012	Ka ruu nɔngkɔ, nɔɔ yaa vuu shi kpang wu ɓaa saara ka bii manɛ ɓɔɔ vɔ ɓi katɔ ɓɛɛ kpang. Tɔ̀ɔ, nɔɔ ɓaa shoo kaa tɔ̀'ɔ vuu ɓɔɔ bii kasɛ ɓɛɛ kpang.
45006013	N'ɔɔ ti yaa bii manɛ dang gbete wu ràa vuu ɓɔɔ nɔɔ palɛ vuu shi kpang nɛɛ mani ɓɛɛ kpang. Nɔɔ a Laa bii manɛ naa zang ɓɔɔ zang wisi ri paa nɛɛ saa ri nwàng kaa ningkãari ɓɛɛ. Nɔɔ risi bii manɛ dang gbete katɔ kɔ jong wu nwang vuu ɓɔɔ Laa palɛ shoonang tɔ̃ɔ nɛɛ mani ɓɛɛ.
45006014	N'ɔɔ yaa vuu shi kpang, wu roo kpanti ka nwannang manɛ kpang, ka ruu ɓɔɔ, nɔɔ manɛ tɔ̀'ɔ jaafoo nyaa dannang Laa kpang ɓɛɛ, nɔɔ manɛ kaa zang ɓɔɔ Laa pàl'ɛ ri tɔ̃ɔ ɓɛɛ.
45006015	A nɛɛ nɔngkɔ ɓɛɛ, r'uu p'al'ɛ vuu shi kpang ta, ka ruu ɓɔɔ ɓi nyaa dannang Laa roo kpanti ka yuu ɓuru kpang, ɓi tɔ̃ɔ Laa rooyi ɓɛɛ ya? Kpang tingkiring.
45006016	Nɔɔ zi tɔ nɛɛ, naa nɔɔ a zang ɓɔɔ yuu manɛ nɛɛ nɔɔ nwang jaafoo ɓiɓɛ, nɔɔ ɓaa shoo ka nyaa ɓiɓɛ. Nɔɔ manɛ jaafò'o zang gãa ɓɔɔ nɔɔ ɓaa shoo ka nyaa ɓiɓɛ ɓɛɛ. Naa nɔɔ ɓaa shoo doo ka nyaa vuu shi kpang ɓɔɔ nwǎng zang vɔrɔ ɓɛɛ, naa nɔɔ ti ɓaa shoo ka nyaa Laa, tɔ̀ɔ, Laa wu ta nɔɔ nɛɛ nɔɔ zang tɔ̃ɔ ka tìng ɓiɓɛ ɓɛɛ.
45006017	Ruu zãa Laa tɔ, ka ruu ɓɔɔ, bɛɛ nɔɔ manɛ jaafò'o vuu shi kpang ɓɔɔ nɔɔ palɛ ɓɛɛ. A nɔɔ naa ɓaa shoo ka ruu ɓɔɔ nizang ka vuu ɓɔɔ zang tusu nɔɔ, a nɔɔ tarɛ nɛɛ yeti manɛ nandon.
45006018	Zang tà nɔɔ nɛɛ naa vuu shi kpang manɛ, a nɔɔ ràa jaafò'o vuu tɔ̃ɔ palɛnang.
45006019	N rang nɔɔ yee, n gãsɛ nɔɔ vuu nɛɛ vuu ɓɔɔ ruu zi diki diki ɓɛɛ. Ka ruu ɓɔɔ, bii shɔnzang manɛ lakɛ naa ka bii, ka vuu zinang kpang ɓɛɛ. Bɛɛ nɔɔ a dũndũng, nɛɛ vuu shi kpang, yuu manɛ dɔ̃ɔ gbete naa jaafoo, kãntang keɓe, nɔɔ 'a yuu manɛ doo nɔngkɔ dɔ̃ɔ gbete, nɔɔ palɛ vuu ɓɔɔ tɔ̃ɔ ɓɛɛ, tɔ̀ɔ, nɔɔ nwang kaa zang Laa nizang.
45006020	Ɓɔɔ bɛɛ nɔɔ doo naa jaafoo vuu shi kpang ɓɔɔ nɔɔ palɛ, ruu manɛ hãa ɓi kagn nɛɛ vuu tɔ̃ɔ palɛnang kpang.
45006021	Nɔɔ wàlɛ̀ ɓu vi ka vuu ɓɔɔ nɔɔ p'al'ɛ, ɓɔɔ kãntang keɓe yusɛ̃ɛ ɓarɛ tuu nɔɔ kaa tɔ ɓee viya? Vuu kaɓa nwàng nɔɔ vɔrɔ.
45006022	A kãntang keɓe zang ta nɔɔ tɔ nɛɛ, naa vuu shi kpang palɛnang, nɔɔ kaa jaafoo Laa. Vuu keɓe shing nɔɔ nɔɔ nwang zang ɓɔɔ shi kpang ka bii ɓarɛ kpang ɓɛɛ. Wu ti shingnɛ nɔɔ wàlɛ̀ suru bii ɓɔɔ waa nyaa kpang ɓɛɛ.
45006023	Zang nɛɛ palɛ vuu shi kpang tɔ, zang vɔ katɔ. Vuu ɓɔɔ Laa a ruu waati, ɓi suru bii ɓɔɔ waa nyaa kpang ɓɛɛ. Ka ruu ɓɔɔ, ruu ɓ'ak'ɛ bii tɔ, nɛɛ Kpanti ɓuru Yeesɔ Kirisi ɓɛɛ.
45007001	Manzung, nɔɔ zi vuu ɓɔɔ n kɔ̀'ɔ kãntang keɓe tɔ, ka ruu ɓɔɔ, nɔɔ zi nyaa ɓɔɔ Laa dangnɛ tɔ ɓɛɛ. Nyaa kɔ Laa dang ɓee, kɔɔ zang vuu ɓɔɔ zang palɛ bɛɛ zang doo ningkãari kɔ shɛ̃ɛning.
45007002	Nyaa ɓɔɔ Laa dangnɛ kɔɔyi nɛɛ, soro ɓɔɔ zang gee tɔ, ri basɛ zɔɔ nɛɛ ɓeevɛ kpang, ɓeevɛ nɛɛ doo ningkãari ɓɛɛ. Ɓeevɛ nɛɛ vɔ tɔ, wɔ tɔ nɛɛ naa nyaa dannang ɓɔɔ ɓakɛ wu nɛɛ ɓeevɛ ɓɛɛ.
45007003	Naa yaa ɓeevɛ, daa gee zang ɓɔɔgn, bɛɛ ɓeevɛ doo ningkãari, zang ɓaa wu nɛɛ zang ɓɔɔ p'alɛ̀ dũndũng ɓɛɛ. Naa ɓeevɛ nɛɛ vɔrɛ, zang yaa wu gbalang tɔ, wu daa gee zang ɓɔɔgn. P'alɛ̀ wu vuu dũndũng kpang, nɛɛ gee zang ɓɔɔgn ɓɛɛ.
45007004	Manzung, nɔɔ doo nɔngkɔ. Nyaa ɓɔɔ Laa dangnɛ, risi nɔɔ manɛ naa zang ɓɔɔ ri vɔlɔ katɔ ɓɛɛ, ka ruu ɓɔɔ, nɔɔ ɓakɛ bii tɔ nɛɛ Kirisi ɓɛɛ. Kãntang keɓe, nɔɔ manɛ kaa zang Kirisi ɓɔɔ Laa wisi wu paa nɛɛ saa ɓɛɛ, tɔ̀ɔ, ruu shòng Laa shoonang ɓɔɔ tɔ̃ɔ kati.
45007005	Ka ɓɔɔ bɛɛ ruu nwàng doo nwannang naa shɔnzang waati ɓɛɛ, bii ɓuru ɓɔɔ kasɛ vuu shi kpang palɛnang, sè'e paa kaa gbãnggbãng, ka ruu ɓɔɔ, nyaa dannang Laa shing wu ɓɛɛ. Vuu piti ɓɔɔ ruu palɛ nwang ruu ɓuru vɔrɔ kɔ shɛ̃ɛning.
45007006	Kãntang keɓe, Laa ta ruu tɔ nɛɛ naa nyaa dannang ɓiɓɛ, ka ruu ɓɔɔ, ruu nwalɛ ɓuru kaa naa zang ɓɔɔ vuu shi kpang roo kpanti tɔ̀'ɔ yuu ɓarɛ kpang ɓɛɛ. Kãntang keɓe, ruu pàl'ɛ Laa shoonang kaa tɔ, ka gbalang ɓɔɔgn, ka ɓɔɔ ruu ɓaa shoo ka nyaa Suru ɓiɓɛ ɓɛɛ. Wu ka gbalang gbaala, ka ɓɔɔ ruu dũng nyaa dannang Laa, ɓɔɔ zang b'ee nɛɛ naa ɓɛɛ kpang.
45007007	Ruu kɔɔ ɓu kaa nɛɛ viya? Nɛɛ nyaa ɓɔɔ Laa dangnɛ vuu shi kpang ya? Kpang. Nyaa ɓɔɔ Laa dangnɛ kɔ tùsù m vuu ɓɔɔ zang ɓaa nɛɛ vuu shi kpang palɛnang ɓɛɛ. N nɛ̀'ɛ zi vuu ɓɔɔ zang ɓaa nɛɛ zang shing jìng ka vuu zang kpang, naa Laa nɛɛ dang nyaa nɛɛ, “Zang wu shing jìng ka vuu zang kpang.”, kpang ɓɛɛ.
45007008	Ɓi vuu shi kpang walɛ gbalang nɛɛ bii nyaa dannang Laa, a shing m, n shĩ̀l'i jìng ka vuu zang ka zɔ̃ngzɔ̃ng. Naa nyaa ɓɔɔ Laa dangnɛ, nɛɛ kpang, vuu shi kpang nɛɛ zunung vuu ɓɔɔ palɛnang kpang.
45007009	Ka ɓɔɔ bɛɛ n zi nyaa ɓɔɔ Laa dangnɛ gn kpang, bɛɛ n m ningkãari. Ɓu doo ɓɔɔ n tãa nyaa ɓɔɔ Laa dangnɛ hn, n kasɛ vuu shi kpang palɛnang kaa gbãnggbãng.
45007010	N nwang kaa naa zang ɓɔɔ vɔ katɔ ɓɛɛ. Nyaa dannang ɓɔɔ zang nɛɛ wu a zang suru, nyɔ m kaa vɔrɔ kɔ jong.
45007011	Vuu shi kpang walɛ gbalang nɛɛ bii nyaa ɓɔɔ Laa dangnɛ, a nwaarɛ m, a ti nyɔ m vɔrɔ.
45007012	Ka ruu nɔngkɔ, shi kpang ɓi kagn ka nyaa ɓɔɔ Laa dang ɓɛɛ kpang. Nyaa dannang Laa ɓu kɔɔ ɓi vuu ɓɔɔ waasɛ̃ ɓɛɛ, ti pàl'ɛ zang tɔ̃ɔ.
45007013	Wee nɔɔ kɔɔ ɓu kaa nɛɛ vuu tɔ̃ɔ keɓe kɔ nyɔ m vɔrɔ ya? Wu nɔngkɔ kpang. Ɓi vuu shi kpang, tuu vuu ɓɔɔ tɔ̃ɔ, a nyɔ m vɔrɔ nɛɛ mani, tɔɔ wu tusu bii ɓiɓɛ kaa tɔ̃ɔ tɔ̃ɔ. Ka ruu nɔngkɔ, nyaa dannang Laa kɔ shingnɛ vuu shi kpang tusu nɛɛ wu kaa shi kpang tingkiring.
45007014	Ruu zi ɓuru tɔ nɛɛ nyaa ɓɔɔ Laa dangnɛ ɓi vuu suru, a n m kaa shɔnzang. N raa m kaa naa jaafoo vuu shi kpang palɛnang.
45007015	N zi vuu ɓɔɔ n palɛ ɓɛɛ m kpang. Ka ruu ɓɔɔ, n palɛ wu vuu ɓɔɔ n kasɛ palɛnang kpang ɓɛɛ, n palɛ vuu ɓɔɔ n kasɛ kpang ɓɛɛ kɔ jong.
45007016	Naa n palɛ vuu ɓɔɔ n kasɛ kpang kɔ jong, n zi kaa wukɔ nɛɛ nyaa ɓɔɔ Laa dangnɛ ɓi tɔ̃ɔ.
45007017	Ka ruu nɔngkɔ, ɓi nkɔ palɛ vuu ɓɔɔ n palɛ nɛɛ yuu mɛɛ kpang, ɓi vuu shi kpang ɓɔɔ nwang ka yeti mɛɛ kɔ shing m.
45007018	N zi tɔ ka bii shɔnzang mɛɛ tɔ̃ɔ ɓi kagn kpang. Ka ruu ɓɔɔ, naa n kasɛ doo katɔ ka yeti mɛɛ, n p'al'ɛ tɔ̃ɔ, a n zunung palɛnang kaa takpang ɓɛɛ.
45007019	N p'alɛ̀ tɔ̃ɔ ɓɔɔ n kasɛ palɛnang kpang. N palɛ vuu shi kpang ɓɔɔ n kasɛ palɛnang kpang ɓɛɛ kɔ jong.
45007020	Naa n p'alɛ̀ vuu ɓɔɔ n kasɛ palɛnang kpang, zang zi kaa wukɔ nɛɛ ɓi nkɔ palɛ vuu ɓɔɔ n palɛ keɓe nɛɛ yuu mɛɛ kpang. Ɓi vuu shi kpang ɓɔɔ nwang ka yeti mɛɛ kɔ jong, palɛ.
45007021	Ka ruu nɔngkɔ, vuu ɓɔɔ n zi ka bii mɛɛ keɓe. Naa n kasɛ n tɔɔ n palɛ tɔ̃ɔ, n palɛ m vuu ɓɔɔ shi kpang kɔ gbete.
45007022	Ka yeti mɛɛ, n tãa tìnang nyaa ɓɔɔ Laa dang ɓɛɛ katɔ.
45007023	A n ti zirɛ, nyaa dannang ɓɔɔ kagn yeti mɛɛ, ɓɔɔ waa zɔɔ nɛɛ nyaa dannang ɓɔɔ yeti mɛɛ kasɛ ɓɛɛ. Nwang m kaa naa nyaa dannang vuu shi kpang ɓɔɔ ka bii mɛɛ, mã m ka sãa.
45007024	N m zang ɓɔɔ tãa tìnang kpang ɓɛɛ. Wi ta m jong nɛɛ naa bii mɛɛ kɔ raa m vɔrɔ ɓee wiya?
45007025	N zãa Laa tɔ, ta m tɔ nɛɛ bii Kpanti ɓuru Yeesɔ Kirisi. Ka ruu nɔngkɔ, n pàl'ɛ nyaa dannang Laa shoonang nɛɛ yeti mɛɛ, n pàl'ɛ nyaa ɓɔɔ vuu shi kpang dangnɛ shoonang ɓi kaa nɛɛ bii shɔnzang mɛɛ.
45008001	Zang ɓɔɔ ri nwang tɔ gbete nɛɛ Yeesɔ Kirisi Laa dɔng ri ruu ɓarɛ takpang.
45008002	Ka ruu ɓɔɔ, nyaa dannang Suru Laa ɓɔɔ a ruu suru bii nɛɛ bii Yeesɔ Kirisi, ta m tɔ nɛɛ naa nyaa dannang ɓɔɔ vuu shi kpang nɛɛ ɓɔɔ vɔrɔ.
45008003	Vuu ɓɔɔ nyaa dannang Laa zunung palɛnang kpang, ka ruu ɓɔɔ, bii shɔnzang lakɛ naa bii kpang, Laa palɛ tɔ. Laa ningsi vuu shi kpang ka bii shɔnzang, ka ɓɔɔ wu shong nyaa nɛɛ Jaa ɓiɓɛ ɓɔɔ arɛ, tuu bii naa bii shɔnzang ɓɔɔ palɛ vuu shi kpang ɓɛɛ.
45008004	Laa p'al'ɛ vuu keɓe nɛɛ tɔɔ, ruu nwang naa ɓɔɔ Suru Laa kasɛ ɓɛɛ, wu naa ɓɔɔ bii shɔnzang kasɛ kpang. Ruu palɛ vuu tɔ̃ɔ ɓɔɔ nyaa dannang Laa kasɛ nɛɛ zang wu palɛ, ruu palɛ kaa nyaa kiiri.
45008005	Zang ɓɔɔ ri nwàng ɓarɛ ka naa ɓɔɔ bii shɔnzang ɓarɛ kɔɔ ri nɛɛ ri nwang ɓɛɛ, ri rɛ̃rɛ ɓarɛ naa ɓɔɔ bii ɓarɛ kasɛ ɓɛɛ. Zang ɓɔɔ ri nwàng naa ɓɔɔ Suru kɔɔ ri nɛɛ ri nwangnɛ, ri rɛ̃rɛ ɓarɛ ka yuu vuu ɓɔɔ Suru kasɛ ɓɛɛ.
45008006	Naa zang rɛ̃rɛ shi kpang, naa ɓɔɔ bii shɔnzang kasɛ ɓɛɛ kɔ shɛ̃ɛning, nwǎng zang ɓi vɔrɔ. Naa zang rɛ̃rɛ ka yuu vuu ɓɔɔ Suru Laa kasɛ, Laa shingnɛ zang walɛ suru bii ɓɔɔ waa nyaa kpang, a yeti zang ti valɛ katɔ.
45008007	Ka ruu ɓɔɔ, naa zang shing rɛ̃rɛnang zang, ka yuu vuu ɓɔɔ bii zang kasɛ ɓɛɛ kɔ shɛ̃ɛning, zang risi yuu zang kaa naa zang ɓɔɔ shing jìng nɛɛ Laa kpang ɓɛɛ. Ka ruu ɓɔɔ, dñ̀ng nyaa ɓɔɔ Laa dangnɛ ɓi kpang ɓɛɛ. Nizang, zunung dũnnang ɓi kpang tingkiring.
45008008	Zang ɓɔɔ ri palɛ vuu ɓɔɔ bii ɓarɛ kasɛ, ri shingnɛ Laa wu tã̀a tìnang kpang.
45008009	Nɔɔ nwàng manɛ tɔ̀'ɔ naa ɓɔɔ bii manɛ kɔɔ nɔɔ ɓɛɛ kpang, naa Suru Laa nɛɛ nwang kagn nizang ka yeti manɛ ɓɛɛ. Zang ɓɔɔ Suru Kirisi nɛɛ kagn ka yeti ɓiɓɛ kpang, ɓi zang Kirisi kpang.
45008010	Naa Kirisi nwàng kagn yeti manɛ, naa bii manɛ vɔ doo katɔ, ka ruu vuu shi kpang ɓɔɔ nɔɔ p'alɛ̀ ɓɛɛ, Suru Laa a nɔɔ suru bii ditɔ, ka ruu ɓɔɔ, Laa ta nɔɔ tɔ, nɛɛ nɔɔ zang tɔ̃ɔ ka tìng ɓiɓɛ ɓɛɛ.
45008011	Laa ɓɔɔ wisi Yeesɔ paa nɛɛ saa, suru ɓiɓɛ nɛɛ nwàng ka yeti manɛ, Laa keɓe ɓɔɔ wisi Yeesɔ paa nɛɛ saa, a nɔɔ suru bii ditɔ. A nɔɔ suru bii nɛɛ bii Suru ɓiɓɛ ɓɔɔ nwang ka yeti manɛ ɓɛɛ.
45008012	Ka ruu nɔngkɔ manzung, zang mã ruu nyaa kagn nɛɛ ruu palɛ vuu ɓɔɔ bii shɔnzang ɓuru kasɛ ɓɛɛ kpang.
45008013	Naa ruu nwang naa ɓɔɔ bii ɓuru kasɛ, ruu vɔ katɔ. A naa Suru Laa yi ruu naa kagn, ruu yaa vuu shi kpang ɓɔɔ ruu palɛ dɔ̃ɔ gbete, ruu nw'ang ditɔ ningkãari.
45008014	Zang ɓɔɔ ri dũng vuu ɓɔɔ Suru Laa tusu ri, rikɔ wujɛ Laa.
45008015	Ka ruu ɓɔɔ, Laa a nɔɔ Suru ɓɔɔ risi nɔɔ naa jaafoo waati kpang, shing nɔɔ, nɔɔ kaa vɔrɔ tɔkn kpang ɓɛɛ. Suru Laa keɓe shing nɔɔ n'ɔɔ nwang manɛ wujɛ Laa kɔ jong. Wukɔ ti yi nɔɔ naa ka bii, nɔɔ ɓaa Laa kaa nɛɛ, “Mɔkɔ Daa ɓuru.”
45008016	Suru Laa ɓakɛ zɔɔ nɛɛ suru bii ɓuru ri kɔɔyi nɛɛ, ruu wujɛ Laa.
45008017	Wee ruu wujɛ ɓiɓɛ ɓee, ruu naa wàl'ɛ vuu tɔ̃ɔ ɓɔɔ Laa shìng zang ɓiɓɛ ɓɛɛ. A ruu ti naa walɛ vuu ɓɔɔ shìng Kirisi ditɔ nɛɛ wu, ka ruu ɓɔɔ, ruu nɛɛ dàng jìng tɔ jong naa ɓɔɔ Kirisi dang ɓɛɛ, Laa ti naa a ruu bannang jong naa ɓɔɔ wu a Kirisi ɓɛɛ.
45008018	N zi tɔ, jìng kɔ ruu dang kãntang ɓee, daa naa ɓɔɔ zang gãsɛ nɛɛ bannang ɓɔɔ Laa naa a ruu ɓɛɛ kpang.
45008019	Nizang, vuu ɓɔɔ Laa m'ãarɛ̀ ɓɛɛ nandon, ri gã diki ɓɔɔ Laa naa nwàngs'ɛ wujɛ ɓiɓɛ bii ɓɛɛ.
45008020	Kãntang keɓe, vuu ɓɔɔ Laa mãarɛ, zi naa ɓɔɔ vuu nwang kpang ɓɛɛ. Wu ka ruu ɓɔɔ ri kasɛ ɓarɛ nɔngkɔ kpang. Ɓi Laa kɔ shing ka yeti ɓiɓɛ nɔngkɔ.
45008021	Nɛɛ wu ta yuu vuu kɔ wu mãarɛ ɓee ditɔ, tɔ̀ɔ, ri pũng kaa takpang. Tɔ̀ɔ, wu ti a ri bannang ɓɔɔ wu alɛ̀ wujɛ ɓiɓɛ ɓɛɛ.
45008022	Ruu zi ɓuru tɔ nɛɛ, vuu ɓɔɔ Laa mãarɛ nandon ri tãa kɔnang, ri ti ju doo kana, mɔɔ kɔ̀'ɔ nɛɛ zang ɓɔɔ jaa kɔng wu ɓɛɛ.
45008023	Wu vuu ɓɔɔ Laa mãarɛ kɔ tãa kɔnang gbete kpang. Rùu ɓɔɔ Suru Laa ɓɔɔ Laa gaayu a ruu nwang ka yeti ɓuru ɓee, ruu ju doo nɔngkɔ ka yeti ɓuru, ka wee ruu gã diki ɓɔɔ Laa naa kɔ̀'ɔyi nɛɛ ruu kaa wujɛ ɓiɓɛ ɓɛɛ, tɔ̀ɔ, bii ɓuru wu wɔ kaa nandon.
45008024	Zang tà yuu ɓuru ka ruu gn ɓɔɔ ruu shing ɓɛɛ kɔ. A ruu nɛɛ zi vuu ɓɔɔ ruu shing gn ka yuu ɓiɓɛ tɔ, ɓi tɔ̀'ɔ gn shinnang kpang. Zang shing gn ɓi jong ka yuu vuu ɓɔɔ zang zi tɔ ɓɛɛ kpang.
45008025	Naa ruu shing gn ka vuu ɓɔɔ ruu zi gn kpang, ruu mã danggn, ruu gã vuu bì'i.
45008026	Suru Laa, a doo nɔngkɔ, wu yi ruu naa ka bii, wee ruu lakɛ naa ka bii kpang ɓee. Ka ruu ɓɔɔ, ruu zunung ɓɔɔ ruu gaa Laa tɔ̃ɔ tɔ̃ɔ kpang ɓɛɛ. Suru Laa kɔ bàk'ɛ ruu Laa nɛɛ junang ɓɔɔ nyaa zunung kɔɔnang kpang ɓɛɛ.
45008027	A Laa ɓɔɔ zi yeti shɔnzang tɔ nandon, zi vuu ɓɔɔ Suru rɛ̃rɛ tɔ. Ka ruu ɓɔɔ, Suru bakɛ Laa ka ruu zang Laa, ka doo vuu ɓɔɔ yeti Laa kasɛ ɓɛɛ.
45008028	Ruu zi tɔ nɛɛ, ka yeti vuu piti, Laa palɛ shoonang ka ruu zang ɓɔɔ ri kasɛ wu katɔ ɓɛɛ. Tɔ̀ɔ, vuu keɓe wu nwàng ri tɔ̃ɔ kati. Rikɔ zang ɓɔɔ Laa ɓaa ri nyaa nɛɛ tɔ̀ɔ, ri palɛ vuu ɓɔɔ wu kasɛ nɛɛ wu pàl'ɛ nɛɛ ri ɓɛɛ.
45008029	Zang ɓɔɔ Laa shɛ̃ɛrɛ ri ɓarɛ tɔ, kusu ri ɓarɛ dang gbete nɛɛ ri nwang naa Jaa ɓiɓɛ. Tɔ̀ɔ, Jaa ɓiɓɛ kɔ wu nwang kaa jamari rɛɛ ɓeezung ɓɔɔ ri dɔli ɓɛɛ.
45008030	A Laa ta rɛɛ zang ɓɔɔ wu ɓàa ri dang gbete nyaa. Zang kɔ wu ɓaa ri nyaa ɓee, risi ri nɛɛ ri nwang zang tɔ̃ɔ ka tìng ɓiɓɛ. A a zang kɔ wu risi ri nɛɛ ri nwang zang tɔ̃ɔ ɓee, bannang kati.
45008031	Nɛɛ nɔngkɔ ɓɛɛ, ruu kɔɔ ɓu kaa nɛɛ vi tɔkn viya? Laa nɛɛ ɓàng nɛɛ ruu ɓɛɛ, wi shii bàng nɛɛ ruu, wu ɓa ruu kaka wiya?
45008032	Laa zãa Jaa ɓiɓɛ jìng dannang kpang, a zang wu, nɛɛ zang nyɔ wu vɔrɔ ka ruu ɓuru nandon. Naa a ruu vuu piti ɓi kaa tɔ̀'ɔ waati nɛɛ wu ning kpang ya?
45008033	Ɓu wi kɔɔyi nɛɛ zang ɓɔɔ Laa shɛ̃ɛrɛ ri, ri palɛ vuu shi kpang tɔ wiya? Laa kɔ kɔ̀ɔ nɛɛ, ri palɛ vuu shi kpang kpang.
45008034	Ɓu wi d`'ɔng ri ruu wiya? Ɓi Yeesɔ Kirisi ɓɔɔ vɔrɛ, Laa wisi wu paa nɛɛ saa. Nwang ka nakn Laa. Wukɔ ti bàk'ɛ Laa ka ruu ɓuru.
45008035	Ɓu wi zunung ɓɔɔ wu basɛ ruu nɛɛ kasɛnang ɓɔɔ Kirisi kàsɛ̀ ruu nɛɛ mani ɓɛɛ wiya? Vuu gãsɛnang ɓɔɔ a ka zɔ̃ngzɔ̃ng ɓɛɛ ya? Vuu ɓɔɔ kpãa ruu dɔli ɓɛɛ ya? Naa doo jìng dannang yupaa ya? Naa nyɔkɔ nwangnɛ ya? Naa vuu ɓɔɔ ruu hãa ka bii kpang ya? Naa zang shìng ruu doo baabi ya? Naa zang nyɔkɔ ruu vɔrɔ ɓɛɛ ya?
45008036	Zang bee nɔngkɔ ka yeti Labeenang Laa nɛɛ, “Zang kɔɔ ruu diki diki nɛɛ zang nyɔ ruu vɔrɔ ka ruu ɓaaɓɛ kɔ. Zang palɛ ruu naa mɛ̀ɛr'ɛ ɓɔɔ zang daa yee ri kaa tɔ ɓɛɛ”.
45008037	Wu nɔngkɔ kpang, zang ɓɔɔ basɛ ruu nɛɛ Yeesɔ kpang. Ka vuu kɔ palɛ ruu ɓee nandon zang ɓɔɔ kàsɛ̀ ruu ɓuru katɔ keɓe, yiki ruu naa kagn, ruu ɓa vuu keɓe yuu gbãnggbãng.
45008038	N zi m tɔ nɛɛ, vuu ɓɔɔ basɛ ruu kagn nɛɛ kasɛnang ɓɔɔ Laa kasɛ ruu nɛɛ mani ɓɛɛ kpang. Naa ruu vɔ doo katɔ, naa ruu doo ningkãari, naa doo zang nyaa shoonang Laa ɓɔɔ ri ka lapa, nɛɛ zang nyaa shoonang Laa ɓɔɔ bang bang ɓɔɔ ri ka lapa ɓɛɛ, naa doo vuu ɓɔɔ kagn kãntang, nɛɛ vuu ɓɔɔ naa a ka tìng ɓɛɛ.
45008039	Naa doo vuu ɓɔɔ ka lapa, nɛɛ vuu ɓɔɔ ka tipi dii. Vuu ɓɔɔ kagn ka teteng vuu ɓɔɔ Laa m'ãarɛ̀ ɓɔɔ zunung ɓɔɔ wu basɛ ruu, nɛɛ kasɛnang ɓɔɔ Laa tusu ruu nɛɛ bii Kpanti ɓuru Yeesɔ Kirisi ɓɛɛ kpang.
45009001	Vuu kɔ n kɔ̀'ɔ ɓee, nizang kɔ nwani. N suu sè'e kpang, kaa ruu ɓɔɔ, n m zang Kirisi ɓɛɛ. Rɛ̃rɛnang mɛɛ ɓɔɔ Suru Laa roo kpanti kagn, ti kɔɔyi nɛɛ nizang, n suu sè'e kpang.
45009002	Nizang, yeti mɛɛ lasɛ dɔli, vuu ɓɔɔ ti kɔng m ka yeti ka ruu rɛɛ manzung zang Isirela di nyaa kpang.
45009003	Naa nɛ̀'ɛ yi ri naa ka bii katɔ, n nɛ̀'ɛ gàa Laa wu kù m nyaa. 'N nwàng tɔ̀'ɔ zang Kirisi kpang, ka ruu rɛɛ manzung ɓɔɔ zɔ̃ng ɓuru gbete ɓɛɛ.
45009004	Rikɔ zang Isirela, Laa shing ri, ri ràa wujɛ ɓiɓɛ, a tusu ri bannang ɓiɓɛ. Laa mã nyaa nɛɛ ri, a ri nyaa ɓɔɔ wu dangnɛ ɓɛɛ. Rikɔ zunung Laa bannang ka gbalang ɓɔɔ tɔ̃ɔ ɓɛɛ. A Laa ti a rikɔ nyaa.
45009005	Ri ɓarɛ zɔ̃ng rɛɛ dabang ɓɔɔ ka tìng tɛ̃ɛtɛ̃ɛ ɓɛɛ. Kirisi ka bii shɔnzang ɓiɓɛ, nwangnɛ doo laa ɓarɛ kɔ. Zang wu dɔɔ Laa ta dondong, ɓɔɔ wukɔ kpanti ka yuu vuu piti ɓɛɛ. Nɔngkɔ.
45009006	N tɔɔ kpang nɛɛ, Laa palɛ vuu ɓɔɔ wu a zang nyaa kagn kpàng, kpang. Ka ruu ɓɔɔ wu zang Isirela nandon kɔ, zang ɓɔɔ Laa shɛ̃ɛrɛ ri nɛɛ ri zang ɓiɓɛ kɔ kpang.
45009007	Zɔ̃ng Ibirayi ɓi ti wujɛ Laa kɔ nandon kpang. Laa kɔɔ Ibirayi nɛɛ, “Zang naa gã zɔ̃ng Ishaaku kɔ shɛ̃ɛning nɛɛ ri zɔ̃ng ɓaaɓɛ kɔ”.
45009008	Nɛɛ nɔngkɔ, wu wujɛ Ibirayi nandon wujɛ Laa kpang. Ɓi wujɛ ɓɔɔ Laa a nyaa, a zang yì Ibirayi ri, rikɔ zɔ̃ng Ibirayi.
45009009	Vuu ɓɔɔ Laa kɔɔyi ka ɓɔɔ wu a Ibirayi nyaa keɓe tɔɔ, “Ka laa ɓɔɔ n shingnɛ, n gbãayu ditɔ, Saratu naa yi jaa zang varɛ”.
45009010	A wu ti weɓe kɔ shɛ̃ɛning kpang. Ka ɓɔɔ Rebeka t'uu jaa, yì dabang ɓuru Ishaaku wujɛ ziti.
45009011	Ka ɓɔɔ bɛɛ zang yi ri gn kpang, ri ti p'al'ɛ vuu tɔ̃ɔ gn nɛɛ vuu shi kpang, kpang. Laa kasɛ nɛɛ zɔ̃nnang ɓɔɔ wu zɔ̃ng jaa gbete ka teteng ɓarɛ wu nwang vuu ɓɔɔ wu kasɛ ɓɛɛ. Laa kɔɔ nà'a ɓarɛ tɔɔ, “Zang ɓɔɔ bang kɔ naa pàl'ɛ zang ɓɔɔ wujaa shoonang.” Ka ruu nɔngkɔ, Laa zɔ̃ng zang ɓi ka ruu nyaa ɓɔɔ wu ɓaa zang ɓɛɛ, wu ka ruu, vuu ɓɔɔ zang palɛ ɓɛɛ kpang.
45009013	Naa ɓɔɔ zang bee ka yeti labeenang Laa ɓɛɛ nɛɛ, “N kasɛ m Yakubu n bɛ̃ɛ Isuwa katɔ”.
45009014	Rùu kɔ̀'ɔ ɓu kaa nɛɛ viya? Nɛɛ Laa palɛ vuu gn dang gbete ya? Nɔngkɔ kpang tingkiring.
45009015	Ka ruu ɓɔɔ, Laa kɔɔ Musa tɔɔ, “Gn kɔng m ka ruu zang ɓɔɔ gn ɓarɛ kɔng m katɔ ɓɛɛ. N p'alɛ̀ tɔ̃ɔ m ka ruu zang ɓɔɔ n kasɛ n pàl'ɛ ri tɔ̃ɔ ɓɛɛ”.
45009016	Ka ruu nɔngkɔ, wu vuu ɓɔɔ shɔnzang kasɛ, nɛɛ vuu ɓɔɔ wu palɛ kɔ shingnɛ, Laa wu z'ɔ̃ng wu kpang, ɓi gn zang ɓɔɔ kɔng wu ɓɛɛ, kɔ shingnɛ.
45009017	Ka ruu ɓɔɔ, Laa kɔɔ Firawuna ka yeti labeenang ɓiɓɛ tɔɔ, “N yi mɔɔ kpanti, nɛɛ tɔ̀ɔ, n tusu naa vuu palɛnang mɛɛ ka vuu ɓɔɔ n palɛ nɛɛ mɔɔ ɓɛɛ. 'N ti shingnɛ zang koo nandon ri tãa ruu mɛɛ kati”.
45009018	Nɛɛ nɔngkɔ, gn kɔng Laa ka ruu zang ɓɔɔ gn ɓarɛ kɔng wu katɔ ɓɛɛ. Wu ti shing zang ɓɔɔ, ri t'aar'ɛ yuu.
45009019	Zang gbete ka teteng manɛ hɛ̃ɛ m katɔ nɛɛ, “Laa nɛɛ palɛ vuu ɓi nɔngkɔ ɓɛɛ, kɔ̀'ɔ ka ruu vi nɛɛ, ruu palɛ vuu shi kpang tɔ viya? Wi zunung ɓɔɔ wu bɛ̃ɛ vuu ɓɔɔ Laa kasɛ palɛnang wiya”?
45009020	Masang, mɔkɔ wi mɔɔ kasɛ Laa nyaa wiya? Ɓari hɛ̃ɛ zang ɓɔɔ mãa wu katɔ nɛɛ, “Ka ruu vi mɔɔ mãa m nɔngkɔ viya ya?”
45009021	Zang ɓɔɔ mãarɛ ɓari palɛ tapɔng katɔ naa ɓɔɔ yeti ɓiɓɛ kasɛ ɓɛɛ. Ka tapɔng gbete keɓe, mãa ɓari katɔ nɛɛ mani ziti. Ɓɔɔ gbete wu shing ka ruu vuu shaanang nɔng mung nwannang. Ɓɔɔ gbete wu nwaarɛ vuu shaanang diki waati kagn.
45009022	Vuu ɓɔɔ Laa p'alɛ̀ nwang doo nɔngkɔ. Laa kasɛ nɛɛ wu tusu gnvɔ ɓiɓɛ wu ti nwangsɛ naa vuu palɛnang ɓiɓɛ. Ka ruu nɔngkɔ, mã danggn gbãnggbãng nɛɛ zang ɓɔɔ bɛɛ nɛɛ wu jɛ̃ɛ ri ruu nɛɛ gnvɔ yeti ɓiɓɛ ɓɛɛ. A ɓɔɔ zang ɓɔɔ ri daa naa ɓɔɔ wu ningsi ri kaa tɔ ɓɛɛ.
45009023	Palɛ vuu keɓe nɛɛ wu tusu bannang ɓiɓɛ. Bannang ɓɔɔ wu nwangsɛ ruu, ɓɔɔ gn ɓuru kɔng wu katɔ ɓɛɛ. Zang ɓɔɔ wu kpàlɛ̀ ri bii doo ka tìng nɛɛ ri ta bannang ɓiɓɛ ɓɛɛ.
45009024	Ka ruu ɓɔɔ, ɓi rukɔ zang ɓɔɔ wu zɔ̃ngkɔ ruu ɓɛɛ. Zɔ̃ngkɔ ruu ka teteng zang Yahudawa kɔ shɛ̃ɛning kpang, zɔ̃ngkɔ jong ka teteng zang ɓɔɔ ri zang Yahudawa kpang ɓɛɛ.
45009025	Naa ɓɔɔ Laa kɔɔ ka yeti Labeenang ɓɔɔ Yushaawu bee nɛɛ, “Zang ɓɔɔ bɛɛ ri zang mɛɛ kpang. N ɓaa ri kaa nɛɛ ‘Zang mɛɛ’ Zang tipi ɓɔɔ bɛɛ n kasɛ ri kpang, n ɓaa ri kaa nɛɛ ‘Zang ɓɔɔ n kasɛ ri dɔli ɓɛɛ’.
45009026	Ka nɔng ɓɔɔ Laa kɔɔyi nɛɛ, ‘Nɔɔ wu zang mɛɛ kpang’ ɓɛɛ, Laa ɓɔɔ ningkãari ti naa ɓàa ri doo ka nɔngkɔ, nɛɛ ri wujɛ ɓiɓɛ”.
45009027	Ishaya kɔɔ ruu ka yuu zang Isirela tɔɔ, “Naa zang Isirela ri shang doo naa seseele ɓɔɔ ka nyaa waapo, zang ɓɔɔ zang naa ta yuu ɓarɛ ri dɔli kpang.”
45009028	Ka ruu ɓɔɔ, Laa naa jɛ̃ɛ zang koo ruu ditɔ nandon, pìiri jìng kpang ɓɛɛ.
45009029	Naa ɓɔɔ Ishaya kɔɔ ka tìng ɓɛɛ nɛɛ, “Naa Laa ɓɔɔ ɓa zang piti bannang katɔ nɛ̀'ɛ yàa ruu zɔ̃ng ɓuru kagn kpang, ruu nɛɛ raa tɔ naa gari Sɔɔdɔm, ruu nɛɛ nwang kaa naa gari Gomora”.
45009030	Ruu kɔ̀'ɔ ɓu nɛɛ viya? Ruu kɔɔ nɛɛ, zang ɓɔɔ ri zang Yahudawa kpang, ɓɔɔ bɛɛ ri tɔɔ ri risi yuu ɓarɛ, ri nwang zang tɔ̃ɔ ka tìng Laa kpang. A Laa risi ri tɔ, ri nw'ang zang tɔ̃ɔ tɔ ka tìng ɓiɓɛ, ka ruu danggn ɓɔɔ ri shing ka bii ɓiɓɛ ɓɛɛ.
45009031	A zang Yahudawa ɓɔɔ Laa shɛ̃ɛrɛ ri katɔ, ri tɔɔ ri kãa ɓarɛ nyaa ɓɔɔ Laa dangnɛ ɓɔɔ shing ri, ri nwang zang tɔ̃ɔ ka tìng Laa ɓɛɛ, a ri wàlɛ̀ kaa takpang.
45009032	Ri walɛ kpang ka ruu viya? Ka ruu ɓɔɔ, ri shing gn ɓarɛ ka vuu tɔ̃ɔ ɓɔɔ ri p'alɛ̀ ɓɛɛ, wu ka danggn ɓɔɔ ri shing ka bii Laa kpang. Ri kpaa doo ka tari ɓɔɔ shing zang zang kpaa doo ɓɛɛ.
45009033	Zang bee ka yeti labeenang Laa nɛɛ, “Nɔɔ ɓaa shoo, ǹ shing tari ka Sihiyona, ɓɔɔ zang kpaa doo kagn ɓɛɛ. Tari bang ɓɔɔ sh'ing zang, zang watɛ ɓɛɛ. Zang piti ɓɔɔ nɛɛ shing danggn ka bii ɓiɓɛ yusɛ̃ɛ tuu wu kpang”.
45010001	Rɛɛ manzung, n kasɛ ka yeti mɛɛ gbãnggbãng, a n ti gaa Laa ka yuu zang mɛɛ zang Yahudawa, nɛɛ Laa wu ta yuu ɓarɛ jong.
45010002	N kɔɔ ruu katɔ ka yuu ɓarɛ nɛɛ, ri kasɛ katɔ gbãnggbãng nɛɛ ri pàl'ɛ Laa shoonang. A ri zi gbalang ɓɔɔ ri pàl'ɛ Laa shoonang kaa tɔ̀'ɔ tɔ̃ɔ kpang.
45010003	Ka ruu ɓɔɔ, ri zi gbalang ɓɔɔ risi zang, zang nwang zang tɔ̃ɔ ka tìng Laa ɓɛɛ kpang. A ri kãa gbalang ɓɔɔ ri nwang zang tɔ̃ɔ ka tìng ɓiɓɛ kaa nɛɛ yuu ɓarɛ. Ri tà gbalang ɓɔɔ Laa shìng zang, nɛɛ zang nwang zang tɔ̃ɔ nɛɛ mani ka tìng ɓiɓɛ ɓɛɛ kpang.
45010004	Ka ruu ɓɔɔ, Kirisi shing tɔ naa vuu palɛnang nyaa dannang Laa di nyaa tɔ ɓɛɛ. Zang ɓɔɔ nɛɛ shing danggn ka bii Laa, Laa risi wu kaa tɔ wu nwang zang tɔ̃ɔ ka tìng ɓiɓɛ.
45010005	Musa b'ee naa ɓɔɔ nyaa ɓɔɔ Laa dangnɛ shingnɛ zang nw'ang zang tɔ̃ɔ ka tìng Laa tɔ̀ɔ, “Naa mɔɔ tɔɔ mɔɔ nwang ningkãari, palɛ vuu piti ɓɔɔ nyaa dannang Laa kɔ ɓɛɛ”.
45010006	A ka yuu naa ɓɔɔ Laa risi zang ri nwang zang tɔ̃ɔ tɔ ka tìng ɓiɓɛ ka ruu danggn ɓɔɔ ri shing ka bii ɓiɓɛ, Musa kɔɔyi nɛɛ, “M'ɔɔ hɛ̃ɛ yuu ɓaaɓɛ kpang nɛɛ, Ɓu wi vangnɛ daa ka lapa wiya?” (Wu daa atɛ Kirisi ka tipi)
45010007	Mɔɔ ti hɛ̃ɛ yuu ɓaaɓɛ kpang nɛɛ, ɓu wi daa ka koo ɓɔɔ ka tipi dii wiya? (wu daa nwangsɛ Kirisi nɛɛ saa).
45010008	Vuu ɓɔɔ zang kɔɔ keɓe, “Ruu ɓɔɔ Laa kɔ̀ɔ ɓɛɛ, ɓi nɛɛ mɔɔ naabm, ka yeti nyaa ɓaaɓɛ, ti kagn ka yeti ɓaaɓɛ.” Ɓi ruu ɓɔɔ ruu kɔɔ nɔɔ, nɛɛ tɔ̀ɔ, nɔɔ shing danggn ɓɛɛ kɔ.
45010009	Naa mɔɔ kɔɔ nɛɛ nyaa ɓaaɓɛ nɛɛ, “Yeesɔ kɔ Kpanti” a mɔɔ ti shing danggn nɛɛ Laa wisi wu paa nɛɛ sàa. Laa ta yuu ɓaaɓɛ katɔ.
45010010	Ka ruu ɓɔɔ, zang nɛɛ shing danggn nɛɛ yeti, tɔ̀ɔ Laa wu risi zang, zang nwang zang tɔ̃ɔ ka tìng ɓiɓɛ ɓɛɛ. Zang nɛɛ kɔɔ tɔ nɛɛ nyaa zang, Laa wu ti, ta yuu zang kati.
45010011	Labeenang Laa kɔɔyi tɔ̀ɔ, “Zang piti ɓɔɔ nɛɛ shing danggn ka bii ɓiɓɛ yusɛ̃ɛ tuu wu kpang”.
45010012	Ruu keɓe muku zang piti, ka ruu ɓɔɔ, gbalang ɓɔɔ zang ta yuu zang Yahudawa nɛɛ zang ɓɔɔ ri zang Yahudawa kpang, ɓi gbete ɓɛɛ. Laa ɓi wukɔ Kpanti zang piti, shing zang piti ɓɔɔ ri gaa wu, ri walɛ vuu tɔ̃ɔ dɔli.
45010013	Naa ɓɔɔ labeenang Laa kɔɔyi ɓɛɛ tɔɔ, “Zang piti ɓɔɔ nɛɛ gàa Laa nɛɛ nung Laa, Laa ta yuu ɓiɓɛ katɔ”.
45010014	A zang nɛɛ shing danggn ka bii Laa kpang, zang palɛ biya zang gaa wu, wu ta yuu zang viya? A zang shing danggn biya ka bii zang ɓɔɔ zang tãa ruu ɓiɓɛ gngn kpang viya? Zang nɛɛ kɔɔ katɔ kpang, zang palɛ biya zang tãa ruu ka yuu ɓiɓɛ, tɔ̀ɔ, zang shing danggn kati viya?
45010015	A zang ɓɔɔ yuu paa biya wu daa kɔɔ zang ruu Laa, zang nɛɛ shong wu katɔ kpang ɓɛɛ viya? Labeenang Laa kɔɔyi tɔɔ, “Zang ɓɔɔ ri à Ruu Tɔ̃ɔ kɔɔnang, doo ɓarɛ shili dɔli”.
45010016	A kaa tɔ̀'ɔ zang piti ri dñ̀ng vuu ɓɔɔ Ruu Tɔ̃ɔ Laa kɔɔ ɓɛɛ kpang. Ka ruu ɓɔɔ Ishaya kɔɔ ka yeti Labeenang ɓiɓɛ tɔɔ, “Kpanti, zang ɓɔɔ ri shing danggn ka ruu ɓɔɔ ruu kɔɔ ri ɓɛɛ kpang”.
45010017	Ka ruu nɔngkɔ, zang nɛɛ tãa ruu ɓɔɔ zang kɔɔ tɔ, zang shing danggn kati. Zang tã̀'a ruu keɓe, ka ɓɔɔ zang kɔɔ ruu Kirisi ɓɛɛ.
45010018	N hɛ̃ɛ katɔ ɓɛɛ, Ri tã̀a Ruu Tɔ̃ɔ Laa kpang nizang ya? Ri tã̀a katɔ. Labeenang Laa kɔɔyi tɔɔ, “Ri kɔɔ ruu keɓe ka dalɛ koo nandon. Ruu ɓarɛ daa ka dìiri ɓɔɔ koo waa nyaa ɓɛɛ.”
45010019	'N ti hɛ̃ɛ tɔkn ɓɛɛ, zang Isirela ri zi vuu ɓɔɔ Ruu Tɔ̃ɔ bì'i kɔɔ kpang nizang ya? Musa kɔ kasɛ nyaa ruu keɓe shɔɔnang tɔɔ, “N shing nɔɔ zang Isirela nɔɔ kaa sũnyaa zang ɓɔɔ ri daa naa kpang ɓɛɛ. N shing nɔɔ, gnvɔ wu shàa nɔɔ nɛɛ zang ɓɔɔ ri zi vuu kpang tingkiring ɓɛɛ”.
45010020	Ishaya kaa vɔrɔ kpang, kɔɔyi tɔɔ, “Zang ɓɔɔ ri kãa m kpang rikɔ ìi m kaa jong. N ti nw'ang nyaa ka zang ɓɔɔ bɛɛ ri hɛ̃ɛ nɔng mɛɛ kpang ɓɛɛ”.
45010021	Ɓɔɔ wu a ka yuu zang Isirela, Ishaya kɔɔyi tɔɔ, “N dĩ̀i zang ɓɔɔ ri taarɛ yuu dɔli, zang ɓɔɔ ri ɓaa shoo ka nyaa mɛɛ kpang ɓɛɛ, naa, laa hãa nyaa nɛɛ mani”.
45011001	N hɛ̃ɛyi ɓɛɛ, Laa bɛ̃ɛ zang ɓiɓɛ tɔ ya? Kpang. N nɛɛ yuu mɛɛ, n zang Isirela, zɔ̃ng Ibirayi. N m nɛɛ doo laa Biliyaminu.
45011002	Laa bɛ̃ɛ zang ɓiɓɛ ɓɔɔ wu z'ɔ̃ng ri bɛɛ zang gaayu koo mãanang gn kpang, kpàng. Nɔɔ zi vuu ɓɔɔ labeenang Laa kɔɔ ka ɓɔɔ bɛɛ Iliya gaa Laa ka yuu zang Isirela kpang ya? Iliya kɔɔyi tɔɔ,
45011003	“Kpanti Laa, zang ri nyɔkɔ zang nyaa shoonang ɓaaɓɛ tɔ nandon. Zang ri ti jili nɔng ɓɔɔ zang dɔ̀'ɔ mɔɔ vuu kagn ɓɛɛ tɔ. Ɓi kaa nkɔ zang nyaa shoonang ɓaaɓɛ gbete ɓɔɔ n yaa ɓɛɛ. Zang ri ti kãa m, nɛɛ ri nyɔ m vɔrɔ”.
45011004	Laa kasɛ wu nyaa nɛɛ viya? Laa tɔɔ, “N shɛ̃̀ɛrɛ̀ yuu mɛɛ zang doo kagn labang manziti ɓɔɔ ri bang vaka ɓɔɔ zang ɓaa nɛɛ Baal gn kpang ɓɛɛ”.
45011005	Kãntang keɓe doo nɔngkɔ, zang ɓɔɔ Laa zɔ̃ngkɔ ri katɔ, ka ruu ɓɔɔ, gn ɓarɛ kɔng wu katɔ ɓɛɛ, ri yaa doogn tɔkɔlɔng.
45011006	Zɔ̃ngkɔ ri ka ruu ɓɔɔ, gn ɓarɛ kɔng wu katɔ ɓɛɛ, wu ka ruu vuu ɓɔɔ ri palɛ ɓɛɛ kpang. Naa Laa nɛɛ zɔ̃ngkɔ zang ka ruu vuu tɔ̃ɔ ɓɔɔ ri palɛ ɓɛɛ, gn zang nɛɛ kɔng Laa ɓi katɔ nizang kpang.
45011007	Ruu keɓe, kɔɔ ɓu kaa nɛɛ viya? Zang Isirela ri ìi vuu ɓɔɔ ri kãa ɓɛɛ kpang. Ɓi zang ɓɔɔ Laa zɔ̃ngkɔ ri kɔ ri ìiyi. Zang nimbang ri huuru shoo ɓarɛ ka tɔ, ri tãa nyaa ɓɔɔ Laa ɓayi ɓarɛ takpang.
45011008	Naa ɓɔɔ Labeenang Laa kɔɔ ɓɛɛ nɛɛ, “Vuu ɓɔɔ yirɛ, a nɔng ka lɛɛkɔ, Laa shing tɔ yeti ɓarɛ zi vuu ɓɔɔ kpang. Laa a ri jìng ɓɔɔ zi nɔng kpang, nɛɛ shoo ɓɔɔ tãa nɔng kpang ɓɛɛ”.
45011009	A Dawuda kɔɔyi tɔ, “Vuu shaanang ɓɔɔ ri shaayi wu nwang ri naa saka ɓɔɔ zang langnɛ nɛɛ wu yi ri ɓɛɛ. Ri watɛ ta, zang wu dang ri jìng. Jìng ɓarɛ wu z'uur'u, tɔ̀ɔ, ri zi nɔng kaa takpang. Jìng ɓɔɔ ri dangnɛ, wu shing ri, ri lang gũntang dondong”.
45011011	'N hɛ̃ɛ kati ɓɛɛ, ɓɔɔ zang Yahudawa ri kpaa doo, ri wàtɛ̀ gbinggbing ya? Nɔngkɔ kpang tingkiring. Ka ruu ɓɔɔ, ri palɛ vuu shi kpang, Laa ta yuu zang ɓɔɔ ri zang Yahudawa kpang kati. Tɔ̀ɔ, wu shing zang Yahudawa, ri kaa sũnyaa kaa nɛɛ ri.
45011012	Vuu shi kpang ɓɔɔ zang Yahudawa ri palɛ kɔ shingnɛ Laa a zang koo vuu tɔ̃ɔ dɔli. A ka ruu gbalang ɓɔɔ zang Yahudawa ning ɓɛɛ, Laa shing zang ɓɔɔ ri zang Yahudawa kpang ri tãa tìnang dɔli. Laa nɛɛ ta yuu zang Yahudawa tɔ jong nandon, tìnang naa shang kaa dɔli kɔ jong kpang ya?
45011013	N rang yee kaa nɛɛ nɔkɔ ɓɔɔ nɔɔ zang Yahudawa kpang ɓɛɛ. Laa shong m nɛɛ n p'al'ɛ shoonang ka teteng manɛ ɓɛɛ, ka ruu nɔngkɔ, n dɔ̀'ɔ bii ka ruu shoonang ɓɔɔ wu a m nɛɛ n palɛ ɓɛɛ.
45011014	Naa n sh'ing zang zɔ̃̌ng mɛɛ katɔ, ri kaa sũnyaa, tɔ̀ɔ, Laa wu ta yuu zang ɓɔɔ ka teteng ɓarɛ.
45011015	Ka ɓɔɔ Laa bɛ̃ɛ ri, Laa raa zang koo ri yi wusang nɛɛ wu. A Laa nɛɛ ta ri tɔ tɔkn ɓɛɛ, naa nwang naa ɓɔɔ zang ɓɔɔ ri vɔlɔ tɔ, ri walɛ suru bii tɔ kpang ya?
45011016	Naa borodi ɓɔɔ zang gaayu zang sharɛ nɛɛ tɔ̃ɔ ka jìng Laa, borodi ɓɔɔ nimbang keɓe, ɓi kaa doo tɔ̃ɔ kɔ. Naa zang a Laa dìiri laa nɛɛ tɔ̃ɔ, rɛɛ nasãng laa ɓi doo ɓɔɔ ɓiɓɛ kɔ.
45011017	Zang dɔlɔ nasãng laa inabi ɓɔɔ zang ɓaa katɔ ɓɛɛ tɔ, a zang atɛ nasãng laa inabi ɓɔɔ ta nɛɛ yuu ɓiɓɛ ka waala zang naa tiisi ka nɔng ɓarɛ. A nɔɔ ɓɔɔ nɔɔ nwang naa laa inabi ɓɔɔ ta ka waala ɓɛɛ, kãntang keɓe nɔɔ wàl'ɛ manɛ kaa vuu tɔ̃ɔ ɓɔɔ a nɛɛ bii laa inabi ɓɔɔ zang ɓaa katɔ ɓɛɛ.
45011018	Ka ruu nɔngkɔ, nɔɔ risi nasãng ɓɔɔ zang dɔlɔ ri katɔ naa vuu ɓɔɔ kpang, kpang. N'ɔɔ tuu yuu manɛ kpang, nɔɔ manɛ nasãng waati. Wu nɔkɔ yiti dìiri kpang, ɓi dìiri laa kɔ yiti nɔɔ.
45011019	Nɔɔ kɔɔ katɔ nɛɛ, “Zang dɔlɔ nasãng nɛɛ tɔɔ zang yaa m nɔng n tèng nɔng ɓarɛ”.
45011020	Nɔngkɔ nizang. Zang dɔlɔ ri, ka ruu ɓɔɔ ri shing danggn kpang ɓɛɛ. A nɔɔ tèng nɔng ɓarɛ ɓi kaa ruu ɓɔɔ nɔɔ shing danggn tɔ ɓɛɛ. N'ɔɔ tuu yuu manɛ ka ruu ɓɔɔ nɔɔ tèng nɔng ɓarɛ tɔ kpang, nɔɔ kaa vɔrɔ kɔ jong.
45011021	Laa nɛɛ yaa nasãng laa inabi ɓɔɔ zang ɓaa katɔ ɓɛɛ kpang. Nɔɔ kɔ̀'ɔ ɓu nɛɛ naa yaa nɔɔ katɔ ya?
45011022	Ka ruu nɔngkɔ, nɔɔ zi naa ɓɔɔ Laa jɛ̃ɛ zang ruu nɛɛ gnvɔ, nɛɛ tɔ̃ɔ ɓɔɔ wu palɛ zang ɓɛɛ. Jɛ̃ɛ zang ɓɔɔ ri palɛ vuu shi kpang ruu nɛɛ gnvɔ ning, a pàl'ɛ ɓi kaa nɔkɔ tɔ̃ɔ, nɔɔ nɛɛ yaa tɔ̃ɔ ɓɔɔ wu palɛ nɔɔ kpang ɓɛɛ. Naa nɔngkɔ kpang, zang dɔlɔ nɔɔ ditɔ jong.
45011023	Zang Yahudawa ri nɛɛ shing danggn tɔ tɔkn zang sɔɔrɔ ri tɔkn ka nɔng ɓarɛ. Ka ruu ɓɔɔ Laa zunung ɓɔɔ wu sɔɔrɔ ri katɔ ɓɛɛ.
45011024	Zang ɓɔɔ ri zang Yahudawa kpang, nɔɔ nwàng manɛ naa nasãng laa inabi ɓɔɔ ta ka waala, zang tiisi nɔɔ ka bii laa inabi ɓɔɔ zang ɓaa katɔ ɓɛɛ. Vuu keɓe zang palɛ gngn kpang. Zang Yahudawa ri nwàng naa nasãng laa inabi ɓɔɔ zang ɓaa katɔ ɓɛɛ. Naa Laa tɔɔ, wu tiisi nasãng kɔ zang dɔlɔ ɓee ka laa ɓɔɔ zang dɔlɔ ri kagn, kpãa wu kpang tingkiring.
45011025	Rɛɛ manzung, ɓɔɔ nɔɔ zang Yahudawa kpang, n kasɛ nɔɔ tuu yuu manɛ kpang. Tɔ̀ɔ n kɔɔ nɔɔ dìiri vuu ɓɔɔ palɛ zang Isirela ɓɔɔ nɔɔ zi kpang ɓɛɛ. Zang ɓɔɔ ka teteng ɓarɛ ri taarɛ yuu dɔli. Ri nw'ang nɔngkɔ sasak Laa wu ta yuu manɛ zang ɓɔɔ nɔɔ zang Yahudawa kpang nandon.
45011026	Naa ɓɔɔ zang naa ta yuu zang Isirela nandon keɓe. Labeenang Laa kɔɔyi tɔɔ, “Zang ɓɔɔ t'a yuu zang naa nwang nyaa nɛɛ gari Sihiyona. Tɔɔ wu shingnɛ zɔ̃ng Yakubu ri yaa vuu shi kpang palɛnang kati.
45011027	Wee vuu ɓɔɔ n a nyaa nɛɛ n palɛ nɛɛ ri ɓɛɛ kɔ, ka ɓɔɔ n naa yà'a ri gbalang vuu shi kpang ɓarɛ ɓɛɛ”.
45011028	Zang Yahudawa ri ɓarɛ zang ɓɔɔ ri shing jìng nɛɛ Laa kpang, ka ruu ɓɔɔ ri bɛ̃ɛ Ruu Tɔ̃ɔ Laa katɔ ɓɛɛ. A nɔɔ zang ɓɔɔ nɔɔ zi Laa kpang nɔɔ wàlɛ̀ Ruu Tɔ̃ɔ Laa tãanang kati. Ka ruu ɓɔɔ, Laa zɔ̃ng ri ɓarɛ katɔ ɓɛɛ, ri doo zang ɓɔɔ Laa kasɛ ri katɔ ɓɛɛ, ka ruu rɛɛ dabang dabang ɓarɛ ɓɛɛ.
45011029	Ka ruu ɓɔɔ, Laa nɛɛ z'ɔ̃ng zang tɔ, bɛ̃ɛ ri ɓi takpang, nɛɛ ti a zang vuu tɔ, tà ɓi tɔ̀'ɔ tɔkn kpang.
45011030	Ɓɔɔ nɔɔ zang ɓɔɔ nɔɔ zi Laa kpang ɓɛɛ, naa ɓɔɔ ka tìng nɔɔ ɓaa shoo ka nyaa Laa kpang, kãntang keɓe gn manɛ kɔng Laa tɔ, ka ruu ɓɔɔ, zang Yahudawa ri ɓaa shoo ka nyaa Laa kpang ɓɛɛ.
45011031	Zang Yahudawa doo nɔngkɔ, kãntang keɓe, ri ɓaa shoo ɓarɛ tɔ̀'ɔ ka nyaa Laa kpang. Tɔ̀ɔ, gn ɓarɛ wu kɔng Laa kaa jong, naa ɓɔɔ k'ɔng wu ka yuu manɛ ɓɛɛ.
45011032	Ka ruu ɓɔɔ, Laa risi zang piti naa zang ɓɔɔ wu mã ri ka sãa, ka ruu ɓɔɔ, ri ɓaa shoo ka nyaa ɓiɓɛ kpang ɓɛɛ. Nɛɛ tɔɔ, gn ɓarɛ wu kɔng wu kati.
45011033	Laa pàl'ɛ zang tɔ̃ɔ dɔli, ti zũng dɔli, a zi vuu piti. Zang ɓɔɔ zi naa ɓɔɔ Laa shii ka yuu vuu kpang, ruu ti zi gbalang ɓiɓɛ kpang.
45011034	Naa ɓɔɔ labeenang Laa kɔɔ ɓɛɛ tɔɔ, “Zang ɓɔɔ zi rɛɛ vuu ɓɔɔ Kpanti Laa rɛ̃rɛ kpang. Zang ɓɔɔ kɔɔ wu ruu kagn kpang. Wi 'a wu vuu tɔ gn, tɔ̀ɔ, wu sɔ̀ɔrɔ̀ zang kaɓa kati wiya?”
45011036	Vuu piti a nɛɛ bii Laa. Mãa vuu piti ka ruu ɓiɓɛ kɔ, a vuu piti ti gbãayu ka bii ɓiɓɛ ka nɔng. R'uu dɔɔ nɔɔ Laa dondong. Nɔngkɔ.
45012001	Rɛɛ manzung, ka ruu tɔ̃ɔ palɛnang Laa, ɓɔɔ Laa tusu ruu dɔli ɓɛɛ, n gaa nɔɔ katɔ gbãnggbãng. Nɔɔ a Laa yuu manɛ, naa vuu ɓɔɔ zang dɔɔ wu ɓɛɛ. Nɔɔ nɛɛ a wu yuu manɛ tɔ naa vuu vaa ɓɔɔ zang dɔɔ wu ɓɛɛ, a nɔɔ kaa doo ningkãari ɓɛɛ. Nɔɔ shing yuu manɛ kaa gbãnggbãng nɔɔ pàl'ɛ wu shoonang ɓɔɔ shing wu, wu tãa tìnang manɛ ɓɛɛ. Wee gbalang ɓɔɔ Laa kàsɛ̀ nɛɛ nɔɔ b'ang wu ɓɛɛ kɔ.
45012002	N'ɔɔ yi tìng nɛɛ vuu ɓɔɔ zang koo keɓe kasɛ palɛnang ɓɛɛ kpang. Nɔɔ yaa Laa wu kɔ̃sɔ nɔɔ yeti manɛ, wu a nɔɔ rɛ̃rɛnang ɓɔɔ shɔɔ. Tɔ̀ɔ, n'ɔɔ zi vuu ɓɔɔ Laa kasɛ ɓɛɛ kati. Vuu ɓɔɔ tɔ̃ɔ, a ti shing wu tãa tìnang, nɛɛ vuu ɓɔɔ daa naa katɔ ɓɛɛ.
45012003	A ka ruu tɔ̃ɔ ɓɔɔ Laa pàlɛ̀ m ɓɛɛ, n kɔɔ nɔɔ nandon. Zang ɓu wu rɛ̃rɛ nɛɛ wu ɓa zang piti katɔ kpang. Wu rɛ̃rɛ teetee kɔ jong, wu gãsɛ yuu ɓiɓɛ nɛɛ danggn ɓɔɔ wu shing ka bii Laa ɓɛɛ.
45012004	Bii ɓi gbete, a takɛ vuu kagn kaa zɔ̃ngzɔ̃ng. Vuu ɓu palɛ shoonang ɓiɓɛ n'aabm̀.
45012005	Ruu doo nɔngkɔ. Ruu dɔli, a ruu nwang kaa naa bii gbete kɔ nwani, ka ruu ɓɔɔ, ruu ɓakɛ bii gbete nɛɛ Kirisi ɓɛɛ. Zang ɓu yi zɔɔ naa ka bii.
45012006	Ka ruu nɔngkɔ, zang ɓu wu palɛ shoonang nɛɛ vuu ɓɔɔ Laa a wu ka gbalang ɓɔɔ Laa a wu ɓɛɛ. Naa Laa a ruu naa nɛɛ ruu kɔɔ zang ruu ɓiɓɛ, ruu kɔɔyi ka doo danggn ɓɔɔ ruu shing ɓɛɛ.
45012007	Nɛɛ tɔɔ, ruu palɛ zɔɔ shoonang, ruu palɛ shoonang. Zang ɓɔɔ nɛɛ tusu zang vuu, ka vuu ɓɔɔ wu tusu ɓɛɛ.
45012008	Zang ɓɔɔ nɛɛ mã zang danggn, ka danggn ɓɔɔ wu mã zang ɓɛɛ. Zang ɓɔɔ nɛɛ tɔɔ wu basɛ vuu ɓiɓɛ nɛɛ zang ɓɔɔ, wu bàsɛ̀ nɛɛ yeti gbete. Zang ɓɔɔ wukɔ nɛɛ zang bang, wu palɛ shoonang nɛɛ kaka ɓiɓɛ ning. Zang ɓɔɔ nɛɛ palɛ zang tɔ̃ɔ, wu mã nyaa tìng katɔ kpang.
45012009	M'ɔɔ kasɛ ruu zang nɛɛ sè'e kpang. Vuu ɓɔɔ nɛɛ shi kpang, bɛ̃ɛ katɔ, m'ɔɔ yiti ɓaa vuu ɓɔɔ tɔ̃ɔ gbãnggbãng ka yeti ɓaaɓɛ.
45012010	Nɔɔ kasɛ ruu zɔɔ gbãnggbãng, ka ruu ɓɔɔ, nɔɔ kaa gbete ka gbalang Kirisi ɓɛɛ. N'ɔɔ zarɛ bii ka nɔng ɓɔɔ nɔɔ a zɔɔ bannang kpang.
45012011	Nɔɔ p'al'ɛ shoonang nɛɛ kaka, nɔɔ si rang kpang. Nɔɔ pàl'ɛ Laa shoonang nɛɛ yeti gbete.
45012012	Gn ɓɔɔ nɔɔ shing ka vuu ɓɔɔ a ɓɛɛ, wu shing nɔɔ, n'ɔɔ tãa tìnang. Zang nɛɛ dang nɔɔ jìng, nɔɔ mã danggn. Nɔɔ gaa Laa diki diki.
45012013	Basɛ vuu naa ɓaaɓɛ nɛɛ ɓaazung ɓɔɔ ri dũng doo Laa kɔ, ɓɔɔ vuu ka naa ɓarɛ kpang ɓɛɛ. Ta zang zanti katɔ ka yeti gãa ɓaaɓɛ.
45012014	Gàa Laa, wu palɛ zang ɓɔɔ ri dang nɔɔ jìng tɔ̃ɔ. Gàa wu, wu palɛ ri tɔ̃ɔ, nɔɔ gàa wu, wu ku ri nyaa ka bii kpang.
45012015	Nɔɔ tãa tìnang nɛɛ zang ɓɔɔ ri tãa tìnang, zang ɓɔɔ ri nɛɛ kaa nyavɔ nɔɔ ka nɛɛ ri.
45012016	Nɔɔ gang jìng ka zang ɓɔɔ, naa ɓɔɔ nɔɔ gang jìng ka yuu manɛ ɓɛɛ. N'ɔɔ tuu yuu manɛ kpang. Nɔɔ ɓ'ak'ɛ yuu manɛ nɛɛ zang ɓɔɔ ri zang bang bang kpang. Nɔɔ rɛ̃̀rɛ̀ kpang nɛɛ nɔɔ zũng manɛ katɔ kpang.
45012017	Zang ɓɔɔ nɛɛ pàlɛ̀ nɔɔ shi kpang, nɔɔ wàa pãng doo nɛɛ vuu shi kpang kɔ kpang. Nɔɔ gãng jìng kagn n'ɔɔ p'al'ɛ vuu ɓɔɔ zang piti ri zirɛ nɛɛ vuu tɔ̃ɔ ɓɛɛ.
45012018	Palɛ vuu piti ɓɔɔ mɔɔ zunung katɔ ɓɛɛ, mɔɔ nwang ka nyaa zɔɔ nɛɛ zang piti.
45012019	Manzung, nɔɔ wàa pãng kpang, nɔɔ yàa Laa kɔ jong, wu wàa nɔɔ pãng. Laa kɔɔ ka yeti labeenang ɓiɓɛ tɔɔ, “Nkɔ waa pãng, n shing ri, ri dang jìng jong”.
45012020	Labeenang Laa kɔɔyi tɔɔ, “Nyɔkɔ nɛɛ nyɔ zang ɓɔɔ shing jìng nɛɛ mɔɔ kpang, a wu ɓaa vuu shaanang kɔ jong. Sutu nɛɛ mãa wu, a wu mii wu ɓooyi. Mɔɔ nɛɛ palɛ tɔ nɔngkɔ, yusɛ̃ɛ tuu wu dɔli, kɔng wu naa ɓɔɔ zang tɛ̃̀ɛ wu sheleng waa ka yuu ɓɛɛ”.
45012021	Nɔɔ yaa vuu shi kpang wu ɓa kaka manɛ kpang. Nɔɔ ɓa kaka vuu shi kpang katɔ kɔ jong nɛɛ tɔ̃ɔ palɛnang.
45013001	Zang ɓu wu ɓaa shoo ka nyaa zang ɓɔɔ ri zang bang ɓarɛ ɓɛɛ. Ka ruu ɓɔɔ, ɓi Laa kɔ gbete a zang naa bannang nwannang ɓɛɛ. A zang kɔ ri nw'ang zang bang ɓee, ɓi Laa shingnɛ ri nwàngnɛ.
45013002	Ka ruu nɔngkɔ, zang ɓɔɔ nɛɛ shii bàng nɛɛ zang bang, bɛ̃ɛ ɓi vuu ɓɔɔ Laa palɛ ɓɛɛ. Zang ɓɔɔ nɛɛ palɛ nɔngkɔ, shingnɛ, zang wu dɔng wu ruu.
45013003	Zang ɓɔɔ ri nɛɛ palɛ vuu tɔ̃ɔ, ri kaa vɔrɔ zang bang kpang. Zang ɓɔɔ ri p'alɛ̀ vuu shi kpang kɔ, ri kaa vɔrɔ. Mɔɔ kasɛ nɛɛ mɔɔ kaa vɔrɔ zang bang kpang ya? Palɛ vuu ɓɔɔ tɔ̃ɔ, zang bang dɔ̀'ɔ mɔɔ ditɔ.
45013004	Ka ruu ɓɔɔ, zang bang ɓi jaafoo Laa ɓɛɛ. P'alɛ̀ shoonang, nɛɛ tɔ̀ɔ wu yi mɔɔ naa kaa bii. Mɔɔ nɛɛ p'alɛ̀ vuu shi kpang, mɔɔ ka vɔrɔ ɓiɓɛ katɔ, ka ruu ɓɔɔ, zang a wu bannang ka dalɛ waati kpang ɓɛɛ. Ɓi zang shoonang Laa, jɛ̃ɛ zang ruu ka nung ɓɔɔ Laa nɛ̀'ɛ jɛ̃ɛ zang ɓɛɛ. Wu dàng zang ɓɔɔ ri palɛ vuu shi kpang jìng.
45013005	Ka ruu nɔngkɔ, ɓaa shoo ka nyaa rɛɛ zang bang. Wu ka ruu ɓɔɔ mɔɔ kaa vɔrɔ, Laa dang mɔɔ jìng ɓɛɛ kɔ shɛ̃ɛning kpang. Ka ruu ɓɔɔ, mɔɔ zi tɔ ka yeti ɓaaɓɛ nɛɛ, mɔɔ nɛ̀'ɛ p'alɛ̀ nɔngkɔ ɓɛɛ.
45013006	Wee doo vuu ɓɔɔ shingnɛ nɔɔ shu saka tipi ɓɛɛ kɔ. Ka ruu ɓɔɔ, zang bang ri ɓarɛ zang shoonang Laa ɓɔɔ ri a yuu ɓarɛ nɛɛ ri palɛ shoonang keɓe ɓɛɛ.
45013007	Vuu ɓɔɔ ri nɛɛ dũng nɔɔ, nɔɔ shu ri ta. Nɔɔ shù zang ɓɔɔ ta saka tipi, saka tipi. Nɔɔ a zang ɓɔɔ ri ta saka ka yuu vuu ɓɔɔ nɔɔ malɛ ɓɛɛ, saka ɓiɓɛ. Zang ɓɔɔ nɛɛ daa naa sennang katɔ, nɔɔ seng wu. Nɔɔ a zang ɓɔɔ daa naa bannang katɔ bannang.
45013008	Zang ɓɔɔ wu dũng nɔɔ nyaa k'ɔp'ɔ vuu ɓɔɔ kpang. Zang ɓɔɔ wu dũng nɔɔ nyaa k'ɔp'ɔ ruu zang kasɛnang kɔ shɛ̃ɛning. Ka ruu ɓɔɔ, zang piti ɓɔɔ nɛɛ kasɛ ruu shɔnzang katɔ, d'ũng vuu ɓɔɔ nyaa dannang Laa kɔɔ ɓɛɛ tɔ.
45013009	Nyaa ɓɔɔ Laa dangnɛ nɛɛ, “Mɔɔ palɛ dũndũng kpang, mɔɔ nyɔ zang vɔrɔ kpang, mɔɔ ɓɔ̀ɔ shɔngɓɔ kpang, mɔɔ shing jìng ka vuu zang kpang” nɛɛ ɓɔɔ yaa ɓɛɛ piti, ri kɔɔ ɓi dɔɔ vuu gbete kɔ nɛɛ ɓɔɔ tɔɔ, “Nɔɔ kasɛ ruu shɔnzang naa ɓɔɔ nɔɔ kasɛ yuu manɛ ɓɛɛ”.
45013010	Zang ɓɔɔ nɛɛ kasɛ ruu shɔnzang katɔ, pàlɛ̀ wu vuu shi kpang, kpàng. Naa mɔɔ kasɛ ruu shɔnzang, mɔɔ dũng nyaa ɓɔɔ Laa dangnɛ tɔ nandon.
45013011	Nɔɔ palɛ vuu keɓe, ka ruu ɓɔɔ nɔɔ zi diki keɓe tɔ ɓɛɛ. Laa ɓɔɔ nɔɔ hìngs'i jìng nɛɛ hingro a tɔ. Ka ruu ɓɔɔ, diki ɓɔɔ zang ta yuu ɓuru kagn, a naabm tɔ, ɓa ɓɔ̀'ɔ diki ɓɔɔ ruu gaayu danggn shinnang ka bii Yeesɔ Kirisi kagn tɔ.
45013012	Nwàng kaa naa ɓɔɔ nɔng gãntɛ kana, nɔng laagɛ̃ a kaa tɔ ɓɛɛ. Ruu yaa vuu shi kpang ɓɔɔ zang ri palɛ ka nɔng ɓɔɔ tɔ̀ɔ katɔ ɓɛɛ ta. Ruu palɛ vuu ɓɔɔ zang ɓɔɔ ri nwàng ka nɔng ɓɔɔ yakɛ katɔ ri palɛ ɓɛɛ.
45013013	R'uu gaayu nwannang waasɛ̃, naa zang ɓɔɔ ri nwang ka nɔng ɓɔɔ yakɛ katɔ ɓɛɛ. Wu ka ɓɔɔ nɔɔ gaarɛ zɔɔ, nɔɔ ɓooro saa ɓɛɛ kpang, nɔɔ palɛ dũndũng kpang, nɔɔ ti p'alɛ̀ shi kpang kpang, nɔɔ hàa nyaa kpang, nɔɔ ti kaa sũnyaa kpang.
45013014	Nɔɔ yaa Kpanti Yeesɔ Kirisi wu ta rɛ̃rɛnang manɛ. N'ɔɔ ràa shoo tɔ̀'ɔ vuu ɓɔɔ bii manɛ ɓɔɔ palɛ vuu shi kpang kasɛ ɓɛɛ kpang.
45014001	Zang ɓɔɔ nɛɛ shing danggn doo rɛ̃rɛkɛ, nɔɔ ta wu katɔ ka teteng manɛ. N'ɔɔ laa nyaa kaa tɔ̀'ɔ nɛɛ wu ka ruu vuu ɓɔɔ nɔɔ kasɛ nɛɛ wu palɛ, nɛɛ vuu ɓɔɔ wu kasɛ nɛɛ wu palɛ ɓɛɛ kpang.
45014002	Zang ɓɔɔ danggn shinnang ɓiɓɛ yà'a wu gbalang katɔ wu shaa vuu piti, a zang ɓɔɔ shing danggn doo rɛ̃rɛkɛ shaa ɓi sɔ̃ngkɔ kɔ shɛ̃ɛning.
45014003	Zang ɓɔɔ shaa vuu piti keɓe, wu tɔɔ kpang nɛɛ wu ɓa zang ɓɔɔ shaa ɓi sɔ̃ngkɔ keɓe katɔ kpang. Zang ɓɔɔ shaa ɓi sɔ̃ngkɔ, wu ti dɔng zang ɓɔɔ shaa vuu piti ruu kpang, nɛɛ wu palɛ vuu shi kpang tɔ, ka ruu ɓɔɔ, wu bɛ̃ɛ vuu ɓi gbete kpang ɓɛɛ kpang. Ka ruu ɓɔɔ, Laa tà wu ɓi tɔ ɓɛɛ.
45014004	Mɔɔ dɔng zang shoonang zang ɓɔɔ ruu kpang. Ɓi dabang gãa ɓiɓɛ kɔ kɔɔ shɛ̃ɛning nɛɛ zang shoonang ɓiɓɛ palɛ vuu tɔ̃ɔ. Nɛɛ ti palɛ shi kpang wukɔ kɔɔyi. Shii ditɔ, ka ruu ɓɔɔ, Laa yi wu naa katɔ ka bii wu shiiyi ɓɛɛ.
45014005	Zang ɓɔɔ kɔɔ ɓi nɛɛ, diki keɓe ɓa diki ɓɔɔ nimbang katɔ. Zang ɓɔɔ ti kɔɔ ɓi nɛɛ diki piti ɓi gbete. Zang ɓɔɔ wu rɛ̃rɛ ka yeti ɓiɓɛ waasɛ̃, ka yuu vuu ɓɔɔ wu shing gn nɛɛ tɔ̃ɔ ɓɛɛ.
45014006	Zang ɓɔɔ nɛɛ tɔɔ, diki ɓɔɔ ɓa ɓɔɔ nimbang katɔ, kɔɔ nɔngkɔ, ka ruu ɓɔɔ, kasɛ nɛɛ wu a Laa bannang ɓɛɛ. Zang ɓɔɔ nɛɛ shaa vuu piti, shaa ka ruu Laa, ka ruu ɓɔɔ zãa Laa katɔ ɓɛɛ. Zang ɓɔɔ nɛɛ bɛ̃ɛ vuu piti shaanang, bɛ̃ɛ ka ruu Laa, a ti zã̀a wu katɔ.
45014007	Zang ɓɔɔ kagn teteng ɓuru, nwàng nwannang yuu ɓiɓɛ kpang, a ti vɔ vɔrɔ yuu ɓiɓɛ kpang.
45014008	Ruu nɛɛ nwangnɛ, ruu nwàng ɓuru nwannang Laa. A ruu nɛɛ ti vɔrɛ, ruu vɔ ɓuru ka ruu ɓɔɔ tɔ̀ɔ, zang a Laa bannang ɓɛɛ. Naa ruu nwàng doo ningkãari, a naa ruu vɔ doo katɔ, ruu ɓuru zang Laa.
45014009	Ka ruu vuu keɓe kɔ, Kirisi vɔrɛ, a Laa wisi wu paa ningkãari tɔkn, tɔ̀ɔ, wu nwàng kaa Kpanti zang ɓɔɔ ri vɔlɔ tɔ, nɛɛ zang ɓɔɔ ri doo ningkãari ɓɛɛ.
45014010	A mɔɔ dɔng ɓaazung, ɓɔɔ dũng doo Laa kɔ ruu ka ruu viya? A mɔɔ z'i ɓaazung, ɓɔɔ dũng Laa kɔ naa vuu ɓɔɔ kpang ka ruu viya? Rùu nandon, ruu naa shii ditɔ ka tìng Laa, wu dɔng rùu, r'uu.
45014011	Naa ɓɔɔ Laa kɔɔ ka yeti labeenang ɓiɓɛ ɓɛɛ tɔɔ, “Nizang n kɔɔ nɔɔ, naa wee n nwàng ningkãari dondong ɓee, zang piti ri naa tang m ditɔ nɛɛ gutu. Zang piti ri kɔɔ ditɔ nɛɛ nkɔ Laa”.
45014012	Zang naa shing zang ɓu ditɔ, wu kɔɔ Laa vuu ɓɔɔ wu palɛ ɓɛɛ.
45014013	Ka ruu nɔngkɔ, ruu yaa ruu ɓɔɔ ruu dɔng zɔɔ ɓɛɛ ta. N'ɔɔ shing ka yeti manɛ nɛɛ nɔɔ shing ɓaazung ɓɔɔ dũng doo Laa kɔ, wu kpaa doo kpang, wu ti palɛ vuu shi kpang kpang.
45014014	N ɓɔɔ n shing danggn tɔ nɛɛ bii Kirisi ɓɛɛ, n zi m tɔ nɛɛ, vuu shaanang ɓɔɔ ɓi shi kpang, ɓi kagn kpang. Naa zang ɓɔɔ nɛɛ tɔɔ vuu keɓe shi kpang, ɓi ti shi kpang ka jìng ɓiɓɛ.
45014015	Naa mɔɔ lasɛ ɓaazung ɓɔɔ dũng doo Laa kɔ yeti, ka ruu vuu ɓɔɔ mɔɔ shaa ɓɛɛ. Mɔɔ palɛ vuu keɓe ɓi tɔ̀'ɔ ka ruu ɓɔɔ mɔɔ kasɛ ruu ɓiɓɛ katɔ kpang. Mɔɔ yaa vuu shaanang ɓɔɔ mɔɔ shaayi, wu ningsi zang ɓɔɔ Kirisi vɔ ka ruu ɓiɓɛ kpang.
45014016	Mɔɔ shingnɛ vuu shaanang ɓɔɔ mɔɔ ɓàa nɛɛ tɔ̃ɔ, zang a wu nung shi kpang kpang.
45014017	Ka ruu ɓɔɔ, vuu ɓɔɔ Laa kasɛ, wukɔ vuu shaanang nɛɛ vuu ɓoonang kpang. Laa kasɛ nɛɛ zang nwang zang tɔ̃ɔ ka tìng ɓiɓɛ, ti kasɛ nɛɛ zang nwang ka nyaa zɔɔ nɛɛ wu, a zang ti tãa tìnang ɓɔɔ Suru Laa shingnɛ ɓɛɛ.
45014018	Zang ɓɔɔ nɛɛ palɛ Kirisi shoonang naa weɓe, shingnɛ, Laa tãa tìnang, wu ti shingnɛ, shɔnzang wu kasɛ vuu ɓɔɔ wu palɛ ɓɛɛ.
45014019	Ka ruu nɔngkɔ, diki diki, r'uu shing jìng ka vuu ɓɔɔ shingnɛ zang ri nwang ka nyaa zɔɔ ɓɛɛ. Ruu ti yì zɔɔ naa kagn, ruu shing danggn gbãnggbãng.
45014020	Mɔɔ lasɛ vuu ɓɔɔ Laa palɛ, ka ruu vuu shaanang kpang. Vuu shaanang piti ɓi tɔ̃ɔ. A naa nɔɔ shaa vuu piti ɓɔɔ shing zang ɓɔɔ, wu p'al'ɛ vuu shi kpang, nɔɔ palɛ vuu shi kpang tɔ.
45014021	Naa mɔɔ yaa yɔpɔ shaanang, nɛɛ saa ɓoonang, nɛɛ vuu piti ɓɔɔ mɔɔ palɛ, ɓɔ̀ɔ shing ɓaazung ɓɔɔ dũng doo Laa kɔ, wu palɛ vuu shi kpang ɓɛɛ, mɔɔ palɛ vuu tɔ̃ɔ tɔ.
45014022	Vuu ɓɔɔ mɔɔ shing ka yeti ɓaaɓɛ, ka yuu vuu keɓe ɓi ka teteng ɓaaɓɛ nɛɛ Laa. Tìnang tãanang ɓi ɓɔ̀'ɔ zang ɓɔɔ zi tɔ, ka yeti ɓiɓɛ nɛɛ vuu ɓɔɔ wu p'alɛ̀ ɓi tɔ̃ɔ ɓɛɛ.
45014023	Naa nɛɛ zì kpang, nɛɛ vuu kɔ wu shaa ɓee, naa wu p'alɛ̀ vuu shi kpang ya, naa wu palɛ vuu tɔ̃ɔ ya ɓɛɛ. Naa shaayi, Laa dɔng wu ruu katɔ, nɛɛ wu palɛ vuu shi kpang tɔ. Ka ruu ɓɔɔ palɛ vuu keɓe, ka ruu ɓɔɔ ka doo danggn ɓɔɔ wu shing kpang ɓɛɛ. Vuu piti ɓɔɔ zang palɛ ka doo danggn ɓɔɔ zang shingnɛ, nɛɛ vuu bì'i tɔ̃ɔ ɓɛɛ kpang, zang keɓe palɛ vuu shi kpang ɓi tɔ.
45015001	Ɓɔɔ ruu shing danggn ɓuru tɔ gbãnggbãng ɓɛɛ, ruu yi zang ɓɔɔ ri shing danggn doo rɛ̃rɛkɛ naa ka bii, ri shing danggn jong gbãnggbãng. R'uu p'alɛ̀ vuu ɓɔɔ shing ruu, rukɔ tãa tìnang ka bm gbete kpang.
45015002	Zang ɓu wu pàlɛ̀ ɓeezung ɓɔɔ dũng doo Laa kɔ, vuu ɓɔɔ shing wu tãa tìnang ɓɛɛ, wu ti shing wu, wu zũng danggn.
45015003	Ka ruu ɓɔɔ, Kirisi palɛ ɓi vuu ɓɔɔ wu tãa tìnang ka bm kpang ɓɛɛ. Naa ɓɔɔ labeenang Laa kɔɔ ɓɛɛ, “Dãanang ɓɔɔ zang dãa nɔɔ, zang dãa Nkɔ”.
45015004	Vuu ɓɔɔ zang bee ka yeti labeenang Laa piti, zang beeyi nɛɛ wu kpɛ̃ɛrɛ ruu, wu mã ruu danggn, tɔ̀ɔ, ruu shing gn kati.
45015005	Laa ɓɔɔ wukɔ shing nɔɔ, nɔɔ mã danggn, nɔɔ ti yi tìng ka vuu ɓɔɔ nɔɔ shing gn palɛnang ɓɛɛ, wu shingnɛ n'ɔɔ nwang ka nyaa zɔɔ. N'ɔɔ p'al'ɛ shoonang ɓɔɔ Yeesɔ p'al'ɛ ɓɛɛ.
45015006	Tɔ̀ɔ, n'ɔɔ goo nyaa kaa gbete, n'ɔɔ dɔɔ Là'a kpanti ɓuru Yeesɔ Kirisi, ɓɔɔ wukɔ ti Daa ɓiɓɛ ɓɛɛ.
45015007	Nɔɔ ta zɔɔ katɔ nɛɛ tìnang, tɔ̀ɔ, zang ri dɔɔ Laa kati. Naa ɓɔɔ Kirisi ta nɔɔ ɓɛɛ.
45015008	N kɔ̀ɔ nɔɔ, Kirisi nwàng zang ɓɔɔ palɛ zang Yahudawa shoonang, tɔɔ, wu tusu nɛɛ Laa palɛ vuu ɓɔɔ wu kɔɔyi nɛɛ wu p'alɛ̀ ɓɛɛ katɔ. Tɔɔ, wu shingnɛ, nyaa ɓɔɔ wu a rɛɛ dabang ɓuru wu nwang kaa nizang.
45015009	Nɛɛ tɔɔ, wu ti shing zang ɓɔɔ ri zang Yahudawa kpang ri dɔ̀ɔ Laa jong ka ruu gn ɓarɛ ɓɔɔ kɔng wu ɓɛɛ. Naa ɓɔɔ zang bee ka yeti labeenang Laa ɓɛɛ nɛɛ, “Ka ruu nɔngkɔ, n dɔ̀ɔ mɔɔ ka teteng zang ɓɔɔ ri zang Yahudawa kpang, N gaa soo, n dɔɔ mɔɔ nɛɛ mani”.
45015010	Zang ti bee tɔkn nɛɛ, “Zang ɓɔɔ ri zang Yahudawa kpang, nɔɔ ɓakɛ zɔɔ nɛɛ zang ɓɔɔ Laa shɛ̃ɛrɛ ri katɔ ɓɛɛ, nɔɔ tãa tìnang”
45015011	tɔkn nɛɛ, “Zang ɓɔɔ ri zang Yahudawa kpang, nɔɔ dɔɔ Laa ta. Zang ɓɔɔ ri ka koo piti ri dɔɔ Laa ta”.
45015012	Ishaya ti kɔɔyi nɛɛ, “Zɔ̃ng Jeesi gbete a ditɔ, zang naa nwangsɛ wu, wu nwang kpanti zang ɓɔɔ ri zang Yahudawa kpang ɓɛɛ, a ri naa shing gn ɓarɛ ka bii ɓiɓɛ”.
45015013	Laa ɓɔɔ wukɔ shingnɛ nɔɔ shing gn ɓɛɛ, wu shingnɛ nɔɔ tãa tìnang gbãnggbãng ka yeti manɛ, yeti manɛ wu ti valɛ. Tɔ̀ɔ, Suru Laa wu a nɔɔ naa, nɔɔ shing gn kaa gbãnggbãng.
45015014	Manzung ɓɔɔ ri dũng doo Laa kɔ ɓɛɛ, n nɛɛ yuu mɛɛ n zi tɔ, nɔɔ palɛ tɔ̃ɔ dɔli. Nɔɔ ti zi vuu ɓɔɔ nɔɔ palɛ tɔ nandon. Nɔɔ zunung naa ɓɔɔ nɔɔ tusu zɔɔ vuu tɔ.
45015015	Ka labeenang kɔ n bè'e nɔɔ ɓee, n waasɛ nɔɔ vuu ɓɔɔ kpang ka yuu vuu ɓɔɔ, n kpaa nɔɔ danggn ɓarɛ ɓɛɛ. N waasɛ nɔɔ vuu ɓɔɔ kpang, ka ruu bannang ɓɔɔ Laa a m ɓɛɛ.
45015016	N nwàng zang shoonang Yeesɔ Kirisi, nɛɛ n palɛ zang ɓɔɔ ri zang Yahudawa kpang shoonang. N kɔɔ ri Ruu Tɔ̃ɔ Laa, tɔ̀ɔ, zang ɓɔɔ ri zi Laa kpang, ri nwang kaa naa vuu ɓɔɔ zang a Laa, ɓɔɔ shing Laa wu tãa tìnang ɓɛɛ. Ɓɔɔ Suru Laa risi nwang tɔ̃ɔ ɓɛɛ.
45015017	Ka ruu ɓɔɔ, n ɓakɛ bii nɛɛ Yeesɔ Kirisi n làk'ɛ jìng katɔ ka ruu shoonang ɓɔɔ n pàl'ɛ Laa ɓɛɛ.
45015018	N rang yee, n waasɛ vuu ɓɔɔ kpang ka yuu vuu ɓɔɔ Kirisi shing m n palɛ ɓɛɛ. Ka ɓɔɔ n shing zang ɓɔɔ ri zang Yahudawa kpang, ri ɓaa shoo kaa tɔ ka nyaa Laa ɓɛɛ. N shing ri nɛɛ r'uu ɓɔɔ n kɔɔ ri, nɛɛ vuu ɓɔɔ n palɛ ɓɛɛ.
45015019	Nɛɛ vuu ɓɔɔ zang zirɛ zang mã naa ka danggn, a ɓɔɔ vuu ɓɔɔ Suru Laa palɛ nɛɛ naa vuu palɛnang ɓiɓɛ ɓɛɛ. Ka rakɛnang ɓɔɔ n gaayu nɛɛ Urushalima, n riki nɔng nandon, n daa nɛɛ mani ka Ilirikum ɓɛɛ, n hangsɛ zang ruu Laa kɔɔnang tɔ nandon ka yuu Kirisi.
45015020	Vuu ɓɔɔ n kasɛ ka yeti mɛɛ gbete ɓɛɛ, ɓi nɛɛ ɓɔɔ n kɔɔ zang Ruu Tɔ̃ɔ Laa ka nɔng ɓɔɔ zang tãa ruu Yeesɔ Kirisi gn kpang ɓɛɛ. Ka ruu ɓɔɔ, nɛ̀'ɛ nwang naa ɓɔɔ n mãa gãa m ka yuu doo gãa ɓɔɔ zang ɓɔɔgn loo ɓɛɛ, ɓɛɛ.
45015021	Naa ɓɔɔ zang bee ka yeti labeenang Laa ɓɛɛ nɛɛ, “Zang ɓɔɔ zang kɔ̀ɔ ri ruu ɓiɓɛ gn kpang, ri naa zi wu ditɔ, a zang ɓɔɔ ri tãa gn kpang, ri naa zi vuu ɓɔɔ kagn ɓɛɛ ditɔ”.
45015022	Vuu ɓɔɔ zãa m anang bii manɛ doo tɛ̃ɛtɛ̃ɛ ɓɛɛ kɔ.
45015023	Kãntang keɓe n hangsɛ shoonang mɛɛ tɔ ka rɛɛ tipi keɓe. Ka ruu ɓɔɔ, bɛɛ n kasɛ n tɔɔ n daa ka bii manɛ ka rɛɛ saa kɔ tɛɛ ɓee.
45015024	N shing gn anang tɔ kati kãntang. N nɛɛ yupaa tipi Asabaniya daanang tɔ, n naa leng nɔɔ ka gbalang. N nɛɛ nwang tɔ nɛɛ nɔɔ diki nɛɛ bee tɔ tɔkɔlɔng, n'ɔɔ yi m naa kagn, n daa Asabaniya.
45015025	A kãntang keɓe, n daa doo ka gari Urushalima, n daa a ri vuu ɓɔɔ yi ri naa ka bii ɓɛɛ.
45015026	Ka ruu ɓɔɔ, zang ɓɔɔ ri dũng Laa ɓɔɔ ri ka Makidoniya nɛɛ Akaya ri zɔ̃ng nɛɛ yeti ɓarɛ nɛɛ ri yi zang ɓɔɔ vuu ka naa ɓarɛ kpang, ɓɔɔ ri ka teteng zang ɓɔɔ ri dũng Laa ka Urushalima ɓɛɛ naa ka bii.
45015027	Rikɔ zɔ̃ng nɛɛ yeti ɓarɛ nɛɛ ri palɛ. Nizang, daa ɓɔɔ ri yi zang ɓɔɔ vuu ka naa ɓarɛ kpang naa katɔ ka bii. Zang ɓɔɔ ri zang Yahudawa kpang, ri walɛ vuu tɔ̃ɔ ɓɔɔ Laa a zang Yahudawa ka ruu suru ɓarɛ ɓɛɛ tɔ jong. Daa naa ɓɔɔ zang ɓɔɔ ri zang Yahudawa kpang ri bàs'ɛ vuu naa ɓarɛ tɔ jong nɛɛ zang Yahudawa.
45015028	N nɛɛ hangsɛ shoonang keɓe tɔ. N nɛɛ a ri vuu ɓɔɔ ri kpalɛ ri tɔ nandon. N yupaa daanang Asabaniya kati, n leng nɔɔ kaa gbalang.
45015029	N zi tɔ nɛɛ n nɛɛ a tɔ ka bii manɛ, n shingnɛ Kirisi wu palɛ nɔɔ tɔ̃ɔ gbãnggbãng.
45015030	Manzung ɓɔɔ ri dũng doo Laa kɔ ɓɛɛ, n gaa nɔɔ nɛɛ nung Kpanti Yeesɔ Kirisi, a ɓɔɔ nɛɛ kasɛnang ɓɔɔ Suru Laa a ruu ɓɛɛ, nɔɔ ɓakɛ yuu nɛɛ n. Nɔɔ gaa m Laa jong gbãnggbãng
45015031	Nɔɔ gaayi nɛɛ, zang ɓɔɔ ri shing danggn ɓarɛ ka bii Laa kpang, ɓɔɔ ri ka tipi Yahudiya, ri p'alɛ̀ m vuu ɓɔɔ kpang. Nɛɛ zang ɓɔɔ ri dũng Laa ɓɔɔ ri ka Urushalima ri tãa tìnang vuu ɓɔɔ n 'atɛ̀ ri ɓɛɛ.
45015032	Tɔ̀ɔ, n tãa tìnang kaa ɓɔɔ n 'a ka bii manɛ ɓɛɛ. Laa nɛɛ kasɛ tɔ ɓɛɛ, tɔ̀ɔ, n tãa tìnang jìng ɓɔɔ n naa leng ka nɔɔ, n ɔ̃sɔ kati.
45015033	Laa ɓɔɔ wukɔ shingnɛ ruu nwàng ka nyaa zɔɔ, wu nwang nɛɛ nɔɔ nandon. Nɔngkɔ.
45016001	N kasɛ nɔɔ zirɛ nɛɛ Fibi, jaa soro ɓɔɔ shing danggn doo naa ɓɔɔ ruu shing kɔ, ɓi zang tɔ̃ɔ. Fibi keɓe, palɛ zang Laa shoonang ka gari Sensheriya.
45016002	N'ɔɔ ta wu naa zang ɓɔɔ ɓi ɓɔɔ Laa ɓɛɛ, naa ɓɔɔ zang Laa ri ta zɔɔ ɓɛɛ. N'ɔɔ a wu vuu ɓɔɔ wu kasɛ ka naa manɛ ɓɛɛ. Ka ruu ɓɔɔ, pàlɛ̀ zang tɔ̃ɔ tɔ dɔli a ti pàlɛ̀ m jong ɓɛɛ.
45016003	Nɔɔ jèe m Pirisila nɛɛ ɓeevɛ Akpiila nyaa. Zang ɓɔɔ ruu p'alɛ̀ Yeesɔ Kirisi shoonang nɛɛ ri ɓɛɛ.
45016004	Ri 'a zang yuu ɓarɛ nɛɛ, zang nyɔ rikɔ jong vɔrɔ, ka nung ɓɔɔ zang nyɔ m ɓɛɛ. N zãa ri tɔ gbãnggbãng. Wu nkɔ zã̀'a ri ka bm kpang, zang ɓɔɔ bɛɛ ri zi Laa kpang, a ri dũng kaa Laa nandon, ri zã̀'a ri jong.
45016005	Nɔɔ jèe m zang ɓɔɔ ri dũng Laa ɓɔɔ ri kp'alɛ̀ yuu ka gãa ɓarɛ nyaa jong. Nɔɔ jèe m masang Abinɛtu ɓɔɔ n kasɛ wu dɔli ɓɛɛ nyaa. Wukɔ zang tìng shɔɔnang ka tipi Asiya ɓɔɔ shing danggn ka bii Yeesɔ Kirisi ɓɛɛ.
45016006	Nɔɔ jèe Marayamu ɓɔɔ palɛ shoonang tɔ gbãnggbãng ka ruu manɛ ɓɛɛ, nyaa.
45016007	Nɔɔ jee Adaranika nɛɛ Yuniya, ɓɔɔ ri doo zang Yahudawa naa nkɔ, ɓɔɔ zang mã ri nɛɛ n ka sãa ɓɛɛ nyaa. Zang zi ri nung tɔ gbãnggbãng ka teteng rɛɛ zang shoonang Kirisi. Rikɔ gaayu Laa dũnnang shɔɔnang, a n naa dũngnɛ.
45016008	Nɔɔ jèe m masang Ampiliyalu ɓɔɔ n kasɛ wu gbãnggbãng nyaa, ka ruu ɓɔɔ, wu zang Kpanti Kirisi naa nkɔ ɓɛɛ.
45016009	Nɔɔ jèe m Urubanu zang ɓɔɔ ruu palɛ shoonang Kirisi nɛɛ wu ɓɛɛ nyaa. Nɔɔ ti jèe m masang Isitaki ɓɔɔ n kasɛ wu dɔli ɓɛɛ nyaa.
45016010	Nɔɔ jèe m Abali ɓɔɔ zang ri zi tɔ nɛɛ palɛ Kirisi shoonang nɛɛ yeti gbete ɓɛɛ nyaa. N'ɔɔ ti jèe m zang ɓɔɔ ri ka gãa Aristobulu ɓɛɛ nyaa.
45016011	Nɔɔ jèe m Hirodiya nyaa. Hirodiya ɓi doo zang Yahudawa kɔ naa nkɔ. N'ɔɔ ti jèe m zang ɓɔɔ ri dũng doo Kpanti Yeesɔ kɔ ɓɔɔ ri ka gãa Narikisa ɓɛɛ nyaa.
45016012	Nɔɔ jèe m rɛɛ Tarafina nɛɛ Tarafusa nyaa. Ri pàl'ɛ Laa doo shoonang kɔ. N'ɔɔ ti jèe masang Barasisa ɓɔɔ n kasɛ wu dɔli ɓɛɛ nyaa. Ɓi jaa soro ɓɔɔ p'al'ɛ shoonang Kpanti Yeesɔ tɔ dɔli ɓɛɛ.
45016013	Nɔɔ jèe m Rufu nyaa. Zang ɓɔɔ ɓa zang piti nɛɛ shoonang Kpanti Yeesɔ palɛnang ɓɛɛ. N'ɔɔ ti jèe m ɓ'eenàa ɓɔɔ nwang kaa doo nà'a mɛɛ kɔ ɓɛɛ, nyaa.
45016014	Nɔɔ jèe m rɛɛ Asekiritu, nɛɛ Filigon nɛɛ Hami nɛɛ Patoroba nɛɛ Hama nɛɛ rɛɛ zang piti ɓɔɔ ri dũng doo Kpanti Yeesɔ kɔ, ɓɔɔ ri nɛɛ zɔɔ ɓɛɛ nyaa.
45016015	Nɔɔ jèe m rɛɛ Filologu nɛɛ Juliya, a ɓɔɔ Neru nɛɛ ɓ'eenàa, a Olimpa nɛɛ zang piti ɓɔɔ ri dũng doo Laa kɔ, ɓɔɔ ri nɛɛ zɔɔ ɓɛɛ nyaa.
45016016	Nɔɔ jèe zɔɔ nyaa, nɔɔ kɔ̃ng zɔɔ katɔ, naa ɓɔɔ zang ɓɔɔ ri dũng Kirisi ri palɛ ɓɛɛ. Zang ɓɔɔ ri dũng doo Kirisi kɔ nɛɛ nɔng piti piti ri j'ee nɔɔ nyaa.
45016017	Manzung, ɓɔɔ ri dũng doo Laa kɔ ɓɛɛ, n gaa nɔɔ katɔ, nɔɔ gãng jìng ka zang ɓɔɔ ri basɛ teteng zang, a ri ti shing zang ɓɔɔ ri shing danggn, ri yaa gbalang Laa ɓɛɛ. Ri tusu nɔɔ vuu naa ɓɔɔgn naa ɓɔɔ zang tusu nɔɔ tɔ ɓɛɛ kpang. Nɔɔ yaa gbalang ɓarɛ katɔ.
45016018	Ka ruu ɓɔɔ, zang ɓɔɔ ri palɛ naa weɓe ri pàl'ɛ ɓarɛ Kpanti ɓuru Kirisi shoonang kpang, ri kãa ɓarɛ ɓɔɔ buru ɓarɛ. Ri nwaarɛ zang ɓɔɔ ri zi vuu kpang nɛɛ nyaa ɓɛlɛɓɛlɛ, nɛɛ nyaa tìnang ɓarɛ.
45016019	Zang piti ri tãa nyaa naa ɓɔɔ nɔɔ yiti ruu Laa gbãnggbãng ɓɛɛ tɔ. Ka ruu nɔngkɔ, n tãa tìnang manɛ. N kasɛ nɔɔ zũng katɔ ka ɓɔɔ nɔɔ palɛ vuu tɔ̃ɔ ɓɛɛ. Ruu manɛ wu hãa kagn nɛɛ vuu shi kpang, kpang.
45016020	Laa ɓɔɔ shing ruu, ruu nwang ka nyaa zɔɔ naa lasɛ naa vuu palɛnang Sheetang ditɔ, wu shingnɛ n'ɔɔ n'aa Sheetang kaa nɛɛ doo. N gaayi Kpanti ɓuru Yeesɔ Kirisi wu palɛ nɔɔ tɔ̃ɔ.
45016021	Timoti zang ɓɔɔ ruu palɛ shoonang nɛɛ wu jèe nɔɔ nyaa. Lukiyu, nɛɛ Jaasong a ɓɔɔ Susibatara ɓɔɔ ri doo zang Yahudawa kɔ, ri j'ee nɔɔ nyaa jong.
45016022	Nkɔ Tatiyu ɓɔɔ n bèe labeenang keɓe, n j'ee nɔɔ nyaa jong n m zang ɓɔɔ dũng doo Kirisi kɔ ɓɛɛ.
45016023	Gaayu, zang ɓɔɔ n nwang ka gãa ɓiɓɛ, ɓɔɔ zang ɓɔɔ ri dũng Kirisi ri kpalɛ zɔɔ ka gãa ɓiɓɛ ɓɛɛ, j'ee nɔɔ nyaa jong. Erasitu ɓɔɔ zang gari ri shing saka ka naa ɓiɓɛ, nɛɛ manzung ɓuru Kpaatu ɓɔɔ dũng doo Kirisi kɔ, ri j'ee nɔɔ nyaa.
45016024	Kpanti ɓuru Yeesɔ Kirisi wu palɛ nɔɔ tɔ̃ɔ nandon. Nɔngkɔ.
45016025	Ruu dɔɔ Laa, ɓɔɔ zunung ɓɔɔ wu shingnɛ nɔɔ shing danggn gbãnggbãng, ka doo Ruu Tɔ̃ɔ Yeesɔ Kirisi ɓɔɔ n kɔɔ ɓɛɛ. Bɛɛ zang waasɛ Ruu Tɔ̃ɔ keɓe katɔ, ka saa dɔli, a zang nwangsɛ tɔ kati ɓɛɛ.
45016026	A kãntang keɓe labeenang ɓɔɔ zang nyaa shoonang Laa ri beere shing tɔ, ruu nizang nwangsɛ bii tɔ. Laa ɓɔɔ nwàng ɓi ningkãari dondong, ti kɔɔ tɔ nɛɛ zang koo piti ri zi ruu ɓɔɔ nizang keɓe. Tɔ̀ɔ, zang piti ri ɓaa shoo kaa nyaa Laa, ri shing danggn kaa bii ɓiɓɛ.
45016027	Ruu dɔɔ Laa ɓɔɔ wukɔ gbete, ɓɔɔ zũng dɔli ɓɛɛ dondong, ka ruu vuu ɓɔɔ Yeesɔ Kirisi palɛ ɓɛɛ. Nɔngkɔ.
46001001	Labeenang keɓe a nɛɛ bii mɛɛ nkɔ Bulu, ɓɔɔ Laa kasɛ m katɔ, a zɔ̃ng m nɛɛ, n nwang zang nyaa shoonang Yeesɔ Kirisi ɓɛɛ. Ruu nɛɛ manzung ɓuru Sɔtanɛ.
46001002	Ruu bè'e zang ɓɔɔ ri dũng Laa, ɓɔɔ ri ka Koranti ɓɔɔ nɔɔ shing danggn tɔ ka bii Yeesɔ Kirisi ɓɛɛ. Laa zɔ̃ngkɔ nɔɔ nɛɛ n'ɔɔ nwang zang ɓiɓɛ nɛɛ tɔɔ, n'ɔɔ arɛ n'ɔɔ nwang naa zang piti ɓɔɔ ri a nɛɛ dalɛ koo piti ɓɔɔ ri ɓaarɛ nung Kpanti ɓuru Yeesɔ Kirisi, ɓɔɔ wukɔ Kpanti ɓuru nɛɛ ri ɓɛɛ.
46001003	Ruu gaa Laa ɓɔɔ wukɔ Daa ɓuru nɛɛ, Kpanti ɓuru Yeesɔ Kirisi, ri a nɔɔ tìnang tãanang, ri ti shingnɛ yeti manɛ wu valɛ katɔ.
46001004	N zãa Laa diki diki, ka ruu manɛ, ka ruu tɔ̃ɔ bang ɓɔɔ wu pàlɛ̀ nɔɔ ka ɓɔɔ nɔɔ ɓakɛ zɔɔ nɛɛ Yeesɔ Kirisi ɓɛɛ.
46001005	Pàlɛ̀ nɔɔ tɔ̃ɔ tɔ waasɛ̃, ɓɔɔ nɔɔ shing danggn ka bii Yeesɔ Kirisi ka gbalang n'aabm̀ n'aabm̀. Shing nɔɔ, a nɔɔ zi vuu ɓɔɔ nizang, a nɔɔ ti zunung yee ɓiɓɛ rannang ɓɛɛ.
46001006	R'uu ɓɔɔ nɔɔ tãa ka tìng, ka yuu Kirisi ɓaa saara tɔ ka yeti manɛ.
46001007	Ka ruu nɔngkɔ, vuu ɓɔɔ yàa nɔɔ tɔ̀'ɔ kagn ka vuu ɓɔɔ Laa a zang kpang. Ka wee nɔɔ gã diki ɓɔɔ Kpanti ɓuru Yeesɔ Kirisi naa nwàngs'ɛ ruu yuu ɓiɓɛ tɔkn ɓee.
46001008	Ɓi Yeesɔ Kirisi kɔ nɛɛ yuu ɓiɓɛ, yiti nɔɔ diki ɓɔɔ koo waa nyaa wu a nɛɛ mani. Tɔ̀ɔ, ka diki ɓɔɔ Yeesɔ Kirisi gbãayu, Laa wu naa dɔng nɔɔ ruu kaa takpang, nɛɛ nɔɔ p'al'ɛ vuu shi kpang tɔ kpang.
46001009	Laa p'alɛ̀ vuu ɓɔɔ wu kɔɔyi nɛɛ wu palɛ ɓɛɛ ɓi katɔ diki diki. Wukɔ ɓàa nɔɔ nyaa nɛɛ n'ɔɔ naa ɓakɛ zɔɔ nɛɛ Jaa ɓiɓɛ, ɓɔɔ zang ɓaa nɛɛ Yeesɔ Kirisi ɓɔɔ wukɔ Kpanti ɓuru ɓɛɛ.
46001010	Manzung, n gaa nɔɔ ka ruu Kpanti ɓuru Yeesɔ Kirisi, nyaa manɛ wu daa gbete, ka vuu ɓɔɔ nɔɔ kɔɔ ɓɛɛ. N'ɔɔ ti kusu zɔɔ kpang. Rɛ̃rɛnang manɛ wu daa gbete, n'ɔɔ ti palɛ vuu gbete.
46001011	Rɛɛ manzung, n kɔɔ vuu keɓe, ka ruu ɓɔɔ, zang ɓɔɔ ka teteng zang ɓɔɔ ri ka gãa Kuluwi ri kɔɔ m nɛɛ, zang ɓɔɔ ri haa nyaa nɛɛ zɔɔ ka teteng manɛ.
46001012	Vuu ɓɔɔ n kɔɔ nɔɔ keɓe, nɔɔ k'usù yuu manɛ ka vaa vaa. Zang ɓu ka teteng manɛ kɔɔyi nɛɛ, “N dũng m Bulu”, zang ɓɔɔ nɛɛ “N dũng m Apolo”, zang ɓɔɔ nɛɛ, “N dũng m Bituru”. A zang ɓɔɔ kɔɔyi nɛɛ, “N dũng m Kirisi.”
46001013	N kaa ɓi n hɛ̃ɛ nɔɔ, Kirisi kusu bii katɔ ya? Nɔɔ kɔɔ m jong, zang ɓ'aa nkɔ Bulu naa ka laa ka ruu manɛ ya? Zang pàlɛ̀ nɔɔ batizima nɛɛ nung mɛɛ ya?
46001014	N zãa Laa tɔ, ka ruu ɓɔɔ, n pàlɛ̀ zang ɓɔɔ batizima ka vaa manɛ gbete kpang ɓɛɛ. N pàlɛ̀ m rɛɛ Kiripu nɛɛ Gaayu kɔ batizima shɛ̃ɛning.
46001015	Ka ruu nɔngkɔ, zang ɓɔɔ kɔɔ kagn nɛɛ n pàlɛ̀ nɔɔ batizima nɛɛ nung mɛɛ ɓɛɛ kpang.
46001016	(N kpaa danggn tɔ. N pàlɛ̀ ɓɔɔ Sitifana nɛɛ zang ɓɔɔ ri ka gãa ɓiɓɛ batizima. Zang ɓɔɔ n palɛ ri batizima takpang, ɓi rikɔ shɛ̃ɛning.
46001017	Yeesɔ Kirisi shong m nɛɛ, n naa pàlɛ̀ zang wu batizima kpang. Shong m nɛɛ n naa kɔɔ zang Ruu Tɔ̃ɔ Kpanti Laa. N nyɔ zang wu nɛɛ nyaa waati kpang, n ti kɔɔ zang ruu nɛɛ zũnang yuu mɛɛ kpang. Tɔ̀ɔ, zang ri zi kati nɛɛ naa vuu palɛnang kagn ka vɔrɔ ɓɔɔ Kirisi vɔ ka yuu laa ɓɛɛ.
46001018	Zang ɓɔɔ ri shàar'ɛ kana, ri kɔɔ ɓarɛ nɛɛ, vɔrɔ ɓɔɔ Kirisi vɔ ka yuu laa ɓi vuu shoko waati. Ɓɔɔ ɓuru, ɓɔɔ Laa ta yuu ɓuru kana, ruu zi ɓuru tɔ nɛɛ, naa vuu palɛnang Laa kagn ka vɔrɔ ɓɔɔ Yeesɔ vɔ ɓɛɛ.
46001019	Ka ruu ɓɔɔ, zang bèe ka yeti labeenang Laa nɛɛ, Laa kɔɔyi tɔɔ, “N bɛ̃ɛ zũnang zang ɓɔɔ ri zũng dɔli nɛɛ kaaɓa. N ti kɔsɔ zũnang zang ɓɔɔ ri zi vuu dɔli ɓɛɛ nɛɛ kaaɓa.”
46001020	Nɛɛ nɔngkɔ, zang ɓɔɔ ri zũng katɔ ka koo keɓe, zũnang ɓarɛ kaa waati, zang ɓɔɔ ri tusu zang nyaa dannang zang Yahudawa zũnang ɓarɛ ti waati, zang ɓɔɔ ri ti là'a zang nyaa ka koo keɓe zũnang ɓarɛ doo waati kɔ. Laa tusu ruu tɔ nɛɛ zũnang zang koo keɓe, ɓi naa ɓɔɔ shoko waati.
46001021	Laa ɓɔɔ zũng dɔli ɓɛɛ, kasɛ kpang nɛɛ zang koo ri zi wu nung nɛɛ zũnang ɓarɛ kpang. Nɛɛ wu ta yuu zang ɓɔɔ ri shing danggn tɔ ɓɛɛ kɔ jong, nɛɛ ruu kɔ ruu rangnɛ, a zang risi naa nyaa shoko ɓee.
46001022	Zang Yahudawa ri kasɛ nɛɛ ri zi ɓarɛ, vuu ɓɔɔ zang zirɛ zang mã naa ka danggn ɓɛɛ, tɔ̀ɔ, ri zi kaa gn nɛɛ ruu keɓe nizang. Zang Heleniyawa ri ti kasɛ ɓarɛ zũnang.
46001023	A ruu kɔ̀ɔr'ɔ zang ɓuru ruu Yeesɔ Kirisi, ɓɔɔ zang ɓaa wu naa ka laa ɓɛɛ. Ruu keɓe làs'ɛ rɛɛ zang Yahudawa yeti katɔ, zang ɓɔɔ ri kɔɔ ɓarɛ nɛɛ ɓi ruu shoko.
46001024	Zang ɓɔɔ Laa shɛ̃ɛrɛ katɔ nɛɛ ri nw'ang zang ɓiɓɛ, zang Yahudawa nɛɛ zang Heleniyawa piti, ri zi ɓarɛ tɔ nɛɛ, naa vuu palɛnang Laa ɓuru ka bì'i Yeesɔ Kirisi kɔ, a wukɔ ti tusu ri naa ɓɔɔ zũnang Laa nwang ɓɛɛ.
46001025	Vuu ɓɔɔ nwàng ka jìng shɔnzang naa Laa palɛ vuu shoko ɓɛɛ, vuu shoko keɓe ɓa zũnang shɔnzang katɔ. Vuu ɓɔɔ shɔnzang zirɛ kɔɔ nɛɛ Laa lakɛ naa ɓi bii kpang, ɓa vuu ɓɔɔ shɔnzang ɓɔɔ lakɛ dɔli palɛ ɓɛɛ katɔ.
46001026	Manzung, nɔɔ rɛ̃rɛ karɛ ka yeti manɛ, ka ɓɔɔ Laa ɓaa nɔɔ nyaa ɓɛɛ. Zang ɓɔɔ zang koo ri zi ka teteng manɛ nɛɛ ri zũng katɔ, kagn dɔli kpang. Zang ɓɔɔ naa vuu palɛnang barɛ ɓɔɔ koo keɓe kagn, nɛɛ zang ɓɔɔ zang ti a ri bannang katɔ, kagn dɔli kpang kɔ doori.
46001027	Zang ɓɔɔ zang koo ri zi ri naa ri shoko, Laa shɛ̃ɛrɛ rikɔ nɛɛ ri nwang zang ɓiɓɛ, nɛɛ tɔ̀ɔ yusɛ̃ɛ wu tuu zang ɓɔɔ nɛɛ ri zũng katɔ ɓɛɛ kati. Ti shɛ̃ɛrɛ zang ɓɔɔ ri lakɛ naa ka bii kpang, ka koo keɓe kɔ jong, nɛɛ tɔɔ yusɛ̃ɛ wu tuu zang ɓɔɔ ri lakɛ dɔli ɓɛɛ.
46001028	Laa shɛ̃ɛrɛ vuu ɓɔɔ zang bɛ̃̀ɛ katɔ ka koo keɓe, ɓɔɔ zang kɔsɔ nɛɛ kaaɓa, ɓɔɔ zang risi naa vuu ɓɔɔ kpang ɓɛɛ. Nɛɛ tɔ̀ɔ, wu sɔɔrɔ, vuu ɓɔɔ shɔnzang ri zi ɓarɛ nɛɛ tɔ̃ɔ, yuu nɛɛ mani ka dii.
46001029	Laa palɛ vuu keɓe nɔngkɔ, tɔ̀ɔ, zang ɓɔɔ wu lakɛ jìng kaa tɔ̀'ɔ ka ting ɓiɓɛ kpang.
46001030	Nɔɔ ɓ'akɛ̀ zɔɔ nɛɛ Yeesɔ Kirisi, ka ruu Laa kɔ gbete. Ti doo Laa kɔ shingnɛ Yeesɔ Kirisi a ruu zũnang ɓɔɔ nizang ɓɛɛ. Ti ka ruu Yeesɔ Kirisi kɔ, Laa z'i ruu naa zang ɓiɓɛ ɓɔɔ ri tɔ̃ɔ ɓɛɛ. A ti t'a yuu ɓuru tɔ ka vuu shi kpang nandon, risi ruu, ruu nwang zang ɓiɓɛ.
46001031	Ka ruu nɔngkɔ, naa ɓɔɔ zang bee ka yeti labeenang Laa nɛɛ, “Zang ɓɔɔ nɛɛ tɔɔ wu rangkɛ yee bang bang ka yuu ɓiɓɛ, wu rangkɛ yee bang bang ka yuu vuu ɓɔɔ Laa palɛ ɓɛɛ.”
46002001	Rɛɛ manzung, ɓɔɔ n a ka nɔng manɛ tìng shɔɔnang, n kɔ̀'ɔ nɔɔ vuu ɓɔɔ Laa waasɛ katɔ ɓɔɔ wu nwangsɛ ruu ɓɛɛ. N a wu nɛɛ nyaa naa tãa, a ɓɔɔ zinang ɓɔɔ ɓa ɓɔɔ manɛ katɔ kpang.
46002002	N kɔɔ ka yeti mɛɛ, n tɔɔ, wee n doo nɛɛ nɔɔ ɓee, n rɛ̃rɛ ruu Yeesɔ Kirisi kɔ shɛ̃ɛning. Naa ɓɔɔ zang ɓaa wu ka laa a vɔ ɓɛɛ.
46002003	N a naa zang ɓɔɔ lakɛ naa ka bii kpang ɓɛɛ. N kaa vɔrɔ, bii zàa m kagn.
46002004	Ka ɓɔɔ n rang nɔɔ yee Laa kaɓa, n ɓakɛ nɔɔ nɛɛ zũnang shɔnzang ɓɔɔ ri ka koo keɓe kpang. Ɓi Suru Laa nɛɛ naa vuu palɛnang Laa kɔ tusu nɔɔ nɛɛ, vuu keɓe nizang kɔ nwani.
46002005	Ka ruu nɔngkɔ, dìiri danggn shinnang manɛ ka bii Yeesɔ Kirisi, ɓi vuu zũnang shɔnzang kpang, ɓi naa vuu palɛnang Laa shingnɛ.
46002006	Ruu zi tɔ nɔngkɔ, a ruu kɔɔrɔ zang ɓɔɔ ri z'ũng danggn tɔ, ruu zũnang Laa doo nɛɛ mani. A zɔ̃̌ng zũnang kaɓa ɓi kaa tɔ̀'ɔ ɓɔɔ koo jaa knti keɓe kpang. À ɓi ti nɛɛ bii zang ɓɔɔ ri roo kpanti ka koo keɓe, ɓɔɔ ri shàar'ɛ ɓarɛ katɔ ɓɛɛ kpang.
46002007	Zũnang kɔ ruu rang yee ka yuu ɓiɓɛ ɓee, ɓi zũnang Laa ɓɔɔ bɛɛ Laa waasɛ katɔ, shɔnzang ri zi kpang ɓɛɛ. Laa p'al'ɛ vuu keɓe doo ka tìng bɛɛ zang mãa koo keɓe gn kpang, nɛɛ tɔ̀ɔ, ruu naa nwang nɛɛ wu ka nɔng bannang ɓiɓɛ.
46002008	Zang ɓɔɔ kagn gbete, ka teteng zang ɓɔɔ ri roo kpanti ka koo keɓe ɓɔɔ zi zũnang keɓe kagn ɓɛɛ kpang. Naa ri nɛɛ zi katɔ, ri nɛɛ ɓ'aa Kpanti Yeesɔ Kirisi ɓɔɔ wukɔ ɓa zang bannang piti, naa ka laa kpang.
46002009	Vuu keɓe nwàng kaa naa ɓɔɔ zang bèe ka yeti labeenang Laa ɓɛɛ nɛɛ: “Vuu ɓɔɔ shɔnzang ri zi gngn kpang, a zang ɓɔɔ ti tãa gngn kpang, a zang ɓɔɔ ti rɛ̃rɛ gngn ka yuu ɓiɓɛ kpang, Laa shìli rɛɛ vuu keɓe kɔ, ka ruu zang ɓɔɔ ri kasɛ wu katɔ ɓɛɛ.”
46002010	Laa nwangsɛ rukɔ vuu keɓe nɛɛ naa Suru ɓiɓɛ. Suru Laa zi yeti vuu tɔ nandon dɔ̃ɔ gbete, ti zili rɛɛ vuu ɓɔɔ Laa mang ka yeti ɓiɓɛ tɔ.
46002011	Zang ɓɔɔ kagn ɓɔɔ ri zi vuu ɓɔɔ zang ɓɔɔgn rɛ̃rɛ ɓɛɛ kpang, ɓi suru zang kaɓa kɔ zi shɛ̃ɛning. Laa doo nɔngkɔ, zang ɓɔɔ zi rɛ̃rɛnang Laa kpang, ɓi Suru ɓiɓɛ kɔ zi gbete.
46002012	Suru ɓɔɔ Laa shìng ruu ka yeti ɓuru, ɓi Suru ɓiɓɛ, ɓi ɓɔɔ koo keɓe kpang. Suru keɓe kɔ shing ruu, ruu zi vuu piti ɓɔɔ Laa 'a ruu waati ɓɛɛ.
46002013	Ka ruu nɔngkɔ, ruu nɛɛ kɔɔ nɔɔ ruu ka yuu vuu ɓɔɔ Laa a zang keɓe, ruu kɔ̀'ɔ nɔɔ wu nɛɛ yee ɓɔɔ shɔnzang ri tùsù ruu nɛɛ zũnang ɓarɛ ɓɛɛ kpang. Ɓi Suru Laa tùsù ruu vuu keɓe. Ruu nwangsɛ ɓuru dìiri vuu Suru Laa, ruu kɔ̀'ɔ zang ɓɔɔ Suru Laa kagn ka yeti ɓarɛ ɓɛɛ.
46002014	Zang ɓɔɔ Suru Laa nɛɛ kagn yeti ɓiɓɛ kpang, ta vuu ɓɔɔ Suru Laa alɛ Zang ɓi kpang. Zang kaɓa zi vuu keɓe kpang, vuu bì'i nwang wu ɓi naa vuu shoko, ka ruu ɓɔɔ, ɓi Suru Laa kɔ shɛ̃ɛning shing zang, zang zi vuu kaɓa ɓɛɛ.
46002015	A zang ɓɔɔ Suru Laa ɓi kagn yeti ɓiɓɛ zi dìiri vuu keɓe ɓi katɔ nandon, a zang ɓɔɔ ri ka koo keɓe ri zi vuu ɓɔɔ wu palɛ ɓɛɛ ɓi kaa takpang.
46002016	Nwang ɓi kaa naa ɓɔɔ zang bèe ka yeti labeenang Laa ɓɛɛ nɛɛ, “Zang ɓɔɔ zi rɛ̃rɛnang Kpanti Laa kagn ya? Zang ɓɔɔgn tusu wu vuu ɓɔɔ wu palɛ ɓɛɛ ya?”  Ɓɔɔ ɓuru Suru Laa ɓi kagn bii ɓuru, rɛ̃rɛnang ɓuru ɓi gbete nɛɛ ɓɔɔ Kirisi.
46003001	Nizang rɛɛ manzung, ɓɔɔ bɛɛ n doo nɛɛ nɔɔ, n rang nɔɔ yee naa zang ɓɔɔ Suru Laa kagn yeti ɓarɛ ɓɛɛ kpang. N rang nɔɔ yee naa shɔnzang waati kɔ jong, ka ruu ɓɔɔ, nɔɔ nw'ang doo naa wujɛ rɛ̃ɛting waati ka gbalang Kirisi ɓɛɛ.
46003002	N 'a nɔɔ m'ii, wu vuu shaanang ɓɔɔ lakɛ katɔ kpang. Ka ruu ɓɔɔ, bɛɛ nɔɔ daa naa shaanang gn kpang ɓɛɛ. Bì'i kãntang keɓe nɔɔ ti daa naa shaanang gn kpang kɔ sasak.
46003003	Nɔɔ nwang doo naa zang koo keɓe, ka ruu ɓɔɔ, nɔɔ kaa doo sũnyaa nɛɛ zɔɔ, nɔɔ haa doo nyaa nɛɛ zɔɔ ɓɛɛ. Nɔɔ zi kpang nɛɛ naa nɔɔ p'alɛ̀ nɔngkɔ, nɔɔ doo naa zang koo keɓe kɔ kpang ya? Nɔɔ palɛ wu naa ɓɔɔ zang piti palɛ ɓɛɛ kpang ya?
46003004	Naa zang gbete kɔɔyi nɛɛ, “N dũng m Bulu” a zang ɓɔɔ kɔɔ ɓi nɛɛ, “N dũng m Apolo”, wee nɔɔ p'alɛ̀ nɔngkɔ ɓee, nɔɔ doo naa zang koo keɓe kɔ.
46003005	Zang ɓaa wi nɛɛ Apolo wiya? Zang ɓaa wi nɛɛ Bulu wiya? Rùu ɓuru zang shoonang waati ɓɔɔ Laa shongnɛ, nɛɛ ruu shing nɔɔ, nɔɔ shing danggn ka bii Kirisi ɓɛɛ. Zang ɓu palɛ ɓi shoonang ɓɔɔ Laa a wu ka naa ɓɛɛ.
46003006	Rùu ɓuru naa zang ɓɔɔ ri lang jaa ɓɛɛ. Nkɔ ɓaa jìng vuu, a Apolo ɓaarɛ mii kagn. Ɓi Laa kɔ ka bm gbete shingnɛ jìng vuu tarɛ, a bangnɛ.
46003007	Ka ruu nɔngkɔ, zang ɓɔɔ ɓ'aa jìng vuu, nɛɛ zang ɓɔɔ ɓàar'ɛ mii kagn, ri ɓarɛ vuu ɓɔɔ kpang. Laa ɓɔɔ wukɔ shingnɛ, jìng vuu tarɛ, a bangnɛ, wukɔ ɓa ri nandon.
46003008	Zang ɓɔɔ ɓaa jìng vuu, nɛɛ zang ɓɔɔ ɓaarɛ mii kagn, ri ɓarɛ gbete, zang ɓɔɔ ɓa zɔɔ kpang. Laa naa 'a zang ɓu vuu ɓɔɔ daa naa shoonang ɓiɓɛ ɓɛɛ.
46003009	Wee ruu ziti ɓee, ruu kpalɛ yuu ɓuru nɛɛ Laa ruu palɛ shoonang. Nɔɔ manɛ kaa jaa ɓɔɔ Laa lang ɓɛɛ. Nɔɔ manɛ naa gãa ɓɔɔ Laa mãa ɓɛɛ.
46003010	Laa pàlɛ̀ m tɔ̃ɔ ka tìng, y'aa m nɛɛ nkɔ n gaayu shoonang kaɓa. N loo doo gãa kaɓa waasɛ̃, naa zang ɓɔɔ zunung gãa mãanang katɔ ɓɛɛ. N loo doo gãa tɔ a zang ɓɔɔ mãa ɓi ka gãa. Zang ɓu wu palɛ waasɛ̃ naa ɓɔɔ wu mãa gãa bì'i ɓɛɛ.
46003011	Ka ruu ɓɔɔ, zang ɓɔɔ lò'o doo gãa ɓɔɔgn takpang. Doo gãa ɓɔɔ Laa looyi, ɓi wukɔ Yeesɔ Kirisi.
46003012	Zang ɓɔɔ ri tuu zinariya, zang ɓɔɔ ri tuu azurufa, zang ɓɔɔ ri tuu ɓarɛ tari ɓɔɔ shaa nyaa dɔli ɓɛɛ, ri mãa gãa nɛɛ mani ka yuu doo gãa kɔ zang loo ɓee. A zang ɓɔɔ ri see ɓarɛ laa, nɛɛ wusi, a ɓɔɔ furu vuu, ri mãa gãa nɛɛ mani, ka yuu doo gãa keɓe.
46003013	Diki ɓɔɔ shoonang zang naa tusu bii kagn a ditɔ. Ka ruu ɓɔɔ, ka diki kaɓa, ɓɔɔ Yeesɔ Kirisi gbãayu ka koo keɓe, Laa naa gãsɛ shoonang zang ɓu nɛɛ waa, waa kɔ naa t'usù kati waasɛ̃ naa ɓɔɔ zɔ̃ng shoonang zang ɓu nwàng ɓɛɛ.
46003014	Naa gãa ɓɔɔ zang mãa ka yuu doo gãa kaɓa nɛɛ shii katakata ka yeti waa, waa nɛɛ shaa kpang, Laa a zang kaɓa vuu ɓɔɔ daa naa katɔ ɓɛɛ.
46003015	Naa gãa zang kaɓa waa shaayi zang kaɓa wàlɛ̀ vuu ɓɔɔ Laa a zang kpang. Laa ta yuu zang kaɓa katɔ naa ɓɔɔ shɔnzang wɔ nɛɛ yeti waa ɓɛɛ.
46003016	Nɔɔ zi kpang nɛɛ nɔkɔ Gãa Laa, a Suru Laa nwàng ka yeti manɛ kpang ya?
46003017	Zang ɓɔɔ nɛɛ lasɛ Gãa Laa keɓe, Laa naa nyɔ zang kaɓa vɔrɔ. Ka ruu ɓɔɔ, Laa zɔ̃ng Gãa keɓe nɛɛ wu nwang ɓɔɔ yuu ɓiɓɛ ɓɛɛ. Gãa keɓe ɓi nɔkɔ.
46003018	N'ɔɔ nwaarɛ yuu manɛ kpang. Naa zang ɓɔɔ ka teteng manɛ tuu yuu ɓiɓɛ nɛɛ wu zũng dɔli ka yeti vuu koo keɓe, wu risi yuu ɓiɓɛ naa shoko, tɔ̀ɔ, wu zũng kati.
46003019	N kɔɔ nɔngkɔ, ka ruu ɓɔɔ, vuu ɓɔɔ zang zili ka koo keɓe nɛɛ ɓi zũnang, ka jìng Laa ɓi vuu shoko. Vuu ɓɔɔ zang bee ka yeti labeenang Laa nizang kɔ nwani. Zang beeyi nɛɛ, “Laa yi zang ɓɔɔ ri zũng dɔli ka nɔng ɓɔɔ ri palɛ zang zũnang ɓɛɛ.”
46003020	Zang ti bèe ka nɔng ɓɔɔ nɛɛ, “Laa zi ɓi tɔ nɛɛ rɛ̃rɛnang zang ɓɔɔ ri zũng katɔ ɓi waati”.
46003021	Ka ruu nɔngkɔ, zang ɓɔɔ wu rang yee bang bang ka yuu ɓiɓɛ, ka ruu ɓɔɔ wu di yuu ka bii shɔnzang kpang. Vuu piti ɓi ɓɔɔ manɛ.
46003022	Naa doo wiya? Naa doo Bulu, naa Apolo naa Bituru, ri ɓarɛ zang shoonang manɛ. Koo nandon, nɛɛ suru bii, nɛɛ vɔrɔ ɓi ɓɔɔ manɛ kɔ nandon. Naa doo vuu ɓɔɔ nɔɔ zili kãntang keɓe, nɛɛ vuu ɓɔɔ a doo ka knti, ri ɓarɛ ɓɔɔ manɛ kɔ nandon.
46003023	Nɔɔ manɛ kaa ɓɔɔ Kirisi, a Kirisi ɓi kaa ɓɔɔ Laa.
46004001	N kasɛ zang piti ri zirɛ nɛɛ ɓɔɔ ruu zang shoonang Yeesɔ Kirisi, ruu dũng wu ɓɛɛ, Laa a ruu vuu ɓɔɔ wu waasɛ katɔ ɓɛɛ tɔ ka naa, nɛɛ ruu gãng jìng kagn.
46004002	Vuu ɓɔɔ zang kasɛ ka bì'i zang ɓɔɔ gãng zang jìng ka vuu ɓɛɛ, wu gãng jìng ka vuu nɛɛ yeti gbete.
46004003	Naa nɔɔ kɔɔyi nɛɛ n palɛ vuu shi kpang, ɓi wukɔ kpãa m kpang. Naa zang ɓɔɔ ri kɔɔyi nɛɛ n palɛ vuu shi kpang. Naa ri dɔɔ m doo katɔ, ɓi wukɔ kpãa m kpang. Naa doo nkɔ nɛɛ yuu mɛɛ, n dɔ̀ng yuu mɛɛ ruu kpang.
46004004	Nizang, n zi vuu ɓɔɔ jìng kpantɛ m, n palɛ ɓɛɛ kpang. Ɓi ti nkɔ d`'ɔng yuu mɛɛ ruu nɛɛ zang yaa m tɔ kpang. Ɓi Laa d`'ɔng m ruu ɓiri.
46004005	Ka ruu nɔngkɔ, daa naa ɓɔɔ nɔɔ dɔng zang ruu ɓɛɛ kpang. Nɔɔ yaa gbongkarɛ diki ɓiɓɛ wu arɛ. Diki ɓɔɔ Kpanti Yeesɔ gbãayu kagn ɓɛɛ. Naa nwangsɛ dìiri vuu ɓɔɔ zang waasɛ̃ katɔ kãntang keɓe ditɔ. Ti naa nwangsɛ rɛ̃rɛnang ɓɔɔ zang ɓu rɛ̃rɛ ka yeti ɓiɓɛ ditɔ. Ka diki kaɓa kɔ, Laa naa dɔ̀ɔ zang ɓu nɛɛ dɔɔnang ɓɔɔ daa teetee nɛɛ zang ɓu ɓɛɛ.
46004006	Rɛɛ manzung, ka vuu kɔ n kɔ̀ɔrɔ̀ nɔɔ ɓee, n tuu Apolo a ɓɔɔ yuu mɛɛ n gã̀s'ɛ nɔɔ vuu nɛɛ mani, tɔ̀ɔ, nɔɔ zi kati. N ti kasɛ nɛɛ nɔɔ naa zi dìiri ruu ɓɔɔ, tɔɔ, “Nɔɔ ɓa vuu ɓɔɔ zang bee ka yeti labeenang Laa ɓɛɛ kpang.” Daa naa ɓɔɔ nɔɔ tuu yuu manɛ ka ruu zang ɓɔɔ, nɔɔ ti zì zang ɓɔɔ naa vìi kpang.
46004007	Ɓɔɔ mɔɔ zi yuu ɓaaɓɛ nɛɛ mɔɔ ɓa zang piti katɔ ɓɛɛ, mɔɔ ɓu wiya? Vuu ɓaaɓɛ ɓɔɔ kagn ɓɔɔ wu Laa kɔ a mɔɔ kpang kagn ya? Laa kɔ nɛɛ a mɔɔ vuu piti, a mɔɔ rangkɛ yee vi bang bang ka yuu vuu kaɓa naa kaka ɓaaɓɛ a mɔɔ viya?
46004008	Nɔɔ wàlɛ̀ vuu ɓɔɔ nɔɔ kasɛ manɛ tɔ nandon. Nɔɔ tuu yuu manɛ nɛɛ nɔɔ manɛ kaa zang ying. Nɔɔ nw'ang kpanti tɔ, a rùu ɓuru gn kpanti kpang. Naa nɔɔ nɛɛ kpanti nizang, wukɔ nɛɛ tɔ̃ɔ, ruu nɛɛ roo kpanti kaa nɛɛ nɔɔ ka nyaa zɔɔ.
46004009	N zirɛ, mɔɔ kɔ̀'ɔ nɛɛ Laa zɔ̃ng ruu, ɓɔɔ ruu zang shoonang Yeesɔ Kirisi nɛɛ rukɔ ruu waa nyaa knti. Rùu ɓuru naa zang ɓɔɔ zang dɔng ri ruu nɛɛ zang nyɔ ri vɔrɔ ɓɛɛ. Ruu shìi ka dalɛ ka nihn, tɔ̀ɔ, zang piti ka koo nɛɛ rɛɛ zang nyaa shoonang Laa ɓɔɔ ka lapa ɓɛɛ, ri tɛ̃ɛ ruu jìng kaa bii.
46004010	Ruu nwang kaa naa zang shoko, ka ruu Yeesɔ Kirisi. Nɔɔ tuu yuu manɛ naa zang ɓɔɔ ri zũng katɔ ɓɔɔ ri ɓakɛ yuu kaa nɛɛ Yeesɔ Kirisi ɓɛɛ. Rùu lakɛ naa ɓuru bii kpang. Kaka ɓi kagn bii manɛ. Zang seng nɔɔ manɛ katɔ, ruu ɓuru zang ɓɔɔ zang palɛ ri vuu yusɛ̃ɛ ɓɛɛ.
46004011	Wee ruu rang yee ka nyaa ɓee, nyɔkɔ nyɔ ruu katɔ, sutu mã ruu, ruu hã̀lɛ̀ ɓuru sɛ̃ɛ fɔ̃ɔrɔ ka bii, zang dang ruu jìng, a gãa ɓɔɔ ruu nw'ang kagn ti kpang.
46004012	Ruu palɛ shoonang nɛɛ naa ɓuru gbãnggbãng. Zang nɛɛ dãlɛ ruu, ruu gaa ri Laa nɛɛ, Laa wu palɛ ri tɔ̃ɔ. Zang dang ruu jìng a ruu mã danggn.
46004013	Zang ri nɛɛ kɔɔrɔ ruu shi kpang ka yuu ɓuru, ruu kàs'ɛ ri nyaa ɓuru tɔ̃ɔ. Zang ri risi ruu naa vuu ɓɔɔ zang vang ka dondong ka koo ɓɛɛ. Naa doo kãntang keɓe, ri z'i ruu naa zang ɓɔɔ ri ɓarɛ ka tipi, zang naalɛ ri nɛɛ doo ɓɛɛ.
46004014	N bè'e nɔɔ vuu keɓe nɛɛ, tɔ̀ɔ, yusɛ̃ɛ wu tuu nɔɔ kpang. N kasɛ nɛɛ n tusu nɔɔ m vuu kɔ jong, ka ruu ɓɔɔ, nɔɔ manɛ wujɛ mɛɛ ɓɔɔ n kasɛ ri katɔ ɓɛɛ.
46004015	Naa zang ɓɔɔ ri tùsù nɔɔ vuu, ka yuu Yeesɔ Kirisi doo labang kopi, d'aa manɛ ɓɔɔ yi nɔɔ ɓi gbete kɔ nwani. Ɓi nkɔ nwàng naa daa manɛ ka gbalang Yeesɔ Kirisi keɓe, ka ruu ɓɔɔ, nkɔ kɔɔ nɔɔ Ruu Tɔ̃ɔ Laa shɔɔnang ɓɛɛ.
46004016	Ka ruu nɔngkɔ, n gaa nɔɔ katɔ, nɔɔ palɛ vuu naa ɓɔɔ n palɛ ɓɛɛ.
46004017	Vuu ɓɔɔ palɛ n shong Timoti nɛɛ wu a ka bì'i manɛ ɓɛɛ kɔ. Tɔ̀ɔ, wu naa kpaa nɔɔ danggn nwannang mɛɛ ka gbalang Yeesɔ Kirisi, naa ɓɔɔ n tùsù zang ka nɔng piti, a ɓɔɔ ti ka nɔng ɓɔɔ nɔɔ kpalɛ zɔɔ ka Gãa Laa ɓɛɛ piti, nɛɛ ri palɛ ɓɛɛ. Timoti ɓi jaa mɛɛ ɓɔɔ n kasɛ wu katɔ ɓɛɛ, ka ruu ɓɔɔ, ruu nɛɛ wu gbete ka bì'i Yeesɔ Kirisi ɓɛɛ. Ti palɛ shoonang Kpanti Yeesɔ Kirisi nɛɛ yeti gbete ɓɛɛ.
46004018	Zang ɓɔɔ ka teteng manɛ ri lakɛ jìng, ri kɔɔ ɓu nɛɛ n nɛɛ a tɔ, n naa leng nɔɔ kpang ya?
46004019	Laa nɛɛ kasɛ nyaa tɔ, diki bee kpang, n a ditɔ ka nɔng manɛ. N naa zi kati nɛɛ jìng mɛɛ, vuu ɓɔɔ zang ɓɔɔ ri lakɛ jìng keɓe, ri nɛɛ ri zunung palɛnang tɔ ɓɛɛ. Wu vuu ɓɔɔ ri kɔɔ nɛɛ nyaa kɔ shɛ̃ɛning ɓɛɛ kpang.
46004020	Ka ruu ɓɔɔ, kpanti roonang Laa ɓi yee ɓɔɔ zang rangkɛ nɛɛ nyaa waati kpang, ɓi vuu naa vuu palɛnang Laa.
46004021	Nɔɔ kasɛ wiya? N a nɛɛ gbãa ya kɔ nɔɔ kɔ̃sɔ yeti manɛ katɔ, tɔ̀ɔ, n a kaa nɛɛ yeti ɓɔɔ valɛ katɔ ɓɛɛ? Tɔ̀ɔ, n naa tusu nɔɔ naa ɓɔɔ n kasɛ ruu manɛ ɓɛɛ.
46005001	Zang ri kɔɔrɔ nɛɛ zang ɓɔɔ kagn teteng manɛ ri palɛ dũndũng. Naa doo zang ɓɔɔ ri zi Laa kpang, ri p'alɛ̀ zɔ̃ng vuu shi kpang keɓe kpàng. N tãayi nɛɛ zang gbete ka teteng manɛ, rooro nɛɛ soro ɓeedaa.
46005002	Zang ri nɛɛ p'alɛ̀ naa weɓe ka teteng manɛ, nɔɔ palɛ biya nɔɔ tuu yuu manɛ viya? Nɔɔ k'aa katɔ kɔ jong, ka ruu vuu shi kpang manɛ. Nɔɔ hing zang ɓɔɔ p'alɛ̀ vuu shi kpang keɓe katɔ, nɔɔ yaa teteng manɛ.
46005003	Wee n ka nɔng nɛɛ nɔɔ kpang ɓee, n rɛ̃rɛ ruu manɛ katɔ. N dɔ̀ng zang ɓɔɔ palɛ vuu keɓe ruu tɔ, nɛɛ nung Yeesɔ Kirisi, mɔɔ kɔɔ nɛɛ, n nɛɛ nɔɔ nɔng gbete. Nɔɔ palɛ vuu kɔ n kɔɔ nɔɔ ɓee. Nɔɔ nɛɛ kpalɛ zɔɔ nɔng gbete, yeti mɛɛ dà'a gbete nɛɛ ɓɔɔ manɛ. Naa vuu palɛnang Kpanti ɓuru Yeesɔ ti kagn teteng manɛ ning.
46005005	Nɔɔ yàa Sheetang zang keɓe, wu lasɛ yɔpɔ bii ɓiɓɛ, tɔ̀ɔ, suru bii ɓiɓɛ wu wɔ kati, ka diki ɓɔɔ Kpanti ɓuru Yeesɔ naa gbãayu ka koo keɓe ɓɛɛ.
46005006	Daa naa ɓɔɔ nɔɔ tuu yuu manɛ naa wee nɔɔ p'alɛ̀ ɓee kpang. Nɔɔ zi kpang nɛɛ yisi tɔkɔlɔng tànt'ɛ yeti borodi baanang wu shing borodi wu puuyi kpang ya?
46005007	Ka ruu nɔngkɔ, nɔɔ nwangsɛ vuu shi kpang keɓe nɔɔ yaa teteng manɛ, ka ruu ɓɔɔ, nɛɛ bà'a ka teteng manɛ ɓɛɛ. Nɔɔ nwangsɛ vuu shi kpang keɓe, tɔ̀ɔ, nɔɔ nwang kaa zang ɓɔɔ shi kpang ka bii ɓarɛ kpang ɓɛɛ. Ɓɔɔ ruu dũng Laa ɓɛɛ, ruu ɓuru kaa kalang kalang, ka ruu ɓɔɔ, Yeesɔ Kirisi vɔ ka ruu ɓuru ɓɛɛ. Yeesɔ nwang naa jaa mɛ̀ɛr'ɛ ɓɔɔ zang dɔɔ Laa, ka laa ɓɔɔ zang shaa nyaalaa pasika ɓɛɛ.
46005008	Ka ruu nɔngkɔ, ruu y'aa nɔɔ zɔ̃ng vuu shi kpang ta nandon, tɔ̀ɔ, vuu shi kpang kaɓa, wu baa kaa tɔ̀'ɔ teteng ɓuru kpang. Ruu palɛ nɔɔ tɔ̃ɔ, ruu ti dũng gbalang Laa nɛɛ yeti gbete. Ka naa weɓe kɔ, ruu nwang naa borodi ɓɔɔ zang tɛ̃ɛ yisi kagn kpang tingkiring ɓɔɔ zang Yahudawa ri sh'aa ka nyaalaa pasika ɓɛɛ. Wee naa ɓɔɔ ruu shaa nyaalaa kaɓa jong tɔ̃ɔ ɓɛɛ kɔ.
46005009	Ka yeti labeenang ɓɔɔ n bee nɔɔ tìng shɔɔnang ɓɛɛ, n kɔɔ nɔɔ nɛɛ n'ɔɔ nwàng nɔng gbete nɛɛ zang ɓɔɔ ri palɛ dũndũng ɓɛɛ kpang.
46005010	N kɔɔ wu nɛɛ nɔɔ nwàng nɔng gbete nɛɛ zang ɓɔɔ ri dñ̀ng Laa kpang kpang. Zang ɓɔɔ ri dñ̀ng Laa kpang, ri ti palɛ dũndũng, a ri ti shing jìng ka vuu zang, ri ɓɔɔrɔ vuu, ɓɔɔ ri ti bang vaka, ri ɓarɛ nɛɛ ruu ka koo keɓe diki diki. Ruu palɛ biya ruu nwàng nɛɛ ri kpang viya?
46005011	N kɔɔ nɔɔ m nɛɛ, nɔɔ nwàng nɔng gbete nɛɛ zang ɓɔɔ kɔɔyi nɛɛ wu dũng Laa a palɛ dũndũng, shing jìng ka vuu zang, ti bang doo vaka, dãlɛ zang, ti ɓoo saa, a ti ɓɔɔrɔ vuu ɓɛɛ kpang. Nɔɔ ti shaa vuu shaanang nɛɛ rɛɛ zɔ̃ng zang keɓe kpang tingkiring.
46005012	Zang a m naa nɛɛ n jɛ̃ɛ zang ɓɔɔ ri dũng Laa kpang ruu kpang. Rùu màngk'ɛ ɓuru zang ɓɔɔ ri dũng Laa kɔ shɛ̃ɛning, ri nɛ̀'ɛ p'alɛ̀ vuu shi kpang.
46005013	Ɓi Laa naa jɛ̃ɛ zang ɓɔɔ ri dñ̀ng wu kpang ruu. Ka ruu nɔngkɔ, naa ɓɔɔ zang bee ka yeti labeenang Laa ɓɛɛ, “Nɔɔ h'ing zang ɓɔɔ palɛ vuu shi katɔ, nɔɔ yaa teteng manɛ.”
46006001	Naa zang ɓɔɔ dũng Laa pàlɛ̀ zang ɓɔɔ dũng doo Laa kɔ vuu shi kpang, yusɛ̃ɛ tuu wu ka nɔng ɓɔɔ wu daa ɓ'aa nyaavaa ka tìng zang ɓɔɔ ri dũng Laa kpang kpang ya? Wu nɛ̀'ɛ daa nɛɛ zang kaɓa ka tìng zang ɓɔɔ ri dũng doo Laa kɔ jong kpang ya?
46006002	Nɔɔ zi kpang nɛɛ, zang ɓɔɔ ri dũng Laa kɔ ri naa jɛ̃ɛ zang koo ruu kpang ya? Naa nɔkɔ naa jɛ̃ɛ zang koo ruu, a nɔɔ dɔ̀ng zɔɔ ruu, ka ruu vuu tɔkɔlɔng tɔkɔlɔng ɓɔɔ nɔɔ pàl'ɛ zɔɔ ɓɛɛ kpang ya?
46006003	Nɔɔ zi kpang nɛɛ rukɔ naa jɛ̃ɛ rɛɛ zang nyaa shoonang Laa ɓɔɔ ri ka lapa ruu kpang ya? Nɛɛ nɔngkɔ, a ruu dɔ̀ng zang ruu ka yuu vuu ɓɔɔ ruu pàl'ɛ zɔɔ ka koo keɓe kpang ka ruu viya?
46006004	Ka ruu nɔngkɔ, nɔɔ nɛɛ p'alɛ̀ zɔɔ vuu, nɔɔ daa ɓaa zɔɔ nyaavaa ka bii zang ɓɔɔ ka teteng manɛ ɓɔɔ nɔɔ sèng ri kpang gbãagbãa, ri dɔng nɔɔ ruu.
46006005	Yusɛ̃ɛ tuu nɔɔ kpang ya? Zang kagn teteng manɛ gbete ɓɔɔ zũng katɔ ɓɔɔ naa dɔng zang ɓɔɔ ri dũng doo Laa kɔ ruu kpang ya?
46006006	Daa naa ɓɔɔ zang ɓɔɔ dũng Laa daa ɓà'a ɓeezung ɓɔɔ dũng doo Laa kɔ nyaavaa, tɔ̀ɔ, zang ɓɔɔ shing danggn ka bii Yeesɔ Kirisi kpang, wu daa jɛ̃ɛ ri ruu ɓɛɛ kpang.
46006007	Nizang, naa nɔɔ ɓàar'ɛ zɔɔ nyaavaa, ruu zi kaa wukɔ nɛɛ nɔɔ palɛ vuu shi kpang tɔ. Naa zang palɛ mɔɔ vuu shi kpang, mɔɔ mã danggn wukɔ tɔ̃ɔ. Ɓa ɓɔɔ mɔɔ daa ɓaa zang nyaavaa katɔ. Naa zang mulu mɔɔ, a mɔɔ yaa ka nɔngkɔ gbã̀'agbãa, wukɔ tɔ̃ɔ.
46006008	Ɓɔɔ nɔkɔ nɛɛ y'aa zang ɓɔɔ wu palɛ nɔɔ vuu shi kpang jong, nɔkɔ pàl'ɛ zɔɔ shi kpang ka naa manɛ. Nɔɔ ti mulu zɔɔ, wee nɔɔ jaanaa zɔɔ ka gbalang Kirisi ɓɛɛ.
46006009	Nɔɔ zi tɔ nɛɛ, zang ɓɔɔ ri ta yeti shi kpang, ri daa nɔng ɓɔɔ Laa roo kpanti kpang. N'ɔɔ nwaarɛ yuu manɛ kpang. Zang ɓɔɔ ri palɛ dũndũng, zang ɓɔɔ ri bang vaka, zang ɓɔɔ ri rooro nɛɛ soro zang, zang varɛ ɓɔɔ ri rooro doo nɛɛ zang varɛ kɔ ɓɛɛ.
46006010	Zang ɓɔɔ ri ɓɔ̀'ɔ shɔngɓɔ, zang ɓɔɔ ri shing jìng ka vuu zang, zang ɓɔɔ sàa si ri, zang ɓɔɔ ri rangkɛ yee shi kpang ka yuu zang ɓɔɔ, zang ɓɔɔ ri mulu zang, nɛɛ zang piti ɓɔɔ ri palɛ rɛɛ zɔ̃ng vuu shi kpang keɓe, ri daa nɔng ɓɔɔ Laa roo kpanti kpang.
46006011	Ɓeleng, zang ɓɔɔ ka teteng manɛ, ri nwang nwannang shi kpang keɓe kɔ. A Laa naa kɔsɔ vuu shi kpang manɛ, nɔɔ kaa kalang kalang. A shɛ̃ɛrɛ nɔɔ nɛɛ nɔɔ nwang kaa zang ɓiɓɛ. Laa z'i nɔɔ manɛ kaa naa zang ɓɔɔ ri palɛ tɔ̃ɔ, ka ruu ɓɔɔ, nɔɔ a bì'i ɓiɓɛ nɛɛ nung Kpanti ɓuru Yeesɔ Kirisi, a ɓɔɔ nɛɛ Suru Laa ɓɔɔ ruu bang wu ɓɛɛ.
46006012	A zang ɓɔɔ ka teteng manɛ kɔɔ ɓi nɛɛ, “Zang zãa m vuu ɓɔɔ kagn kpang” Nizang zang zãa mɔɔ vuu ɓɔɔ kagn kpang. Wu vuu piti tɔ̃ɔ kpang. Ɓɔɔ mɛɛ, n kasɛ tɔ nɛɛ, zang zãa m vuu ɓɔɔ kagn kpang, a n kasɛ kaa takpang, vuu ɓɔɔ wu yi m gbãnggbãng n raa kaa naa jaafoo vuu bì'i kpang.
46006013	Zang ɓɔɔ kɔɔ ɓi nɛɛ, “Laa mãa vuu shaanang nɛɛ zang shaa ka buru. Ti mãa buru ka ruu vuu ɓɔɔ zang shaa ɓɛɛ” Nɔngkɔ nizang. Lee ɓɔɔ Laa naa ningsi buru ditɔ, nɛɛ vuu shaanang ning. Laa mãa bii nɛɛ zang palɛ wu dũndũng nɛɛ mani kpang. Laa mãa bii nɛɛ zang wu dũng Kpanti Yeesɔ Kirisi nɛɛ mani. Ti kpanti Yeesɔ Kirisi kɔ a bii vuu ɓɔɔ bii kasɛ ɓɛɛ.
46006014	Naa ɓɔɔ Laa wisi Kpanti Yeesɔ Kirisi paa nɛɛ saa. Laa naa wisi ruu paa ditɔ jong nɛɛ saa nɛɛ naa vuu palɛnang ɓiɓɛ.
46006015	Nɔɔ zi kpang nɛɛ bii manɛ ɓi ɓɔɔ Yeesɔ Kirisi kpang ya? Naa n tuu bii Yeesɔ Kirisi dang gbete n ɓakɛ nɛɛ bii zang soro ɓɔɔ rakɛ wà'azaa tɔ̃ɔ ya? N'ɔɔ palɛ nɔngkɔ kpang tingkiring.
46006016	Nɔɔ zi kpang nɛɛ naa zang ɓɔɔ ɓakɛ yuu ɓiɓɛ nɛɛ zang soro ɓɔɔ rakɛ wà'azaa ri nwang ɓarɛ kaa shɔnzang gbete kpang ya? Nwang kaa naa ɓɔɔ zang bee ka yeti labeenang Laa ɓɛɛ nɛɛ, “zang ziti keɓe ri nw'ang kaa shɔnzang gbete.”
46006017	Zang ɓɔɔ nɛɛ ɓakɛ yuu ɓiɓɛ nɛɛ Kpanti Yeesɔ Kirisi, suru ɓiɓɛ nwang kaa gbete nɛɛ ɓɔɔ Yeesɔ.
46006018	Ka ruu nɔngkɔ, n kɔɔ nɔɔ, nɔɔ y'aa dũndũng palɛnang. Vuu shi kpang ɓɔɔ shɔnzang palɛ nandon, zang palɛ wu ka bii kpang. Zang ɓɔɔ palɛ dũndũng, pàl'ɛ ɓi bii ɓiɓɛ vuu shi kpang.
46006019	Nɔɔ zi kpang nɛɛ bì'i manɛ nwàng ɓi naa Gãa Laa ɓɔɔ Suru Laa nwang kagn ɓɛɛ kpang ya? Laa shing Suru ɓiɓɛ ka yeti manɛ. Bii manɛ ɓi ɓɔɔ manɛ kpang, ɓi ɓɔ̀'ɔ Laa.
46006020	Ka ruu ɓɔɔ, hoo nɔɔ nɛɛ zìi Yeesɔ Kirisi ɓɛɛ. Ka ruu nɔngkɔ, nɔɔ a Laa bannang nɛɛ bii manɛ.
46007001	N tɔɔ, n kɔɔ nɔɔ ruu, ka yuu vuu ɓɔɔ nɔɔ bèe m labeenang ka yuu ɓiɓɛ ɓɛɛ. Naa zang ɓɔɔ nɛɛ wu gee soro kpang, wukɔ tɔ̃ɔ.
46007002	A ka ruu ɓɔɔ dũndũng shang dɔli, zang varɛ ɓu wu gee soro ɓiɓɛ, zang soro ɓu wu ti gee varɛ ɓiɓɛ.
46007003	Zang varɛ wu pàlɛ̀ ɓeeso vuu ɓɔɔ daa naa ɓɔɔ zang varɛ pàl'ɛ soro ɓiɓɛ ɓɛɛ. Zang soro wu ti pàlɛ̀ ɓeevɛ, vuu ɓɔɔ daa naa ɓɔɔ soro pàl'ɛ ɓeevɛ ɓɛɛ.
46007004	Bii zang soro ɓi ɓɔɔ ɓiɓɛ kpang, ɓi ɓɔɔ ɓeevɛ. Bii zang varɛ ɓi ti doo ɓɔɔ ɓiɓɛ kpang kɔ, ɓi ɓɔɔ ɓeeso.
46007005	Ka ruu nɔngkɔ, n'ɔɔ zãa zɔɔ bii manɛ kpang. Naa nɔɔ kasɛ katɔ, nɔɔ kà zɔɔ diki nɛɛ nɔɔ gaa Laa, tɔ̀ɔ nɔɔ zãa zɔɔ bii. Diki ɓɔɔ nɔɔ ka zɔɔ nɛɛ waa nyaa tɔ, nɔɔ ɓang bii nɛɛ zɔɔ. Ka ruu ɓɔɔ, Sheetang nɛɛ walɛ gbalang wu gãsɛ nɔɔ, wu shing nɔɔ nɔɔ palɛ vuu shi kpang ɓɛɛ. Ka ruu ɓɔɔ, nɔɔ zunung ɓɔɔ nɔɔ yiti yuu manɛ kpang ɓɛɛ.
46007006	Ruu kɔ n kɔɔ nɔɔ ɓee, n dang nɔɔ wu nyaa nɛɛ, zang ɓu wu gee soro kpang. N kɔ̀'ɔ nɔɔ m katɔ nɛɛ, n kasɛ tɔ nɛɛ, nɔɔ gee soro.
46007007	Ka jìng mɛɛ, naa zang ri gee soro kpang, naa wee n gee kpang ɓee, wukɔ tɔ̃ɔ. A Laa palɛ zang kaa bm bm. A zang ɓɔɔ naa, wu palɛ vuu hn, a ti a zang ɓɔɔ naa, wu palɛ vuu ɓi kaa naa ɓɔɔgn.
46007008	Zang ɓɔɔ ri gee soro gn kpang, nɛɛ zang ɓɔɔ gee varɛ gn kpang, a ɓɔɔ rɛɛ suvɔ, n rang yee keɓe nɛɛ rikɔ. Ri nwang nwannang yuu ɓarɛ, ri gee zɔɔ kpang naa wee n nwang ɓee, wukɔ tɔ̃ɔ.
46007009	A zang ɓɔɔ ri nɛɛ kagn ɓɔɔ ri zunung yuu ɓarɛ yitinang kpang, ri gee zɔɔ. Naa zang gee zɔɔ, wukɔ tɔ̃ɔ, ka ɓɔɔ sɛ̃ɛrɛ bii ɓannang nɛɛ soro nɛ̀'ɛ shaa mɔɔ naa waa ɓɛɛ.
46007010	Zang ɓɔɔ ri gee varɛ tɔ ɓɛɛ, n kɔɔ nɔɔ nɛɛ zang soro wu seepaa gãa varɛ ɓiɓɛ kpang. Wu nkɔ kɔɔ nɔɔ ruu keɓe nɛɛ yuu mɛɛ kpang, ɓi Kpanti Yeesɔ Kirisi nɛɛ yuu ɓiɓɛ kɔ kɔɔ nɔɔ.
46007011	Naa zang soro nɛɛ seepaa doo nɛɛ mani, wu nwang nɔngkɔ, wu gee varɛ takpang. Nɛɛ nɔngkɔ kpang, wu gbãayu ka gãa ɓeevɛ ka nɔng. Zang varɛ wu hing soro ɓiɓɛ kpang tingkiring.
46007012	Zang ɓɔɔ ri gee zang ɓɔɔ dñ̀ng Laa kpang ɓɛɛ, n kɔɔ nɔɔ ruu keɓe. Ruu keɓe nkɔ kɔɔ ɓɔɔ yuu mɛɛ, wu nyaa ɓɔɔ Kpanti Yeesɔ Kirisi dang ɓɛɛ kpang. Naa zang ɓɔɔ dñ̀ng Yeesɔ Kirisi gee soro ɓɔɔ dñ̀ng Kirisi ɓi kpang ɓɛɛ. Jaa soro bì'i, nɛɛ kasɛ tɔ, nɛɛ wu nwang nɛɛ wu katɔ. Zang keɓe wu hing soro bì'i kpang.
46007013	A naa zang soro ɓɔɔ gee zang varɛ ɓɔɔ dñ̀ng Laa kpang. Zang varɛ keɓe nɛɛ kasɛ tɔ nɛɛ wu nwang nɛɛ wu katɔ, wu seepaa kpang.
46007014	N kɔɔ nɔngkɔ, ka ruu ɓɔɔ, zang varɛ ɓɔɔ dñ̀ng Laa kpang Laa z'ɔ̃ng wu ka ruu soro ɓiɓɛ. Laa ti zɔ̃ng jaa soro ɓɔɔ dũng wu kpang ka ruu varɛ ɓiɓɛ. Naa nɔngkɔ kpang, wujɛ ɓarɛ ri nwang ɓarɛ ɓɔɔ Laa kpang. Ɓɔɔ kãntang keɓe Laa tà wujɛ ɓarɛ, ri kaa zang ɓiɓɛ.
46007015	Naa zang ɓɔɔ dñ̀ng Laa kpang kasɛ nɛɛ wu yaa zang ɓɔɔ wu gee ɓɛɛ katɔ, wu yaa wu. Ri nɛɛ yaa zɔɔ tɔ, zang ɓɔɔ dũng Laa ka teteng ɓarɛ nɛɛ zang varɛ, nɛɛ ti zang soro, t'a nyaa dannang kpang, ka ruu ɓɔɔ, Laa kasɛ nɛɛ ruu nwang ka nyaa zɔɔ ɓɛɛ.
46007016	Ɓɔɔ nɔɔ soro ɓɔɔ ri dũng Laa ɓɛɛ, nɔɔ zi kpang Laa t'a yuu varɛ manɛ katɔ, ka ruu manɛ kpang ya? Ɓɔɔ nɔɔ varɛ ɓɔɔ nɔɔ dũng Laa ɓɛɛ nɔɔ zi kpang Laa ta yuu soro manɛ katɔ ka ruu manɛ kpang ya?
46007017	Zang ɓu wu nwang naa ɓɔɔ Laa ɓaa wu nyaa nɛɛ wu nwang ɓɛɛ. Zang ɓu wu ti nwang naa ɓɔɔ wu nw'ang ka tìng a Laa ɓaa wu nyaa nɛɛ wu naa dũng Yeesɔ Kirisi ɓɛɛ. Wee vuu ɓɔɔ n tusu ka teteng zang Laa nandon nɛɛ zang ri palɛ ɓɛɛ kɔ.
46007018	Zang ɓɔɔ nɛɛ kagn ɓɔɔ zang yee wu shaa tɔ, ka ɓɔɔ Laa ɓaa wu nyaa, wu tɔɔ kpang nɛɛ wu gɔ̃ koo bii ka yuu shaa ka nɔng, wu nwang kaa naa bɛɛ wu yee shaa ka takpang kpang. Zang ɓɔɔ nɛɛ ti kagn ɓɔɔ bɛɛ yee shaa gn kpang, ka ɓɔɔ Laa ɓaa wu nyaa ɓɛɛ, wu tɔɔ kpang nɛɛ zang yee wu shaa kpang.
46007019	Naa zang yee shaa katɔ, naa zang yee shaa doo kpang, palɛ vuu ɓɔɔ kpang. Vuu ɓɔɔ ɓa weɓe nandon, zang ri dũng rɛɛ nyaa ɓɔɔ Laa dang ɓɛɛ.
46007020	Zang ɓu wu nwang naa ɓɔɔ wu nwang ka tìng, a Laa naa ɓaa wu nyaa nɛɛ wu naa dũng Yeesɔ Kirisi ɓɛɛ.
46007021	Naa Laa ɓaa mɔɔ nyaa bɛɛ mɔɔ jaafoo, mɔɔ tɔɔ kpang nɛɛ vuu ɓɔɔ wu kpãa mɔɔ, ka ruu ɓɔɔ, mɔɔ jaafoo ɓɛɛ kpang. Mɔɔ nɛɛ walɛ gbalang ɓɔɔ mɔɔ yaa jaafoo nwannang katɔ, m'ɔɔ ti yaayi.
46007022	Ka ruu ɓɔɔ, naa mɔɔ jaafoo ka ɓɔɔ Laa ɓaa mɔɔ nyaa nɛɛ mɔɔ naa dũng Kpanti Yeesɔ Kirisi kãntang keɓe, mɔɔ ɓaa tɔ̀'ɔ jaafoo kpang. Ka ruu ɓɔɔ, mɔɔ ɓ'ak'ɛ yuu tɔ nɛɛ Kpanti Yeesɔ Kirisi ɓɛɛ. Doo nɔngkɔ, zang ɓɔɔ nɛɛ jaafoo kpang, ka ɓɔɔ Laa ɓaa wu nyaa, nw'ang jaafoo Kirisi tɔ.
46007023	Laa ningsi vuu ɓɔɔ tɔ̃ɔ, a hoo nɔɔ nɛɛ mani. Nɔɔ tɔ̀'ɔ jaafò'o shɔnzang kpang, nɔɔ manɛ kaa jaafò'o Yeesɔ Kirisi.
46007024	Rɛɛ manzung, ka ruu nɔngkɔ, n kɔɔ nɔɔ, n tɔɔ, zang ɓu wu yaa naa ɓɔɔ wu nw'angn'ɛ ka ɓɔɔ Laa ɓaa wu nyaa ɓɛɛ kpang, wu ɓakɛ yuu ɓi nɛɛ Laa sasak.
46007025	N kɔɔ nɔɔ ruu, ka yuu zang ɓɔɔ ri gee soro gn kpang ɓɛɛ. Ɓi Laa a m nyaa dannang ka yuu ruu keɓe kpang. N kɔɔ nɔɔ m ɓɔɔ yeti mɛɛ. Nɔɔ ɓaa shoo waasɛ̃, ka ruu ɓɔɔ, Kpanti Yeesɔ Kirisi pàlɛ̀ m tɔ̃ɔ, tɔ̀ɔ, n nwang zang ɓɔɔ daa naa ɓɔɔ zang shing gn ka wu katɔ ɓɛɛ.
46007026	Ɓɔɔ n zi ka yeti mɛɛ, naa zang nwang waati zang gee soro kpang, wukɔ tɔ̃ɔ. N kɔɔ nɔngkɔ, ka ruu ɓɔɔ, diki a ka naa ɓɔɔ zang dang jìng dɔli ɓɛɛ.
46007027	Zang ɓɔɔ nɛɛ gee soro tɔ, wu tɔɔ kpang nɛɛ, wu hing soro ɓiɓɛ kaa tɔ kpang. Zang ɓɔɔ nɛɛ gee soro gn kpang, wu tɔɔ kpang nɛɛ wu gee soro kpang.
46007028	Naa n kɔɔ doo nɔngkɔ piti, naa zang ɓɔɔ gee soro palɛ wu vuu shi kpang kpang. Nɔɔ zi tɔ nɛɛ zang ɓɔɔ ri g'ee soro tɔ, ri naa dang jìng dɔli, ka koo keɓe. N kasɛ nɛɛ jìng dannang kaɓa wu à ka yuu manɛ kpang.
46007029	Manzung, m'ɔɔ ɓaa shoo ka vuu kɔ n kɔɔrɔ ɓee. Diki ɓɔɔ Laa ka ruu ɓɛɛ, bee takpang, ka ruu nɔngkɔ, vuu ɓɔɔ gaayu nɛɛ lɛɛkɔ, zang ɓɔɔ ri gee soro tɔ, ri nwang naa zang ɓɔɔ soro ɓarɛ kagn kpang ɓɛɛ.
46007030	Zang ɓɔɔ ri kaa nyavɔ ri nw'ang naa zang ɓɔɔ ri kaa nyavɔ kpang ɓɛɛ. Zang ɓɔɔ ri tãa tìnang, ri nw'ang naa zang ɓɔɔ ri tãa tìnang kpang ɓɛɛ. Zang ɓɔɔ ri hooro vuu, ri nwang naa zang ɓɔɔ vuu ɓarɛ kagn kpang ɓɛɛ.
46007031	Zang ɓɔɔ ri nɛɛ palɛ shoonang ɓɔɔ ka koo keɓe, ri shing danggn nandon ka yuu vuu keɓe kpang. Ka ruu ɓɔɔ, koo keɓe naa wee wu kãntang ɓee, waa nyaa kaa tɔ ɓɛɛ.
46007032	N kasɛ kpang, vuu keɓe ri kpãa nɔɔ kpang. Zang ɓɔɔ gee soro gn kpang, rɛ̃rɛ ɓi ka ruu vuu Kpanti Yeesɔ Kirisi kɔ gbete. Kasɛ nɛɛ Kpanti Yeesɔ wu tãa tìnang ɓiɓɛ.
46007033	A zang ɓɔɔ gee soro tɔ, rɛ̃rɛ ɓi ka yuu vuu koo keɓe. Kasɛ nɛɛ soro ɓiɓɛ wu tãa tìnang ɓiɓɛ.
46007034	Ka ruu nɔngkɔ, rɛ̃rɛnang ɓiɓɛ vãarɛ kaa tɔ nɔng ziti. Zang soro ri doo nɔngkɔ. Zang soro ɓɔɔ varɛ ɓiɓɛ tɔ̀'ɔgn kpang, nɛɛ wujɛ soro ri rɛ̃rɛ ɓarɛ ka yuu vuu Kpanti Yeesɔ Kirisi. Ri tuu yeti ɓarɛ nɛɛ bii ɓarɛ nandon ri a wu. A zang soro ɓɔɔ nɛɛ gee varɛ tɔ rɛ̃rɛ ɓi ka yuu vuu koo keɓe. Kasɛ nɛɛ ɓeevɛ wu tãa tìnang ɓiɓɛ.
46007035	N kɔɔrɔ ruu keɓe, ka ruu ɓɔɔ, n kasɛ n yi nɔɔ naa ka bii ɓɛɛ. N kasɛ n nɔɔ nɔɔ gbalang kpang. N kasɛ nɔɔ palɛ vuu ɓɔɔ daa naa katɔ ɓɛɛ, nɔɔ ti walɛ gbalang ɓɔɔ nɔɔ pàl'ɛ Kpanti Yeesɔ Kirisi shoonang nɛɛ yeti gbete ɓɛɛ.
46007036	Ka ruu zang ɓɔɔ ri shu vuu tɔ ka yuu jaa soro ɓɛɛ. Nɛɛ zirɛ sɛ̃ɛrɛ roonang nɛɛ jaa soro keɓe nɛɛ mãa wu kana dɔli, kàsɛ̀ nɛɛ wu nɛɛ tuu soro ɓiɓɛ kaa tɔ, wu tuu soro ɓiɓɛ naa ɓɔɔ wu kasɛ ɓɛɛ. Palɛ wu vuu shi kpang kpang.
46007037	Naa zang zõ̀ng nɛɛ yeti zang, zang shing zang wu nɛɛ gbãnggbãng ning kpang, nɛɛ zang g'ee jaa soro ɓɔɔ wu shu vuu tɔ ka yuu ɓiɓɛ kaɓa kpang, rɛ̃rɛnang keɓe nwang nɛɛ yeti ɓiɓɛ. Ti zi tɔ nɛɛ vuu kɔ wu rɛ̃rɛ ɓee, wukɔ tɔ̃ɔ. Nɛɛ gee jaa soro bì'i kpang, wukɔ tɔ̃ɔ.
46007038	Ka ruu nɔngkɔ, zang ɓɔɔ gee jaa soro ɓɔɔ wu shu vuu tɔ ka yuu ɓiɓɛ, p'alɛ̀ tɔ̃ɔ. A zang ɓɔɔ bɛ̃ɛ geenang kɔ p'alɛ̀ tɔ̃ɔ ɓa zang ɓɔɔ gee katɔ ɓɛɛ.
46007039	Zang soro ɓɔɔ gee varɛ tɔ, Laa ɓakɛ wu ɓi tɔ nɛɛ varɛ ɓiɓɛ dondong. A naa varɛ ɓiɓɛ vɔrɛ, wàl'ɛ gbalang katɔ wu gee varɛ ɓɔɔgn, ɓɔɔ bii tìng wu nɛɛ wu ɓɛɛ. Laa kasɛ nɛɛ wu gee doo zang ɓɔɔ dũng Laa katɔ kɔ.
46007040	Ɓɔɔ n zi ka yeti mɛɛ, naa jaa soro kaɓa gee varɛ ɓɔɔ kpang, tãa tìnang ɓa ɓɔɔ wu nɛɛ gee varɛ ɓɔɔgn katɔ. N zi tɔ, Suru Laa kɔ tusu m vuu kɔ n kɔɔ ɓee.
46008001	N kaaɓi, n rang yee ka yuu vuu shaanang ɓɔɔ zang bang vaka nɛɛ mani ɓɛɛ. Nɔɔ tɔɔ, ruu nandon ruu zi vuu ɓɔɔ nizang tɔ. Nizang, ruu nandon ruu zi vuu tɔ. A zɔ̃ng vuu zinang kaɓa shing zang, zang wu tuu yuu ɓiɓɛ. Ɓi zɔɔ kasɛnang kɔ yi zang naa ka bii dɔli.
46008002	Naa zang ɓɔɔ tuu yuu ɓiɓɛ nɛɛ wu zi vuu tɔ, zi vuu ɓɔɔ wu nɛ̀'ɛ zi ɓɛɛ gn kpang.
46008003	A zang ɓɔɔ kasɛ Laa, Laa zi wukɔ nɛɛ wu zang ɓiɓɛ.
46008004	Ka ruu vuu shaanang ɓɔɔ zang bang vaka nɛɛ mani ɓɛɛ. Ruu zi tɔ nɛɛ, suru ɓi kagn bii vaka kpang. Ruu ti zi tɔ nɛɛ Laa ɓi gbete kɔ nwani.
46008005	Naa vuu doo kagn ka lapa, nɛɛ tipi gaagaa ɓɔɔ zang bang ri naa Laa ɓɛɛ. Ɓɔɔ zang ri risi ri naa kpanti ɓarɛ ɓɛɛ.
46008006	Ruu zi ɓuru tɔ, Laa ɓi gbete. Wukɔ Daa, wukɔ mãa vuu piti, wukɔ ti mãa ruu nɛɛ, tɔ̀ɔ, ruu a wu bannang. Kpanti ti gbete kɔ nwani, wukɔ Yeesɔ Kirisi. Laa mãa vuu piti nɛɛ bì'i ɓiɓɛ kɔ. Rùu ti nwang ningkãari ka ruu ɓiɓɛ kɔ.
46008007	A kaa tɔ̀'ɔ zang piti ri zi tɔ nɛɛ vaka ɓi vuu ɓɔɔ kpang, kpang. Zang ɓɔɔ kagn ɓɔɔ bii ìi ri tɔ nɛɛ vaka. Kãntang ri zi ɓarɛ nɛɛ vuu shaanang kaɓa ɓi ɓɔɔ vaka. Ka ruu nɔngkɔ, naa ri shaa zɔ̃ng vuu shaanang kaɓa ri rɛ̃rɛ ɓarɛ nɛɛ vuu shaanang kaɓa shing ri ri nwang zang shi kpang.
46008008	Ruu zi tɔ, naa ruu shaa zɔ̃ng vuu shaanang ɓɔɔ naa weɓe, naa ruu shaa doo kpang, vuu shaanang kaɓa, shing ruu, ruu nwang zang tɔ̃ɔ ka tìng Laa kpang. Naa ruu shaa kpang, palɛ vuu ɓɔɔ kpang. Naa ruu shaayi naa risi ruu, ruu nwang zang tɔ̃ɔ kpang.
46008009	Nɔɔ zi manɛ tɔ nɛɛ, Laa yaa ruu gbalang tɔ, ruu shaa zɔ̃ng vuu shaanang ɓu nandon. Nɔɔ palɛ waasɛ̃ nɔɔ nɛ̀'ɛ shing zang ɓɔɔ danggn shinnang ɓarɛ zũng gn kpang ri nɛɛ palɛ vuu shi kpang.
46008010	Naa zang ɓɔɔ kɔɔ ɓi nɛɛ zɔ̃ng vuu shaanang kaɓa shing ri, ri nw'ang zang shi kpang, ri zì mɔɔ zang ɓɔɔ mɔɔ zì ɓaa tɔ, mɔɔ nwang ka gãa vaka mɔɔ shaa vuu shaanang ɓɔɔ zang nwaa ka ruu vaka bannang. Shing wu katɔ wu naa shaa vuu shaanang vaka jong.
46008011	Ka ruu nɔngkɔ, naa mɔɔ shaa vuu shaanang kaɓa, mɔɔ shing zang kaɓa yaa gbalang tɔ, nɛɛ vuu ɓɔɔ mɔɔ zi ɓɛɛ. Naa mɔɔ palɛ vuu ɓɔɔ shing ɓaazung ɓɔɔ Yeesɔ vɔ ka ruu ɓiɓɛ jong ning gbalang, wukɔ tɔ̃ɔ ya?
46008012	Naa nɔɔ palɛ nɔngkɔ, nɔɔ pàlɛ̀ ɓaazung manɛ vuu shi kpang tɔ. Ka ɓɔɔ nɔɔ shing ri, ri palɛ vuu ɓɔɔ ri zi ɓarɛ nɛɛ shing ri, ri nwang zang shi kpang ɓɛɛ. Nɔɔ ti pàlɛ̀ Yeesɔ Kirisi nɛɛ yuu ɓiɓɛ vuu shi kpang tɔ jong.
46008013	Ka ruu nɔngkɔ, naa n zirɛ vuu shaanang ɓɔɔ n shaayi shing manzung katɔ wu palɛ vuu shi kpang, n shaa vuu shaanang kaɓa takpang dondong. N nɛ̀'ɛ shing manzung wu ning gbalang.
46009001	N zi m tɔ nɛɛ vuu ɓɔɔ zang zãa m katɔ kagn kpang. N m zang shoonang Yeesɔ Kirisi. N ti zi Yeesɔ Kirisi ɓɔɔ wukɔ Kpanti ɓuru tɔ nɛɛ jìng mɛɛ. Nɔɔ manɛ zang ɓɔɔ n atɛ ri nɛɛ ri naa dũng Kpanti Yeesɔ Kirisi ɓɛɛ, ka ruu shoonang ɓɔɔ n pàlɛ̀ wu ɓɛɛ.
46009002	Naa zang ɓɔɔ ri kasɛ doo kpang nɛɛ n zang shoonang Yeesɔ Kirisi kpang. Nɔɔ zi manɛ tɔ nɛɛ n m zang shoonang Yeesɔ Kirisi, ka ruu ɓɔɔ, zang zi ka nɔkɔ nɛɛ n zang shoonang Kirisi ɓɛɛ.
46009003	Naa zang ri rang ruu shi kpang ka yuu mɛɛ, n kɔɔ ri m nɛɛ,
46009004	Daa naa ɓɔɔ zang a ruu vuu shaanang nɛɛ vuu ɓoonang ka ruu shoonang ɓɔɔ ruu palɛ ɓɛɛ kpang ya?
46009005	Vuu ɓɔɔ zãayi naa ruu gee zang soro ɓɔɔ dũng Laa ɓɛɛ kagn ya? Jaa soro bì'i wuti daarɛ nɔng ɓɔɔ ruu daarɛ nɛɛ ruu, naa ɓɔɔ Bituru nɛɛ zang shoonang Yeesɔ Kirisi ɓɔɔ nimbang nɛɛ rɛɛ jaanaa Kpanti Yeesɔ Kirisi ri palɛ ɓɛɛ.
46009006	Nɔɔ kɔɔ manɛ nɛɛ ɓi nkɔ nɛɛ Baranaba ruu palɛ shoonang nɛɛ naa ɓuru tɔ̀ɔ ruu walɛ vuu shaanang ɓɔɔ ruu shaa ɓɛɛ ya?
46009007	Sɔɔja ɓɔɔ kagn ta sìiri, wu ti kãa vuu shaanang nɛɛ yuu ɓiɓɛ ya? Zang ɓɔɔ kagn lang jaa shaa vuu ɓɔɔ wu lang ɓɛɛ kpang ya? Jagang napoo ri ɓoo mii napoo kpang ya?
46009008	N kɔ̀'ɔ ruu keɓe, wu naa ɓɔɔ shɔnzang rang yee waati kpang. Labeenang nyaa dannang ɓɔɔ Musa beeyi kɔɔ doo nɔngkɔ.
46009009	Zang bèe nɔngkɔ, ka yeti labeenang nyaa dannang Musa nɛɛ, “Mɔɔ nɛɛ palɛ shoonang nɛɛ napoo ka jaa ɓaaɓɛ, mɔɔ mã wu nyaa ɓiɓɛ katɔ kpang.” Laa kɔɔ ruu keɓe ka yuu napoo kɔ shɛ̃ɛning ya?
46009010	Kpang, Laa kɔɔ ruu keɓe, ka yuu ɓuru ɓɔɔ ruu shɔnzang ɓɛɛ. Ka ruu ɓɔɔ, zang ɓɔɔ lang jaa, nɛɛ zang ɓɔɔ waa zee, ri sh'ing jìng katɔ nɛɛ zang a ri ɓɔɔ ɓarɛ jong ɓɛɛ.
46009011	Naa ɓɔɔ zang vang jìng vuu ka jaa, ruu kɔ̀ɔrɔ̀ nɔɔ ruu tɔ̃ɔ Laa tɔ. Ti nwǎng nɔɔ vuu Suru Laa kana ka yeti manɛ. Daa naa ɓɔɔ nɔɔ a ruu vuu naa manɛ ɓɔɔ koo keɓe kpang ya?
46009012	Naa zang ɓɔɔ ri shing danggn nɛɛ, nɔɔ a ri vuu naa manɛ katɔ, daa naa ɓɔɔ nɔɔ alɛ ruu vuu, ɓa ɓɔɔ ɓarɛ katɔ kpang ya? Ruu zi tɔ nɔngkɔ, a ruu tɔɔ gngn nɛɛ, ruu gaa nɔɔ nɛɛ nɔɔ a ruu vuu naa manɛ kpang. Ruu kasɛ tɔ ruu dang jìng kɔ jong, ka ɓɔɔ ruu, nɛ̀'ɛ nɔ̀'ɔ gbalang Ruu Tɔ̃ɔ ɓɔɔ ka yuu Yeesɔ Kirisi kɔɔnang ɓɛɛ.
46009013	Nɔɔ zi tɔ nɛɛ, zang ɓɔɔ ri palɛ shoonang ka yeti Gãa Laa, ri walɛ vuu shaanang ka yeti vuu ɓɔɔ zang ri alɛ ka Gãa Laa ɓɛɛ. Zang ɓɔɔ ri ti palɛ shoonang ka nɔng ɓɔɔ zang dɔɔ Laa vuu kagn, ri walɛ vuu ɓɔɔ zang ri dɔɔ Laa ɓɛɛ jong.
46009014	Zang ɓɔɔ ri kɔɔrɔ zang Ruu Tɔ̃ɔ Laa, ri ɓarɛ doo nɔngkɔ. Kpanti Yeesɔ kɔɔ doo nɔngkɔ nɛɛ, zang ri a ri vuu nwannang koo keɓe katɔ, ka ruu shoonang ɓarɛ.
46009015	Naa doo nɔngkɔ piti, n tɔɔ gngn nɛɛ, zang ɓɔɔ wu a m vuu ɓɔɔ kpang. Wee n b'ee laa keɓe, n bee wu nɛɛ nɔɔ a m vuu ɓɔɔ kpang. N vɔ katɔ gbã̀'agbãa, ka ɓɔɔ zang ɓɔɔ nɛɛ zãa m vuu ɓɔɔ n dɔɔ bii kagn ɓɛɛ.
46009016	Naa n kɔɔrɔ zang Ruu Tɔ̃ɔ Laa doori, vuu ɓɔɔ naa n tuu yuu kagn ɓɛɛ kpang. Ɓi Laa kɔɔ m nɛɛ n kɔɔrɔ zang Ruu Tɔ̃ɔ ɓiɓɛ. Jìng dannang kagn yuu mɛɛ, n nɛɛ kɔɔrɔ zang Ruu Tɔ̃ɔ Laa kaɓa kpàng ɓɛɛ.
46009017	Naa nkɔ nɛɛ rɛ̃rɛ nɛɛ yeti mɛɛ nɛɛ, n kɔ̀ɔr'ɔ zang Ruu Tɔ̃ɔ Laa, n nɛɛ shing jìng katɔ nɛɛ zang a m vuu ɓɔɔ. 'A ɓi nkɔ rɛ̃rɛ nɛɛ n palɛ shoonang keɓe kpang, ɓi Laa yaa m shoonang keɓe ka naa, a dang m nyaa nɛɛ n pàlɛ̀ wu.
46009018	N walɛ ɓu viya? Wee n kɔɔrɔ zang Ruu Tɔ̃ɔ Laa waati ɓee, ɓi vuu ɓɔɔ n walɛ ɓɛɛ kɔ. Ka ruu nɔngkɔ, n gaa zang wu nɛɛ zang a m vuu ɓɔɔ kagn kpang.
46009019	N m jaafoo zang ɓɔɔ kpang. N m ti ɓɔ̀'ɔ zang ɓɔɔ kpang. Naa n doo jaafoo zang ɓɔɔ kpang n risi yuu mɛɛ tɔ naa jaafò'o zang piti, tɔ̀ɔ, n atɛ zang dɔli ri naa dũng Kpanti Yeesɔ Kirisi.
46009020	N nɛɛ nwang nɛɛ zang Yahudawa n palɛ vuu naa zang Yahudawa, tɔ̀ɔ, n atɛ ri ri naa dũng Yeesɔ Kirisi. Naa nyaa dannang ɓɔɔ Laa a Musa yi m doo kpang, naa n nwang nɛɛ zang ɓɔɔ nyaa dannang keɓe yi ri katɔ, n p'alɛ̀ bii naa zang ɓɔɔ nyaa dannang yi wu doo katɔ kɔ ɓɛɛ. Tɔ̀ɔ, n gɔ̃ ri jong ri naa dũng Yeesɔ Kirisi.
46009021	Naa n nɛ̀'ɛ zang ɓɔɔ ri dñ̀ng nyaa dannang Musa kpang, n palɛ vuu naa ɓɔɔ ri palɛ ɓɛɛ. Tɔ̀ɔ, n atɛ ri jong ri naa dũng Yeesɔ Kirisi. N tɔɔ kpang nɛɛ, n dñ̀ng nyaa dannang Laa kpang kpang. N dũng m nyaa dannang Yeesɔ Kirisi.
46009022	Naa n nwàng nɛɛ zang ɓɔɔ ri shing danggn gn gbãnggbãng ka vuu ɓɔɔ ri shing danggn kagn ɓɛɛ kpang, n risi yuu mɛɛ naa ri. Tɔ̀ɔ, n atɛ ri, ri naa dũng Yeesɔ Kirisi. Naa zang nwang doo naa viya, n kasɛ tɔ n risi yuu mɛɛ naa ri. Tɔ̀ɔ, n palɛ vuu ɓɔɔ n zunung katɔ nandon, n gɔ̃ zang ɓɔɔ nɛɛ teteng ɓarɛ ri a ka bii Laa, tɔ̀ɔ, Laa wu ta yuu ɓarɛ kati.
46009023	N palɛ vuu keɓe piti ka ruu, Ruu Tɔ̃ɔ Laa. Tɔ̀ɔ, n naa walɛ tɔ̃ɔ ɓɔɔ a ka bii zang ka ruu Ruu Tɔ̃ɔ Laa kaa jong.
46009024	Naa zang gɛ̃ɛ zang nɛɛ ri yurɛ, zang dɔli ri yuku, a zang a ɓi kaa zang gbete, ɓɔɔ à tìng shɔɔnang kɔ vuu. Nɔɔ yuku nabm, tɔ̀ɔ, zang wu a nɔɔ vuu.
46009025	Zang ɓɔɔ nɛɛ tɔɔ wu yurɛ, kpɛ̃ɛrɛ yuu ɓiɓɛ doo yunang waasɛ̃. Wu zãa yuu ɓiɓɛ vuu dɔli. Ri p'alɛ̀ nɔngkɔ nɛɛ, tɔ̀ɔ, zang a ri vuu ɓɔɔ naa lasɛ katɔ ɓɛɛ. Ruu palɛ ɓuru nɔngkɔ, tɔ̀ɔ, zang a ruu vuu ɓɔɔ lasɛ kpang dondong ɓɛɛ.
46009026	Ka ruu nɔngkɔ, n yuu m kaara, tɔ̀ɔ, n daa shɛ̃ɛ nɔng ɓɔɔ zang di nyaa yunang kagn ɓɛɛ. N nwang m naa zang ɓɔɔ gaa nyaa, wu nɛɛ zang ɓɔɔ kpang ɓɛɛ kpang.
46009027	N kasɛ tɔ n dang jìng ka zɔ̃ngzɔ̃ng, tɔ̀ɔ, n yiti yuu mɛɛ kati. Tɔ̀ɔ, ɓɔɔ n kɔɔrɔ zang Ruu Tɔ̃ɔ Laa, Laa nɛ̀'ɛ naa bɛ̃ɛ m.
46010001	Manzung, n kasɛ danggn wu ning nɔɔ vuu ɓɔɔ palɛ rɛɛ dabang ɓuru, ɓɔɔ ri dũng Musa ɓɛɛ kpang. Sãmbong ɓɔɔ kagn sɔ̀ɔ ri tìng. A ri ti ra ka tipi waati, ri ta waapo ɓɔɔ zang ɓaa nɛɛ Waapo ɓɔɔ mii ɓiɓɛ nwɛɛri ɓɛɛ.
46010002	Ka ɓɔɔ ri ra ka dii sãmbong, a ri ti rarɛ ri ta waapo, zang palɛ ri batizima. Batizima kaɓa, tusu kati nɛɛ, ri ɓarɛ zang ɓɔɔ dũng Musa kɔ nandon.
46010003	Ri nandon ri shaa vuu shaanang kaɓa, ɓɔɔ a nɛɛ bii Laa ɓɛɛ.
46010004	Ri nandon ri ɓooro mii ɓɔɔ Laa a ri ɓɛɛ. Mii ɓɔɔ ri ɓoo ɓɛɛ, nwang nɛɛ yeti tari ɓɔɔ daarɛ nɛɛ ri ka ɓɔɔ ri rakɛ ka jìngti ɓɛɛ. Tari kaɓa wukɔ Yeesɔ Kirisi nɛɛ yuu ɓiɓɛ.
46010005	Ri nandon ri zi tìnang ɓɔɔ Laa shingnɛ, ri tãa ɓɛɛ katɔ, a ri dɔli ri palɛ vuu ɓɔɔ lasɛ Laa yeti doo nɛɛ mani. Ka ruu nɔngkɔ, ri vɔlɔ ka jìngti. Vɔrɔ ɓarɛ tantɛ nɛɛ nɔng piti piti.
46010006	Vuu kɔ ri palɛ doo tɛ̃ɛtɛ̃ɛ ɓee, nwàng ɓi kaa vuu ɓɔɔ ruu zirɛ ɓɔɔ shaarɛ ruu nyaa nɛɛ tɔ̀ɔ, ruu shing jìng kaa tɔ̀'ɔ vuu shi kpang palɛnang naa ɓɔɔ rɛɛ dabang ɓuru ri palɛ doo tɛ̃ɛtɛ̃ɛ ɓɛɛ kpang.
46010007	N'ɔɔ bang vaka naa ɓɔɔ zang ɓɔɔ ka teteng ɓarɛ ri bang ɓɛɛ kpang. Zang bèe ka yeti labeenang Laa nɛɛ, “Zang keɓe ri nwang ka tipi, ri shaa vuu shaanang a ri ɓoo saa. A ri seepaa ri sɔ dang.”
46010008	Ruu p'alɛ̀ nɔɔ dũndũng naa ɓɔɔ zang ɓɔɔ ka teteng ɓarɛ ri p'al'ɛ ɓɛɛ kpang. Zang kaɓa ri palɛ dũndũng, a Laa nyɔ shɔnzang labang dakn bmati tu taati vɔrɔ ka laa gbete.
46010009	Zang ɓɔɔ ka teteng rɛɛ dabang ɓuru ɓɔɔ ka tìng tɛ̃ɛtɛ̃ɛ, ri gãsɛ Laa nɛɛ tɔ̀ɔ, ri zi vuu ɓɔɔ naa wu palɛ ɓɛɛ. Ka ruu nɔngkɔ, Laa shing sɔkɔ, sɔkɔ yiki ri. Ruu gãsɛ Laa ɓuru jong naa rikɔ kpang.
46010010	Zang ɓɔɔ ka teteng ɓarɛ, ri gɔ̃ɔrɔ yee, a zang nyaa shoonang Laa ɓɔɔ ka lapa ɓɔɔ wukɔ nyɔkɔ zang vɔrɔ, arɛ naa nyɔ̀kɔ̀ ri vɔrɔ. Ruu gɔ̃ɔrɔ yee naa ɓɔɔ ri palɛ ɓɛɛ kpang.
46010011	Vuu kɔ palɛ ri doo tɛ̃ɛtɛ̃ɛ ɓa, nwàng ɓi kaa vuu ɓɔɔ shaarɛ zang nyaa nɛɛ, tɔ̀ɔ, ri palɛ kaa waasɛ̃ ɓɛɛ. Zang bèe vuu keɓe ka yeti labeenang nɛɛ tɔ̀ɔ, zang shaarɛ ruu nyaa nɛɛ mani. Ka ruu ɓɔɔ, rùu nwàng ɓuru kaa làa ɓɔɔ diki ɓɔɔ koo waa nyaa kagn a naabm tɔ ɓɛɛ.
46010012	Ka ruu nɔngkɔ, zang ɓɔɔ nɛɛ zirɛ nɛɛ wu shi ɓi katɔ nɛɛ kaka gbatagbata, wu palɛ waasɛ̃, wu nɛɛ watɛ ka ɓɔɔ zang gãsɛ wu ɓɛɛ.
46010013	Vuu gãsɛnang ɓɔɔ kagn ɓɔɔ zang gãsɛ nɔɔ nɛɛ mani, ɓɔɔ ɓi n'aabm̀ nɛɛ ɓɔɔ zang gãsɛ zang nandon nɛɛ mani ɓɛɛ kpang. Laa palɛ vuu ɓɔɔ wu a nyaa ɓɛɛ, ɓi katɔ. Yaa vuu gãsɛnang ɓɔɔ ɓa kaka manɛ katɔ, wu a ka bii manɛ kpang. Naa vuu gãsɛnang a ka bii manɛ, a nɔɔ kaka katɔ, ɓɔɔ nɔɔ taarɛ yuu, tɔ̀ɔ, nɔɔ walɛ gbalang ɓɔɔ nɔɔ wɔ ɓɛɛ kati.
46010014	Ka ruu nɔngkɔ, rɛɛ masang ɓɔɔ n kasɛ ruu manɛ katɔ ɓɛɛ, n kɔɔ nɔɔ, nɔɔ yaa vaka ta dɔ̃ɔ gbete.
46010015	Nɔɔ manɛ zang ɓɔɔ yàa nɔɔ shoo kagn ɓɛɛ. Nɔɔ jɛ̃ɛ ta ka yeti manɛ naa vuu kɔ n kɔɔrɔ ɓee tɔ̃ɔ ya?
46010016	Ka laa ɓɔɔ ruu nandon ruu shaa vuu shaanang ɓɔɔ ruu kpaa danggn Kpanti Yeesɔ kagn ɓɛɛ. Ruu zã̀a Laa ka yuu juwa. Naa ruu ɓooyi ruu ɓakɛ zɔɔ nɛɛ Kirisi ka zìi ɓiɓɛ. Ruu nɛɛ sha borodi tɔ, ruu shaayi ruu ɓakɛ zɔɔ nɛɛ Kirisi nɛɛ bii ɓiɓɛ.
46010017	Ɓɔɔ ruu shaa borodi kaɓa, ruu dɔli, a borodi ɓɔɔ ruu shaayi, ɓi kaa gbete. Wukɔ tusu ruu nɛɛ ruu ɓuru gbete nɛɛ zɔɔ.
46010018	Nɔɔ rɛ̃rɛ nwannang zang Yahudawa karɛ. Ka nɔng ɓarɛ zang ɓɔɔ shaa yɔpɔ ɓɔɔ zang dɔɔ Laa, ri ɓakɛ zɔɔ tɔ nɛɛ Laa ɓɔɔ zang dɔɔrɔ wu yɔpɔ kaɓa ɓɛɛ.
46010019	N kɔ̀'ɔ ɓu nɛɛ viya? N kɔ̀'ɔ ɓu nɛɛ vaka vuu ɓɔɔ ya? A vuu shaanang ɓɔɔ zang a vaka palɛ vuu ɓɔɔ katɔ ya?
46010020	Kpang, n kɔ̀'ɔ wu nɔngkɔ kpang. N kɔɔ m tɔɔ, vuu shaanang ɓɔɔ zang ɓɔɔ ri dñ̀ng Laa kpang, ri a vaka ri a ɓarɛ suru shi kpang. Ri dɔɔ ɓarɛ Laa kpang. N kasɛ kpang nɔɔ ɓakɛ zɔɔ nɛɛ suru shi kpang kpang.
46010021	N'ɔɔ ɓòo vuu ka juwa Kpanti Yeesɔ Kirisi, nɔɔ ti daa ɓ'oo ɓɔɔ ka juwa suru shi kpang, kpang. Nɔɔ shaa vuu shaanang Kpanti Yeesɔ Kirisi nɔɔ ti daa sh'aa ɓɔɔ suru shi kpang tɔkn kpang.
46010022	R'uu p'alɛ̀ vuu ɓɔɔ shingnɛ, Kpanti Laa kaa sũnyaa nɛɛ ruu ɓɛɛ kpang. Ruu ɓa wu kaka katɔ ya?
46010023	Nɔɔ kɔɔrɔ nɛɛ, zang zãa nɔɔ vuu ɓɔɔ kagn gbete kpang. Nizang, zang zãa nɔɔ vuu ɓɔɔ kagn gbete kpang, a wu kaa tɔ̀'ɔ vuu piti yǐ zang naa ka bii kpang. Nizang, zang zãa nɔɔ vuu ɓɔɔ kpang, a vuu kaa gn ɓɔɔ ri sh'ing zang zang ri sh'ii nɛɛ kaka ka vuu Kpanti Yeesɔ Kirisi kpang ɓɛɛ.
46010024	Zang ɓu wu p'al'ɛ vuu ɓɔɔ yi zang ɓɔɔgn naa kaa bii ɓɛɛ, wu vuu ɓɔɔ pàl'ɛ yuu ɓiɓɛ kɔ tɔ̃ɔ gbete ɓɛɛ kpang.
46010025	Shaa yɔpɔ ɓɔɔ zang malɛ ka kasuwa ɓɛɛ, mɔɔ hɛ̃ɛlɛ zang ruu ka yuu ɓiɓɛ kpang. Ka ruu ɓɔɔ, mɔɔ nɛɛ rɛ̃rɛ nɛɛ mɔɔ palɛ vuu shi kpang tɔ ɓɛɛ.
46010026	Ka ruu ɓɔɔ, zang bèe ka yeti labeenang Laa nɛɛ, “Koo keɓe nɛɛ vuu ɓɔɔ ka yeti ɓiɓɛ piti ɓi ɓɔ̀'ɔ Kpanti Laa ɓɛɛ”.
46010027	Naa zang ɓɔɔ dñ̀ng Yeesɔ Kirisi ɓi kpang, ɓàa zang ɓɔɔ ka teteng manɛ nyaa nɛɛ mɔɔ naa shaa vuu shaanang ka gãa ɓiɓɛ, a mɔɔ kasɛ tɔ. Shaa vuu shaanang ɓɔɔ wu shing mɔɔ ka tìng ɓɛɛ. Mɔɔ rɛ̃rɛ kpang nɛɛ naa mɔɔ shaayi tɔ̃ɔ ya, kɔ shi kpang ya? kpang.
46010028	Zang ɓɔɔgn nɛɛ naa kɔɔ mɔɔ nɛɛ, “Vuu shaanang keɓe zang b'ang vaka nɛɛ mani.” Mɔɔ shaa kpang, ka ruu zang ɓɔɔ kɔɔ mɔɔ kaɓa. Nɛ̀'ɛ kɔɔyi nɛɛ nɔɔ p'al'ɛ vuu shi kpang tɔ.
46010029	Mɔɔ y'aa vuu shaanang kaɓa ka ruu rɛ̃rɛnang zang kaɓa, wu ka ruu rɛ̃rɛnang ɓaaɓɛ kpang. Zang ɓɔɔ kɔɔyi nɛɛ, “N y'aa vuu ɓɔɔ n palɛ ɓɛɛ, nɛɛ ka ruu ɓɔɔ, zang ɓɔɔ rɛ̃rɛ nɛɛ n p'alɛ̀ vuu shi kpang ka ruu viya?
46010030	Naa n zã̀a Laa ka yuu vuu shaanang ɓɔɔ n shaa ɓɛɛ, zang ɓɔɔ ri rangkɛ m ka ruu viya? Ka ruu ɓɔɔ, n shaa vuu shaanang ɓɔɔ n zãa Laa kagn ɓɛɛ ya?”
46010031	N kàs'ɛ zang keɓe nyaa nɛɛ, ka vuu ɓɔɔ mɔɔ palɛ ɓɛɛ nandon. Naa mɔɔ shaa doo vuu, naa mɔɔ ɓoo doo vuu, palɛ ka gbalang ɓɔɔ mɔɔ a Laa bannang nɛɛ mani ɓɛɛ.
46010032	Palɛ waasɛ̃, mɔɔ p'alɛ̀ vuu ɓɔɔ lasɛ zang ɓɔɔ yeti kpang, naa zang keɓe ri doo zang Yahudawa, naa doo zang ɓɔɔ ri dñ̀ng Laa kpang, naa doo zang ɓɔɔ ri dũng Laa ɓɛɛ.
46010033	Naa ɓɔɔ n kãa m gbalang n shing zang ri tãa tìnang ka vuu piti ɓɔɔ n palɛ ɓɛɛ. N shing jìng m ka vuu ɓɔɔ yi nkɔ naa ka bii shɛ̃ɛning kpang. N shing jìng m ka vuu ɓɔɔ, yi zang dɔli naa ka bii ɓɛɛ. Tɔ̀ɔ, n atɛ ri, Laa wu ta yuu ɓarɛ kati.
46011001	Nɔɔ palɛ vuu doo naa ɓɔɔ n p'alɛ̀ ɓɛɛ kɔ. Naa ɓɔɔ n palɛ naa ɓɔɔ Kirisi p'al'ɛ ɓɛɛ.
46011002	N dɔɔ nɔɔ ka ruu ɓɔɔ danggn ruu mɛɛ nandon, ning nɔɔ kpang ka vuu piti ɓɛɛ. Nɔɔ ti palɛ vuu naa ɓɔɔ n tùsù nɔɔ katɔ ɓɛɛ.
46011003	A n kasɛ nɔɔ zi vuu keɓe katɔ. Kirisi wukɔ zang bang ka yuu zang varɛ, a zang bang zang soro ɓi kaa varɛ ɓiɓɛ. A zang bang Kirisi ɓi kaa Laa.
46011004	Zang varɛ nɛɛ gaa Laa, naa nɛɛ kɔɔ doo vuu ɓɔɔ Laa kɔɔ wu ɓɛɛ, wu hãa vuu waayu ka yuu kpang. Naa hãayi sèng Kirisi ɓɔɔ wukɔ zang bang ɓiɓɛ kpang.
46011005	Ɓɔɔ zang soro naa gaa Laa, naa nɛɛ kɔɔ vuu ɓɔɔ Laa kɔɔ wu, wu z'uu yuu katɔ, wukɔ tɔ̃ɔ. Naa zuu yuu kpang, sèng ɓeevɛ ɓɔɔ wukɔ zang bang ɓiɓɛ kpang. Ɓi gbete nɛɛ zang soro ɓɔɔ zang kpɛ̃ɛ wu yuu ɓiɓɛ katɔ ɓɛɛ.
46011006	Zang soro nɛɛ tɔɔ wu zùu yuu ɓiɓɛ kpang, wu yele suuyuu ɓiɓɛ katɔ kpiikpi. Ruu zi tɔ, naa zang yele suuyuu zang soro naa zang ti kpɛ̃ɛyi, ɓi vuu yusɛ̃ɛ. Ka ruu nɔngkɔ, wu zuu yuu katɔ.
46011007	Ruu ɓɔɔ zang tɔɔ, zang varɛ wu zùu yuu ɓi kpang, ɓi ka ruu ɓɔɔ, Laa mãa ɓi zang varɛ naa bii ɓiɓɛ ɓɛɛ. Zang ti zi bannang Laa ɓi ka bii zang varɛ kɔ ɓɛɛ. A zang zi bannang zang varɛ ɓi ka bii ɓeeso.
46011008	Zang mãa zang varɛ wu nɛɛ bii zang soro kpang. Zang mãa ɓi zang soro kɔ jong nɛɛ bii zang varɛ.
46011009	Laa ti mãa zang soro ka ruu zang varɛ, wu zang varɛ ka ruu zang soro kpang.
46011010	Ka ruu nɔngkɔ, zang soro wu zuu yuu ɓiɓɛ katɔ, tɔ̀ɔ, zang ri zi kaagn nɛɛ ɓeevɛ kɔ zang bang ɓiɓɛ. Tɔ̀ɔ, zang nyaa shoonang Laa ɓɔɔ ka lapa ri lasɛ yeti kaa tɔ̀'ɔ nɛɛ wu kpang.
46011011	Danggn wu ning nɔɔ kpang, ka wee ruu ɓakɛ zɔɔ tɔ, nɛɛ Kpanti Yeesɔ ɓee, zang soro di bii kaa bii zang varɛ. A zang varɛ ti di bii kaa bii zang soro.
46011012	Ka ruu ɓɔɔ, Laa zɔ̃ng kaka zang varɛ a mãa zang soro nɛɛ mani ɓɛɛ. Kãntang keɓe, kaa zang soro yi zang varɛ kati. A vuu piti à ɓi kaa nɛɛ bii Laa.
46011013	Nɔɔ zi ɓu biya ka yeti manɛ viya? Naa zang soro shii paa ka Gãa Laa, gaa Laa, zuu yuu ka takpang tɔ̃ɔ ya?
46011014	Ka gbalang ɓɔɔ Laa mãarɛ vuu ɓɛɛ, naa suuyuu zang varɛ b'ee dɔli palɛ wu vuu yusɛ̃ɛ kpang ya?
46011015	Ɓɔɔ zang soro suuyuu beebang ɓi vuu jasang, ka ruu ɓɔɔ, Laa a wu suuyuu beebang tɔɔ, wu zuu yuu ɓiɓɛ nɛɛ mani ɓɛɛ.
46011016	Naa zang ɓɔɔ kagn ɓɔɔ bɛ̃ɛ ruu keɓe, wu zirɛ nɛɛ ruu nandon nɛɛ zang Gãa Laa ɓɔɔ ka bm bm nandon, ruu palɛ ɓuru nɔngkɔ.
46011017	Ka vuu kɔ n kɔɔ nɔɔ ruu ka yuu ɓiɓɛ ɓee, n dɔ̀ɔ nɔɔ ka yuu vuu keɓe kpang. Ka ruu ɓɔɔ, nɔɔ nɛɛ kpalɛ zɔɔ tɔ nɛɛ nɔɔ bang Laa, nɔɔ p'alɛ̀ vuu shi kpang dɔli ɓa ɓɔɔ tɔ̃ɔ katɔ.
46011018	Vuu ɓɔɔ tìng shɔɔnang keɓe. Zang ri kɔɔ m nɛɛ, ɓɔɔ nɔɔ dũng Laa ɓɛɛ, nɔɔ nɛɛ kpalɛ zɔɔ tɔ nɔɔ basɛ zɔɔ ka vaa ka bm bm, nɔɔ shing jìng nɛɛ zɔɔ kpang. N zirɛ mɔɔ kɔɔ nɛɛ ruu keɓe nizang.
46011019	Nɔɔ basɛ zɔɔ katɔ, ka ruu ɓɔɔ, naa nɔngkɔ kpang, zang zi zang ɓɔɔ ri dũng Yeesɔ Kirisi nɛɛ yeti gbete kpang ɓɛɛ.
46011020	Wee nɔɔ palɛ nɔngkɔ ɓee, naa nɔɔ kpalɛ nɛɛ nɔɔ shaa vuu shaanang, nɔɔ kpaa manɛ danggn Kpanti Yeesɔ Kirisi kpang.
46011021	N kɔɔ nɔngkɔ, ka ruu ɓɔɔ nɔɔ nɛɛ shaa vuu shaanang kana, zang ɓu shaa ɓi vuu shaanang ɓiɓɛ ɓɛɛ. Ka ruu nɔngkɔ, ɓɔɔ zang ɓɔɔ nyɔkɔ nyɔ ri ɓarɛ katɔ, zang ɓɔɔ ri ɓoo saa ɓarɛ tɔ, ri puu tɔ, saa yee ri kana.
46011022	Ayii! Gãa manɛ kagn ɓɔɔ naa nɔɔ shaa vuu, nɔɔ ti ɓoo vuu ɓoonang kagn ɓɛɛ kpang ya? Nɔɔ seng zang Laa kpang ka ruu viya? A nɔɔ ti palɛ zang ɓɔɔ vuu ka naa ɓarɛ kpang vuu yusɛ̃ɛ wiya? N kɔ̀'ɔ nɔɔ ɓu kaa nɛɛ viya? Nɔɔ shing ɓu ka yeti manɛ nɛɛ n dɔ̀'ɔ nɔɔ katɔ ka ɓɔɔ nɔɔ palɛ naa weɓe ya? Kpang. N dɔ̀ɔ nɔɔ kpang tingkiring.
46011023	Laa tùsù m vuu kɔ n tusu nɔɔ ɓee doo ka tìng. Tùsù m tɔɔ nɛɛ zìi, ka diki ɓɔɔ zang nyɔ yuu Kpanti Yeesɔ Kirisi kagn ɓɛɛ. Tuu borodi ka naa,
46011024	zãa Laa tɔ, a shalɛ. A kɔɔyi nɛɛ, “Wee bii mɛɛ ɓɔɔ n a zang ka ruu manɛ kɔ. Nɔɔ palɛ nɔngkɔ, tɔ̀ɔ, nɔɔ kpaa danggn mɛɛ kaa gn.”
46011025	Zang shaa borodi tɔ, a Kpanti Yeesɔ ti tuu juwa ɓɔɔ mii inabi kagn doo nɔngkɔ, a kɔɔyi tɔɔ, “Wee juwa ɓɔɔ naa tusu zang nɛɛ Laa mã nyaa shɔɔ tɔ, nɛɛ nɔɔ, nɛɛ zìi mɛɛ ɓɛɛ. Nɔɔ p'al'ɛ nɔngkɔ, ka diki ɓɔɔ nɔɔ ɓoo ɓɛɛ, tɔ̀ɔ, nɔɔ kpaa danggn mɛɛ kaa gn.”
46011026	Ka ruu nɔngkɔ, vuu ɓɔɔ gaayu lɛɛkɔ sasak, diki ɓɔɔ Yeesɔ gbãayu a nɛɛ mani, lee ɓɔɔ nɔɔ shaa borodi naa weɓe, a nɔɔ ɓoo mii inabi naa weɓe. Nɔɔ kɔɔrɔ manɛ zang nɛɛ Kpanti Yeesɔ vɔ ka ruu zang nandon.
46011027	Ka ruu nɔngkɔ, naa zang ɓɔɔ shaa borodi Yeesɔ keɓe nɛɛ ti ɓoo mii inabi ɓiɓɛ ka gbalang ɓɔɔ daa naa kpang ɓɛɛ. Nwang naa ɓɔɔ palɛ bii Kpanti Yeesɔ nɛɛ zìi ɓiɓɛ vuu shi kpang ɓɛɛ.
46011028	Ka ruu nɔngkɔ, zang ɓu wu bengke yeti ɓiɓɛ ka gbongkarɛ waasɛ̃ tɔɔ wu shaa borodi Kpanti Yeesɔ, wu ti ɓoo mii inabi ɓiɓɛ.
46011029	Zang ɓɔɔ nɛɛ zi dìiri bii kpanti Yeesɔ keɓe kpang, nɛɛ shaa borodi nɛɛ ti ɓoo mii inabi zang keɓe gɔ̃ jìng dannang Laa a nɛɛ mani ka yuu ɓiɓɛ.
46011030	Ka ruu vuu keɓe kɔ, zang dɔli ka teteng manɛ vuu palɛ ri katɔ. Nɔɔ ti lakɛ naa ka bii kpang. A zang ɓɔɔ ti vɔlɔ.
46011031	Naa ruu bengke yeti ɓuru waasɛ̃ ka gbongkarɛ, tɔ̀ɔ, ruu shaayi, Laa naa dɔ̀ng ruu ruu kpang.
46011032	Kpanti Yeesɔ dɔng ruu ruu, a ti gɔ̃ ruu shoo waati kpang, tusu ruu gbalang tɔ̃ɔ nɛɛ ruu palɛ vuu shi kpang tɔ. Tɔ̀ɔ, diki ɓɔɔ wu naa dɔng zang koo ruu kagn wu ɓakɛ ruu kaa tɔ̀'ɔ nɛɛ ri kpang.
46011033	Ka ruu nɔngkɔ, rɛɛ manzung, n kɔɔ nɔɔ ruu keɓe. Ka laa ɓɔɔ nɔɔ kpalɛ zɔɔ nɛɛ nɔɔ shaa vuu shaanang Kpanti Yeesɔ ɓɛɛ nɔɔ gã zɔɔ katɔ.
46011034	Zang ɓɔɔ nyɔkɔ nɛɛ nyɔ wu dɔli, wu shaa vuu shaanang ka gãa ɓiɓɛ ka gbongkarɛ, tɔ̀ɔ wu arɛ. Tɔ̀ɔ, nɔɔ shingnɛ Laa wu dɔng nɔɔ ruu nɛɛ zɔɔ kpalɛnang manɛ kpang. N nɛɛ naa a tɔ ka nɔng manɛ, n naa kɔɔrɔ nɔɔ ruu ditɔ ka yuu vuu ɓɔɔ kagn ɓɛɛ.
46012001	Manzung, ruu rɛ̃rɛ nɔɔ kaa yuu vuu ɓɔɔ Suru Laa a zang ɓɛɛ. N kasɛ nɔɔ zi vuu keɓe katɔ tɔ̃ɔ tɔ̃ɔ.
46012002	Nɔɔ zi tɔ nɛɛ ɓeleng bɛɛ nɔɔ shing danggn gn ka bii Kpanti Laa kpang, zang tusu nɔɔ gbalang ka zɔ̃ngzɔ̃ng. Ka ruu nɔngkɔ, nɔɔ bang vaka ɓɔɔ nyaa ɓarɛ nɔɔ katɔ ɓɛɛ.
46012003	Ka ruu nɔngkɔ, n kasɛ nɔɔ zi tɔ̃ɔ tɔ̃ɔ. Naa zang ɓɔɔ rang yee, nɛɛ naa vuu palɛnang ɓɔɔ Suru Laa a wu, zang kaɓa ràng yee shi kpang ka yuu Yeesɔ kpang. zang ɓɔɔ ti zunung kɔɔnang katɔ nɛɛ, “Yeesɔ kɔ Kpanti ɓuru.” kpang, naa Suru Laa kɔ a wu naa kɔɔnang kpang ɓɛɛ.
46012004	Vuu ɓɔɔ Suru Laa a zang naa nɛɛ zang ri palɛ, ɓi kagn ka zɔ̃ngzɔ̃ng. A Suru Laa ɓi kaa gbete kɔ nwani.
46012005	Shoonang ɓɔɔ zang ti pàl'ɛ Yeesɔ kagn ka zɔ̃ngzɔ̃ng, a Kpanti Yeesɔ ɓɔɔ zang ri palɛ wu shoonang keɓe, ɓi kaa gbete kɔ nwani.
46012006	Naa ɓɔɔ zang ri palɛ shoonang kagn ka zɔ̃ngzɔ̃ng, a Laa ɓɔɔ a zang naa vuu palɛnang nɛɛ ri palɛ vuu keɓe nandon, ɓi kaa gbete.
46012007	Suru Laa tusu zang bii ɓiɓɛ ka bm bm, tɔ̀ɔ, zang kaɓa wu yi zang Laa nandon naa kaa jong ka bii.
46012008	Suru Laa a zang gbete naa, wu rang yee nɛɛ zũnang. Suru gbete keɓe, wu ti a zang ɓɔɔ naa, wu kɔɔ vuu ɓɔɔ Laa tusu wu ɓɛɛ.
46012009	Suru Laa a zang ɓɔɔ naa, ri shing danggn ka bii kpanti Yeesɔ, wu ti a zang ɓɔɔ naa ri masɛ zang kɔɔnang.
46012010	Zang ɓɔɔ zang a ri naa, ri palɛ vuu ɓɔɔ zang zirɛ zang mã naa ka danggn ɓɛɛ. Zang ɓɔɔ zang a wu ɓi, naa wu kɔɔ vuu ɓɔɔ Laa tusu wu ɓɛɛ. Zang ɓɔɔ zang a ri ɓarɛ naa, ri zi vuu ɓɔɔ a nɛɛ bii Suru Laa, nɛɛ ɓɔɔ a nɛɛ bii Suru Laa kpang ɓɛɛ. Zang ɓɔɔ zang a ri naa, ri rang nyaa ɓɔɔ ri kpɛ̃ɛrɛ katɔ kpang ɓɛɛ. Zang ɓɔɔ zang a ri ɓarɛ naa, ri kɔɔ zang dìiri nyaa kaɓa.
46012011	Ka vuu kɔɔ zang palɛ nandon ɓee, ɓi doo Suru gbete keɓe kɔ, a zang naa, zang ri palɛ nɔngkɔ. Wu a zang ɓu naa vuu palɛnang kaɓa n'aabm̀, naa ɓɔɔ wu kasɛ ka yeti ɓiɓɛ ɓɛɛ.
46012012	Nɔɔ zi tɔ nɛɛ vuu ɓɔɔ ɓakɛ, a raa bii shɔnzang ka zɔ̃ngzɔ̃ng. A bii shɔnzang ɓi kaa gbete kɔ nwani, vuu keɓe ri ɓakɛ zɔɔ nɔng gbete, tɔ̀ɔ, ri nwang kaa bii gbete. Yeesɔ Kirisi nwang doo nɔngkɔ.
46012013	Ruu doo nɔngkɔ. Zang ɓɔɔ kagn teteng ɓuru, ri ɓarɛ zang Yahudawa, a zang ɓɔɔ ɓarɛ zang Yahudawa kpang. Zang ɓɔɔ ri ɓarɛ jaafoo a zang ɓɔɔ ɓarɛ jaafoo kpang. Ruu nandon, ruu raa tɔ naa zang gbete, ka làa ɓɔɔ zang palɛ ruu batizima ɓɛɛ. Ka ruu ɓɔɔ ka diki kaɓa, Laa a ruu Suru ɓiɓɛ gbete kaɓa kɔ ɓɛɛ. Laa a ruu ɓi Suru gbete kaɓa kɔ nandon nɛɛ wu nwang ka yeti ɓuru.
46012014	Vuu dɔli ɓakɛ, a raa bii shɔnzang kati. Bii shɔnzang wu vuu gbete kɔ shɛ̃ɛning kpang.
46012015	Naa doo shɔnzang kɔɔyi nɛɛ, “N m naa kpang, ka ruu nɔngkɔ, n m ka bii kpang.” Ruu keɓe kɔ shing wu nwang tɔ̀'ɔ bii kpang kpang.
46012016	Naa shoo kɔɔ jong nɛɛ, “N m jìng kpang, ka ruu nɔngkɔ, n m ka bii kpang.” Nw'ang kaa wukɔ wu y'aa bii ya?
46012017	Naa bii shɔnzang nɛ̀'ɛ jìng kɔ shɛ̃ɛning, nɛɛ tãa nɔng nɛɛ viya? Naa bii shɔnzang nɛɛ shoo kɔ shɛ̃ɛning, nɛɛ gũng sɛ̃ɛ vuu nɛɛ viya?
46012018	A Laa mã̀a bii ɓuru kaa tɔ̀'ɔ nɔngkɔ kpang, Laa mã̀a bii shɔnzang nɛɛ vuu ka zɔ̃ngzɔ̃ng, naa ɓɔɔ wu kasɛ ɓɛɛ.
46012019	Naa bii ɓuru nɛɛ vuu gbete kɔ shɛ̃ɛning nɛɛ ɓi bii kpang.
46012020	Nizang, vuu kagn bii ɓuru dɔli, a bii ɓi kaa gbete gã̀agã̀a.
46012021	Ka ruu nɔngkɔ, gbalang ɓɔɔ jìng kɔɔ naa nɛɛ, “N palɛ vi nɛɛ mɔɔ viya?” kagn kpang. Yuu ti kɔɔ doo nɛɛ “N palɛ vi nɛɛ nɔɔ viya?” kpang.
46012022	Wu nɔngkɔ kpang. Vuu ɓɔɔ ka bii ɓuru ɓɔɔ ruu zirɛ nɛɛ ri lakɛ kpang, naa ri kpang ruu nwàng ningkãari kpàng,
46012023	Vuu ɓɔɔ ka bii ɓuru ɓɔɔ ruu risi naa vuu ɓɔɔ kpang ruu gãng jìng ka rikɔ gbãnggbãng. Vuu ɓɔɔ ruu zi ka bii ɓuru nɛɛ shi kpang, ruu gang jìng ka rikɔ tɔ̃ɔ tɔ̃ɔ.
46012024	A vuu ɓɔɔ yusɛ̃ɛ tuu ruu ri kpang, ruu yaa ri ka nɔngkɔ. Laa shìli bii shɔnzang nɔngkɔ, tɔ̀ɔ, ruu a vuu ɓɔɔ daa naa ɓɔɔ ruu a wu bannang kpang bannang kati.
46012025	Ka ruu nɔngkɔ, zang basɛ bii katɔ kpang. Vuu keɓe nandon ri yi zɔɔ naa ɓarɛ ka bii teetee.
46012026	Naa vuu gbete ka bii ɓuru dang jìng, bii nimbang keɓe ri dang jìng kaa nyaa zɔɔ.
46012027	Ɓɔɔ manɛ, nɔɔ nandon nɔɔ ɓakɛ zɔɔ tɔ, nɔkɔ manɛ kaa bii Yeesɔ ɓɔɔ ɓi gbete ɓɛɛ. Zang ɓu ka teteng manɛ, ka bii keɓe kɔ.
46012028	Ka teteng zang ɓɔɔ ri dũng Laa ɓɛɛ, Laa kɔɔyi, nɛɛ zang ɓu wu nwangnɛ, shoonang ɓiɓɛ kagn. Gaayu zɔ̃ngkɔ zang ɓɔɔ nɛɛ ri nwang zang shoonang Yeesɔ Kirisi. A naa zɔ̃ngkɔ zang ɓɔɔ nɛɛ ri kɔɔ zang ruu ɓɔɔ Laa tusu ri ɓɛɛ. Ri ɓang knti zang tìng. A zɔ̃ngkɔ zang ɓɔɔ nɛɛ ri màsɛ̀ zang kɔnang, ri ɓang knti. Zɔ̃ngkɔ zang ɓɔɔ nɛɛ ri yi zang naa ka bii. Nɛɛ zang ɓɔɔ ri nwang ɓarɛ zang bang ɓɔɔ ri yiti zang ɓɛɛ. A zang ɓɔɔ ri rang yee nɛɛ nyaa zang ɓɔɔ ri kpɛ̃ɛrɛ katɔ kpang nɛɛ n'aa ɓɔɔ Suru Laa a ri ɓɛɛ.
46012029	Zang piti ri zang shoonang Kirisi kɔ nandon kpang, zang piti ri wu zang nyaa shoonang Laa kpang, wu zang piti ri tusu zang ruu Laa kpang. Laa a zang piti naa nɛɛ ri palɛ vuu ɓɔɔ zang zirɛ zang mã naa ka danggn kpang.
46012030	Wu zang piti, ri màs'ɛ zang kɔnang kpang, wu ti zang piti, ri kɔɔ ruu nɛɛ nyaa ɓɔɔ ri kpɛ̃ɛrɛ katɔ kpang ɓɛɛ kpang, wu zang piti nwangsɛ zang dìiri ruu kaɓa kpang.
46012031	Ɓɔɔ manɛ, nɔɔ shing manɛ jìng nɛɛ Suru Laa naa a nɔɔ naa ditɔ, nɛɛ nɔɔ palɛ vuu ɓɔɔ ri ɓa weɓe shinang katɔ ɓɛɛ. Vuu ɓɔɔ ɓa veɓe nandon keɓe, nɔɔ palɛ vuu ka gbalang kɔ n t'us'u nɔɔ ɓee.
46013001	Naa n zunung yee rannang doo katɔ nɛɛ nyaa shɔnzang ɓɔɔ ka koo, a ɓɔɔ nɛɛ nyaa zang nyaa shoonang Laa ɓɔɔ ri ka lapa ɓɛɛ. A n kasɛ zang kaa takpang n nwang naa gbongshɛng ɓɔɔ kaa nyaa ɓɛɛ. N ti nwang naa gbongbolong ɓɔɔ ri goo nyaa ɓɛɛ.
46013002	Naa Laa a m naa vuu palɛnang, naa ɓɔɔ n kɔɔrɔ vuu ɓɔɔ Laa tusu m ɓɛɛ. Naa n ti zi vuu piti. Vuu ɓɔɔ Laa waasɛ katɔ ka yuu ɓiɓɛ n ti zi tɔ jong. Naa Laa a m doo zɔ̃ng danggn shinnang ɓɔɔ naa n zunung katɔ, n kɔɔ kɔpɔ wu dɔ̃sɔ ka nɔng ɓɔɔgn. Naa n kasɛ zang kpang, n m vuu ɓɔɔ kpang tingkiring.
46013003	Naa n tuu doo vuu naa mɛɛ nandon, n bàsɛ̀ zang ɓɔɔ vuu naa ɓarɛ kagn kpang ɓɛɛ. A n ti kasɛ tɔ nɛɛ zang tuu m zang dɔɔ m ka waa. Naa n kasɛ zang kpang, vuu keɓe ri nwang m vuu ɓɔɔ kpang.
46013004	Naa mɔɔ kàsɛ̀ zang katɔ, mɔɔ mã danggn dɔli. Mɔɔ ti pàl'ɛ zang tɔ̃ɔ, mɔɔ kaa sũnyaa kpang. Mɔɔ ràng yee bang bang ka yuu ɓaaɓɛ kpang. Mɔɔ ti tuu yuu ɓaa kpang.
46013005	Zang ɓɔɔ kasɛ zang katɔ nw'ang ɓi nwannang ɓɔɔ tɔ̃ɔ nɛɛ zang. Kàsɛ̀ ɓi yuu ɓiɓɛ kɔ shɛ̃ɛning kpang. Lasɛ yeti ɓi pati kpang. Yiti vuu shi kpang ɓɔɔ zang pàlɛ̀ wu ɓɛɛ ka yeti kpang.
46013006	Zang ɓɔɔ kàsɛ̀ zang katɔ, naa zang palɛ vuu tɔ̃ɔ tãa tìnang katɔ. Naa zang palɛ vuu shi kpang, tãa tìnang kpang.
46013007	Zang kasɛnang yaa vuu nyaa ka gbalang kpang, shing danggn ɓi sasak, yaa gn naa ka vuu kpang, mã danggn ka vuu piti.
46013008	Zang ɓɔɔ kàsɛ̀ zang katɔ, di nyaa zang kasɛnang ɓi kpang. Diki a kana ɓɔɔ zang ri naa yaa vuu ɓɔɔ Laa tusu ri kɔɔrɔnang. Diki a kana ɓɔɔ zang ri naa kɔ̀ɔrɔ̀ ruu tɔ̀'ɔ nɛɛ nyaa ɓɔɔ ri kpɛ̃ɛrɛ kpang, kpang. Vuu zinang ti naa waa nyaa kaa tɔ.
46013009	Vuu ɓɔɔ ruu zi ɓɛɛ, nɛɛ ruu Laa ɓɔɔ ruu kɔɔ ɓɛɛ, ri ɓarɛ nyaa kiiri kpang.
46013010	Ka diki ɓɔɔ Laa naa shing vuu piti, wu nwang nyaa kiiri, ka diki kaɓa kɔ, vuu ɓɔɔ wu nyaa kiiri kpang keɓe, ri waa nyaa kati.
46013011	Ɓɔɔ bɛɛ n doo wujɛ, n rangkɛ yee naa wujɛ. N ti rɛ̃rɛ naa wujɛ. N zili vuu m nɛɛ jìng wujɛ. A ɓɔɔ n bangnɛ, n yaa vuu wujɛ ɓɔɔ n palɛ ɓɛɛ tɔ nandon.
46013012	Vuu ɓɔɔ ruu zili kãntang keɓe, ruu zirɛ mɔɔ kɔɔ nɛɛ ruu pɛ̃ɛrɛ ka vìilaa ɓɔɔ wu kalangkalang kpang ɓɛɛ. Diki a ditɔ ɓɔɔ ruu zi ri tɔ̃ɔ tɔ̃ɔ nɛɛ jìng ɓɛɛ. Vuu ɓɔɔ n zi kãntang keɓe, wu gň nyaa kiiri kpang. Ka diki kaɓa, n naa zi kaa nyaa kiiri naa ɓɔɔ Laa zì m tɔ nandon ɓɛɛ.
46013013	Vuu kagn taati ɓɔɔ ri waa nyaa ɓarɛ kpang ɓɛɛ. Vuu keɓe rikɔ danggn shinnang, nɛɛ gn ɓɔɔ zang yaa naa kpang ɓɛɛ, nɛɛ zang kasɛnang, ka teteng vuu taati keɓe, zang kasɛnang kɔ ɓa ri.
46014001	Ka ruu nɔngkɔ, nɔɔ shing jìng ka zang kasɛnang gbãnggbãng. A nɔɔ ti shing jìng nɛɛ yeti gbete, Suru Laa wu a nɔɔ naa ɓɔɔ nɔɔ palɛ shoonang nɛɛ manɛ ka teteng zang ɓɔɔ ri dũng Laa ɓɛɛ. Nɔɔ shing jìng, wu a nɔɔ naa, ɓɔɔ nɔɔ kɔɔ zang ruu ɓɔɔ a nɛɛ bii Laa ɓɛɛ kɔ gbãnggbãng.
46014002	Zang ɓɔɔ Suru Laa a wu naa, a rang yee nɛɛ nyaa ɓɔɔ wu kpɛ̃ɛrɛ katɔ kpang ɓɛɛ, rang yee ɓi nɛɛ Laa, wu nɛɛ shɔnzang kpang. Ka ruu ɓɔɔ, shɔnzang ri tãa ruu ɓɔɔ wu kɔɔ kpàng ɓɛɛ. Kɔɔrɔ ɓi vuu ɓɔɔ Laa wàasɛ̀ zang katɔ, ɓɛɛ nɛɛ naa ɓɔɔ Suru Laa a wu ɓɛɛ.
46014003	Zang ɓɔɔ kɔɔ ruu ɓɔɔ Laa tusu wu, rang yee ɓi nɛɛ shɔnzang. Ruu ɓɔɔ wu kɔɔ ɓɛɛ, yi zang naa katɔ ka bii. Ruu bì'i mã zang danggn katɔ, wu shingnɛ yeti ɓarɛ wu valɛ.
46014004	Ka ruu nɔngkɔ, zang ɓɔɔ rang yee nɛɛ nyaa ɓɔɔ wu kpɛ̃ɛrɛ katɔ kpang yi ɓi yuu ɓiɓɛ naa ka bii. A zang ɓɔɔ kɔɔrɔ zang ruu ɓɔɔ a nɛɛ bii Laa, yi ɓi zang ɓɔɔ ri dũng doo Laa kɔ naa ka bii.
46014005	N kasɛ nɛɛ Suru Laa wu a zang ɓu naa wu kɔɔ ruu nɛɛ nyaa ɓɔɔ wu kpɛ̃ɛrɛ katɔ kpang ɓɛɛ. Naa nɔɔ kɔɔrɔ zang ruu ɓɔɔ a nɛɛ bii Laa, n kàsɛ̀ wukɔ gbãnggbãng. Zang ɓɔɔ kɔɔrɔ zang ruu ɓɔɔ a nɛɛ bii Laa ɓa zang ɓɔɔ rang yee nɛɛ nyaa ɓɔɔ wu kpɛ̃ɛrɛ katɔ kpang katɔ. Zang ɓɔɔ nɛɛ kagn ɓɔɔ nwàngs'ɛ zang ɓɔɔ ri dũng Laa dìiri ruu bii kpang ɓɛɛ.
46014006	Manzung, ka diki ɓɔɔ n naa a ka nɔng manɛ, naa n ràng nɔɔ yee nɛɛ nyaa ɓɔɔ n kpɛ̃ɛrɛ katɔ kpang, yee mɛɛ yi nɔɔ naa biya ka bii viya? Naa n arɛ, n tusu vuu ɓɔɔ shɔɔ ɓɔɔ Laa tusu m kpang, n ti shing nɔɔ, nɔɔ zi vuu tɔkn gaagaa kpang, naa n kɔɔ nɔɔ ruu ɓɔɔ a nɛɛ bii Laa kpang, a n ti tusu ruu Laa kpang, ruu mɛɛ yì nɔɔ naa ka bii kpang.
46014007	N gãsɛ nɔɔ vuu, doo nɛɛ vuu ɓɔɔ zang gaarɛ soo nɛɛ mani naa leere, nɛɛ vũngta ɓɔɔ suru ka bii ɓarɛ kpang ɓɛɛ. Naa ri nw'angsɛ̀ soo wu tɔ̃ɔ tɔ̃ɔ kpang, zang tã̀'a soo ɓɔɔ zang gaa ɓɛɛ biya?
46014008	Naa zang jèe gbò'o sìiri waasɛ̃ kpang, zang tãa biya zang kpalɛ bii sìiri tanang kaa viya?
46014009	Nɔɔ manɛ doo nɔngkɔ, zang ri zi vuu ɓɔɔ nɔɔ kɔɔ ruu ka yuu ɓiɓɛ biya nɔɔ nɛɛ kɔɔ nɛɛ nyaa ɓɔɔ zang tãa kpang ɓɛɛ. R'uu manɛ tɛɛ ɓi naa jasung waati.
46014010	Nyaa ɓɔɔ zang koo ri rangkɛ dɔli. Nyaa keɓe nandon nwang ka doo ruu.
46014011	Naa n tãa nyaa zang kpang, zang ɓɔɔ rang m nyaa kaɓa nw'ang ɓi kaa zang ɓɔɔ n tãa nyaa ɓarɛ kpang ɓɛɛ. N m ti kaa doo zang ɓɔɔ wu tãa nyaa mɛɛ kpang kɔ.
46014012	Ka ruu nɔngkɔ, n kɔɔ nɔɔ, wee nɔɔ shing jìng ka vuu ɓɔɔ Suru Laa alɛ zang ɓee. Nɔɔ shing jìng ka vuu ɓɔɔ nɔɔ naa yi zang ɓɔɔ ri dũng Laa naa nɛɛ mani ka bii kɔ gbãnggbãng. Tɔ̀ɔ, ri shii kaa nɛɛ kaka kɔ sasak.
46014013	Ka ruu nɔngkɔ, zang ɓɔɔ rang yee nɛɛ nyaa ɓɔɔ wu kpɛ̃ɛrɛ katɔ kpang ɓɛɛ, wu gaayi Suru Laa wu a wu naa ɓɔɔ wu nwàngs'ɛ zang dìiri ruu bì'i nɛɛ mani ɓɛɛ.
46014014	N kɔɔ nɔngkɔ, ka ruu ɓɔɔ, naa zang gàa Laa nɛɛ nyaa ɓɔɔ zang kpɛ̃ɛrɛ katɔ kpang, ɓi Suru ɓiɓɛ gaa Laa ɓiri. A yeti ɓiɓɛ zi vuu ɓɔɔ wu kɔɔ ɓɛɛ ɓi kaa takpang.
46014015	A n palɛ ɓu kaa biya? Naa ɓɔɔ n palɛ keɓe. N gaa Laa nɛɛ Suru ɓɔɔ Laa a m ɓɛɛ, n ti gàa Laa jong nɛɛ rɛ̃rɛnang mɛɛ. N g'aa soo nɛɛ Suru ɓɔɔ Laa a m ɓɛɛ, n ti g'aa soo jong nɛɛ rɛ̃rɛnang mɛɛ.
46014016	Nɛɛ nɔngkɔ kpang, naa mɔɔ zãa Laa nɛɛ nyaa ɓɔɔ Suru Laa a mɔɔ ɓɛɛ, a zang ɓɔɔ tãa nyaa kaɓa kpang, tã̀'a ɓɔɔ mɔɔ zãa Laa kaa biya wu naa kasɛ nyaa kaa jong nɛɛ mɔɔ nɛɛ “Nɔngkɔ” viya?
46014017	Naa mɔɔ zãa Laa doo tɔ̃ɔ tɔ̃ɔ, Laa gaanang ɓaaɓɛ yi zang ɓɔɔ naa ka bii kpang.
46014018	N zãa Laa tɔ, ka ruu ɓɔɔ, Suru ɓiɓɛ a m naa tɔ, n r'ang yee nɛɛ nyaa ɓɔɔ n kpɛ̃ɛrɛ katɔ kpang, n ɓa nɔɔ katɔ nandon ɓɛɛ.
46014019	Naa doo nɔngkɔ piti, naa zang kpalɛ ka Gãa Laa, ɓɔɔ n zi ka yeti mɛɛ naa n kɔɔ ruu maani nɛɛ nyaa ɓɔɔ zang ri tãa katɔ wukɔ tɔ̃ɔ. Ka ɓɔɔ naa n kɔɔ ruu labang kopi nɛɛ nyaa ɓɔɔ zang ri tãa kpang ɓɛɛ.
46014020	Manzung, nɔɔ rɛ̃rɛ naa wujɛ kpang. Nɛɛ a tɔ ka nɔng shi kpang palɛnang, nɔɔ risi yuu manɛ naa wujɛ ɓɔɔ ri palɛ shi kpang ɓarɛ kpang ɓɛɛ. Nɛɛ a tɔ ka nɔng rɛ̃rɛnang, nɔɔ rɛ̃rɛ kaa rɛ̃rɛnang zang bang.
46014021	Zang bèe ka yeti labeenang Laa nɛɛ, “Laa kɔɔyi tɔɔ, ‘N naa shɔng zang ɓɔɔ ri rang yee nɛɛ nyaa ɓɔɔgn, ri naa kɔ̀'ɔ zang mɛɛ keɓe ruu mɛɛ. N rang ri yee nɛɛ nyaa zang ɓɔɔ ri zi nung kpang ɓɛɛ. Naa n rang yee doo nɔngkɔ piti, ri ɓaa shoo ri tãa m kpang’”.
46014022	Ka ruu nɔngkɔ, naa Suru Laa a zang naa, zang rang yee nɛɛ nyaa ɓɔɔ zang kpɛ̃ɛrɛ katɔ kpang, zang ɓɔɔ ri shing danggn gn ka bii Yeesɔ Kirisi kpang, ri zi ka wukɔ nɛɛ ɓi Laa rang yee. Wu ka ruu zang ɓɔɔ ri shing danggn ɓarɛ tɔ ka bii Yeesɔ Kirisi kpang. Zang nɛɛ kɔɔ vuu ɓɔɔ Laa tusu zang, wee ɓi vuu ɓɔɔ Laa a zang ɓɔɔ ri shing danggn tɔ ka bii Yeesɔ Kirisi ɓɛɛ. Wu ka ruu zang ɓɔɔ ri shing danggn gn ka bii Yeesɔ Kirisi kpang kpang.
46014023	Zang ɓɔɔ ri dũng Laa ri nɛɛ kpalɛ zɔɔ tɔ nandon, zang ɓu nɛɛ gaayu yee rannang tɔ nɛɛ nyaa ɓɔɔ wu kpɛ̃ɛrɛ katɔ kpang. Naa zang ɓɔɔ ri zi vuu keɓe kpang nɛɛ zang ɓɔɔ ri dñ̀ng Yeesɔ Kirisi ɓarɛ kpang, ri naa à ka nɔng, ri kɔɔ ɓarɛ nɛɛ shoko takɛ nɔɔ manɛ tɔ kɔ nandon.
46014024	A naa zang ɓɔɔ ri dũng Laa ri kɔɔrɔ vuu ɓɔɔ Laa tusu ri, naa zang ɓɔɔ ri zi vuu keɓe kpang nɛɛ zang ɓɔɔ dũng Yeesɔ Kirisi ɓi kpang, à ka nɔng. A tãa ruu ɓarɛ kaɓa nandon, ruu kaɓa tusu wu nɛɛ wu ɓi zang ɓɔɔ palɛ vuu shi kpang ɓɛɛ. Ruu kaɓa, ri dɔng wu ruu katɔ.
46014025	Ruu kaɓa nwàngs'ɛ wu rɛ̃rɛnang ɓɔɔ bɛɛ ka yeti ɓiɓɛ ɓɛɛ. Ruu kaɓa shing wu wu tang ka tìng Laa wu bang Laa. Wu ti kɔɔyi nɛɛ Laa kagn nɔng ɓɔɔ nɔɔ kpalɛ zɔɔ ɓɛɛ nizang.
46014026	Manzung, nɔɔ nɛɛ n kɔɔ nɔɔ ruu biya? Nɔɔ nɛɛ kpalɛ zɔɔ tɔ nɛɛ nɔɔ bang Laa, zang gbete wu tusu soo ɓɔɔ zang gaa ɓɛɛ. Zang gbete wu tùsù zang ruu Laa. Zang ɓɔɔ wu tùsù zang vuu ɓɔɔ Laa tusu wu ɓɛɛ. Zang ɓɔɔ wu rang yee nɛɛ nyaa ɓɔɔ wu kpɛ̃ɛrɛ katɔ kpang. Zang ɓɔɔ wu ti kɔɔ zang ɓi dìiri ruu keɓe. Zang ri palɛ vuu piti naa ɓɔɔ yi zang naa ka bii, zang ri zi ruu Laa kaa gbãnggbãng ɓɛɛ.
46014027	Zang ɓɔɔ ri nɛɛ kagn nɔng, ɓɔɔ ri rang yee nɛɛ nyaa ɓɔɔ ri kpɛ̃ɛrɛ katɔ kpang. Zang ri ɓa taati kpang, ka teteng ɓarɛ, ri rang yee. Ri ti rang gbete gbete. Zang ɓu nɛɛ rang tɔ, wu yaa zɔɔ nɔng. Zang ɓɔɔ ri ti kɔɔ zang kaa dìiri ruu bì'i, tɔ zang piti ri zi vuu ɓɔɔ ri kɔ̀ɔrɔ̀ ɓɛɛ kati.
46014028	Zang ɓɔɔ nɛɛ kagn nɔng, ɓɔɔ Laa a wu naa dìiri ruu ɓɔɔ zang rang nɛɛ nyaa ɓɔɔ zang kpɛ̃ɛrɛ katɔ kpang kaɓa zinang kpang, zang ɓɔɔ ri rang nyaa kaɓa ri vɔ̃ nyaa katɔ ka nɔng ɓɔɔ zang kpalɛ zɔɔ ɓɛɛ. Ri r'ang nyaa bì'i nɛɛ Laa ka yeti ɓarɛ.
46014029	Zang ɓɔɔ ri kɔɔ zang vuu ɓɔɔ Laa tusu ri, ri nɛɛ ka nɔng ri ziti kɔ taati ri rang yee. Zang ɓɔɔ nimbang ri rɛ̃̀rɛ̀ ɓarɛ kaa tɔ waasɛ̃ ka yuu ruu ɓɔɔ zang kaɓa ri kɔɔ ɓɛɛ.
46014030	Naa Laa tusu zang ɓɔɔ, vuu shɔɔ ka ɓɔɔ wu nwang ka nɔng ɓɔɔ nɔɔ kpalɛ zɔɔ bɛɛ zang ɓɔɔ shiiyi, kɔɔ vuu ɓɔɔ Laa tusu wu. Zang ɓɔɔ shiiyi, ɓɔɔ rang yee ka nyaa kaɓa wu vɔ̃ nyaa ka gbongkarɛ.
46014031	Zang ɓɔɔ wu kɔɔ vuu ɓɔɔ Laa tusu wu, wu yaa zang ɓɔɔ nɔng, tɔɔ vuu ɓɔɔ ri kɔɔyi wu nwàng zang vuu kati. Tɔ̀ɔ, ruu ɓarɛ wu mã zang piti danggn kati.
46014032	Zang ɓɔɔ Laa a ri Suru ɓɔɔ ri kɔɔ zang vuu ɓɔɔ wu tusu ri, ri zunung ɓɔɔ ri yiti Suru ɓɔɔ Laa a ri kaɓa katɔ.
46014033	Ka ruu ɓɔɔ, Laa tã̀a tìnang nyaa ɓɔɔ ruu haa kpang ɓɛɛ. Naa ruu nwang ka nyaa zɔɔ, Laa tãa tìnang wukɔ jong. Ka Gãa Laa ɓɔɔ zang ɓɔɔ ri dũng Laa kagn nandon.
46014034	Zang soro ri vɔ̃ nyaa katɔ ka nɔng ɓɔɔ nɔɔ kpalɛ zɔɔ nɔɔ bang Laa ɓɛɛ. Ri rang yee ɓarɛ kpang. Ri tuu yuu ɓarɛ katɔ kpang, naa ɓɔɔ zang bee ka yeti labeenang Laa ɓɛɛ.
46014035	Ri nɛɛ zi vuu ɓɔɔ kpang, ri kasɛ nɛɛ ri hɛ̃ɛ zang, ri yaa gbongkarɛ. Ri nɛɛ shɛ̃ɛ gãa tɔ, ri hɛ̃ɛ varɛ ɓarɛ. Naa zang soro rang yee ka nɔng ɓɔɔ nɔɔ kpalɛ zɔɔ ka Gãa Laa, ɓi vuu yusɛ̃ɛ.
46014036	Ɓɔɔ nɔɔ zirɛ nɛɛ, ruu Laa nwang nyaa nɛɛ bii manɛ kɔ ya? Nɔkɔ tãa ruu bì'i gbete ya?
46014037	Zang ɓɔɔ nɛɛ tuu yuu ɓiɓɛ nɛɛ wu zang ɓɔɔ kɔɔ ruu ɓɔɔ Laa tusu wu ɓɛɛ. Nɛɛ ti rɛ̃rɛ ka yeti ɓiɓɛ nɛɛ suru Laa ti a wu naa tɔ. Wu zi katɔ nɛɛ ruu kɔ n bè'e nɔɔ ɓee, ɓi Kpanti Yeesɔ Kirisi nɛɛ yuu ɓiɓɛ dang nyaa nɛɛ ruu palɛ vuu keɓe.
46014038	Zang ɓɔɔ nɛɛ tà ruu keɓe nɔngkɔ kpang, zang ri ɓaa shoo ka ruu ɓiɓɛ kpang jong.
46014039	Ka ruu nɔngkɔ, manzung, n kɔ̀'ɔ nɔɔ, nɔɔ shing danggn Suru Laa wu a nɔɔ naa, nɔɔ kɔɔ zang ruu Laa ɓɔɔ Laa tusu nɔɔ ɓɛɛ. Nɔɔ zãa zang yee rannang nɛɛ nyaa ɓɔɔ ri kpɛ̃ɛrɛ katɔ kpang, kpang.
46014040	Nɔɔ palɛ vuu kaa gbalang ɓɔɔ tɔ̃ɔ, ɓɔɔ zang haa nyaa kagn kpang ɓɛɛ.
46015001	Manzung, n kaa ɓi n kpaa nɔɔ danggn Ruu Tɔ̃ɔ ɓɔɔ ɓeleng n kɔɔ nɔɔ ka tìng ka yuu Yeesɔ Kirisi ɓɛɛ. Bɛɛ nɔɔ ta ruu bì'i tɔ, a nɔɔ shii tɔ kagn nɛɛ kaka manɛ gbãnggbãng.
46015002	Laa ti t'a yuu manɛ kana ka ruu ruu kaɓa, nɔɔ nɛɛ dũng vuu ɓɔɔ n kɔɔ nɔɔ nɛɛ yeti gbete ɓɛɛ. Nɔɔ nɛɛ ti zi vuu ɓɔɔ nɔɔ shing danggn kagn tɔ nizang ɓɛɛ.
46015003	N kɔɔ nɔɔ Ruu Tɔ̃ɔ keɓe tɔ ka tìng, ɓɔɔ Yeesɔ Kirisi kɔɔ m ka tìng ɓɛɛ. Ruu Tɔ̃ɔ keɓe ɓa vuu piti katɔ, Ruu Tɔ̃ɔ keɓe, kɔɔ ruu nɛɛ Kirisi vɔ ka ruu vuu shi kpang ɓɔɔ ruu palɛ ɓɛɛ. Naa ɓɔɔ zang b'ee ka yeti labeenang Laa ka tìng tɛ̃ɛtɛ̃ɛ nɛɛ wu naa palɛ ɓɛɛ.
46015004	Zang nɛɛ Yeesɔ vɔrɛ, zang gbãa wu, Laa wisi wu paa ka lee ɓɔɔ diki ɓiɓɛ daa taati ka sàa ɓɛɛ. Naa ɓɔɔ zang b'ee ka labeenang Laa ka tìng nɛɛ naa palɛ ɓɛɛ.
46015005	Ɓɔɔ Laa wisi wu paa tɔ, tusu Bituru yuu ɓiɓɛ. A naa tusu zang kopi tu ziti ɓɔɔ ri mantɛ vuu ka bii ɓiɓɛ, yuu ɓiɓɛ jong.
46015006	Ka laa ɓɔ̀'ɔgn ti tusu zang ɓɔɔ ri dũng wu, ri ɓa laa maani dakn mani katɔ yuu ɓiɓɛ, a ri zi wu jong. Ka teteng zang ɓɔɔ ri zi wu kaɓa, zang ɓɔɔ ri vɔlɔ tɔ, a ɓɔɔ nimbang ɓarɛ doo ningkãari.
46015007	Diki ɓɔɔ kagn tusu Yakubu yuu ɓiɓɛ. Nɛɛ knti, naa tùsù zang shoonang ɓiɓɛ nandon yuu ɓiɓɛ jong.
46015008	Nkɔ m kaa zang ɓɔɔ wu gɔɔ nyaa yuu ɓiɓɛ tusunang ka bii mɛɛ ɓɛɛ. Ɓɔɔ n nwang m naa jaa ɓɔɔ bɛɛ daa naa yinang gn kpang ɓɛɛ.
46015009	Ka teteng zang shoonang Yeesɔ nandon, nkɔ waa nyaa knti tingkiring. N daa naa ɓɔɔ zang ɓaa m nɛɛ zang shoonang Yeesɔ kpang, ka ruu ɓɔɔ, ka ting, n dang zang ɓɔɔ ri dũng Laa jìng ɓɛɛ.
46015010	A gn mɛɛ naa kɔng Laa. Ka ruu tɔ̃ɔ ɓɔɔ wu palɛ zang, palɛ m tɔ̃ɔ, a shing m n raa zang ɓɔɔ nɔɔ zi m kãntang keɓe. Tɔ̃ɔ ɓɔɔ wu palɛ m, wu waati kpang. Nw'ang vuu tɔ̃ɔ tɔ, ka ruu ɓɔɔ, n palɛ shoonang nɛɛ kaka mɛɛ, n ɓa zang shoonang ɓɔɔ nimbang nandon ɓɛɛ. N palɛ vuu keɓe wu nɛɛ yuu mɛɛ kpang, ɓi tɔ̃ɔ ɓiɓɛ ɓɔɔ ka bii mɛɛ palɛ.
46015011	Naa doo nkɔ kɔɔ ruu tɔ̃ɔ keɓe, naa ti nkɔ kpang, naa rikɔ kɔɔyi p'alɛ̀ vuu ɓɔɔ kpang. Ruu nandon ruu kɔɔ nɔɔ doo ruu tɔ̃ɔ gbete keɓe kɔ ka yuu Yeesɔ Kirisi, a nɔɔ ti shing danggn tɔ jong.
46015012	Ruu Tɔ̃ɔ kɔ, ruu kɔɔrɔ zang ɓee, kɔɔyi nɛɛ Laa w'is'i Yeesɔ Kirisi paa nɛɛ sàa. Laa nɛɛ w'is'i Yeesɔ Kirisi paa tɔ nɛɛ sàa, a palɛ biya, zang ɓɔɔ ka teteng manɛ ri kɔɔ nɛɛ zang naa wisi zang ɓɔɔ ri vɔlɔ tɔ nɛɛ sàa kpang viya?
46015013	Naa zang nɛɛ naa wisi zang paa nɛɛ sàa kpang, nwang kaa naa ɓɔɔ Laa wisi Yeesɔ Kirisi paa doo nɛɛ sàa kpang kɔ ɓɛɛ.
46015014	Naa Laa wisi Yeesɔ Kirisi paa nɛɛ sàa kpang, nwang kaa naa ɓɔɔ r'uu kɔ rùu kɔɔrɔ nɔɔ ɓee, ɓi waati ɓɛɛ. Nɔɔ ti shing danggn tɔ ka yuu vuu ɓɔɔ kagn kpang ɓɛɛ.
46015015	Laa nɛɛ wisi Yeesɔ Kirisi paa nɛɛ sàa kpang, nwang kaa naa ruu kɔɔ r'uu tɔ nɛɛ sè'e ka yuu Laa. Ka ruu ɓɔɔ ruu kɔ̀ɔrɔ̀ zang tɔ nɛɛ ɓi Laa wisi, Yeesɔ Kirisi paa nɛɛ sàa ɓɛɛ. A ɓeekpang nizang, Laa wisi zang paa katɔ nɛɛ sàa kpang ɓɛɛ.
46015016	Nɛɛ nizang, Laa wisi zang paa nɛɛ sàa kpang, Laa wisi Yeesɔ Kirisi paa doo nɛɛ sàa kpang kɔ.
46015017	Laa nɛɛ wisi Yeesɔ Kirisi paa gn nɛɛ sàa kpang, nwang kaa naa ɓɔɔ nɔɔ shing danggn manɛ waati ɓɛɛ. Laa yaa nɔɔ gbalang vuu shi kpang manɛ ɓi gn kpang.
46015018	Ti nwang kaa naa ɓɔɔ zang ɓɔɔ ri shing danggn tɔ ka bii Yeesɔ Kirisi a ri vɔlɔ, ri shaarɛ ɓarɛ tɔ ɓɛɛ.
46015019	Naa ruu shing jìng ka bii Yeesɔ nɛɛ wu yi ruu naa ka bii ka ruu vuu koo keɓe kɔ shɛ̃ɛning, ruu nw'ang vuu gn kɔnang ɓa zang piti.
46015020	Nizang, Laa wisi Yeesɔ Kirisi paa tɔ nɛɛ sàa. Ka teteng zang ɓɔɔ ri vɔlɔ ɓɛɛ, Laa wisi wukɔ paa shɔɔnang, a ruu zi kaa wukɔ nɛɛ Laa naa wisi zang ɓɔɔ ri vɔlɔ tɔ paa ditɔ jong nɛɛ sàa.
46015021	Ka tìng tɛ̃ɛtɛ̃ɛ, vɔrɔ a ka koo nɛɛ bii zang gbete, ti doo zang gbete kɔ shingnɛ, Laa wisi ruu paa nɛɛ sàa.
46015022	Zang ɓɔɔ ri vɔ̀l'ɔ kãntang keɓe ka ruu ɓɔɔ zang yi ri nɛɛ bii Adamu, Laa ti naa a zang piti suru bii doo nɔngkɔ, ka ruu ɓɔɔ ri ɓakɛ bii tɔ nɛɛ Kirisi ɓɛɛ.
46015023	Vuu keɓe piti ri palɛ ka laa ɓarɛ. Kirisi kɔ yupaa shɔɔnang nɛɛ sàa, ka diki ɓɔɔ wu naa gbãayu ka koo keɓe, Laa naa wisi zang ɓɔɔ ri ɓarɛ ɓɔ̀'ɔ Kirisi paa ditɔ nandon.
46015024	Tɔ̀ɔ, diki ɓɔɔ koo waa nyaa kagn wu a kati. Ka laa kaɓa, Yeesɔ naa ɓa vuu piti ɓɔɔ ri roo kpanti ka koo keɓe yuu, nɛɛ vuu piti ka lapa ɓɔɔ naa vuu palɛnang ɓarɛ kagn ɓɛɛ. Wu naa ningsi naa vuu palɛnang ɓarɛ. Wu tuu kpanti ka yuu vuu piti, wu a Laa ɓɔɔ wukɔ Daa ɓiɓɛ kati.
46015025	Ɓɔɔ kãntang keɓe, ɓi Kirisi kɔ kpanti, diki ɓɔɔ Laa naa ɓa yuu zang ɓɔɔ ri shing jìng nɛɛ Kirisi kpang nandon, wu a nɛɛ mani. Laa wu ti shing ri, Yeesɔ wu naalɛ ri nɛɛ doo.
46015026	Vɔrɔ kɔ̀ vuu ɓɔɔ shing jìng nɛɛ Kirisi kpang, ɓɔɔ Laa naa ningsi wukɔ doo knti.
46015027	Nw'ang kaa naa ɓɔɔ zang bèe ka yeti labeenang Laa nɛɛ, Laa “Shing Jaa ɓiɓɛ tɔ, wu naa vuu piti nɛɛ doo ɓiɓɛ.” Ɓɔɔ zang bee naa weɓe ruu zi tɔ vuu piti naa ɓaa shoo ɓi kaa nyaa Yeesɔ kɔ. Nwàng wu naa ɓɔɔ Laa naa sɔɔrɔ yuu ɓiɓɛ ka dii ka tìng Yeesɔ kpang, ka ruu ɓɔɔ, Laa kɔ shing vuu kaɓa ri sɔɔrɔ yuu ɓarɛ ka dii ka tìng Yeesɔ ɓɛɛ.
46015028	Laa nɛɛ shing vuu piti tɔ, nɛɛ ri sɔɔrɔ yuu ɓarɛ ka dii ka tìng Yeesɔ. Tɔ̀ɔ, Kirisi nɛɛ yuu ɓiɓɛ ɓɔɔ wukɔ Jaa Laa ɓɛɛ, wu sɔɔrɔ yuu ɓiɓɛ kaa dii ka tìng Laa, ɓɔɔ wukɔ shing wu ka tìng nɛɛ wu n'aa vuu piti nɛɛ doo ɓiɓɛ ɓɛɛ. Tɔ̀ɔ, Laa wu roo kpanti kaa yuu vuu piti, a vuu piti ri ɓakɛ zɔɔ kaa nɔng ɓiɓɛ.
46015029	Zang ɓɔɔ kagn zang palɛ ri batizima, ka ruu zang ɓɔɔ ri vɔlɔ tɔ ɓɛɛ. Naa nɛɛ nizang kɔ, zang ɓɔɔ ri vɔlɔ tɔ, ri yupaa tɔ̀'ɔ nɛɛ sàa kpang, ka ruu vi zang kaɓa ri kɔɔyi nɛɛ ri palɛ batizima ka nung zang ɓɔɔ ri vɔlɔ tɔ viya?
46015030	A rukɔ, naa Laa naa wisi zang paa tɔ̀'ɔ nɛɛ sàa kpang, ka ruu vi, ruu malɛ yuu ɓuru ka naa vɔrɔ diki diki viya?
46015031	Manzung, n kɔɔ nɔɔ, n nwàng m naa ɓɔɔ n vɔlɔ diki diki ɓɛɛ. N suu see kpang, naa n nɛɛ kɔ̀'ɔyi nɛɛ n tãa tìnang ka ruu ɓɔɔ nɔɔ manɛ kaa zang Yeesɔ Kirisi ɓɔɔ wukɔ kpanti ɓuru ɓɛɛ.
46015032	Ɓɔɔ bɛɛ n doo ka Afisa zang dɔli ri bɛ̃ɛ ruu mɛɛ. Nwang kaa naa ɓɔɔ n gaa nyaa nɛɛ zing ɓɔɔ ri shaa varɛ dɔli ɓɛɛ. Naa Laa nɛɛ wisi zang paa nɛɛ sàa kpang, n dàng jìng nɔngkɔ ka ruu viya? Vuu keɓe nwǎng m ɓu viya? Naa zang nɛɛ naa yupaa tɔ̀'ɔ nɛɛ sàa kpang, naa ɓɔɔ zang kɔɔrɔ ɓɛɛ, “Ruu shaa nɔɔ vuu shaanang, ruu tãa nɔɔ tìnang, ka ruu ɓɔɔ ɓuru ruu vɔlɔ kaa tɔ ɓɛɛ.”
46015033	N'ɔɔ yaa zang ri nwaarɛ nɔɔ kpang. Naa mɔɔ rakɛ nɛɛ zang ɓɔɔ ri palɛ shi kpang, mɔɔ naa palɛ doo shi kpang naa ɓɔɔ ri palɛ ɓɛɛ kɔ.
46015034	Nɔɔ yaa vuu shoko manɛ ta, a nɔɔ ti yaa vuu shi kpang ɓɔɔ nɔɔ palɛ ɓɛɛ. N kɔɔ nɔngkɔ, tɔ̀ɔ, yusɛ̃ɛ wu tuu nɔɔ. Ka ruu ɓɔɔ, zang ɓɔɔ ka teteng manɛ ri zi Laa kpang ɓɛɛ.
46015035	Zang ɓɔɔ hɛ̃ɛ katɔ, nɛɛ “Zang ɓɔɔ ri vɔlɔ ri naa yupaa biya? Bii ɓarɛ naa nwang ɓi kaa biya?”
46015036	Zang ɓɔɔ ri hɛ̃ɛlɛ naa weɓe, ri ɓarɛ shoko. Mɔɔ zi kpang nɛɛ, jìng vuu ɓɔɔ zang ɓaa ka tipi vɔ ka gbongkarɛ, tɔ̀ɔ, wu tarɛ kpang ya?
46015037	Jìng vuu ɓɔɔ mɔɔ ɓaa ka tipi, ɓi jìng vuu waati. Mɔɔ ɓaa wu vuu bì'i dɔ̃ɔ gbete kpang. Mɔɔ nɛɛ ɓaa jìng zaakn kpang, mɔɔ ɓaa jìng vuu ɓɔɔgn.
46015038	Laa a zɔ̃ng vuu ɓu bii ɓɔɔ wu kasɛ ɓɛɛ. Shing zɔ̃ng jìng vuu ɓu wu t'a bii naa ɓɔɔ zɔ̃ng ɓiɓɛ ta ɓɛɛ.
46015039	Vuu ɓɔɔ ningkãari ka koo keɓe ri ɓarɛ ka zɔ̃ngzɔ̃ng. Zɔ̃ng ɓu bii ɓarɛ n'aabm̀. Bii shɔnzang ɓi n'aabm̀, bii rɛɛ yɔpɔ jìngti ɓi ti n'aabm̀. Bii rɛɛ jaaning ɓi n'aabm̀, a ɓɔɔ jaazìi ti n'aabm̀.
46015040	Vuu ɓɔɔ ri ka lapa bii ɓarɛ kagn. Vuu ɓɔɔ ri ka koo keɓe, bii ɓarɛ ti doogn kɔ. Shinang vuu ɓɔɔ ri ka lapa n'aabm̀. Shinang vuu ɓɔɔ ri ka tipi ɓi ti n'aabm̀.
46015041	Laa ɓɔɔ ruu zi ka lapa ɓɛɛ, yakɛ nɔng n'aabm̀, a shala ti yakɛ nɔng n'aabm̀. Shinang rɛɛ sang ɓi ti n'aabm̀. Sang ɓu jong nɛɛ shinang ɓiɓɛ n'aabm̀ n'aabm̀.
46015042	Bii zang ɓɔɔ yupaa nɛɛ sàa nw'ang ɓi doo nɔngkɔ. Bii shɔnzang nwàng ɓi doo naa jìng vuu kɔ. Ɓɔɔ zang gb'ãa bii, pũng ɓi katɔ. Laa nɛɛ naa wisi wu paa nɛɛ sàa, bii ɓiɓɛ raa ɓi kaa vuu ɓɔɔ pñ̀ng takpang, ɓɛɛ.
46015043	Ɓɔɔ zang gbãayi, shi ka jìng zang kpang, ti lakɛ naa ka bii kpang. Zang nɛɛ wisi wu kaa paa, bii raa kaa vuu ɓɔɔ shi dɔli ɓɛɛ. Ti lakɛ naa kaa gn bii ning.
46015044	Ɓɔɔ zang gbãayi ɓi bii shɔnzang, ɓɔɔ zang naa wisi wu paa ɓi ka bii suru. Bii shɔnzang kagn, bii ɓɔɔ ɓi ɓɔɔ suru ɓi doo kagn kɔ.
46015045	Ka yeti labeenang Laa, zang beeyi nɛɛ, “Laa mãa Adamu, ɓɔɔ wukɔ shɔnzang ɓɔɔ nwang ningkãari shɔɔnang ɓɛɛ.” A Adamu ɓɔɔ a doo knti ɓɔɔ wukɔ Kirisi ɓɛɛ, ɓi kaa suru ɓɔɔ arɛ, nɛɛ wu a zang suru bii ɓɛɛ.
46015046	Ɓi vuu ɓɔɔ ɓɔ̀'ɔ, Suru Laa kɔ a shɔɔnang kpang, ɓi vuu ɓɔɔ bii yɔpɔ kagn, nɛɛ kaka kɔ a shɔɔnang, tɔ̀ɔ, ɓɔɔ Suru Laa wu naa a kati.
46015047	Laa mãa Adamu ɓɔɔ tìng shɔɔnang ɓi nɛɛ tapuru ɓɔɔ ka tipi ɓɛɛ. Adamu ɓɔɔ ɓang wu, a ɓi nɛɛ lapa.
46015048	Zang ɓɔɔ nwàng ɓarɛ ka koo keɓe, ri nwàng ɓarɛ naa zang ɓɔɔ Laa mãa wu nɛɛ tapuru ɓɛɛ. A zang ɓɔɔ ri nwang ɓarɛ ka lapa, ri naa nw'ang ɓarɛ naa zang ɓɔɔ à nɛɛ lapa ɓɛɛ.
46015049	Ɓɔɔ kãntang keɓe, ruu nwàng naa zang ɓɔɔ Laa mãa wu nɛɛ tapuru ɓɛɛ. Lee ɓɔɔ ruu naa nw'ang ditɔ naa zang ɓɔɔ a nɛɛ lapa ɓɛɛ.
46015050	Manzung, n kɔ̀'ɔ nɔɔ nɛɛ vuu ɓɔɔ zang mãa nɛɛ yɔpɔ nɛɛ kaka, a ɓɔɔ zìi, daa nɔng ɓɔɔ Laa roo kpanti ɓi kpang. Vuu ɓɔɔ p'ũng katɔ, nwang vuu ɓɔɔ pñ̀ng kpang ɓi kpang.
46015051	Nɔɔ ɓaa shoo, n kɔɔ vuu ɓɔɔ bɛɛ zang waasɛ katɔ ɓɛɛ. Ruu vɔlɔ wu katɔ nandon kpang. Zang naa kɔ̃sɔ ruu bii ɓi katɔ kɔ jong nandon tantɛnang,
46015052	naa ɓɔɔ zang ka jìng ɓɛɛ. Ka ɓɔɔ zang naa jee vuukãng ɓɔɔ zang di nyaa vuu piti kagn ɓɛɛ. Zang nɛɛ jee tɔ zang piti ɓɔɔ ri vɔlɔ tɔ ri yuku paa tɔkn. Laa a ri kaa bii ɓɔɔ naa pũng takpang ɓɛɛ. Ka laa kaɓa, Laa naa kɔ̃sɔ ruu bii katɔ nandon.
46015053	Bii ɓuru kɔ pũng katɔ, ti vɔ katɔ ɓee, naa raa kaa vuu ɓɔɔ naa pũng takpang, ti vɔ takpang ɓɛɛ.
46015054	Ka laa ɓɔɔ bii ɓɔɔ pũng katɔ, ti vɔ katɔ kɔ̃sɔ bii, nwang kaa ɓɔɔ pũng takpang, ti vɔ takpang. Naa nwang kaa naa ɓɔɔ zang b'ee ka ka yeti labeenang Laa doo tɛ̃ɛtɛ̃ɛ ɓɛɛ. Zang beeyi nɛɛ, “Laa ɓa vɔrɔ yuu tɔ, ti ningsi naa vuu palɛnang vɔrɔ tɔ.”
46015055	“Vɔrɔ ɓa suru bii yuu takpang dondong. N'aa ɓɔɔ wu palɛ zang vuu nɛɛ mani ti takpang.”
46015056	Vɔrɔ nyɔ zang ɓi ka ruu vuu shi kpang ɓɔɔ zang palɛ ɓɛɛ. Vuu shi kpang ti walɛ kaka ɓi ka nyaa dannang ɓɔɔ Laa a ɓɛɛ.
46015057	Ruu zã̀a Laa tɔ, ka ruu ɓɔɔ shingnɛ, ruu ɓa vɔrɔ yuu vɔrɔ tɔ, nɛɛ vuu shi kpang piti ɓɛɛ. Ruu ɓa ri yuu nɛɛ naa vuu palɛnang Kpanti ɓuru Yeesɔ Kirisi.
46015058	Ka ruu nɔngkɔ, manzung, ɓɔɔ n kasɛ nɔɔ katɔ ɓɛɛ, n kɔɔ nɔɔ, nɔɔ shii nɛɛ kaka, vuu ɓɔɔ wu shing nɔɔ n'ɔɔ kɔ̃sɔ yeti manɛ kpang. Nɔɔ palɛ shoonang Kpanti ɓuru Yeesɔ Kirisi nɛɛ yeti manɛ nandon, ka ruu ɓɔɔ, nɔɔ zi tɔ nɛɛ shoonang ɓɔɔ nɔɔ pàl'ɛ Kpanti Kirisi naa nwǎng nɔɔ vuu tɔ̃ɔ katɔ ɓɛɛ.
46016001	Ka ruu saka ɓɔɔ nɔɔ kpalɛ nɛɛ nɔɔ yi zang ɓɔɔ ri dũng doo Laa kɔ, ɓɔɔ ri ka Urushalima naa nɛɛ mani ka bii ɓɛɛ. Nɔɔ palɛ doo naa ɓɔɔ n kɔɔrɔ zang ɓɔɔ ri ka rɛɛ Gãa Laa ɓɔɔ ka tipi Galatiya nɛɛ ri palɛ ɓɛɛ kɔ.
46016002	Ka diki Lahadi, zang ɓu wu zɔ̃ng vuu ɓɔɔ ka yeti saka ɓiɓɛ ɓɔɔ Laa a wu ɓɛɛ. Wu shingnɛ ka ruu shoonang Laa palɛnang. Nɔɔ palɛ nɔngkɔ sasak tɔ̀ɔ, ka laa ɓɔɔ n naa arɛ n leng nɔɔ, nɔɔ naa kp'alɛ̀ saka ɓɔɔ kaa takpang.
46016003	N nɛɛ naa shɛ̃ɛ nɔng manɛ tɔ, n naa bee labeenang n a zang ɓɔɔ nɔɔ shɛ̃ɛrɛ ri ɓɛɛ, n naa shong ri, ri daa nɛɛ labeenang kaɓa. Ri t'uu saka ɓɔɔ nɔɔ kpalɛ ɓɛɛ, ri daa nɛɛ mani ka Urushalima.
46016004	Naa dà'a ɓɔɔ n dà'a Urushalima jong, tɔ̀ɔ, ri ti daa nɛɛ n.
46016005	N mangnɛ nɛɛ n dà'a ka tipi Makidoniya, tɔ̀ɔ, n a nɔng manɛ kati, ka ruu ɓɔɔ n tɔ̀ɔ, n s'ɔɔ tipi Makidoniya ɓɛɛ.
46016006	N shing jìng nɛɛ n naa nwang nɛɛ nɔɔ diki bee katɔ tɔkɔlɔng. Ǹ naa nwang nɛɛ nɔɔ pũngku wu waa nyaa nɛɛ mani. N nɛɛ tɔɔ n daa kaa tɔ, n'ɔɔ a m vuu ɓɔɔ nɔɔ yi m naa nɛɛ mani ka bii ɓɛɛ. N'ɔɔ ti daa shing m kaa nɔng ɓɔɔ n kasɛ daanang ɓɛɛ piti.
46016007	N kasɛ kpang nɛɛ n nwang nɛɛ nɔɔ tɔkɔlɔng, n laabì'i daanang kpang. N shing jìng nɛɛ n naa nwang nɛɛ nɔɔ diki wu bee m katɔ tɔkɔlɔng naa Kpanti Yeesɔ Kirisi nɛɛ kasɛ tɔ ɓɛɛ.
46016008	N naa nwang ka Afisa ka nihn diki nyaalaa Pentiko wu a nɛɛ mani.
46016009	Laa puu m gbalang tɔ nɛɛ n palɛ shoonang bang ɓɔɔ nwang vuu tɔ̃ɔ ɓɛɛ, a zang dɔli ri shing jìng kaa tɔ̀'ɔ nɛɛ n kpang.
46016010	Timoti nɛɛ a tɔ ka nɔng manɛ, nɔɔ palɛ vuu naa ɓɔɔ wu tãa tìnang ɓɛɛ. Ka ruu ɓɔɔ, pàl'ɛ Kpanti Kirisi doo shoonang kɔ naa ɓɔɔ n palɛ ɓɛɛ.
46016011	Zang ɓɔɔ wu pɛ̃ɛrɛ wu naa vìi kpang. Nɔɔ yi wu naa kɔ jong, ka bii n'ɔɔ a wu vuu ɓɔɔ wu daa zanti nɛɛ mani ɓɛɛ. Tɔ̀ɔ, wu yi gbalang zanti ɓiɓɛ kaa tɔ̀'ɔ yeti ɓiɓɛ lasɛ katɔ kpang. Wu ti gbãayu wu naa ìi m ka nihn. Ruu nɛɛ zang ɓɔɔ ri dũng Laa ka nihn ruu gã wu katɔ.
46016012	Ka ruu jaanaa ɓuru Apolo, n gàar'ɛ wu gbãnggbãng nɛɛ wu dũng zang ɓɔɔ ri dũng Laa, wu naa leng jìng ka nɔɔ. A pɛ̃ɛrɛ ka jìng ɓiɓɛ nɛɛ daa naa ɓɔɔ wu a kãntang gn kpang. Nɛɛ walɛ gbalang tɔ, a ditɔ ka nɔng manɛ.
46016013	Nɔɔ gãng jìng waasɛ̃. Nɔɔ shii nɛɛ kaka ka danggn ɓɔɔ nɔɔ shing ɓɛɛ. N'ɔɔ yaa gn naa kpang, nɔɔ lakɛ yuu kagn.
46016014	Ka vuu piti ɓɔɔ nɔɔ palɛ, nɔɔ p'al'ɛ ka ruu ɓɔɔ, nɔɔ kasɛ zɔɔ katɔ ɓɛɛ.
46016015	Rɛɛ manzung, nɔɔ zi tɔ nɛɛ Sitifana nɛɛ zang ɓɔɔ ri ka gãa ɓiɓɛ rikɔ t'a Ruu Tɔ̃ɔ Laa shɔɔnang ka tipi Akaya. Ri ti a yuu ɓarɛ tɔ nɛɛ ri palɛ shoonang ri yi zang ɓɔɔ ri dũng Laa naa ka bii.
46016016	N gaa nɔɔ katɔ, nɔɔ a zang ɓɔɔ naa weɓe bannang katɔ. Nɔɔ ti seng zang ɓɔɔ ri palɛ shoonang nɛɛ ri katɔ.
46016017	N tãa tìnang tɔ dɔli ka ruu ɓɔɔ Sitifana nɛɛ Fɔtunati nɛɛ Akayiku ri a ka bii mɛɛ ka nihn ɓɛɛ. Ɓɔɔ n zi ri, nwang kaa naa n zili nɔkɔ.
46016018	Ri mã m danggn tɔ naa ɓɔɔ ri mã nɔɔ tɔ ɓɛɛ. Zang ɓɔɔ naa weɓe daa naa ɓɔɔ nɔɔ seng ri tɔ.
46016019	Zang ɓɔɔ ri dũng Laa ɓɔɔ ri ka tipi Asiya nandon, ri jee nɔɔ nyaa. Akpiila nɛɛ Pirisila, nɛɛ zang ɓɔɔ ri dũng Laa ɓɔɔ ri kpalɛ zɔɔ ka gãa ɓarɛ, ri ti jee nɔɔ nyaa jong tɔ̃ɔ tɔ̃ɔ. Ka ruu ɓɔɔ, nɔɔ nɛɛ ri gbete ka bii Kpanti Yeesɔ ɓɛɛ.
46016020	Zang ɓɔɔ ri dũng Laa ka nihn nandon, ri jee nɔɔ nyaa. N'ɔɔ ti j'ee zɔɔ nyaa jong nɔɔ kɔ̃ng zɔɔ katɔ ka ruu nung Laa.
46016021	Nkɔ Bulu, n bee nyaa kɔ n jee nɔɔ ɓee nɛɛ naa mɛɛ.
46016022	Zang ɓɔɔ nɛɛ kagn ɓɔɔ kasɛ ruu Kpanti Yeesɔ Kirisi kpang, Laa wu shingnɛ wu shaarɛ dondong. Kpanti ɓuru Yeesɔ Kirisi a ta.
46016023	Kpanti ɓuru Yeesɔ Kirisi wu palɛ nɔɔ tɔ̃ɔ.
46016024	N kasɛ ruu manɛ katɔ nandon, ka ruu ɓɔɔ, ruu nandon ruu ɓakɛ zɔɔ tɔ, nɛɛ Yeesɔ Kirisi ɓɛɛ.
47001001	Labeenang keɓe a nɛɛ bii mɛɛ nkɔ Bulu, ɓɔɔ Laa kasɛ m katɔ, a n nwang zang shoonang Yeesɔ Kirisi ɓɛɛ. A ɓɔɔ manzung ɓuru Timoti, ɓɔɔ dũng doo Laa kɔ ɓɛɛ. Ruu bè'e zang ɓɔɔ ri dũng Laa ɓɔɔ ri ka Koranti, nɛɛ zang Laa nandon ɓɔɔ ri ka tipi Akaya nandon ɓɛɛ.
47001002	N gaa Daa ɓuru Laa, nɛɛ Kpanti Yeesɔ Kirisi nɛɛ ri a nɔɔ tìnang tãanang, ri ti shingnɛ yeti manɛ wu valɛ katɔ.
47001003	Ruu zãa Laa ɓɔɔ wukɔ Daa wukɔ ti Là'a Kpanti ɓuru Yeesɔ Kirisi ɓɛɛ. Daa ɓɔɔ gn zang kɔng wu dɔli ɓɛɛ. Wukɔ Laa ɓɔɔ mã zang danggn ka zɔ̃ngzɔ̃ng ɓɛɛ.
47001004	M'ã ruu danggn ka ɓɔɔ ruu dang jìng ɓɛɛ, tɔ̀ɔ, ruu zunung naa ɓɔɔ ruu mã zang ɓɔɔ ri dang jìng ka zɔ̃ngzɔ̃ng danggn kaa jong ɓɛɛ. Zɔ̃ng danggn ɓɔɔ Laa mã ruu ɓɛɛ.
47001005	Kirisi dang jìng tɔ, a ruu ti dang jìng tɔ jong naa ɓɔɔ wu dang ɓɛɛ. A naa ɓɔɔ Laa mã Kirisi danggn, Laa ti mã ruu danggn doo nɔngkɔ nɛɛ bii Yeesɔ Kirisi.
47001006	Naa ruu dàng jìng, jìng dannang ɓuru keɓe, wukɔ mã nɔɔ danggn, wu ti ta yuu manɛ. Laa nɛɛ mã ruu danggn tɔ, mã nɔɔ danggn tɔ jong, tɔ̀ɔ, n'ɔɔ zunung ɓɔɔ nɔɔ mã danggn kaa jong ka zɔ̃ng jìng dannang kɔ ruu dang ɓee.
47001007	Ka ruu nɔngkɔ, ruu yaa gn ɓɔɔ ruu shing ka bii manɛ kpang. Ka ruu ɓɔɔ, ruu zi tɔ nɛɛ naa wee nɔɔ dang jìng tɔ naa ɓɔɔ ruu dang ɓee, Laa mã nɔɔ danggn kana naa ɓɔɔ wu mã ruu ɓɛɛ.
47001008	Rɛɛ manzung ɓuru, ruu kasɛ nɛɛ danggn jìng ɓɔɔ ruu dang ka tipi Asiya wu ning nɔɔ kpang. Jìng dannang kaɓa, bang dɔli, bɛɛ ruu yaa gn naa tɔ nɛɛ ruu nwàng tɔ̀'ɔ ningkãari kpang.
47001009	Ruu tɔɔ ɓuru naa zang dɔng ruu ruu tɔ, zang nyɔ ruu vɔrɔ. A ɓeekpang vuu keɓe palɛ nɔngkɔ, tɔ̀ɔ, wu tusu ruu nɛɛ r'uu di yuu ka bii ɓuru kpang, ruu di yuu ka bii Laa ɓɔɔ wisi zang paa nɛɛ saa ɓɛɛ.
47001010	Ta yuu ɓuru ka jìng dannang ɓɔɔ bang dɔli, ɓɔɔ nɛ̀'ɛ nyɔ ruu vɔrɔ kaɓa, naa ta yuu ɓuru ditɔ. Ruu shing gn ɓuru tɔ, ka bii ɓiɓɛ nɛɛ, naa ta yuu ɓuru ɓi kaa nɔngkɔ sasak.
47001011	Nɔɔ nɛɛ yi ruu naa katɔ ka bii, n'ɔɔ gàa ruu Laa ɓɛɛ. Tɔ̀ɔ, Laa wu ta gaanang ɓɔɔ zang dɔli ri gaa wu ka yuu ɓuru kati. Wu shingnɛ, ruu tãa tìnang kati. Tɔ̀ɔ, zang dɔli ri mɛɛ nyaa kaa lapa, ri zãa wu kati ka ruu ɓuru.
47001012	Vuu ɓɔɔ ruu tuu yuu ɓuru kagn lapa gbete, rɛ̃rɛnang ɓuru kɔɔ ruu nɛɛ nwannang ɓuru ka koo keɓe, nɛɛ vuu ɓɔɔ ruu palɛ nɛɛ nɔɔ, ruu palɛ nizang nɛɛ yeti gbete, naa ɓɔɔ Laa kasɛ ɓɛɛ. Ruu palɛ wu ka doo zũnang yuu ɓuru kpang, ruu palɛ nɛɛ naa vuu palɛnang tɔ̃ɔ ɓɔɔ Laa pàl'ɛ ruu ɓɛɛ.
47001013	Ruu bè'e nɔɔ ɓuru vuu ɓɔɔ nɔɔ gãrɛ, nɔɔ zi katɔ ɓɛɛ kɔ shɛ̃ɛning. N shing gn nɛɛ nɔɔ naa zi ditɔ nandon kpãngkpãng.
47001014	Vuu ɓɔɔ nɔɔ zi kãntang keɓe gn nandon kpang. Tɔ̀ɔ, ka diki ɓɔɔ Kpanti ɓuru Yeesɔ a kagn, n'ɔɔ naa tuu yuu ka ruu ɓuru naa ɓɔɔ ruu naa tuu ka ruu manɛ ɓɛɛ.
47001015	N zi tɔ nɔngkɔ kɔ, n mang ka yeti mɛɛ nɛɛ n gaayu n leng nɔɔ, tɔ̀ɔ, n'ɔɔ tãa tìnang kaa dakn ziti.
47001016	Bɛɛ n mangnɛ nɛɛ, n leng nɔɔ ka gbalang ɓɔɔ n daa Makidoniya ɓɛɛ, n nɛɛ ti gbãayu kaa tɔ, n ti sɔɔ nɔng manɛ. Tɔ̀ɔ, n'ɔɔ yi m naa kaa bii, nɛɛ vuu ɓɔɔ n daa Yahudiya nɛɛ mani ɓɛɛ.
47001017	Ɓɔɔ n mangnɛ, n tɔɔ, n a ka bii manɛ ɓɛɛ, nɔɔ kɔ̀'ɔ nɛɛ rɛ̃rɛnang mɛɛ daa gn gbete kpang ya? Nɔɔ zi manɛ ɓu nɛɛ n mang vuu ka yeti mɛɛ naa ɓɔɔ zang koo ri palɛ ɓɛɛ ya? Tɔ̀ɔ, n kasɛ nyaa kaa nɛɛ “Nn” a ɓɔɔ kaa nɛɛ “Kpang” làa gbete ya?
47001018	Nɔɔ zi tɔ nɛɛ Laa suu sè'e ɓi kpang, doo nɔngkɔ, ruu ɓɔɔ ruu kɔ̀ɔ nɔɔ, ɓi ruu ɓɔɔ zang kɔɔ nɛɛ “Nn”, zang ti kɔsɔ nyaa nɛɛ “Kpang” làa gbete kpang.
47001019	Ka ruu ɓɔɔ, Yeesɔ Kirisi Jaa Laa, ɓɔɔ Siila nɛɛ Timoti, a ɓɔɔ nkɔ, ruu kɔɔ ruu ɓiɓɛ ka teteng manɛ ɓɛɛ, ɓi zang ɓɔɔ kasɛ nyaa nɛɛ “Nn” a ɓɔɔ nɛɛ “Kpang” kpang. Yeesɔ kɔɔ ɓi ruu ɓɔɔ nizang kɔ diki diki, ta nyaa ziti ɓi jong kpang.
47001020	Ka ruu ɓɔɔ, nyaa ɓɔɔ Laa a zang nandon, Laa palɛ katɔ nɛɛ bii ɓiɓɛ kɔ. Ka ruu nɔngkɔ, ruu nɛɛ kɔɔ tɔ nɛɛ, “Wu nwang nɔngkɔ” nɛɛ bii Yeesɔ Kirisi, ruu a Laa ɓuru bannang.
47001021	Ɓi Laa nɛɛ yuu ɓiɓɛ shing ruu, ruu zi gbãnggbãng nɛɛ ruu wàlɛ̀ suru bii ɓɔɔ waa nyaa tɔ nɛɛ nɔɔ, nɛɛ bii Yeesɔ Kirisi ɓɛɛ. Wukɔ nɛɛ yuu ɓiɓɛ shɛ̃ɛrɛ ruu, a kusu ruu dang gbete.
47001022	Shing vuu ka bii ɓuru, tɔ̀ɔ, zang ri zi kaa gn nɛɛ rùu ɓɔɔ ɓiɓɛ. A a ruu Suru ɓiɓɛ tɔ ka yeti, tɔ̀ɔ, ruu zi kaa gn nɛɛ naa 'a ruu vuu ɓɔɔ wu shing ruu katɔ ɓɛɛ ditɔ nandon.
47001023	Laa kɔ kɔ̀ɔ r'uu tɔ̃ɔ ka yuu mɛɛ, N à Koranti takpang, ka ruu ɓɔɔ, n kasɛ n tɔɔ, n kpãa nɔɔ takpang ɓɛɛ.
47001024	Wu ka ruu ɓɔɔ ruu nɛɛ, rukɔ r'uu tusu nɔɔ vuu ɓɔɔ nɔɔ shing danggn kagn ɓɛɛ kpang. Ruu zi tɔ, nɔɔ shii tɔ gbãnggbãng, ka danggn ɓɔɔ nɔɔ shing ɓɛɛ. Ruu palɛ shoonang ɓuru nɛɛ nɔɔ, tɔ̀ɔ, n'ɔɔ tãa tìnang kati kɔ jong.
47002001	N mang m tɔ ka yeti mɛɛ nɛɛ, n leng jìng tɔ̀'ɔ nɔɔ, n làsɛ̀ nɔɔ yeti tɔkn kpang.
47002002	Ka ruu ɓɔɔ, n nɛɛ lasɛ nɔɔ yeti tɔ, wi yaa kati ɓɔɔ shing m yeti mɛɛ wu valɛ wiya? Yaa ɓi doo zang ɓɔɔ n lasɛ ri yeti keɓe kɔ.
47002003	Ka ruu nɔngkɔ, n bèe nɔɔ labeenang kaɓa. N kasɛ kpang n a ka bii manɛ, yeti wu lasɛ m nɛɛ nɔɔ ɓɔɔ nɔkɔ nɛ̀'ɛ shing m, n tãa tìnang ɓɛɛ kpang. Ka ruu ɓɔɔ, n zi tɔ ka yeti mɛɛ, n nɛɛ tãa tìnang tɔ, nɔɔ piti nɔɔ tãa tìnang tɔ jong.
47002004	Ɓɔɔ n bèe nɔɔ labeenang kaɓa, vuu kpãa m ka yeti dɔli, a yeti mɛɛ ti lasɛ katɔ gbãnggbãng. N kaa nɛɛ miiri. N kasɛ kpang, n lasɛ nɔɔ yeti kpang. N kasɛ katɔ kɔ jong, nɔɔ zi naa ɓɔɔ n kasɛ nɔɔ gbãnggbãng nandon ɓɛɛ.
47002005	A naa zang ɓɔɔ kagn, lasɛ rɛɛ zang ɓɔɔ yeti ka teteng manɛ, lasɛ ɓi nkɔ yeti kpang. Lasɛ ɓi nɔkɔ nandon yeti. N kɔɔ vuu keɓe ka ruu ɓɔɔ, n kasɛ n kpãa zang kaɓa nyaa dɔli kpang.
47002006	Gbalang ɓɔɔ zang nimbang ka teteng manɛ ri sɔɔyi, ri dàng yɔɔ kaɓa jìng, daa tɔ.
47002007	Kãntang keɓe, nɔɔ yaa wu gbalang ta, nɔɔ mã wu danggn, tɔ̀ɔ, rɛ̃rɛnang dɔli wu ɓa kaka ɓiɓɛ kpang.
47002008	Ka ruu nɔngkɔ, n gaa nɔɔ nɔɔ p'al'ɛ vuu ɓɔɔ wu zirɛ nɛɛ nɔɔ kasɛ wu katɔ gbãnggbãng ɓɛɛ.
47002009	N bèe nɔɔ labeenang kaɓa, ka ruu ɓɔɔ, n kasɛ n gãsɛ nɔɔ ɓɛɛ, n zirɛ naa nɔɔ dũng vuu ɓɔɔ n kɔɔ nɔɔ katɔ, ka vuu piti ɓɛɛ.
47002010	Zang piti ɓɔɔ nɔɔ yaa wu gbalang vuu shi kpang ɓɔɔ wu palɛ ɓɛɛ, n yaa wu tɔ jong. Naa vuu ɓɔɔ kagn nizang, ɓɔɔ n nɛɛ yaa zang gbalang ɓiɓɛ katɔ ɓɛɛ, n yaa zang gbalang ɓiɓɛ tɔ ka tìng Yeesɔ Kirisi ka ruu manɛ.
47002011	Tɔ̀ɔ, wu zãa Sheetang gbalang ɓɔɔ wu vang ruu ka yuu ɓɛɛ. Ka ruu ɓɔɔ, ruu zi vuu ɓɔɔ wu mang ɓi tɔ ɓɛɛ.
47002012	Ɓɔɔ n a ka Torowasa, n tɔɔ, n naa kɔɔrɔ zang Ruu Tɔ̃ɔ ka yuu Yeesɔ Kirisi. N zirɛ, Kpanti Laa puu m gbalang shoonang tɔ ka nɔng.
47002013	A ka ruu ɓɔɔ n ìi manzung Titu ka nɔng kpang, vuu bì'i kpãa m ka yeti dɔli. Ka ruu nɔngkɔ, n yaa rɛɛ zang gari kaɓa, a n daa ka gari Makidoniya.
47002014	Ruu zãa Laa tɔ, ka ruu ɓɔɔ, sɔ̀'ɔ ruu tìng diki diki, a ruu ɓa Sheetang yuu tɔ, ka ruu ɓɔɔ, ruu ɓakɛ yuu tɔ nɛɛ Yeesɔ Kirisi ɓɛɛ. A ti shingnɛ, zang tãlɛ yee ɓiɓɛ nɛɛ nɔng piti piti nɛɛ bì'i ɓuru, naa ɓɔɔ vuu ɓɔɔ pũngku sɛ̃ɛ tɔ̃ɔ, t'alɛ̀ nɔng ɓɛɛ.
47002015	Ruu ɓuru kaa naa vuu ɓɔɔ a sɛ̃ɛ tɔ̃ɔ, ɓɔɔ Kirisi dɔ̀'ɔ Laa ɓɛɛ. Ka ruu ɓɔɔ, rukɔ kɔɔrɔ zang ɓɔɔ Laa ta yuu ɓarɛ kana, nɛɛ zang ɓɔɔ ri shàar'ɛ ɓarɛ kana Ruu Tɔ̃ɔ ɓɔɔ ka yuu Yeesɔ Kirisi ɓɛɛ.
47002016	Ka nɔng zang ɓɔɔ ri shàar'ɛ katɔ, ɓi vuu ɓɔɔ a sɛ̃ɛ ɓɔɔ nyɔ zang vɔrɔ ɓɛɛ. Ka nɔng zang ɓɔɔ Laa ta yuu ɓarɛ kana, ɓi vuu ɓɔɔ a zang suru bii ɓɛɛ. Ɓu wi zunung shoonang keɓe palɛnang wiya?
47002017	Ruu ɓuru naa zang dɔli ɓɔɔ, ruu Laa nwàng ri ɓarɛ kaa gbalang ɓɔɔ ri kãa vuu shaanang nɛɛ mani ɓɛɛ kpang. Ruu palɛ shoonang ɓuru nɛɛ yeti gbete. Ruu kɔɔ ruu Laa ɓuru naa ɓɔɔ Laa tusu ruu gbalang ɓɛɛ. Naa zang nyaa shoonang ɓiɓɛ, a ɓɔɔ kaa naa zang shoonang Yeesɔ Kirisi.
47003001	Nwàng kaa naa ɓɔɔ ruu dɔɔ yuu ɓuru tɔkn ɓɛɛ ya? Ruu ɓuru naa zang ɓɔɔ kpang. Ruu kasɛ labeenang ɓɔɔ kɔɔ zang ruu ka yuu ɓuru nɛɛ ruu zang ɓɔɔ ri dũng Laa nizang ɓɛɛ kpang. Ruu kasɛ zang ɓɔɔ wu bee nɔɔ labeenang keɓe kpang, ruu ti kasɛ nɛɛ naa manɛ kpang.
47003002	Nɔɔ nɛɛ yuu manɛ, nɔkɔ labeenang ɓɔɔ kɔɔ zang ruu ka yuu ɓuru ɓɛɛ. Labeenang keɓe, zang bèe ka yeti manɛ tɔɔ, zang piti ri zi kati, ri ti gãrɛ.
47003003	Nɔɔ tusu tɔ nɛɛ, nɔkɔ labeenang keɓe ɓɔɔ Yeesɔ Kirisi nɛɛ yuu ɓiɓɛ beeyi ɓɛɛ, a shong nyaa kaa nɛɛ mani nɛɛ bii ɓuru. Bee labeenang keɓe nɛɛ mii vuu ɓɔɔ zang bee laa nɛɛ mani ɓɛɛ kpang. Bee ɓi nɛɛ Suru Laa ɓɔɔ ningkãari ɓɛɛ. Bee wu ka rɛɛ tari pɛkɛtɛ ɓɔɔ zang bee vuu kagn ɓɛɛ kpang. Beere ɓi ka yeti shɔnzang.
47003004	Ruu kɔɔrɔ vuu keɓe, ka ruu ɓɔɔ, Yeesɔ Kirisi shingnɛ, ruu yaa gn naa ka bii Laa kpang ɓɛɛ.
47003005	Vuu ɓɔɔ kagn ka bii ɓuru, ɓɔɔ shingnɛ ruu kɔɔyi nɛɛ, ruu zunung shoonang keɓe palɛnang katɔ kpang. Kaka ɓuru a ɓi nɛɛ bii Laa.
47003006	Wukɔ a ruu kaka, ruu palɛ wu shoonang naa ɓɔɔ nyaa dannang shɔɔ kɔɔ ɓɛɛ. Wu nyaa dannang shɔɔ ɓɔɔ zang bee katɔ ɓɛɛ kpang, ɓi ɓɔɔ Suru Laa. Nyaa dannang ɓɔɔ zang bee katɔ, nyɔ zang ɓi vɔrɔ, a Suru Laa a zang ɓi suru bii.
47003007	Zang bee nyaa dannang kaɓa ɓi ka tari, a bannang Laa tusu bii katɔ ka diki ɓɔɔ wu a zang nyaa dannang kaɓa ɓɛɛ. Waa nyaating Musa yakɛ ka ruu bannang keɓe. Naa doo wee yakɛnang waa nyaating Musa shaarɛ katɔ ɓee, yakɛnang bì'i kɔlɔ dɔli, daa ɓɔɔ zang Isirela ri shing jìng ka waa nyaating Musa kpang.
47003008	Bannang Laa nɛɛ tusu bii, ka ɓɔɔ Laa a zang nyaa dannang ɓɔɔ nyɔ zang vɔrɔ katɔ ɓɛɛ naa weɓe. A bannang ɓɔɔ tusu bii ka ɓɔɔ zang nwangsɛ nyaa dannang shɔɔ keɓe, ɓa ɓɔɔ tìng shɔɔnang kaɓa bannang katɔ kpang ya?
47003009	Naa nyaa dannang ɓɔɔ nyɔkɔ zang vɔrɔ a nɛɛ bannang ning. A bannang nyaa dannang shɔɔ ɓɔɔ ta yuu zang naa nw'ang ɓi kaa biya?
47003010	Nizang, vuu ɓɔɔ ɓeleng bannang ɓiɓɛ kagn, nwang tɔ naa vuu ɓɔɔ kpang, ka ruu ɓɔɔ bannang ɓɔɔ kãntang ɓa wu tɔ ɓɛɛ.
47003011	Ka ruu ɓɔɔ, naa vuu ɓɔɔ t'ɛɛ katɔ nɛɛ a nɛɛ bannang ning, bannang vuu ɓɔɔ nwang ɓi dondong keɓe ɓa ɓɔɔ vuu ɓɔɔ t'ɛɛ katɔ kaɓa katɔ.
47003012	Ka ruu ɓɔɔ, ruu shing gn naa weɓe, ruu rang yee, nyaa zàa ruu kpang.
47003013	Ruu ɓuru naa Musa ɓɔɔ zùu vuu ka yuu, ka ruu ɓɔɔ, zang Isirela ri nɛɛ zi yakɛnang bannang Laa, ɓɔɔ shaarɛ kana ka waa nyaating ɓiɓɛ ɓɛɛ kpang.
47003014	Nizang, yeti ɓarɛ kpãa nyaa vuu zinang katɔ. Vuu ɓɔɔ yirɛ, a nɛɛ mani lɛɛkɔ, zang zùu yeti ɓarɛ doo nɛɛ sɛ̃ɛ fɔ̃ɔrɔ ɓɔɔ Musa z'uu yuu ɓiɓɛ nɛɛ mani ɓɛɛ. Ri nɛɛ gã labeenang ɓɔɔ nyaa dannang ɓɔɔ gbaala kagn, ri zi vuu ɓɔɔ kagn ɓɛɛ kpang. Zang nɛɛ raa zang ɓɔɔ dũng kaa Laa tɔ, tɔ̀ɔ, Kirisi wu puu zang sɛ̃ɛ fɔ̃ɔrɔ ɓɔɔ zuu zang jìng kaɓa kati.
47003015	Naa doo lɛɛkɔ keɓe, zang nɛɛ gã ri nyaa dannang Musa, sɛ̃ɛ fɔ̃ɔrɔ keɓe zùu yeti ɓarɛ doo katɔ.
47003016	Zang nɛɛ raa jìng ka bì'i Kpanti Laa, Kirisi wu puu zang sɛ̃ɛ fɔ̃ɔrɔ keɓe kati.
47003017	Kpanti Laa keɓe, ɓi wukɔ Suru. Zang ɓɔɔ Suru Kpanti Laa nɛɛ kagn bii ɓiɓɛ, zang keɓe wɔ ɓi tɔ.
47003018	Ɓɔɔ ruu dũng Laa nɔngkɔ, sɛ̃ɛ fɔ̃ɔrɔ keɓe zùu jìng ɓuru kpang, ruu zi bannang Kpanti Laa katɔ. Bannang keɓe, ɓɔɔ a nɛɛ bii Kpanti Laa ɓɔɔ ɓi suru ɓɛɛ, rìs'i ruu kana, tɔ̀ɔ, ruu nwang naa wukɔ. Ti gìs'i ruu bannang ɓɔɔ naa ɓɔɔ ɓiɓɛ gbãnggbãng ɓɛɛ kana, ka yuu zɔɔ, yuu zɔɔ.
47004001	Gn ɓuru kɔng Laa, a a ruu shoonang keɓe nɛɛ ruu palɛ. Ka ruu nɔngkɔ, ruu yaa gn naa kpang.
47004002	Rùu dɔ̃ vuu ɓɔɔ zang waasɛ katɔ, nɛɛ vuu yusɛ̃ɛ tɔ piti nɛɛ kaa. Ruu palɛ vuu tɔ̀'ɔ nɛɛ sè'e kpang. Ruu ti risi ruu Laa tɔ̀'ɔ wu raa sè'e kpang. Ruu kɔɔ r'uu ɓɔɔ nizang ka dalɛ, ka tìng Laa. Ruu kasɛ nɛɛ zang ɓu wu zi ka yeti ɓiɓɛ nɛɛ ruu ɓuru zang tɔ̃ɔ.
47004003	Naa zang ɓɔɔ kagn, r'uu kɔ ruu kɔɔrɔ ɓee, kpãa ri nyaa zinang katɔ. Zang keɓe, ɓi zang ɓɔɔ ri shaarɛ katɔ ɓɛɛ kɔ shɛ̃ɛning.
47004004	Ri shing danggn kpang ka ruu ɓɔɔ Sheetang ɓɔɔ wukɔ kpanti koo keɓe, zãa yeti ɓarɛ vuu zinang katɔ ɓɛɛ. Zãa ri zinang nɔng ɓɔɔ yakɛ ka bii ɓarɛ katɔ. Nɔng yakɛnang ɓɔɔ a nɛɛ Ruu Tɔ̃ɔ ɓɔɔ ka yuu bannang Yeesɔ Kirisi, ɓɔɔ wu doo Laa kɔ gbãnggbãng ɓɛɛ.
47004005	Ka ruu ɓɔɔ, ruu kɔɔ nɔɔ ruu ka yuu ɓuru kpang ɓɛɛ. Ruu kɔɔ nɔɔ ka yuu Yeesɔ Kirisi, nɛɛ wukɔ Kpanti, a ruu ɓuru kaa zang shoonang manɛ ka ruu Yeesɔ.
47004006	Laa ɓɔɔ kɔɔyi nɛɛ, “Nɔng yakɛ ta ka nɔng ɓɔɔ tɔ̀ɔ katɔ ɓɛɛ,” ɓi doo wukɔ shing nɔng yakɛnang ɓiɓɛ, yakɛ yeti ɓuru. A shingnɛ ruu zi bannang Laa ka waa nyaating Yeesɔ Kirisi.
47004007	Ka ruu ɓɔɔ, a ruu vuu ɓɔɔ bang keɓe, rùu ɓɔɔ ruu nwang ɓuru naa ɓari tapɔng. Tɔ̀ɔ, zang zi kati nɛɛ naa vuu palɛnang bang keɓe, ɓi ɓɔɔ Laa, wu ɓɔɔ ɓuru kpang.
47004008	Zang dǎng ruu jìng diki diki, a ruu yaa vuu ɓɔɔ ruu palɛ ɓɛɛ ka takpang. Lee ɓɔɔ rɛ̃rɛnang ɓuru vãarɛ katɔ, a ruu yaa gn naa kaa takpang.
47004009	Zang ɓɔɔ ri shing jìng nɛɛ ruu kpang, ri dɔli, a Laa yaa ruu kpang. Lee ɓɔɔ zang nyɔ ruu, ruu roo ka tipi, a ruu vɔ kaa takpang.
47004010	Diki diki ruu malɛ yuu ɓuru katɔ ka naa vɔrɔ, naa ɓɔɔ Yeesɔ Kirisi vɔ ɓɛɛ. Wee ruu nwang ningkãari ɓee, zang zi kaa wukɔ nɛɛ Yeesɔ ɓi doo ningkãari kɔ.
47004011	Ka nwannang ɓuru nandon, ruu malɛ yuu ɓuru ka naa vɔrɔ ka ruu Yeesɔ, tɔ̀ɔ, zang zi kati ka bii ɓuru ɓɔɔ vɔ katɔ keɓe, nɛɛ Yeesɔ ɓi doo ningkãari.
47004012	Nwàng ɓi kaa naa ɓɔɔ ruu màlɛ̀ yuu ɓuru tɔ ka naa vɔrɔ, ka ruu nɔngkɔ, nɔɔ wàlɛ̀ suru bii tɔ ɓɛɛ.
47004013	Wee Suru ɓɔɔ shing zang, zang shing danggn a zang bee vuu keɓe nɛɛ, “N shing danggn tɔ, ka ruu nɔngkɔ, n rang yee.” Wukɔ ti kagn yeti ɓuru. Ka ruu nɔngkɔ, ruu rang yee jong.
47004014	Ruu zi tɔ, Laa ɓɔɔ wisi Kpanti Yeesɔ paa nɛɛ saa naa wisi ruu paa ditɔ jong naa ɓɔɔ wu wisi Yeesɔ ɓɛɛ. Wu tuu ruu nɛɛ nɔɔ dɔ̃ɔ gbete, wu daa nɛɛ ruu ka ting Yeesɔ.
47004015	Vuu keɓe nandon, zang palɛ ka ruu manɛ kɔ. Tɔ̀ɔ, Laa nɛɛ pàlɛ̀ zang dɔli tɔ̃ɔ tɔ, nɛɛ ta yuu ɓarɛ tɔ, ri a Laa bannang kati, ri ti zãa wu.
47004016	Ka ruu nɔngkɔ, ruu yaa gn naa kpang. Naa wee bii biling ɓuru pũng katɔ ɓee, bii suru ɓuru ri ɓi shɔɔ diki diki.
47004017	Jìng dannang kɔ ruu dang ɓee, bee kpang. Daa doo vuu ɓɔɔ a ɓɛɛ kpang. Jìng dannang keɓe, atɛ vuu ɓɔɔ bang katɔ, ɓɔɔ nwang ɓi dondong. Vuu ɓɔɔ zang gãsɛ nɛɛ mani ɓi kagn kpang.
47004018	Ka ruu ɓɔɔ, ruu shing jìng ɓuru ka vuu ɓɔɔ zang zì nɛɛ jìng ɓɛɛ kpang. Ruu shing jìng ɓuru ka vuu ɓɔɔ zang zi nɛɛ jìng kpang ɓɛɛ. Vuu ɓɔɔ zang zì nɛɛ jìng, nwang ɓi sasak kpang, ɓi vuu ɓɔɔ zang zi nɛɛ jìng kpang kɔ nwang dondong.
47005001	Ruu zi tɔ, diki ɓɔɔ bii ɓuru kɔ nwàng naa putali nɛɛ tantɛ tɔ, Laa naa a ruu bii ditɔ ka lapa, ɓɔɔ ruu naa nwang kagn. Bii ɓɔɔ wu a ruu keɓe nwang ɓi dondong.
47005002	Kãntang keɓe, wee ruu nwàng nɛɛ bii ɓuru ɓɛɛ, ruu tãa tìnang kpang, ruu zaa katɔ. Ka ruu ɓɔɔ, ruu kasɛ Laa wu hãa ruu bii ɓuru kaɓa ɓɔɔ a nɛɛ lapa ɓɛɛ.
47005003	Ruu kasɛ ruu nwang nɛɛ bii shɔɔ ɓuru, tɔ̀ɔ, ruu nwàng kaa tɔ̀'ɔ bii kagn kpang kpang.
47005004	Ka wee ruu nwang doo ka bii ɓuru kɔ nwàng naa putali ɓee, ruu zirɛ mɔɔ kɔɔ nɛɛ ruu dang jìng, a ruu zaa katɔ. Ruu tɔɔ kpang nɛɛ ruu kasɛ bii ɓuru ɓɔɔ ka koo keɓe takpang kpang. Ruu kasɛ nɛɛ zang hãa ruu bii ɓuru ɓɔɔ a nɛɛ lapa ɓɛɛ. Tɔ̀ɔ, suru bii ɓɔɔ waa nyaa kpang wu t'a nɔng, wu ningsi vɔrɔ kati.
47005005	Laa kɔ nɛɛ yuu ɓiɓɛ kpàlɛ̀ ruu bii ka ruu bii kɔ̃sɔnang keɓe, a a ruu suru ɓiɓɛ nɛɛ, tɔ̀ɔ, zang zi kaa gn nɛɛ wu a ruu vuu piti ɓɔɔ wu shing ruu ɓɛɛ katɔ.
47005006	Ka ruu nɔngkɔ, diki diki ruu yaa gn naa kpang. Ruu zi tɔ nɛɛ wee ruu nwang doo ka bì'i shɔnzang ɓuru ɓee, ruu nwang gn nɛɛ kpanti Yeesɔ nɔng gbete kpang.
47005007	Ka ruu ɓɔɔ, nwannang ɓuru ɓi vuu danggn shinnang, wu vuu ɓɔɔ zang zi nɛɛ jìng kpang.
47005008	Ruu yaa gn naa kpang. Ruu kasɛ katɔ kɔ jong, ruu yaa bii kɔ wukɔ gãa ɓuru ɓee, ruu daa nwang kaa nɛɛ Kpanti Yeesɔ.
47005009	Ruu kasɛ, naa ruu doo ka bii keɓe, naa ruu doo ka lapa, ruu palɛ vuu ɓɔɔ shing wu, wu tãa tìnang ɓɛɛ.
47005010	Ka ruu ɓɔɔ, ruu nandon ruu naa shii ditɔ ka tìng Yeesɔ Kirisi, wu jɛ̃ɛ ruu ruu. Wu jɛ̃ɛ ruu ruu, wu palɛ zang ɓu vuu naa ɓɔɔ daa naa katɔ ɓɛɛ. Yeesɔ pàl'ɛ ruu vuu ka doo vuu tɔ̃ɔ nɛɛ vuu shi kpang ɓɔɔ zang ɓu palɛ ka koo keɓe ɓɛɛ.
47005011	Ruu zi vuu ɓɔɔ zang ɓaa nɛɛ zang kaa vɔrɔ Laa tɔ, ka ruu nɔngkɔ, ruu bàk'ɛ zang piti. Laa zi ruu nung tɔ dɔ̃ɔ gbete, n ti shing gn nɛɛ, ka yeti manɛ, nɔɔ zi ruu nung tɔ gbãnggbãng.
47005012	Ruu tɔɔ kpang nɛɛ, ruu b'ee nɔɔ labeenang ɓɔɔ kɔɔ nɔɔ ruu ka yuu ɓuru tɔkn kpang. Ruu tɔɔ ruu a nɔɔ manɛ vuu tɔ̃ɔ ɓɔɔ shingnɛ nɔɔ tuu yuu manɛ ka ruu ɓuru ɓɛɛ. Tɔ̀ɔ, n'ɔɔ walɛ vuu ɓɔɔ nɔɔ kɔɔ zang ɓɔɔ ri kɔɔrɔ ruu bang bang ka yuu vuu ɓɔɔ ri zi ka bii zang, wu ka yuu vuu ɓɔɔ ka yeti ɓarɛ ɓɛɛ kpang kati.
47005013	Naa shoko nɛɛ ta ruu katɔ, ɓi ka ruu ruu Laa. Ruu nɛɛ shoko kpang, ɓi ka ruu manɛ.
47005014	Ɓi kasɛnang ɓɔɔ Yeesɔ kasɛ ruu nɛɛ mani kɔ yiti ruu. Ka ruu ɓɔɔ, ruu zi ɓuru tɔ nɛɛ, zang gbete vɔ tɔ ka ruu zang piti. Nwang ɓi kaa naa ɓɔɔ ri nandon ri vɔ jong nɛɛ wu ɓɛɛ.
47005015	Vɔ ka ruu zang piti, tɔ̀ɔ, zang ɓɔɔ ri doo ningkãari ri nwàng tɔ̀'ɔ, nwannang yuu ɓarɛ kpang. Ri nwang ɓarɛ kaa nwannang zang ɓɔɔ vɔrɛ, a zang wisi wu paa tɔkn ningkãari ka ruu ɓarɛ ɓɛɛ.
47005016	R'uu dɔ̀ng zang ɓɔɔ ruu, tɔ̀'ɔ ka doo nwannang shɔnzang kpang. Nizang, ɓeleng ruu dɔ̀ng Yeesɔ Kirisi ruu ka gbalang kaɓa kɔ, a kãntang keɓe, ruu palɛ tɔ̀'ɔ nɔngkɔ kpang.
47005017	Ka ruu nɔngkɔ, zang ɓɔɔ nɛɛ ɓakɛ yuu ɓiɓɛ tɔ nɛɛ Yeesɔ Kirisi, ɓi kaa zang shɔɔ. Gbalang nwannang gbaala ɓiɓɛ ɓa ɓi tɔ. Nwannang ka gbalang shɔɔ gaayu tɔ.
47005018	Ɓi Laa ɓɔɔ risi ruu, ɓɔɔ ruu shing jìng nɛɛ wu kpang, ruu nwang wusang ɓiɓɛ kɔ, palɛ vuu keɓe. A a ruu shoonang nɛɛ ruu risi zang ɓɔɔ ta wu, ri nwang wusang ɓiɓɛ.
47005019	Vuu ɓɔɔ n kɔɔ keɓe, Laa kãa gbalang ɓɔɔ wu rìs'i zang koo piti, ri nwang rɛɛ wusang ɓiɓɛ nɛɛ bii Yeesɔ Kirisi. Yaa ri gbalang vuu shi kpang ɓɔɔ ri palɛ ɓɛɛ, yiti ka yeti ɓiɓɛ kpang. A ti a ruu shoonang keɓe tɔ nɛɛ, ruu kɔɔ zang, nɛɛ wu kasɛ wu rìs'i zang piti, ri nwang wusang ɓiɓɛ.
47005020	Ruu nwàng ɓuru kaa naa zang nyaa shoonang Yeesɔ Kirisi, mɔɔ kɔɔ nɛɛ Laa nɛɛ yuu ɓiɓɛ bàk'ɛ zang nɛɛ bii ɓuru. Ruu gaa nɔɔ ka nung ɓɔɔ Yeesɔ nɛ̀'ɛ gaa nɔɔ ɓɛɛ. Nɔɔ y'aa Laa wu risi nɔɔ n'ɔɔ nwang wusang ɓiɓɛ.
47005021	Yeesɔ Kirisi palɛ vuu shi kpang ɓi gngn kpang, a ka ruu ɓuru, Laa risi wu naa zang ɓɔɔ p'alɛ̀ vuu shi kpang ɓɛɛ. A ka ruu vuu keɓe kɔ, yuu ɓɔɔ ruu ɓakɛ nɛɛ Yeesɔ Kirisi shingnɛ, ruu nwàng zang tɔ̃ɔ ka tìng Laa.
47006001	Ka shoonang kɔ ruu p'alɛ̀ ka nyaa zɔɔ nɛɛ Laa ɓee, ruu gàa nɔɔ ɓɔɔ Laa pàlɛ̀ nɔɔ tɔ̃ɔ tɔ ɓɛɛ, wu nwàng naa pàlɛ̀ nɔɔ ka dalɛ waati kpang.
47006002	Laa kɔɔyi tɔɔ, “N tãa yee manɛ ka diki ɓɔɔ n nɛ̀'ɛ palɛ nɔɔ tɔ̃ɔ kagn ɓɛɛ. N ti yì nɔɔ naa ka bii ka diki ɓɔɔ laa ɓɔɔ n ta yuu manɛ kagn a ɓɛɛ.” Nɔɔ ɓaa shoo ta, kãntang keɓe, ɓi kaa laa ɓɔɔ Laa yi nɔɔ naa ka bii ɓɛɛ kɔ. Wee ɓi kaa diki ɓɔɔ Laa ta yuu manɛ kagn kɔ.
47006003	Ruu kasɛ kpang nɛɛ ruu shing zang wu palɛ vuu shi kpang kpang, ka ruu nɔngkɔ, ruu kasɛ kpang ruu nɔɔ zang ɓɔɔ gbalang kpang.
47006004	Ka vuu ɓɔɔ ruu p'al'ɛ ɓɛɛ nandon, ruu tusu yuu ɓuru katɔ kɔ jong, nɛɛ ruu ɓuru zang shoonang Laa ka danggn ɓɔɔ ruu m'ã ka jìng dannang, nɛɛ naa ɓɔɔ zang kpãa ruu, a ɓɔɔ vuu ɓɔɔ kpãa ruu ɓɛɛ.
47006005	Zang nyɔ ruu tɔ nɛɛ gbãa, zang mã ruu ka sãa, a zang ti kãarɛ ruu. Zang mã ruu nyaa ka shoonang sasak, ruu ti roo hingro ka jìng kpang, a nyɔkɔ ti nyɔ ruu.
47006006	Ka nwannang tɔ̃ɔ ɓuru, nɛɛ danggn mãnang, nɛɛ tɔ̃ɔ ɓɔɔ ruu palɛ, ruu tusu yuu ɓuru nɛɛ ruu ɓuru zang shoonang Laa. Nɛɛ bii Suru Laa, a ɓɔɔ kasɛnang ɓɔɔ ruu kasɛ zang nɛɛ mani nizang ɓɛɛ.
47006007	Ɓɔɔ nɛɛ yee nizang ɓɔɔ ruu rang ɓɛɛ, a ɓɔɔ kaa nɛɛ naa vuu palɛnang Laa. Nwannang zang tɔ̃ɔ ka tìng Laa kɔ nwang kaa naa vuu waa ɓuru, ɓɔɔ ruu ta sìiri nɛɛ mani, a ruu ti gãng bii nɛɛ mani ɓɛɛ.
47006008	Lee ɓɔɔ zang a ruu bannang, lee ɓɔɔ zang ti p'al'ɛ ruu vuu yusɛ̃ɛ, zang dãa ruu ɓɔɔ katɔ. Lee ɓɔɔ zang ti dɔ̀ɔ ruu, zang risi ruu naa zang sè'e, a ruu ti r'ang ɓuru ruu ɓɔɔ nizang ɓɛɛ.
47006009	Mɔɔ kɔɔ nɛɛ zang zi ruu nung kpang, a ɓeekpang zang zi ruu nung ɓuru tɔ gbayigbayi, zang rìs'i ruu naa vɔrɔ, a ruu ɓuru ti ningkãari. Zang dang ruu jìng, a zang nyɔ ruu vɔrɔ kaa takpang.
47006010	Zang làs'ɛ ruu yeti katɔ, a ruu tãa kaa tìnang diki diki, mɔɔ kɔɔ nɛɛ vuu ka naa ɓuru kpang, a ɓi rukɔ shing zang ri wàl'ɛ vuu naa. Mɔɔ kɔɔ nɛɛ vuu ka naa ɓuru kpang, a ɓeekpang vuu piti ɓi ka naa ɓuru.
47006011	Zang Koranti, ruu rang nɔɔ yee ɓɔɔ nizang, ruu waasɛ nɔɔ vuu ɓɔɔ ka yeti ɓuru kpang.
47006012	Ɓi rukɔ waasɛ naa ɓɔɔ ruu kasɛ nɔɔ ɓɛɛ kpang, ɓi nɔkɔ zãa yuu manɛ nɛɛ nɔɔ kàsɛ̀ ruu kpang.
47006013	Kãntang keɓe, n rang nɔɔ yee kaa naa nɔɔ wujɛ mɛɛ. Nɔɔ kàsɛ̀ ruu naa ɓɔɔ ruu kàsɛ̀ nɔɔ ɓɛɛ. Nɔɔ tùsù ruu naa ɓɔɔ nɔɔ kasɛ ruu ɓɛɛ katɔ.
47006014	N'ɔɔ kp'alɛ̀ yuu tɔ̀'ɔ nɛɛ zang ɓɔɔ ri dũng Laa kpang, naa nɔɔ doo gbete nɛɛ ri kpang. Ɓu vi ɓakɛ vuu ɓɔɔ tɔ̃ɔ nɛɛ vuu ɓɔɔ shi kpang viya? Vuu ɓɔɔ ti ɓakɛ nɔng yakɛnang ɓi kagn nɛɛ nɔng ɓɔɔ tɔ̀ɔ katɔ ɓɛɛ kpang.
47006015	Nyaa Yeesɔ Kirisi nɛɛ ɓɔɔ Sheetang daa gbete ɓi jong kpang. Vuu kagn gbete ɓɔɔ ɓakɛ zang ɓɔɔ dñ̀ng Laa kpang, nɛɛ zang ɓɔɔ dũng wu katɔ ɓɛɛ kpang.
47006016	Zang ɓɔɔ ri dũng Laa, ri palɛ biya nyaa ɓarɛ wu daa gbete nɛɛ zang ɓɔɔ ri bang vaka viya? Ka ruu nɔngkɔ, ruu ɓuru gãa Laa, Laa ɓɔɔ ningkãari ɓɛɛ. Laa kɔɔyi tɔɔ, “N palɛ nɔng nwannang mɛɛ ka nɔng zang mɛɛ, n nwang ka teteng ɓarɛ. N nwang Laa ɓɔɔ ri bang ɓɛɛ, ri nwang ɓarɛ kaa zang mɛɛ.”
47006017	Ka ruu nɔngkɔ, Laa kɔɔyi tɔɔ, “Nwang ta, nɔ'ɔ yaa teteng ɓarɛ, nɔɔ kusu yuu manɛ dang gbete. N'ɔɔ p'alɛ̀ vuu ɓɔɔ shi kpang kpang, tɔ̀ɔ, n ta nɔɔ kati, n'ɔɔ nwang zang mɛɛ.
47006018	N nwang Daa manɛ, tɔ̀ɔ, n'ɔɔ nwang manɛ kaa wujɛ mɛɛ ɓɔɔ soro nɛɛ ɓɔɔ varɛ. Laa ɓɔɔ wukɔ ɓa zang piti bannang katɔ kɔ kɔɔ ruu keɓe”
47007001	Rɛɛ masang ɓɔɔ n kasɛ nɔɔ dɔli ɓɛɛ, Laa a nyaa keɓe nandon ka ruu ɓuru kɔ. Ka ruu nɔngkɔ, ruu yiti yuu ɓuru tɔ̃ɔ. Ruu yaa vuu piti ɓɔɔ shingnɛ, bii nɛɛ yeti ɓuru nwang shi kpang ka tìng Laa ɓɛɛ. Ruu a Laa bannang, ruu a wu yuu ɓuru, ruu nw'ang kaa zang ɓiɓɛ dɔ̃ɔ gbete.
47007002	Nɔɔ tùs'u ruu naa ɓɔɔ nɔɔ kàsɛ̀ ruu ɓɛɛ katɔ. Ruu palɛ zang ɓɔɔ kagn vuu shi kpang, kpang. Ruu shing zang ɓɔɔ lasɛ yuu ɓiɓɛ kpang, a ruu ti mulu zang ɓɔɔ kpang.
47007003	N kɔɔ vuu keɓe nɛɛ, tɔ̀ɔ, n dɔng nɔɔ ruu kpang. Ka ruu ɓɔɔ, naa ɓaasi n kɔ̀ɔ ɓɛɛ, ruu kasɛ nɔɔ dɔli, ka ruu nɔngkɔ, naa ruu vɔ doo katɔ, naa ruu doo ningkãari, ruu ɓuru nɛɛ nɔɔ nɔng gbete.
47007004	N yaa gn naa ka yuu manɛ kpang. N tuu yuu mɛɛ ka ruu manɛ dɔli. Ka jìng ɓɔɔ ruu dang ɓɛɛ nandon, n yaa gn naa gn kpang. Yeti mɛɛ ɓi tìnang kɔ shɛ̃ɛning.
47007005	Ka knti ɓɔɔ ruu naa shɛ̃ɛ Makidoniya tɔ, ruu ɔ̃sɔ kpang tingkiring. Jìng dannang ɓi nɛɛ nɔng piti, piti, zang ri haa nyaa nɛɛ ruu, ruu ti kaa vɔrɔ ka yeti ɓuru.
47007006	A Laa ɓɔɔ wukɔ mã zang ɓɔɔ ri yaa gn naa tɔ danggn ɓɛɛ, mã ruu danggn nɛɛ anang Titu.
47007007	Wu anang ɓiɓɛ kɔ shɛ̃ɛning shingnɛ yeti ɓuru valɛ kpang, ɓɔɔ ti kaa ruu naa ɓɔɔ nɔɔ mã wu danggn, ɓɔɔ wu kɔɔ ruu ɓɛɛ. Kɔɔ ruu naa ɓɔɔ nɔɔ kasɛ m zinang katɔ gbãnggbãng ɓɛɛ, a yeti ti lasɛ nɔɔ tɔ, ka ruu ɓɔɔ, nɔɔ lasɛ m yeti ɓɛɛ. Nɛɛ nɔɔ kasɛ tɔ kati, nɔɔ ta m nyaa kaa tɔ. Kãntang keɓe n tãa kaa tìnang gbãnggbãng.
47007008	Labeenang ɓɔɔ n bèe nɔɔ lasɛ nɔɔ yeti katɔ, a n tɔ̀ɔ, kaa takpang nɛɛ n nɛ̀'ɛ bee nɔɔ labeenang bii kpang kpang. N zi tɔ labeenang bii lasɛ nɔɔ yeti katɔ, diki b'ee kaa takpang, yeti mɛɛ lasɛ kaa jong tɔkɔlɔng.
47007009	A kãntang keɓe, n tãa tìnang tɔ kati, wu ka ruu ɓɔɔ n lasɛ nɔɔ yeti ɓɛɛ kpang. Ɓi kaa ruu ɓɔɔ yeti ɓɔɔ lasɛ nɔɔ, shing nɔɔ tɔ, nɔɔ kɔ̃sɔ yeti tɔ ɓɛɛ. Yeti ɓɔɔ lasɛ nɔɔ ɓi Laa shingnɛ, ka ruu nɔngkɔ, ruu pàlɛ̀ nɔɔ vuu shi kpang ɓɔɔ kagn nɛɛ vuu kɔ ruu palɛ ɓɛɛ kpang.
47007010	Ka ruu ɓɔɔ, yeti lasɛnang ɓɔɔ ɓi ka naa ɓɔɔ Laa kasɛ, shing zang, zang gbãayu ka bì'i Laa, tɔ̀ɔ, Laa wu ta yuu zang kati. Zang ɓɔɔ lasɛ yeti kagn ka yuu vuu keɓe kpang. A yeti lasɛnang ɓɔɔ ɓi shɔnzang shingnɛ waati, shingnɛ zang vɔ vɔrɔ suru.
47007011	Nɔɔ zi vuu ɓɔɔ yeti lasɛnang keɓe ɓɔɔ Laa kasɛ nɔɔ nɛɛ mani, pàlɛ̀ nɔɔ ɓɛɛ ta. Naa ɓɔɔ nɔɔ làabii, nɔɔ zɔ̃ng yuu manɛ ɓɛɛ. Yeti manɛ lasɛ tɔ ka yuu vuu ɓɔɔ palɛ ɓɛɛ, a nɔɔ ti kaa vɔrɔ vuu ɓɔɔ naa a ka tìng ɓɛɛ. Shing nɔɔ, nɔɔ kasɛ m zinang katɔ gbãnggbãng, a nɔɔ kasɛ nɛɛ nɔɔ ta m nyaa, nɔɔ dang zang ɓɔɔ palɛ m vuu shi kpang jìng. Ka vuu kɔ palɛ ɓee nandon, nɔɔ tusu yuu manɛ nɛɛ ruu manɛ hãa ɓi kagn kpang.
47007012	Ka ɓɔɔ n b'ee labeenang kaɓa, ruu mɛɛ hãa kagn nɛɛ zang ɓɔɔ palɛ vuu shi kpang kpang. Ruu mɛɛ ti hãa kagn nɛɛ zang ɓɔɔ zang pàlɛ̀ wu vuu shi kpang ɓɛɛ kpang. N bèe m nɛɛ, tɔ̀ɔ, n tusu nɔɔ kaa gbàr'ɛ gbàr'ɛ ka tìng Laa nɛɛ nɔɔ 'a yuu manɛ tɔ nizang, nɛɛ nɔɔ pàl'ɛ ruu shoonang.
47007013	Ka ruu nɔngkɔ, ruu mã danggn kati. Ruu mã danggn katɔ kɔ shɛ̃ɛning kpang, ruu tãa tìnang tɔkn gbãnggbãng ka ruu tìnang ɓɔɔ Titu tãa ɓɛɛ. Ka ruu ɓɔɔ, kɔɔ ruu naa ɓɔɔ nɔɔ nandon nɔɔ shing wu, wu yaa rɛ̃rɛnang ɓɔɔ bɛɛ wu rɛ̃rɛ ɓɛɛ.
47007014	N kɔ̀ɔrɔ̀ wu, ruu bang bang katɔ ka yuu manɛ, a nɔɔ ti shingnɛ yusɛ̃ɛ tuu m kpang. Ruu kɔɔrɔ nɔɔ ruu nizang diki diki, ka ruu nɔngkɔ, ruu bang bang ɓɔɔ ruu kɔɔrɔ Titu ka yuu manɛ, nɔɔ shing tɔ nwang tɔ nizang.
47007015	Titu kpaa danggn naa ɓɔɔ nɔɔ ta wu, nɔɔ tuu yuu manɛ kpang, a nɔɔ ti seng wu katɔ ɓɛɛ. A ɓɔɔ ti naa ɓɔɔ nɔɔ nandon nɔɔ kasɛ tɔ, nɔɔ dũng vuu ɓɔɔ wu kɔɔ nɔɔ ɓɛɛ. Ka ruu nɔngkɔ, kasɛnang ɓɔɔ wu kasɛ nɔɔ nɛɛ mani dà'a kaa nɛɛ tìng kɔ sasak.
47007016	N tãa tìnang tɔ kati kãntang keɓe, ka ruu ɓɔɔ, n shing danggn kaatɔ dɔ̃ɔ gbete ka bii manɛ ɓɛɛ.
47008001	Manzung ɓuru ɓɔɔ ri dũng doo Laa kɔ ɓɛɛ, ruu tɔɔ ruu kɔɔ nɔɔ ruu vuu tɔ̃ɔ ɓɔɔ Laa pàlɛ̀ zang ɓɔɔ ri dũng wu ka tipi Makidoniya ɓɛɛ.
47008002	Naa wee manzung ɓuru ɓɔɔ ri ka Makidoniya ri dang jìng tɔ gbãnggbãng ɓee, ri tãa tìnang doo nɛɛ mani diki diki. Naa wee vuu naa ɓarɛ kagn kpang tingkiring ɓee, ri a zang vuu doo nɛɛ mani nɛɛ yeti gbete.
47008003	N kɔɔ nɔɔ, ri a vuu ɓɔɔ ri zunung anang katɔ ɓɛɛ, vuu ɓɔɔ ri alɛ ɓa ɓɔɔ ri nɛɛ a ɓɛɛ katɔ. Zang ɓɔɔ mã ri nyaa kagn kpang.
47008004	Ri gàa ruu, ri ti bakɛ ruu nɛɛ ruu yaa ri jong ri yi zang ɓɔɔ ri dũng doo Laa kɔ, ɓɔɔ ri ka tipi Yahudiya naa jong ka bii.
47008005	Vuu ɓɔɔ ri p'al'ɛ ɓa ɓɔɔ ruu shing gn katɔ. Ri gaayu ri a Kpanti Yeesɔ yuu ɓarɛ, a ri ti naa a ruu yuu ɓarɛ kaa jong naa ɓɔɔ Laa kasɛ ɓɛɛ.
47008006	Bɛɛ Titu gaayu tɔ, kp'al'ɛ vuu ɓɔɔ nɔɔ alɛ waati nɛɛ yeti gbete, a ruu kɔɔ wu nɛɛ wu yaa kpang, wu hangsɛ shoonang bì'i katɔ.
47008007	Ka vuu piti, nɔɔ ɓa zang ɓɔɔ ri dũng Laa ɓɔɔ nimbang tɔ. Nɔkɔ ka ting, ka danggn ɓɔɔ nɔɔ shing ka bii Yeesɔ Kirisi, ka naa ɓɔɔ nɔɔ kɔɔrɔ zang Ruu Tɔ̃ɔ Laa ɓɛɛ. Ka naa ɓɔɔ nɔɔ zi ruu ɓɔɔ nizang, ka ɓɔɔ nɔɔ kasɛ shoonang palɛnang katɔ ɓɛɛ, a ɓɔɔ ti ka naa ɓɔɔ nɔɔ kasɛ ruu. Ka ruu nɔngkɔ, n kasɛ nɔkɔ n'ɔɔ sɔɔ tìng ka shoonang keɓe, ɓɔɔ tusu nɛɛ nɔɔ kàsɛ̀ zang katɔ ɓɛɛ.
47008008	N dang nɔɔ wu nyaa kpang. N kasɛ nɛɛ n gãsɛ zang kasɛnang manɛ nɛɛ ɓɔɔ zang ɓɔɔ ri dũng doo Laa kɔ. Tɔ̀ɔ, n zirɛ nɛɛ nizang kɔ nwani ɓɛɛ.
47008009	Nɔɔ zi tɔ̃ɔ ɓɔɔ Kpanti ɓuru Yeesɔ Kirisi pàlɛ̀ ruu ɓɛɛ tɔ. Yeesɔ ɓi jaa ying ka vuu suru, a risi yuu ɓiɓɛ nwang zang ɓɔɔ vuu ka naa ɓiɓɛ kpang ka ruu manɛ, nɛɛ tɔ̀ɔ, nɔɔ nwang wujɛ ying kati.
47008010	Vuu ɓɔɔ n zi ka yeti mɛɛ keɓe, nɔɔ hangsɛ vuu ɓɔɔ nɔɔ gaayu s'aa ɓɔɔ ta. Wu nɔkɔ gaayu vuu keɓe palɛnang shɛ̃ɛning kpang, nɔkɔ gaayu kasɛnang nɛɛ nɔɔ palɛ katɔ.
47008011	Nɔɔ palɛ shoonang bì'i ta, n'ɔɔ hangsɛ. Nɔɔ là'abii hangsɛnang naa ɓɔɔ nɔɔ gaayu palɛnang. Nɔɔ palɛ shoonang bì'i nɛɛ vuu ɓɔɔ ka naa manɛ kãntang ɓɛɛ.
47008012	Mɔɔ nɛɛ kasɛ tɔ ka yeti ɓaaɓɛ nɛɛ, mɔɔ a zang vuu, Laa tãa tìnang vuu ɓɔɔ mɔɔ a ɓɛɛ katɔ. Nɔɔ a dɔli naa ɓɔɔ nɔɔ zunung katɔ ɓɛɛ. Laa tɔɔ kpang nɛɛ mɔɔ a vuu ɓɔɔ ka naa ɓaaɓɛ kpang kpang.
47008013	N tɔɔ kpang nɛɛ, n yaa zang ɓɔɔ, n shing vuu ɓɔɔ kpiti katɔ ka yuu manɛ kpang.
47008014	Wee vuu doo kagn ka naa manɛ dɔli kãntang ɓee, naa nɔɔ y'i zang ɓɔɔ ɓɔɔ ɓarɛ kagn kpang naa ka bii, wukɔ tɔ̃ɔ. Lee ɓɔɔ ɓɔɔ manɛ kagn kpang, ɓɔɔ ɓarɛ kagn dɔli, ri ti yi nɔɔ naa jong ka bii. Ka gbalang naa weɓe kɔ, nɔɔ palɛ zɔɔ vuu teetee.
47008015	Naa ɓɔɔ zang bee ka yeti labeenang Laa ɓɛɛ nɛɛ, “Zang ɓɔɔ kp'alɛ̀ vuu shaanang dɔli, wu walɛ naa ɓɔɔ daa wu teetee ɓɛɛ. Zang ɓɔɔ nɛɛ kpalɛ ɓi tɔkɔlɔng, wu walɛ naa ɓɔɔ daa wu katɔ ɓɛɛ.”
47008016	Ruu zãa Laa tɔ, ka ruu ɓɔɔ shingnɛ, Titu wu kasɛ ruu manɛ gbãnggbãng naa ɓɔɔ shing m n kasɛ ruu manɛ ɓɛɛ.
47008017	Ɓɔɔ n t'ɔɔ, n shong wu ka bii manɛ, bɛ̃ɛ kpang, kasɛ katɔ nɛɛ wu yi nɔɔ naa ka bii. Ka ruu nɔngkɔ, kasɛ nɛɛ yeti ɓiɓɛ nɛɛ wu daa katɔ ka bii manɛ.
47008018	Ruu dɔ̃ manzung ɓuru ɓɔɔ zang zi wu nung tɔ piti, ka ruu Ruu Tɔ̃ɔ ɓɔɔ ruu kɔɔrɔ zang ɓɛɛ, wu daa nɛɛ wu.
47008019	Wu nɔngkɔ shɛ̃ɛning kpang, zang ɓɔɔ ri dũng Laa, ri zɔ̃ng wu tɔ, nɛɛ wu rakɛ nɛɛ ruu, ka ɓɔɔ ruu daa nɛɛ vuu kɔ zang kpalɛ ɓee. Vuu kɔ ruu bàs'ɛ ɓee, tɔ̀ɔ, wu a Kpanti Yeesɔ Kirisi bannang, wu ti tusu nɛɛ ruu kasɛ katɔ ruu yi zang ɓɔɔ ri dũng doo Laa kɔ naa ka bii.
47008020	Ruu p'alɛ̀ waasɛ̃, ruu kasɛ kpang, ruu shing zang ɓɔɔ ri gɔ̃ɔrɔ yee ka naa ɓɔɔ ruu basɛ vuu kɔ zang alɛ ruu waati ɓee kpang.
47008021	Ruu mang ɓuru ka yeti ɓuru nɛɛ ruu palɛ vuu ɓɔɔ tɔ̃ɔ ɓɛɛ. Wu ka jìng Kpanti Yeesɔ kɔ shɛ̃ɛning kpang, ka jìng shɔnzang jong.
47008022	Ka ruu nɔngkɔ, ruu shong manzung ɓuru nɛɛ ri. Ruu gãsɛ wu tɔ dɔli, ruu zirɛ, kasɛ katɔ wu yì zang naa ka bii. A wee shing gn tɔ ka bii manɛ gbãnggbãng ɓee, kasɛ kaa tɔ gbãnggbãng wu yi nɔɔ naa ka bii.
47008023	Titu ɓi zang ɓɔɔ rakɛ nɛɛ n ɓɛɛ, palɛ shoonang ɓi nɛɛ n, tɔ̀ɔ, ruu yi nɔɔ naa ka bii. Zang ziti ɓɔɔ ri daa nɛɛ wu keɓe, ri daa ɓarɛ ka nung zang ɓarɛ, shoonang ɓarɛ shingnɛ, zang a Kirisi bannang.
47008024	Ka ruu nɔngkɔ, nɔɔ tusu zang keɓe nɛɛ nɔɔ kasɛ ri katɔ. Zang ɓɔɔ ri shong ri, ri tã̀'a nyaa ditɔ, ri zi kaa wukɔ nɛɛ yee bang bang ɓɔɔ ruu rangkɛ ka yuu manɛ, ɓi nizang kɔ nwani.
47009001	Daa naa ɓɔɔ n bè'e nɔɔ labeenang tɔ̀'ɔ sasak, ka yuu vuu ɓɔɔ zang kpalɛ zang ɓɔɔ ri dũng doo Laa kɔ, ɓɔɔ ri ka tipi Yahudiya ɓɛɛ kpang.
47009002	N zi tɔ, nɔɔ kasɛ nɛɛ nɔɔ yi ri naa katɔ ka bii, a ruu ti rangkɛ ruu tɔ bang bang ka yuu manɛ ka tipi Makidoniya. N kɔɔyi nɛɛ, “Rɛɛ manzung ɓuru ɓɔɔ ri ka gari Akaya ri kpalɛ bii tɔ doo saa ɓɔɔ, nɛɛ ri yi zang kaɓa naa ka bii.” Kasɛnang ɓɔɔ nɔɔ kasɛ nɛɛ nɔɔ yi ri naa ka bii zàrɛ̀ zang nimbang tɔ ka teteng ɓarɛ.
47009003	Kãntang keɓe, n shong nɔɔ nyaa nɛɛ manzung ɓuru keɓe, tɔ̀ɔ ruu bang bang ɓɔɔ ruu rang ka yuu manɛ wu nwàng kaa tɔ̀'ɔ naa ruu w'ɔng nyaa waati kpang. N kasɛ nɛɛ ɓɔɔ n arɛ, bɛɛ nɔɔ kpalɛ bii manɛ tɔ piti nɛɛ vuu manɛ, naa ɓɔɔ n kɔɔ ri ɓɛɛ.
47009004	Naa zang Makidoniya ri a nɛɛ n ka bii manɛ, ri ìiyi nɔɔ kpalɛ bii gn nɛɛ vuu manɛ kpang, yusɛ̃ɛ tuu ruu dɔli. Ruu yaa yusɛ̃ɛ ɓɔɔ tuu nɔɔ ɓi ka nɔngkɔ. Ka ruu ɓɔɔ, n kɔɔ ri ruu ka yuu manɛ, nyaa zaa m kpang ɓɛɛ.
47009005	Ka ruu nɔngkɔ, n rɛ̃rɛ ka yeti, n tɔ̀ɔ, naa n dɔ̃ rɛɛ manzung ɓuru keɓe ka tìng ka bii manɛ, ri daa kpalɛ vuu ɓɔɔ nɔɔ tɔɔ nɔɔ a zang ɓɛɛ wukɔ tɔ̃ɔ. N a m kaa knti. Ɓɔɔ n arɛ bɛɛ nɔɔ kpalɛ vuu tɔ, tɔ̀ɔ, wu nwang kaa naa nɔɔ kasɛ katɔ n'ɔɔ a zang, zang mã nɔɔ nyaa katɔ kpang.
47009006	Danggn wu ning nɔɔ kpang, zang ɓɔɔ nɛɛ ɓaa jìng vuu tɔkɔlɔng, ti yee ɓi doo tɔkɔlɔng kɔ. Zang ɓɔɔ nɛɛ ɓaa jìng vuu dɔli, ti naa yee ɓi doo dɔli kɔ.
47009007	Zang ɓu a vuu naa ɓɔɔ wu mang ka yeti ɓiɓɛ ɓɛɛ, wu naa zang mã wu nyaa kagn kpang. Wu ti tãa tìnang katɔ ka ɓɔɔ wu a ɓɛɛ. Ka ruu ɓɔɔ, Laa kasɛ ɓi zang ɓɔɔ tãa tìnang ka ɓɔɔ wu a vuu ɓɛɛ.
47009008	A Laa ti zunung ɓɔɔ wu a nɔɔ vuu piti ɓɔɔ ɓa ɓɔɔ nɔɔ kasɛ ɓɛɛ katɔ, tɔ̀ɔ, nɔɔ walɛ vuu piti ɓɔɔ nɔɔ kasɛ ɓɛɛ kaa nandon. N'ɔɔ ti walɛ vuu dɔli ɓa ɓɔɔ nɔɔ kasɛ katɔ, tɔ̀ɔ, n'ɔɔ palɛ̀ zang tɔ̃ɔ kaa nɛɛ mani ka zɔ̃ngzɔ̃ng.
47009009	Naa ɓɔɔ zang bèe ka yeti labeenang Laa ɓɛɛ tɔɔ, “Zang ɓɔɔ a zang ɓɔɔ vuu ka naa ɓarɛ kpang vuu nɛɛ yeti gbete. Danggň tɔ̃ɔ ɓɔɔ Laa palɛ ɓɛɛ, ning Zang kpang gbinggbing.”
47009010	Laa kɔ a zang jìng vuu, zang ɓàayi, wu ti a wu vuu shaanang, wu shaayi. Ka ruu nɔngkɔ, Laa naa a nɔɔ jìng vuu ɓɔɔ nɔɔ kasɛ ɓaanang ɓɛɛ ditɔ nandon, wu ti shingnɛ, vuu ɓɔɔ takɛ wu bangkɛ. Ka naa weɓe, Laa shingnɛ, vuu ɓɔɔ nɔɔ a zang nɛɛ yeti gbete, n'ɔɔ a zang kaa dɔli.
47009011	Ti shingnɛ, nɔɔ nwang zang ying, tɔ̀ɔ, n'ɔɔ alɛ zang vuu kaa diki diki. Tɔ̀ɔ, zang dɔli ri zãa Laa kaa ruu vuu ɓɔɔ nɔɔ alɛ ri, nɛɛ bii ɓuru ɓɛɛ.
47009012	Ka ruu ɓɔɔ, vuu kɔ nɔɔ palɛ ɓee, a wu zang ɓɔɔ ri dũng Laa kɔ shɛ̃ɛning vuu ɓɔɔ ri kasɛ ɓɛɛ kpang, ti shing jong zang dɔli ri zãa Laa.
47009013	Shoonang tɔ̃ɔ kɔ nɔɔ palɛ ɓee, wukɔ tusu zang nɛɛ nɔɔ manɛ zang ɓɔɔ ri dũng Laa nizang ɓɛɛ. Zang ɓɔɔ ri dũng doo Laa kɔ, ri dɔɔ Laa ka ruu naa ɓɔɔ nɔɔ kɔɔ zang Ruu Tɔ̃ɔ Yeesɔ Kirisi, a nɔɔ palɛ vuu ɓɔɔ ruu keɓe kɔɔ ɓɛɛ katɔ ɓɛɛ. Ri ti dɔɔ Laa ka ruu naa ɓɔɔ nɔɔ basɛ vuu manɛ, nɔɔ a ri nɛɛ yeti gbete. A nɔɔ ti a ɓɔɔ zang ɓɔɔ ri shing danggn tɔ jong ka bii Laa ɓɛɛ.
47009014	Ka ɓɔɔ ri gaa Laa ka ruu manɛ, ri kasɛ katɔ gbãnggbãng ri zi nɔɔ, ka ruu tɔ̃ɔ ɓɔɔ bang dɔli ɓɔɔ Laa palɛ nɔɔ ɓɛɛ.
47009015	Ruu zãa Laa ka ruu vuu ɓɔɔ wu a ruu ɓɛɛ, vuu ɓɔɔ zang ɓɔɔ zunung ɓɔɔ wu gãsɛ kpang ɓɛɛ.
47010001	Nkɔ Bulu nɛɛ yuu mɛɛ, n gaa nɔɔ, n ɓɔɔ n palɛ vuu hakaka kpang, n ti tuu yuu mɛɛ kpang, naa Kirisi ɓɛɛ. Zang kɔɔrɔ nɛɛ naa n dòo nɛɛ nɔɔ nɔng gbete, n kaa doo vɔrɔ, a n nɛɛ tɔ̀'ɔ nɛɛ nɔɔ kpang, n kaa vɔrɔ takpang.
47010002	Ka ruu nɔngkɔ, n gaa nɔɔ katɔ, n'ɔɔ shing m nɛɛ gbãnggbãng ning, n nɛɛ a tɔ, n pàlɛ̀ nɔɔ vuu nɛɛ gnvɔ kpang. N zi tɔ, n zunung ɓɔɔ naa n pàl'ɛ zang ɓɔɔ ri kɔɔrɔ nɛɛ, ruu palɛ vuu ɓuru naa zang koo ɓɛɛ, vuu katɔ nɛɛ gnvɔ.
47010003	Ruu nwang ka koo kɔ nizang, a ruu gàa nyaa ɓuru kaa tɔ̀'ɔ ka doo vuu ɓɔɔ zang koo ri kasɛ ɓɛɛ kpang.
47010004	Ka ruu ɓɔɔ, vuu waa ɓɔɔ ruu t'a sìiri nɛɛ mani, ɓi zɔ̃ng vuu waa ɓɔɔ zang koo keɓe ri ta sìiri nɛɛ mani kpang ɓɛɛ. Ɓi vuu waa ɓɔɔ Laa a ruu ɓɛɛ, ɓɔɔ ruu ningsi zang ɓɔɔ ri ta sìiri nɛɛ ruu nɛɛ mani ɓɛɛ.
47010005	Ruu ningsi nyaa laanang nɛɛ yuu tuunang, ɓɔɔ zãa zang nɛɛ zang ri zi Laa kpang ɓɛɛ. Ruu kɔsɔ nɛɛ kaaɓa. Ruu shing ri, ri rɛ̃rɛ rɛ̃rɛnang ka doo vuu ɓɔɔ Yeesɔ Kirisi kasɛ ɓɛɛ.
47010006	Nɔɔ nɛɛ tusu yuu manɛ tɔ nɛɛ, nɔɔ dũng kaa nyaa ɓuru, tɔɔ ruu kpalɛ bii ɓɔɔ ruu dang zang ɓɔɔ ri dũng nyaa ɓuru kpang jìng kati.
47010007	Nɔɔ pɛ̃ɛrɛ manɛ bii biling vuu kɔ shɛ̃ɛning. Zang ɓɔɔ kagn nɔngkɔ, ɓɔɔ tuu yuu nɛɛ wu ɓi ɓɔɔ Yeesɔ Kirisi ya? Wukɔ tɔ̃ɔ. Zang kaɓa wu rɛ̃rɛ ka yuu ɓiɓɛ tɔkn, ka ruu ɓɔɔ, ruu ɓuru doo zang Yeesɔ Kirisi kɔ naa wukɔ ɓɛɛ.
47010008	Ka ruu ɓɔɔ, naa n rangkɛ doo yee bang bang ka yuu naa vuu palɛnang ɓɔɔ Kpanti Yeesɔ Kirisi a ruu ka yuu manɛ, yusɛ̃ɛ tuu m kpang. Ka ruu ɓɔɔ, Laa a ruu naa nɛɛ ruu ningsi nɔɔ katɔ kpang, nɛɛ ruu yi nɔɔ naa ka bii kɔ jong, n'ɔɔ bangnɛ ɓɛɛ.
47010009	N kasɛ kpang, wu nwang naa ɓɔɔ n shing nɔɔ, nɔɔ kaa vɔrɔ nɛɛ labeenang kɔ n bee nɔɔ ɓee kpang.
47010010	Zang ɓɔɔ ri kɔɔ katɔ nɛɛ, “Rɛɛ labeenang Bulu kpiti katɔ, a vuu ɓɔɔ wu kasɛ nɛɛ zang ri palɛ bang dɔli. A nɛɛ a tɔ ka bii ɓuru, wu zang ɓɔɔ mɔɔ kaa vɔrɔ ɓiɓɛ kpang. Ruu ɓiɓɛ ti kpãa zang takpang.”
47010011	Zɔ̃ng zang keɓe, ri zi katɔ nɛɛ, vuu ɓɔɔ ruu bee ka yeti labeenang ɓuru, bɛɛ ruu ka nɔng naabm kpang, nɛɛ vuu ɓɔɔ ruu naa palɛ, rùu nɛɛ kaa nɛɛ nɔɔ, ɓi gbete.
47010012	Ruu tɔɔ kpang nɛɛ, ruu kusu yuu ɓuru nɔng gbete nɛɛ zang ɓɔɔ ri kɔɔrɔ ruu bang bang ka yuu ɓarɛ ɓɛɛ kpang. Ruu ti gãsɛ yuu ɓuru nɛɛ ri kpang. Ri shing vuu ɓɔɔ ri gãsɛ yuu ɓarɛ kagn nɛɛ yuu ɓarɛ, ri ti jɛ̃̀'ɛ yuu ɓarɛ ruu ɓi nɛɛ vuu ɓɔɔ ri gãsɛ yuu ɓarɛ nɛɛ mani ɓɛɛ. Ri ɓarɛ shoko waati.
47010013	Ɓɔɔ ɓuru, yee bang bang ɓɔɔ ruu kɔɔrɔ ka yuu ɓuru ɓa nɔng ɓɔɔ ɓi kpang. Di nyaa ɓi ka nɔng ɓɔɔ shoonang ɓɔɔ Laa a ruu di nyaa ɓɛɛ. Ɓakɛ kaa nɛɛ shoonang ɓɔɔ ruu palɛ ka teteng manɛ ning.
47010014	Wee nɔɔ ka teteng nɔng ɓɔɔ shoonang ɓuru di nyaa ɓee, rukɔ a ka bii manɛ nɛɛ Ruu Tɔ̃ɔ ɓɔɔ ka yuu Yeesɔ Kirisi ɓɛɛ shɔɔnang. Ruu ɓa nɔng ɓɔɔ zang di ruu nyaa kagn ɓɛɛ kpang.
47010015	Ka ruu nɔngkɔ, ruu rangkɛ yee bang bang, ruu ɓa nyaa ɓalɛ ɓuru, ruu daa nɛɛ mani ka nɔng ɓɔɔ zang ɓɔɔgn ri p'alɛ̀ shoonang kagn ɓɛɛ kpang. Ruu shing ɓuru gn kɔ jong nɛɛ, danggn ɓɔɔ nɔɔ shing ɓɛɛ, wu daa nɛɛ tìng. Ruu ti zunung ɓɔɔ ruu palɛ shoonang ɓɔɔ ɓa ɓɔɔ ruu p'al'ɛ tɔ ka teteng manɛ ɓɛɛ bannang katɔ. Rùu palɛ shoonang keɓe, diki ka teteng nɔng ɓɔɔ Laa shing ruu nyaa ɓalɛ ɓɛɛ.
47010016	Nɛɛ nwang tɔ nɔngkɔ, ruu zunung katɔ ruu daa nɛɛ tipi ɓɔɔgn ɓɔɔ zang ɓa Koranti ka knti ɓɛɛ, ruu daa kɔ̀ɔrɔ̀ zang Ruu Tɔ̃ɔ Laa ka nɔngkɔ. Zang dɔ̀ɔ ruu ka ruu shoonang ɓɔɔ ɓi zang ɓɔɔgn palɛ ɓɛɛ kpang, ka nɔng ɓɔɔ Laa a ɓi zang kaɓa ɓɛɛ.
47010017	A zang bèe ɓi ka yeti labeenang Laa nɛɛ, “Zang ɓɔɔ nɛɛ kasɛ nɛɛ wu rangkɛ yee bang bang ka yuu ɓiɓɛ, wu rangkɛ ka yuu vuu piti ɓɔɔ Kpanti Laa palɛ ɓɛɛ.”
47010018	Ka ruu ɓɔɔ, Laa ta ɓi zang ɓɔɔ dɔ̀'ɔ yuu ɓiɓɛ ɓɛɛ kpang. Zang ɓɔɔ Kpanti dɔ̀'ɔ wu, Laa ta ɓi wukɔ.
47011001	N zɔ̃ɔrɔ nɔɔ, nɔɔ mã danggn tɔkɔlɔng nɛɛ vuu shoko kɔ n palɛ ɓee. N zi tɔ, nɔɔ mã danggn katɔ.
47011002	N kaa sũnyaa ka yuu manɛ naa ɓɔɔ Laa kaayi ɓɛɛ. N a nyaa tɔ nɛɛ, n a nɔɔ Kirisi wu gee nɔɔ. A n kasɛ nɛɛ n'ɔɔ p'alɛ̀ vuu shi kpang kpang, tɔ̀ɔ, ka diki ɓɔɔ zang gee nɔɔ kagn, n tuu nɔɔ naa jaa soro ɓɔɔ roo varɛ gn kpang, ɓɔɔ shi kpang ka bii kpang ɓɛɛ. N a nɔɔ varɛ manɛ ɓɔɔ wukɔ gbete ɓɛɛ kati.
47011003	N kaa vɔrɔ, zang naa shingnɛ, nɔɔ rɛ̃rɛ shi kpang, nɔɔ yaa naa ɓɔɔ nɔɔ a Kirisi yeti manɛ ɓɔɔ kankalang dɔ̃ɔ gbete, nɔɔ pàl'ɛ wu shoonang ɓɛɛ. Naa ɓɔɔ sɔkɔ nwaarɛ Hawawu nɛɛ zũnang sè'e ɓɛɛ.
47011004	N kà'a nɔɔ vɔrɔ, ka ruu ɓɔɔ, n zirɛ zang ɓɔɔ nɛɛ a tɔ ka bii manɛ, nɔɔ tantɛ wu tanang ɓɛɛ. Nɔɔ tantɛ danggn shinnang ka vuu ɓɔɔ ri kɔɔ nɔɔ ka yuu Yeesɔ ɓɔɔ ɓɛɛ, naa doo n'aabm̀ nɛɛ Yeesɔ ɓɔɔ ruu kɔɔ nɔɔ ɓɛɛ. Nɔɔ ti t'a suru ɓɔɔgn naa doo Suru Laa ɓɔɔ nɔɔ ta nɛɛ bii ɓuru kpang ɓɛɛ. A nɔɔ ti ta Ruu Tɔ̃ɔ ɓɔɔgn ka yuu Laa, naa doo n'aabm̀ nɛɛ ɓɔɔ ruu kɔɔ nɔɔ ɓɛɛ.
47011005	N zi tɔ, n m doo naa zang kɔ nɔɔ rɛ̃rɛ manɛ nɛɛ rikɔ zang shoonang Yeesɔ ɓɔɔ bang bang, nɛɛ ri ɓa m katɔ ɓa kɔ.
47011006	N zi tɔ, n zunung yee rannang kpang, a zang ɓɔɔ tɔɔ ɓi kaa tɔ̀'ɔ nɛɛ, n zi labeenang Laa kpang kpang. Ruu tusu nɔɔ vuu keɓe tɔ gbàr'ɛ gbàr'ɛ, diki diki ka gbalang n'aabm̀ n'aabm̀.
47011007	Wee n tɔɔ kpang nɛɛ, n'ɔɔ shu m vuu ɓɔɔ kpang, ka ɓɔɔ n rang nɔɔ Ruu Tɔ̃ɔ Laa ɓee. Wee n tuu yuu kpang, tɔ̀ɔ, n risi nɔɔ, nɔɔ nwang zang bang kati ɓee. N palɛ vuu shi kpang ya?
47011008	Ka ɓɔɔ bɛɛ n palɛ shoonang ka teteng manɛ, zang ɓɔɔ ri dũng Laa, ɓɔɔ ri ka nɔng ɓɔɔgn rikɔ shu m. Nwang kaa naa ɓɔɔ n ta ri vuu nɛɛ ɓangge, tɔ̀ɔ, n yi nɔɔ naa nɛɛ mani ka bii ɓɛɛ.
47011009	Ka ɓɔɔ n doo nɛɛ nɔɔ, k'ɔpɔ̀ nɛɛ ka naa mɛɛ kpang, n kpãa zang gbete ka teteng manɛ nɛɛ wu yi m naa ka bii kpang. Manzung ɓuru ɓɔɔ ri dũng doo Laa kɔ, ɓɔɔ ri a nɛɛ tipi Makidoniya, rikɔ a m vuu piti ɓɔɔ n kasɛ ɓɛɛ. N ĩ̀i nɔɔ ka yuu, nɛɛ nɔkɔ nɔɔ yi m naa ka bii kpang. N ìi kãntang keɓe kpang, n ti ĩ̀i nɔɔ kpang dondong.
47011010	Ka ruu ɓɔɔ, ruu nizang Yeesɔ Kirisi kagn ka yeti mɛɛ, zang ɓɔɔ kagn ka tipi Akaya kpang, ɓɔɔ sh'ing m n vɔ̃ nyaa, n kɔ̀ɔ ruu bang bang kɔ n kɔɔrɔ ɓee takpang ɓɛɛ kpang.
47011011	N kɔɔ vuu keɓe ɓu ka ruu ɓɔɔ n kasɛ nɔɔ kpang ɓɛɛ ya? Laa zi tɔ, n kasɛ nɔɔ katɔ.
47011012	N yaa vuu kɔ n palɛ ɓee kpang. Tɔ̀ɔ, n zãa zang ɓɔɔ ri ɓaa yuu ɓarɛ nɛɛ ri zang shoonang Yeesɔ, vuu ɓɔɔ yi ri naa kagn, ri kɔɔ nɛɛ ri palɛ shoonang doo naa ɓɔɔ ruu palɛ kɔ ɓɛɛ.
47011013	Ka ruu ɓɔɔ, zang kaɓa ri ɓarɛ zang shoonang Yeesɔ ɓɔɔ nizang kpang ɓɛɛ, ri ɓarɛ zang shoonang ɓɔɔ sè'e. Ri suu sè'e ka yuu shoonang ɓarɛ, ri risi yuu ɓarɛ naa zang shoonang Yeesɔ Kirisi ɓɔɔ nizang ɓɛɛ.
47011014	Nizang, wee wu vuu ɓɔɔ zang mã naa ka danggn kpang. Naa doo Sheetang risi yuu ɓiɓɛ katɔ, naa zang nyaa shoonang Laa ɓɔɔ ka lapa ɓɔɔ bii ɓarɛ yakɛ ɓi katɔ ɓɛɛ.
47011015	Ka ruu nɔngkɔ, naa zang shoonang ɓiɓɛ ri risi yuu ɓarɛ naa zang shoonang Laa ɓɔɔ ɓi zang tɔ̃ɔ, wee ɓi vuu ɓɔɔ kpang. Nɛɛ knti, Laa naa dang ri jìng teetee nɛɛ vuu ɓɔɔ ri palɛ ɓɛɛ.
47011016	N pàas'ɛ ruu keɓe tɔkn, zang ɓɔɔ wu tɔɔ kpang nɛɛ, n shoko kpang. Naa nɔɔ nɛɛ kɔɔ doo katɔ piti, nɔɔ ta m naa shoko gbã̀'agbãa, tɔ̀ɔ, n naa walɛ gbalang tɔkɔlɔng n rangkɛ yee bang bang ka yuu mɛɛ.
47011017	Vuu kɔ n kɔɔ ɓee, wu vuu ɓɔɔ Kpanti Yeesɔ nɛ̀'ɛ a m naa katɔ n kɔɔyi ɓɛɛ kpang. Ka yuu ruu bang bang kɔ n rangkɛ ka yuu mɛɛ ɓee, n rang yee m naa shoko.
47011018	Wee zang dɔli ri rangkɛ yee bang bang ka yuu vuu koo ɓee, palɛ ditɔ jong nɔngkɔ.
47011019	Nɔɔ nɛɛ yuu manɛ nɔɔ zũng tɔ dɔli, ka ruu nɔngkɔ, nɔɔ mã danggn katɔ nɛɛ zang ɓɔɔ shoko ɓɛɛ, a nɔɔ tãa tìnang ɓarɛ ya?
47011020	Nɔɔ mã danggn katɔ nɛɛ zang piti ɓɔɔ risi nɔɔ naa jaafoo ɓɛɛ, zang ɓɔɔ shaa nɔɔ katɔ, zang ɓɔɔ ri risi nɔɔ naa shoko ɓɛɛ, nɛɛ zang ɓɔɔ ri risi nɔɔ naa vìi, a ɓɔɔ zang ɓɔɔ ri dãlɛ nɔɔ ɓɛɛ.
47011021	Yusɛ̃ɛ tuu m katɔ, ka ruu ɓɔɔ, ruu kaa vɔrɔ dɔli, a ruu palɛ nɔɔ rɛɛ vuu keɓe kpang. N rang yee kaa naa zang shoko. Zang ɓɔɔ nɛɛ tɔɔ wu rangkɛ yee bang bang katɔ ka yuu vuu ɓɔɔ, n ràngkɛ̀ m doo nɔngkɔ.
47011022	Ri zang Ibiraniyawa ya? N m doo nɔngkɔ. Ri zang Isirela ya? N m doo nɔngkɔ. Ri zang zɔ̃ng Ibirayi ya? N m doo nɔngkɔ.
47011023	Ri zang ɓɔɔ palɛ Yeesɔ Kirisi shoonang ya? N palɛ Yeesɔ shoonang, n ɓa ri katɔ. N rang yee naa zang shoko. N palɛ shoonang tɔ gbãnggbãng, n ɓa ri katɔ. Zang mã m ka sãa doo dɔli ɓa ri katɔ, zang nyɔ m tɔ nɛɛ gbãa dɔli, ɓa ɓɔɔ ɓarɛ katɔ. A zang yàar'ɛ m nung vɔrɔ gbete diki diki.
47011024	Zang Yahudawa ri nyɔ m tɔ nɛɛ gbãa, naa bmati tu kopi tu mandɛ̃ɛti, doo maani.
47011025	Zang Rooma ri nyɔ m tɔ nɛɛ gbãa doo taati. Zang ti luku m nɛɛ tari doo gbete. Laana ɔ̃ɔ tɔ nɛɛ ruu doo taati. Diki ɓɔɔgn ɓɔɔ laana ɔ̃ɔyi, ruu yi naa laa ka mii, mii tuu ruu daa nɛɛ ruu, nɔng laagɛ̃ gbete nɛɛ nɔng zìi gbete.
47011026	Ka rakɛnang mɛɛ, ɓɔɔ n daarɛ dɔli ɓɛɛ, n dang jìng tɔ ka mii ɓɔɔ kpaa ɓɛɛ, a ɓɔɔ ka naa zang ɓɔɔ ri ta zang vuu nɛɛ ɓangge ɓɛɛ. N dang jìng tɔ ka naa zang ɓɔɔ ri zang Yahudawa kɔ doori ɓɛɛ. A ɓɔɔ ka naa zang ɓɔɔ ri zang Yahudawa kpang ɓɛɛ. N dang jìng ka gari bang, ɓɔɔ ka jìngti, ɓɔɔ ka mii waapo, a ɓɔɔ ka naa zang ɓɔɔ ri suu sè'e nɛɛ ri doo zang ɓɔɔ ri dũng Laa kɔ.
47011027	N lee tɔ, ka nɔng ɓɔɔ n palɛ shoonang gbãnggbãng ɓɛɛ. Diki mɛɛ dɔli n roo hingro kpang. Lee ɓɔɔ n shaa vuu kpang, n ti ɓoo mii kpang. Diki mɛɛ dɔli vuu shaanang daa nyaa mɛɛ kpang. Sɔ̀ɔr'ɔ ti si m, a fɔ̃ɔrɔ ɓɔɔ n hãa ka bii kpang.
47011028	Ruu kɔɔ ruu vuu ɓɔɔ takpang. Diki diki n rɛ̃rɛ m ruu zang ɓɔɔ ri dũng Laa ɓɔɔ ri ka nɔng piti ɓɛɛ.
47011029	Ɓu wi shing gn gbãnggbãng ka vuu Suru Laa kpang, a bii mɛɛ vɔ kpang wiya? Ɓu wi shing zang ɓɔɔ, nɛɛ zang palɛ vuu shi kpang, a yeti lasɛ m dɔli kpang wiya?
47011030	Naa n tɔɔ, n rangkɛ yee bang bang, n rangkɛ ka yuu vuu ɓɔɔ tusu zang nɛɛ n lakɛ naa ka bii kpang ka vuu Suru Laa ɓɛɛ.
47011031	Laa ɓɔɔ wukɔ Laa, wukɔ ti Daa Kpanti Yeesɔ Kirisi ɓɔɔ zang piti dɔɔ wu dondong ɓɛɛ, zi tɔ, n suu sè'e kpang.
47011032	Ɓɔɔ bɛɛ n ka Damasiku, Gɔmna ɓɔɔ kpanti Areta yi ɓɛɛ, shing zang nɛɛ, zang gã nyaa gãa ɓɔɔ zang shɛ̃ɛ nɛɛ mani ka yeti gari ɓɛɛ, nɛɛ tɔ̀ɔ zang ri yi m.
47011033	A zang yaa m naa kaa ka yeti sà'ang nɛɛ hangka ɓɔɔ zang yaa ka bii binting ɓɔɔ zang mãayi zang kiiri gari nyaa nɛɛ mani ɓɛɛ, a n wɔ kaa nɛɛ naa ɓiɓɛ.
47012001	Yee rangkɛnang bang bang nwang zang vuu tɔ̃ɔ ɓi kpang, n ti rangkɛ katɔ nɔngkɔ. Kãntang keɓe, n rang ruu kaa yuu naa ɓɔɔ Kpanti Yeesɔ nwang nyaa ka n, a nwàngsɛ̀ m vuu ɓɔɔ wu kasɛ nɛɛ zang palɛ ɓɛɛ.
47012002	Saa ɓa tɔ kopi tu dɛ̃ɛti lɛɛkɔ, yɔɔ ɓɔɔ dũng Laa kagn, n zi wu nung katɔ, Laa tuu wu daa nɛɛ wu ka lapa ɓɔɔ bee katɔ kpala kpala ɓɛɛ. Naa Laa t'uu wu ka bii keɓe daa lapa nɛɛ wu ya, naa ti ka bii shɔnzang kpang ya? N zi kpang. Ɓi Laa kɔ zi gbete.
47012003	N pàas'ɛ ruu keɓe tɔkn, n zi tɔ yɔɔ kaɓa, zang tuu wu zang daa nɛɛ wu ka gãa Laa ka lapa, naa bɛɛ ningkãari ya, naa vɔ katɔ ya? N zi kpang, ɓi Laa kɔ gbete zirɛ. A yɔɔ keɓe tãalɛ vuu ɓɔɔ nyaa shɔnzang zunung kɔɔnang kpang, a zang ti kasɛ kpang nɛɛ zang ɓɔɔ wu rang yee ka yuu vuu bì'i kpang.
47012005	Ka ruu nɔngkɔ, n rang yee bang bang ka yuu yɔɔ keɓe kɔ. N rang yee bang bang ka yuu mɛɛ kpang, n rangkɛ ka yuu vuu ɓɔɔ ri tusu zang nɛɛ n lakɛ naa ka bii ka vuu Suru Laa kpang ɓɛɛ kɔ shɛ̃ɛning.
47012006	Naa n kasɛ nɛɛ n rangkɛ yee bang bang ka yuu mɛɛ, n palɛ vuu shoko kpang, ka ruu ɓɔɔ, n kɔɔrɔ m ruu ɓɔɔ nizang ɓɛɛ. A n kɔɔrɔ ruu bang bang kaa tɔ̀'ɔ yuu mɛɛ kpang, ka ruu ɓɔɔ, n kasɛ zang ɓɔɔ wu rɛ̃rɛ nɛɛ n ɓa naa wee n ɓee katɔ kpang. N kasɛ zang rɛ̃rɛ ka yuu vuu ɓɔɔ zang zirɛ n palɛ nɛɛ vuu ɓɔɔ zang tãayi n kɔɔ ɓɛɛ.
47012007	Tɔ̀ɔ, zang zãa m yuu tuunang ka lapa dɔli, ka ruu vuu ɓɔɔ zang zirɛ zang mã naa ka danggn ɓɔɔ n zili ɓɛɛ. Laa nɛɛ yuu ɓiɓɛ shing nɔng ɓɔɔ ka bii mɛɛ, kɔng m naa zang ɓaa m nɛɛ kɔkɔ. Kɔnang keɓe, nwang naa zang nyaa shoonang Sheetang ɓɔɔ zang dɔ̃ wu nɛɛ, wu naa dang m jìng, wu zãa m yuu tuunang ɓɛɛ.
47012008	N gàa Laa tɔ, daa doo taati ka yuu kɔnang keɓe, n tɔɔ wu masɛ m jong.
47012009	A kasɛ m nyaa tɔɔ, “Tɔ̃ɔ ɓɔɔ n pàl'ɛ mɔɔ wukɔ yi mɔɔ naa ka bii, ka ruu ɓɔɔ, naa vuu palɛnang mɛɛ palɛ shoonang gbãnggbãng ka ɓɔɔ mɔɔ lakɛ naa ka bii ka vuu Suru Laa kpang ɓɛɛ.” N tãa kaa tìnang gbãnggbãng, n tuu yuu mɛɛ ka yuu naa ɓɔɔ n lakɛ n'aa ka bii ka vuu Suru Laa kpang ɓɛɛ, tɔ̀ɔ, n tãa naa vuu palɛnang Yeesɔ Kirisi ɓɔɔ yiti m ɓɛɛ kati.
47012010	Ka ruu nɔngkɔ, n tãa tìnang ka ɓɔɔ n lakɛ naa ka bii kpang, nɛɛ dãanang ɓɔɔ zang dãa m, nɛɛ vuu ɓɔɔ kpãa m ka yeti, nɛɛ jìng ɓɔɔ zang dang m, nɛɛ vuu ɓɔɔ kpãarɛ m ka zɔ̃ngzɔ̃ng ɓɛɛ ka ruu Yeesɔ Kirisi. Ka ruu ɓɔɔ, kaka nɛɛ tɔ̀'ɔ ka bii mɛɛ kpang, n tãa kaka ka laa kaɓa kɔ jong.
47012011	N palɛ vuu tɔ naa shoko. Nɔkɔ shing m n palɛ nɔngkɔ. Nɔkɔ nɛ̀'ɛ kɔɔ ruu tɔ̃ɔ ka yuu mɛɛ. Naa n doo vuu ɓɔɔ kpang piti, zang shoonang Yeesɔ manɛ ɓɔɔ bang bang kaɓa, ri ɓa m kpang.
47012012	Laa palɛ vuu bang bang ɓɔɔ zang zirɛ zang mã naa ka danggn nɛɛ bii mɛɛ, ka ɓɔɔ n mã danggn, n palɛ shoonang mɛɛ ka teteng manɛ ɓɛɛ. Vuu kaɓa kɔ tusu zang nɛɛ n zang shoonang Yeesɔ ɓɔɔ nizang.
47012013	N pàlɛ̀ zang ɓɔɔ ri dũng Laa ɓu vi, a n pàlɛ̀ nɔɔ manɛ kpang viya? Ɓi ka ɓɔɔ n kpãa nɔɔ nɛɛ nɔɔ a m vuu kpang kɔ shɛ̃ɛning. N gaa nɔɔ n'ɔɔ kɔsɔ m vuu shi kpang kɔ n palɛ ɓee katɔ.
47012014	Daa kaa doo taati ɓɔɔ n kpalɛ bii anang, n naa leng nɔɔ ɓɛɛ. N naa kpã̀a nɔɔ nyaa kpang. N kasɛ m nɔkɔ nɛɛ yuu manɛ, wu vuu manɛ kpang. Ɓi zang ɓɔɔ ri yi jaa kɔ ri kpàl'ɛ wujɛ vuu jong, wu jaa kɔ kpalɛ ri kpang.
47012015	N tãa tìnang katɔ, n ningsi vuu ɓɔɔ ka naa mɛɛ, nɛɛ yuu mɛɛ piti, ka ruu manɛ, tɔ̀ɔ, n yi nɔɔ naa ka bii. Nɔɔ kàs'ɛ m tɔkɔlɔng, ka ruu ɓɔɔ, n kasɛ nɔɔ dɔli ɓɛɛ ya?
47012016	Nɔɔ kàs'ɛ katɔ, nɛɛ n kpãa nɔɔ nyaa dɔli ka ruu vuu kpang. Zang ɓɔɔ kɔɔ ɓi nɛɛ, n pàlɛ̀ nɔɔ zũnang, n z'uu nɔɔ jìng nɛɛ sè'e,
47012017	n shaa nɔɔ katɔ nɛɛ bii zang nyaa shoonang ɓɔɔ n shongko ri ka bii manɛ ɓɛɛ ya?
47012018	N gàa Titu nɛɛ wu daayi, a n shong manzung ɓuru ɓɔɔ dũng doo Laa kɔ ɓɛɛ nɛɛ, wu daa nɛɛ wu. Titu shaa nɔɔ katɔ ya? Ruu nɛɛ Titu ruu palɛ vuu ɓuru yeti gbete, a gbalang ɓuru ti gbete kpang ya?
47012019	Nɔɔ rɛ̃rɛ manɛ ɓu nɛɛ, ruu tɔɔ ruu ta yuu ɓuru ka tìng manɛ ya? Manzung ɓuru, ɓɔɔ ruu kasɛ nɔɔ dɔli ɓɛɛ, ruu r'ang nɔɔ yee ka tìng Laa, wee ruu ɓakɛ yuu tɔ nɛɛ Kirisi ɓee. A vuu piti ɓɔɔ ruu palɛ ɓɛɛ, ruu palɛ nɛɛ tɔɔ ruu yi nɔɔ naa ka bii.
47012020	N kaa vɔrɔ naa n daa shɛ̃ɛ nɔng manɛ, n daa ìi nɔɔ n'aabm̀, wu naa ɓɔɔ n kasɛ n ìi nɔɔ ɓɛɛ kpang, a nɔɔ ti naa zirɛ n n'aabm̀ wu naa ɓɔɔ nɔɔ kasɛ ɓɛɛ kpang. N kaa vɔrɔ n daa ìi nɔɔ nɔɔ haarɛ nyaa, nɔɔ kaa sũnyaa, gnvɔ ka yeti manɛ dɔli. Nɔɔ ti kasɛ yuu manɛ kɔ shɛ̃ɛning, nɔɔ dãlɛ zɔɔ, nɔɔ rangkɛ zang, nɔɔ tuu yuu manɛ dɔli. A nɔɔ ti vɔ̃ɔtɔ nɔng.
47012021	N kaa vɔrɔ naa n paasɛ anang tɔkn ka bii manɛ, Laa naa shingnɛ, yusɛ̃ɛ wu tuu m ka ruu manɛ. N naa k'aa ka ruu zang dɔli ɓɔɔ ri palɛ vuu shi kpang tɔ, a ri kɔ̃sɔ yeti kpang ɓɛɛ. Ri kɔ̃sɔ yeti vuu sãnsãnrãng, nɛɛ dũndũng, nɛɛ vuu yusɛ̃ɛ ɓɔɔ ri palɛ ɓɛɛ kpang.
47013001	Anang mɛɛ ka bii manɛ ɓɔɔ n naa leng jìng ka nɔɔ, daa kaa nɛɛ weɓe doo taati. Zang bee ka yeti labeenang Laa tɔɔ, “Zang nɛɛ kɔɔyi nɛɛ zang ɓɔɔ palɛ vuu shi kpang, zang ziti kɔ taati ri kasɛ nyaa kagn gbongkarɛ nɛɛ nɔngkɔ”.
47013002	N kasɛ, n tɔ̀'ɔ, n shàar'ɛ zang ɓɔɔ ka teteng manɛ ɓɔɔ ri palɛ vuu shi kpang tɔ, ka ting ɓɛɛ, nɛɛ zang nimbang nandon nyaa. N shàarɛ̀ nɔɔ nyaa tɔ, ka ɓɔɔ bɛɛ n leng jìng ka nɔɔ dòo doo ziti kɔ nwani ɓɛɛ. N shàar'ɛ nɔɔ nyaa tɔkn ka wee n tɔ̀'ɔ nɛɛ nɔɔ kpang ɓee. Naa n a tɔkn, zang ɓɔɔ naa wɔ ka naa mɛɛ gbete kpang.
47013003	Naa nɔɔ kasɛ nɛɛ zang tusu nɔɔ nɛɛ Yeesɔ Kirisi kɔ rang yee nɛɛ bii mɛɛ. Nɔɔ zi tɔ nɛɛ Yeesɔ palɛ nɔɔ vuu ɓi naa zang ɓɔɔ lakɛ naa ka bii kpang kpang, tusu naa vuu palɛnang ɓiɓɛ ɓi katɔ kɔ jong ka teteng manɛ.
47013004	Ka ɓɔɔ zang ɓaa wu naa ka laa, bɛɛ lakɛ naa ka bii kpang, a nwàng ningkãari kãntang keɓe nɛɛ naa vuu palɛnang Laa. Ka ɓɔɔ ruu ɓakɛ zɔɔ nɛɛ wu ɓɛɛ, ruu lakɛ naa doo ka bii kpang kɔ. Vuu ɓɔɔ ruu naa palɛ nɛɛ nɔɔ, ruu naa ɓakɛ yuu kaa nɛɛ Kirisi, ruu walɛ naa vuu palɛnang Laa kati, ruu palɛ nɔɔ shoonang nɛɛ mani.
47013005	Nɔɔ gãsɛ yuu manɛ karɛ nɔɔ zirɛ, naa nɔɔ nwang doo nwannang danggn ɓɔɔ nɔɔ shing ka bii Yeesɔ Kirisi ɓɛɛ ya? Nɔɔ gãsɛ yuu manɛ ta. Nɔɔ zi tɔ nizang Kirisi nwang ka yeti manɛ. Nɔɔ nɛɛ zi kpang, bɛɛ vuu ɓɔɔ nɔɔ gãsɛ yuu manɛ nɛɛ mani ɓa kaka manɛ tɔ.
47013006	N shing gn nɛɛ nɔɔ naa zi ditɔ nɛɛ zang gãsɛ ruu tɔ ruu daa naa zang shoonang ɓɔɔ nizang ɓɔɔ Yeesɔ ɓɛɛ tɔ.
47013007	Ruu gaa Laa nɛɛ nɔɔ p'alɛ̀ vuu shi kpang kpang. Wu ka ruu ɓɔɔ tɔɔ zang zi kati nɛɛ ruu ɓa vuu gãsɛnang yuu tɔ kpang, ɓi ka ruu ɓɔɔ, tɔ̀ɔ, n'ɔɔ palɛ vuu ɓɔɔ tɔ̃ɔ kati ɓɛɛ. Naa doo ka wee zang z'i ruu naa vuu gãsɛnang ɓa ruu yuu tɔ ɓee.
47013008	Ka ruu ɓɔɔ, ruu palɛ ɓuru vuu ɓɔɔ yi Ruu Tɔ̃ɔ Laa naa ka bii, wu daa nɛɛ tìng ɓɛɛ kɔ shɛ̃ɛning. Ruu p'alɛ̀ vuu ɓɔɔ lasɛ gbalang Ruu Tɔ̃ɔ Laa ɓuru kpang.
47013009	Ruu tãa ɓuru tìnang, ruu nɛɛ lakɛ naa ka bii kpang, a kaka manɛ ɓi kagn ɓɛɛ. Ruu gaa ɓuru Laa, n'ɔɔ nwang nyaa kiiri, ka vuu piti.
47013010	Ka ruu nɔngkɔ, n bè'e nɔɔ laa keɓe ka wee n gn nɛɛ nɔɔ nɔng gbete kpang ɓee. Tɔ̀ɔ, n nɛɛ a tɔ ka nɔng manɛ, n palɛ nɔɔ vuu kaa tɔ̀'ɔ nɛɛ gnvɔ, nɛɛ naa vuu palɛnang ɓɔɔ Laa a m ɓɛɛ kpang. Laa a m naa nɛɛ n yi nɔɔ naa ka bii nɔɔ bangkɛ, nɛɛ n ningsi nɔɔ katɔ kpang.
47013011	Manzung ɓɔɔ ri dũng doo Laa kɔ ɓɛɛ, n di nyaa labeenang keɓe nɛɛ, “Laa wu nwang nɛɛ nɔɔ.” Nɔɔ palɛ vuu ɓɔɔ shingnɛ nɔɔ nwang nyaa kiiri ɓɛɛ, n'ɔɔ ɓaa shoo ka vuu ɓɔɔ n kɔɔ nɔɔ ɓɛɛ, nyaa manɛ wu daa zɔɔ gbete, a n'ɔɔ ti nwang ka nyaa zɔɔ. Laa ɓɔɔ kàsɛ̀ ruu zang katɔ, a ti shingnɛ zang ri nw'ang ka nyaa zɔɔ, naa nwang ditɔ nɛɛ nɔɔ.
47013012	Nɔɔ jee zɔɔ nyaa tɔ̃ɔ tɔ̃ɔ.
47013013	Zang ɓɔɔ ri dũng Laa ka nihn nandon, ri jee nɔɔ nyaa.
47013014	Tɔ̃ɔ Kpanti Yeesɔ Kirisi, nɛɛ kasɛnang ɓɔɔ Laa kasɛ zang nɛɛ mani, nɛɛ nwannang ɓɔɔ zang nwang ka nyaa zɔɔ nɛɛ Suru Laa, wu nwang nɛɛ nɔɔ nandon.
48001001	Labeenang keɓe nɛɛ bii mɛɛ nkɔ Bulu ɓɔɔ zang ɓàa m nyaa nɛɛ n nwang zang shoonang Yeesɔ ɓɛɛ. Nyaa keɓe wu shɔnzang ɓaayi kpang, wu ti shɔnzang shingnɛ kpang, ɓi Yeesɔ Kirisi shingnɛ nɛɛ Laa ɓɔɔ wukɔ Daa ɓɔɔ wisi wu paa nɛɛ saa ɓɛɛ.
48001002	Rɛɛ manzung ɓuru ɓɔɔ ri nɛɛ n ka nihn nandon, ruu jee nɔɔ ɓɔɔ nɔɔ dũng Laa ka tipi Galatiya nyaa.
48001003	N gaa Daa ɓuru Laa, nɛɛ Kpanti ɓuru Yeesɔ Kirisi, ri palɛ nɔɔ tɔ̃ɔ, ri ti shingnɛ yeti manɛ wu valɛ katɔ.
48001004	Yeesɔ a zang yuu ɓiɓɛ, nɛɛ tɔ̀ɔ, wu ta yuu ɓuru ɓɔɔ ruu zang shi kpang ɓɛɛ. Wu ti ta ruu nɛɛ gbalang vuu shi kpang ɓɔɔ shɔnzang rɛ̃rɛ a ti palɛ ɓɛɛ. Vuu keɓe nwang nɔngkɔ, ka ruu ɓɔɔ, Daa ɓuru Laa kasɛ nɔngkɔ ɓɛɛ.
48001005	Zang wu a Laa bannang ta gbinggbing. Nɔngkɔ.
48001006	N mã naa tɔ ka danggn ka ruu manɛ. Knti bee gn vi, nɔɔ yaa zang ɓɔɔ ɓaa nɔɔ nyaa nɛɛ ruu tɔ̃ɔ ɓɔɔ Yeesɔ Kirisi palɛ nɔɔ, nɔɔ dũng kaa ruu ɓɔɔgn viya?
48001007	Nizang, ruu tɔ̃ɔ ɓɔɔgn ɓi kagn kpang. N kɔɔ nɔngkɔ, ka ruu ɓɔɔ, zang ɓɔɔ kagn ri kpantɛ nɔɔ jìng, ri kãa gbalang ɓɔɔ ri kɔ̃sɔ Ruu Tɔ̃ɔ Yeesɔ katɔ ɓɛɛ.
48001008	A naa nɛɛ doo rukɔ, nɛɛ zang nyaa shoonang Laa ɓɔɔ ka lapa, nɛɛ kɔɔ Ruu Tɔ̃ɔ ɓɔɔgn, wu ɓɔɔ ruu kɔɔ nɔɔ tìng shɔɔnang kpang, zang dɔng wu ruu, zang tasɛ wu ka waa bang.
48001009	Ruu kɔɔ ruu keɓe tɔ ka tìng, ruu ti paasɛ kɔɔnang tɔkn nɛɛ, zang ɓɔɔgn nɛɛ kɔɔ nɔɔ Ruu Tɔ̃ɔ ɓɔɔ naabm nɛɛ ɓɔɔ nɔɔ ta ɓɛɛ, zang wu dɔng wu ruu, zang tasɛ wu ka waa bang.
48001010	Ruu keɓe nwang naa ɓɔɔ n kãayi nɛɛ nyaating mɛɛ wu puu ka bii shɔnzang ya? Kpang, n kasɛ nyaating mɛɛ wu puu ka bii Laa. N kasɛ nɛɛ tɔ zang piti ri zi m nung ya? Naa n nɛɛ palɛ nɔngkɔ, n nɛɛ tɔ̀'ɔ zang ɓɔɔ palɛ Kirisi shoonang kpang.
48001011	N kaaɓi n kɔɔ nɔɔ rɛɛ manzung mɛɛ, Ruu Tɔ̃ɔ kɔ n kɔɔ nɔɔ ɓee, wu shɔnzang nwangsɛ kpang.
48001012	N ti ta nɛɛ bii shɔnzang ɓɔɔ kpang. Wu ti shɔnzang tusu m kpang. Ɓi Yeesɔ Kirisi nɛɛ yuu ɓiɓɛ nwàngsɛ̀ m.
48001013	Zang kɔɔ nɔɔ naa ɓɔɔ n nwang ka tìng bɛɛ n dũng doo gbalang zang Yahudawa nɛɛ yeti gbete ɓɛɛ tɔ. Naa ɓɔɔ n dang zang ɓɔɔ ri dũng gbalang Kirisi jìng, gn ɓarɛ kɔng m kpang ɓɛɛ tɔ. N p'al'ɛ vuu ɓɔɔ n zũnung katɔ nandon, n tɔɔ n ningsi ri dɔ̃ɔ gbete.
48001014	Nkɔ ka tìng rɛɛ sangvaa mɛɛ nandon, ka ruu gbalang zang Yahudawa dũnnang. N shing jìng ka vuu ɓɔɔ rɛɛ dabang ɓuru ri tusu ɓɛɛ palɛnang gbãnggbãng.
48001015	A Laa palɛ m tɔ̃ɔ, zɔ̃ng m bɛɛ zang yi m gn kpang, a ɓaa m nyaa nɛɛ n naa palɛ wu shoonang. A ɓɔɔ wu naa kasɛ ka yeti ɓiɓɛ,
48001016	nɛɛ wu nwangsɛ m Jaa ɓiɓɛ, nɛɛ tɔ̀ɔ n kɔɔ zang ɓɔɔ ri zang Yahudawa kpang, Ruu Tɔ̃ɔ ɓɔɔ ka yuu Jaa keɓe. N daa ka bii zang ɓɔɔ nɛɛ wu kɔɔ m vuu ɓɔɔ wu zi ka yuu vuu keɓe kpang.
48001017	N ti daa ka Urushalima ka bii zang ɓɔɔ ri nwang zang shoonang Yeesɔ doo ka tìng ɓɛɛ kpang. N daa m katɔ kɔ jong ka tipi Arabiya, a n gbãayu ka Damasiku.
48001018	Saa naa ɓa tɔ taati, a n daa ka Urushalima, n tɔɔ n daa zi Bituru nung kaa waasɛ̃, a n nwang nɛɛ wu diki kopi tu maani.
48001019	N zi zang ɓɔɔ ka teteng rɛɛ zang shoonang Yeesɔ kpang. N zi Yakubu jaanaa Kpanti ɓuru kɔ shɛ̃ɛning.
48001020	N kɔɔ nɔɔ ruu kɔ nwani ka tìng Laa, vuu kɔ n bee nɔɔ ɓee, nizang, n suu sè'e kpang.
48001021	Nɛɛ knti, n naa daarɛ ka nɔng ɓɔɔ ka tipi Siriya nɛɛ tipi Silisiya.
48001022	Ka diki kaɓa, bɛɛ zang ɓɔɔ ri dũng Kirisi ka tipi Yahudiya ri zi m gn nɛɛ jìng ɓarɛ kpang.
48001023	Ri tãa ɓarɛ ruu ɓɔɔ zang kɔɔ ri kɔ shɛ̃ɛning nɛɛ, “Yɔɔ ɓeleng ɓɔɔ dang ruu ɓɔɔ ruu dũng Kirisi jìng, kãntang keɓe, kɔɔ zang ruu kaa yuu danggn shinnang ɓɔɔ bɛɛ nɛɛ wu ningsi katɔ ɓɛɛ”
48001024	A ri dɔɔ Laa ka ruu mɛɛ.
48002001	Saa naa ɓa tɔ kopi tu dɛ̃ɛti, n daa Urushalima tɔkn nɛɛ Baranaba. Ruu daa nɛɛ Titu ning.
48002002	N daayi, ka ruu ɓɔɔ, Laa kɔɔ m nɛɛ n daayi ɓɛɛ. Ka ɓɔɔ n shɛ̃ɛ nɔng, n ɓaa rɛɛ zang bang nyaa dang gbete. Ruu nwang nɛɛ ri, a n kɔɔ ri r'uu Ruu Tɔ̃ɔ ɓɔɔ n kɔɔrɔ zang ɓɔɔ ri zang Isirela kpang ɓɛɛ. N kasɛ nɛɛ shoonang ɓɔɔ n p'al'ɛ ka tìng, nɛɛ ɓɔɔ n palɛ kãntang, wu shaarɛ waati kpang.
48002003	Titu ɓɔɔ n daa nɛɛ wu, naa wee wu zang Heleni ɓee, zang yi wu nɛɛ kaka nɛɛ wu y'ee shaa kpang.
48002004	Ruu keɓe gaayu ka ɓɔɔ zang varɛ ɓɔɔ ri nwaarɛ zang nɛɛ ri dũng doo Kirisi kɔ, ri kasɛ ɓarɛ katɔ nɛɛ, zang yèe wu shaa. Zang keɓe ɓɔɔ ri shɛ̃ɛ ka teteng ɓuru nɛɛ ri zili naa ɓuru, ri ti kãa gbalang naa ɓɔɔ zang ta yuu ɓuru ka ɓɔɔ ruu ɓakɛ yuu nɛɛ Yeesɔ Kirisi ɓɛɛ ɓee. Ri kasɛ nɛɛ ri risi ruu naa jaafoo.
48002005	Rùu yàa ri bii naa kpang nɛɛ tɔkɔlɔng ning, tɔɔ ruu yìtì nɔɔ ruu nizang ɓɔɔ ka yuu Ruu Tɔ̃ɔ Kirisi kati.
48002006	A zang ɓɔɔ zang tɔɔ ri ɓarɛ zang bang ɓɛɛ (ruu mɛɛ hãa kagn nɛɛ naa ɓɔɔ ɓeleng ri nwang ka tìng ɓɛɛ kpang. Laa palɛ vuu ɓi jong gn dang gbete kpang). Rɛɛ zang bang kaɓa ri kɔ̀ɔ m vuu ɓɔɔ kagn shɔɔ kpang.
48002007	Ri zi ɓarɛ katɔ kɔ jong nɛɛ, Laa a m shoonang tɔ nɛɛ n kɔ̀ɔ zang ɓɔɔ ri zang Yahudawa kpang Ruu Tɔ̃ɔ, naa ɓɔɔ shing Bituru, nɛɛ wu kɔɔ zang Yahudawa Ruu Tɔ̃ɔ ɓɛɛ.
48002008	Ka ruu ɓɔɔ, naa ɓɔɔ Laa shing Bituru nɛɛ wu nwang zang shoonang Yeesɔ ka teteng zang Yahudawa, Laa shing m doo nɔngkɔ nɛɛ naa vuu palɛnang ɓiɓɛ, nɛɛ n nwang zang shoonang Yeesɔ ka teteng zang ɓɔɔ ri zang Yahudawa kpang.
48002009	Ka ɓɔɔ rɛɛ zang keɓe, Yakubu nɛɛ Bituru a ɓɔɔ Yɔhana ri zirɛ nɛɛ Laa a m shoonang keɓe tɔ, ri yi naa mɛɛ nɛɛ ɓɔɔ Baranaba ri jee ruu nyaa. Ka ruu ɓɔɔ, ruu palɛ shoonang gbete nɛɛ ri ɓɛɛ, ruu mã zɔɔ naa nɛɛ, ri palɛ shoonang ka teteng zang Yahudawa, ruu palɛ ɓuru ka teteng zang ɓɔɔ ri zang Yahudawa kpang ɓɛɛ.
48002010	Ri kɔɔ ruu nɛɛ, danggn wu ning ruu zang ɓɔɔ vuu ka naa ɓarɛ kpang, ɓɔɔ ri ka teteng zang kaɓa kpang kɔ shɛ̃ɛning. Vuu ɓɔɔ bɛɛ n shing danggn palɛnang ɓee kɔ.
48002011	Ɓɔɔ Bituru a ka gari Antakiya, n t'a nyaa ɓiɓɛ kpang ka jìng zang piti, ka ruu ɓɔɔ, vuu shi kpang ɓɔɔ wu palɛ waasɛ bii katɔ kpang ɓɛɛ.
48002012	Ɓɔɔ zang varɛ ɓɔɔ Yakubu shong ri ri a nɔng kaɓa gn kpang, Bituru shaa vuu shaanang nɔng gbete nɛɛ manzung ɓuru ɓɔɔ ri zang Yahudawa kpang ɓɛɛ. Ɓɔɔ ri naa shɛ̃ɛ nɔng, Bituru gɔ̃ bii, shaa vuu shaanang tɔ̀'ɔ nɛɛ ri kpang, ka ruu ɓɔɔ, kaa vɔrɔ zang ɓɔɔ ri kasɛ ɓarɛ nɛɛ zang yèe zang ɓɔɔ ri zang Yahudawa kpang shaa katɔ ɓɛɛ.
48002013	Manzung ɓuru, zang Yahudawa ɓɔɔ nimbang ɓɔɔ ri ka nɔng, ri gaayu vuu palɛnang nɛɛ yeti gbete kpang kaa jong nɛɛ Bituru. A ri nwaarɛ Baranaba kaa jong nɛɛ vuu ɓɔɔ ri palɛ nɛɛ yeti gbete kpang ɓɛɛ.
48002014	Ɓɔɔ n zirɛ ri yi gbalang kaara ka doo ruu nizang ɓɔɔ ka yeti Ruu Tɔ̃ɔ Kirisi kpang, n kɔɔ Bituru ka tìng ɓarɛ nandon n tɔɔ, “Mɔɔ zang Yahudawa, a mɔɔ nwàng kaa tɔ̀'ɔ naa zang Yahudawa kpang. Mɔɔ nwang ɓaa naa zang ɓɔɔ ri zang Yahudawa kpang ɓɛɛ. A ka ruu vi, mɔɔ kãa gbalang mɔɔ shing zang ɓɔɔ ri zang Yahudawa kpang, ri nwang nwannang zang Yahudawa nɛɛ gbãnggbãng ning viya?”
48002015	Nizang, zang yi ruu ɓuru zang Yahudawa, ruu wu zang ɓɔɔ ri zang Yahudawa kpang, ɓɔɔ ri palɛ ɓarɛ vuu shi kpang ɓɛɛ kpang.
48002016	Naa doo nɔngkɔ, ruu zi ɓuru tɔ nɛɛ shɔnzang nw'ang zang tɔ̃ɔ ka tìng Laa ka ruu danggn ɓɔɔ wu shing ka bii Yeesɔ Kirisi kɔ shɛ̃ɛning, wu ka ruu ɓɔɔ zang keɓe palɛ vuu ɓɔɔ nyaa dannang kasɛ ɓɛɛ kpang. Ruu shing danggn tɔ jong ka bii Yeesɔ Kirisi, tɔ̀ɔ, ruu nwang zang tɔ̃ɔ ka tìng Laa nɛɛ bii danggn ɓɔɔ ruu shing ka bii Kirisi ɓɛɛ. Wu ka ruu ɓɔɔ, ruu palɛ vuu ɓɔɔ nyaa dannang kasɛ ɓɛɛ kpang. Ka ruu ɓɔɔ, zang nwàng zang tɔ̃ɔ ɓi jong ka tìng Laa, ka ɓɔɔ zang palɛ vuu ɓɔɔ nyaa dannang kasɛ ɓɛɛ kpang.
48002017	Nɛɛ nɔngkɔ, a wee ruu kãa gbalang ruu nwang zang tɔ̃ɔ ka tìng Laa ka ɓɔɔ ruu ɓakɛ yuu nɛɛ Kirisi ɓee, zang nɛɛ naa ìiyi ruu ɓuru doo zang ɓɔɔ ri palɛ vuu shi kpang naa zang ɓɔɔ ri zang Yahudawa kpang ɓɛɛ. Nw'ang ɓu kaa naa Yeesɔ kɔ shing zang zang palɛ vuu shi kpang ya? Wu nɔngkɔ kpang.
48002018	Naa n bɛ̃ɛ rɛɛ nyaa dannang zang Yahudawa ka ruu ɓɔɔ zunung ɓɔɔ ri shing m n nwang zang tɔ̃ɔ ka tìng Laa kpang. N palɛ m wu vuu ɓɔɔ Laa tãa tìnang mɛɛ katɔ ɓɛɛ kpang, n nɛɛ shing gn tɔkn nɛɛ nyaa dannang keɓe ta yuu mɛɛ katɔ ɓɛɛ.
48002019	Ɓi rɛɛ nyaa dannang keɓe kɔ shingnɛ n zirɛ nɛɛ n vɔ katɔ, ka ruu ɓɔɔ, n dũng ri nandon kpang ɓɛɛ. Ka ruu nɔngkɔ, n shing danggn tɔ̀'ɔ ka ri kpang, tɔ̀ɔ, n walɛ suru bii ka bii Laa.
48002020	Zang ɓaa m naa m tɔ laa nɛɛ Kirisi, ɓi tɔ̀'ɔ nkɔ nwang ningkãari kpang. Ɓi kaa Kirisi ɓɔɔ ka bii mɛɛ kɔ nwang ningkãari. Nwannang kɔ n nwang kãntang ɓee, n nwang m kaa nɛɛ danggn ɓɔɔ n shing ka bii Jaa Laa ɓɔɔ kasɛ m, a a zang yuu ɓiɓɛ, nɛɛ zang nyɔ wu vɔrɔ ka ruu mɛɛ ɓɛɛ.
48002021	N bɛ̃ɛ tɔ̃ɔ ɓɔɔ Laa pàlɛ̀ m ɓɛɛ kpang. Naa shɔnzang nwang zang tɔ̃ɔ ka tìng Laa nɛɛ bii nyaa dannang katɔ, nwang ɓi kaa naa ɓɔɔ Yeesɔ vɔ ɓi kaa dalɛ waati ɓɛɛ.
48003001	Ɓɔɔ nɔɔ zang tipi Galatiya nɔɔ shoko nizang. Ɓu wi zuu nɔɔ jìng nɔngkɔ wiya? Zang kɔɔ ka shoo manɛ naa ɓɔɔ zang ɓaa Yeesɔ Kirisi naa ka laa a vɔrɛ ɓɛɛ.
48003002	'N hɛ̃ɛ nɔɔ ruu gbete keɓe, Laa a nɔɔ Suru ɓiɓɛ ka ruu ɓɔɔ nɔɔ palɛ vuu ɓɔɔ nyaa dannang kasɛ ɓɛɛ ya, kɔ ka ɓɔɔ nɔɔ tãa Ruu Tɔ̃ɔ, a nɔɔ shing danggn ɓɛɛ?
48003003	Nɔɔ palɛ shoko vi nɔngkɔ viya? Nɔɔ gaayu Laa dũnnang, nɔɔ shing gn ka naa ɓɔɔ Suru Laa a nɔɔ ɓɛɛ. A nɔɔ nɛɛ nɔɔ hangsɛ nyaa kaa nɛɛ kaka yuu manɛ ya?
48003004	Nɔɔ dang jìng keɓe nandon ka dalɛ waati ya? N zi tɔ, wu nɔngkɔ kpang.
48003005	Laa a nɔɔ Suru ɓiɓɛ, a ti palɛ vuu ɓɔɔ zang zirɛ zang mã naa ka danggn ka teteng manɛ. Palɛ ka ruu ɓɔɔ nɔɔ p'alɛ̀ vuu ɓɔɔ nyaa dannang kasɛ ɓɛɛ ya, kɔ palɛ ka ruu ɓɔɔ, nɔɔ tãa Ruu Tɔ̃ɔ, a nɔɔ shing danggn ɓɛɛ?
48003006	Danggn Ibirayi wu ning nɔɔ kpang. Zang bee vuu ka labeenang Laa ka yuu Ibirayi nɛɛ, “Ibirayi shing danggn ka bii Laa, a Laa ta wu nɛɛ wu nwang zang tɔ̃ɔ ka tìng ɓiɓɛ.”
48003007	Nɔɔ zi ka wukɔ nɛɛ zang ɓɔɔ ri shing danggn ka bii Laa rikɔ wujɛ Ibirayi ɓɔɔ nizang ɓɛɛ.
48003008	Vuu ɓɔɔ Laa kɔɔyi, zang bee ka labeenang ɓiɓɛ doo ka tìng nɛɛ, Laa naa risi zang ɓɔɔ ri zang Yahudawa kpang ditɔ, ri nwang zang tɔ̃ɔ ka tìng ɓiɓɛ, ka ruu danggn ɓɔɔ ri shing ɓɛɛ. A zang bee naa ɓɔɔ Laa kɔɔ Ibirayi Ruu Tɔ̃ɔ doo ka tìng ɓɛɛ tɔɔ, “Laa naa shing zang koo keɓe nandon ri tãa tìnang nɛɛ bii ɓaaɓɛ kɔ.”
48003009	Ibirayi shing danggn, a Laa a wu tìnang tãanang kati. Ka ruu nɔngkɔ, zang ɓɔɔ ri shing danggn, ri tãa tìnang doo naa ɓɔɔ wu tãa kɔ.
48003010	Zang ɓɔɔ ri shing gn ɓarɛ nɛɛ naa ri dũng nyaa dannang, ri nwang zang tɔ̃ɔ katɔ ka tìng Laa, Laa naa dɔng ri ruu ditɔ. Ka ruu ɓɔɔ, zang bee ka labeenang Laa nɛɛ, “Zang piti ɓɔɔ nɛɛ dũng vuu piti ɓɔɔ zang bee ka yeti labeenang nyaa dannang Laa diki diki kpang, Laa dɔng wu ruu tɔ.”
48003011	Kãntang keɓe, ruu zi tɔ kati nɛɛ, zang ɓɔɔ nw'ang zang tɔ̃ɔ kagn ka tìng Laa nɛɛ bii nyaa dannang kpang. Ka ruu ɓɔɔ, zang bee ka yeti labeenang Laa tɔɔ, “Zang ɓɔɔ nɛɛ raa zang tɔ̃ɔ ka tìng Laa, ka ruu danggn ɓɔɔ wu shingnɛ, wukɔ nwang ningkãari ɓɛɛ.”
48003012	A nyaa dannang di yuu ɓi kaa tɔ̀'ɔ ka bii danggn ɓɔɔ zang shing ɓɛɛ kpang. Zang bee ɓi katɔ kɔ jong, ka labeenang Laa nɛɛ, “Zang ɓɔɔ nɛɛ palɛ vuu piti ɓɔɔ nyaa dannang kasɛ, ti nwang ningkãari ka doo nyaa dannang kɔ.”
48003013	Yeesɔ Kirisi ta yuu ɓuru tɔ, ka nyaa ɓɔɔ Laa nɛɛ kù ruu, ka ruu ɓɔɔ, ruu dũng nyaa dannang kpang ɓɛɛ. Ka ruu ɓɔɔ, Laa kù Kirisi nyaa jong ka nung ɓɔɔ wu nɛɛ kù ruu ɓɛɛ. Ka ruu ɓɔɔ, zang bee ka yeti labeenang Laa tɔɔ, “Zang ɓɔɔ zang nɛɛ haatɛ wu ka lapa, Laa ku wu nyaa tɔ ɓɛɛ.”
48003014	Yeesɔ Kirisi palɛ vuu keɓe nɛɛ, tɔ̀ɔ wu shingnɛ, tìnang ɓɔɔ Laa a Ibirayi nyaa ka yuu ɓiɓɛ, wu raa kaa ɓɔ̀'ɔ zang ɓɔɔ ri zang Yahudawa kpang, ri nɛɛ shing gn ka bii ɓiɓɛ ɓɛɛ. Tɔ̀ɔ, rùu ɓɔɔ ruu shing danggn tɔ ka bii Kirisi, Laa wu a ruu Suru ɓiɓɛ ɓɔɔ a ruu nyaa ka ruu ɓiɓɛ kati.
48003015	Manzung, n kɔɔ nɔɔ ruu keɓe, n gãsɛ nɛɛ vuu ɓɔɔ ruu palɛ diki diki ɓɛɛ. Naa zang ziti ri a zɔɔ nyaa ka yuu vuu ɓɔɔ, zang ɓɔɔ ta nyaa keɓe kpang, zang ɓɔɔ ti gisi vuu tɔkn ka yuu ɓiɓɛ kpang.
48003016	Ruu keɓe doo nɔngkɔ, Laa a ɓi Ibirayi nɛɛ zɔ̃ng ɓiɓɛ rɛɛ nyaa keɓe. Laa kɔɔ kpang ka yeti labeenang ɓiɓɛ nɛɛ, “Rɛɛ zɔ̃ng ɓaaɓɛ” Kpang. Nɛɛ nwàng kaa naa r'ang yee ka yuu zang dɔli. Kɔɔyi tɔɔ, “Zɔ̃ng ɓaaɓɛ.” rang yee ka yuu zang gbete kɔ nwani. Zang gbete keɓe wukɔ Kirisi.
48003017	Vuu ɓɔɔ n kɔɔ keɓe, Laa a nyaa, a ti kɔɔyi nɛɛ wu palɛ vuu ɓɔɔ wu a nyaa ka yuu ɓiɓɛ katɔ. Nyaa dannang ɓɔɔ naa a ɓi kaa nɛɛ knti, bɛɛ saa ɓa tɔ laa maani dakn dɛ̃ɛti tu bmati tu kopi, zunung ɓɔɔ wu ningsi nyaa ɓɔɔ Laa a tɔ ɓɛɛ kpang.
48003018	Nɔɔ kɔɔ ɓu nɛɛ nɔɔ wàlɛ̀ vuu ɓɔɔ Laa a nɔɔ, ka ruu ɓɔɔ, nɔɔ dũng nyaa dannang ɓiɓɛ ya? Naa nɛ̀'ɛ nɔngkɔ, nɛɛ ɓi tɔ̀'ɔ ka ruu ɓɔɔ wu a nyaa nɛɛ wu a nɔɔ ɓɛɛ kpang. A ruu zi ɓuru tɔ nɛɛ, Laa a Ibirayi vuu kaɓa, ɓi ka doo nyaa ɓɔɔ wu a wu ɓɛɛ.
48003019	Zang dang nyaa ɓu ka ruu viya? Nɛɛ zang zi vuu ɓɔɔ zang ɓaa nɛɛ vuu shi kpang palɛnang kati. Zɔ̃ng Ibirayi keɓe, ɓɔɔ Laa a nyaa ka yuu ɓiɓɛ nɛɛ a tɔ, nyaa dannang ti di nyaa ɓi kaa tɔ. Zang nyaa shoonang Laa ɓɔɔ ka lapa ɓɛɛ rikɔ atɛ nyaa dannang keɓe, a 'a shɔnzang gbete ɓɔɔ nwang ɓi kaa naa zang ɓɔɔ shii ka teteng Laa nɛɛ zang piti ɓɛɛ.
48003020	Zang ɓɔɔ shii ka teteng zang, shii ɓi ka teteng zang ziti. A Laa ɓi ka bm gbete ka ɓɔɔ wu a Ibirayi nyaa ɓɛɛ.
48003021	Wee nwang ɓu kaa naa nyaa ɓɔɔ Laa dangnɛ daa gbete nɛɛ, nyaa ɓɔɔ wu a ɓɛɛ kpang ya? Wu nɔngkɔ kpang tingkiring. Naa nyaa ɓɔɔ zang nɛɛ dang kagn ɓɔɔ a zang suru bii ɓɔɔ waa nyaa kpang, shɔnzang nɛɛ raa zang tɔ̃ɔ katɔ ka tìng Laa nɛɛ bii nyaa dannang keɓe.
48003022	A zang bee ɓi tɔ, ka labeenang Laa nɛɛ, shɔnzang ɓɔɔ ka koo nandon, ri nwàng ɓarɛ naa ɓɔɔ vuu shi kpang mã ri ka sãa ɓɛɛ. Tɔɔ vuu ɓɔɔ Laa a nyaa ka yuu ɓiɓɛ ka doo danggn shinnang ka bii Yeesɔ Kirisi wu raa ɓɔ̀'ɔ zang ɓɔɔ ri shing danggn tɔ kati.
48003023	Ka ruu ɓɔɔ, bɛɛ là'a danggn shinnang a gn kpang, nyaa dannang mã ruu ɓuru nandon ka sãa, tɔ̀ɔ, danggn shinnang wu naa nwangsɛ bii nɛɛ mani.
48003024	Ka ruu nɔngkɔ, nyaa dannang kɔ yiti ruu sasak, tɔ̀ɔ, wu atɛ ruu ka bii Kirisi. Tɔɔ ruu nwang zang tɔ̃ɔ kati ka tìng Laa, nɛɛ bii danggn ɓɔɔ ruu shing ɓɛɛ.
48003025	Kãntang kɔ, laa ɓɔɔ ruu shing danggn ka bii Yeesɔ a tɔ ɓee, wu tɔ̀'ɔ nyaa dannang kɔ yiti ruu kpang.
48003026	Kãntang keɓe, nɔɔ nandon nɔɔ nwàng kaa wujɛ Laa, ka ruu danggn ɓɔɔ nɔɔ shing ka bii Yeesɔ Kirisi ɓɛɛ.
48003027	Nɔɔ nandon ɓɔɔ zang palɛ nɔɔ batizima tɔ, nɔɔ ɓakɛ yuu tɔ nɛɛ Yeesɔ Kirisi. Ka ruu nɔngkɔ, nɔɔ nwang manɛ kaa nwannang Yeesɔ nɛɛ yuu ɓiɓɛ.
48003028	A vuu ɓɔɔ bàsɛ̀ teteng zang Yahudawa nɛɛ zang ɓɔɔ ri zang Yahudawa kpang, a jaafoo nɛɛ zang ɓɔɔ jaafoo kpang, a zang varɛ nɛɛ zang soro, ɓi tɔɔ kagn kpang. Nɔɔ nandon nɔɔ manɛ kaa gbete ka yuu ɓɔɔ nɔɔ ɓakɛ nɛɛ Yeesɔ Kirisi ɓɛɛ.
48003029	Naa nɔɔ zang Yeesɔ Kirisi, nɔɔ manɛ kaa zɔ̃ng Ibirayi, a nɔɔ naa ta vuu ɓɔɔ Laa a nyaa ka yuu ɓiɓɛ katɔ.
48004001	Vuu ɓɔɔ n tɔ̀'ɔ n kɔɔ keɓe. Naa jaa ɓɔɔ naa shaa vuu vɔ diiɓɛ doo jaa tɔkɔlɔng, zang palɛ wu naa jaafoo. Naa doo ka wee zang zi tɔ nɛɛ vuu piti ɓi ɓɔɔ ɓiɓɛ kɔ ɓee.
48004002	Ka ɓɔɔ wu doo jaa tɔkɔlɔng, zang ɓɔɔ kagn ɓɔɔ ri gang jìng ka wu, a ri ti pàlɛ̀ wu vuu ɓɔɔ wu nɛ̀'ɛ palɛ ɓɛɛ. Ri palɛ sasak, diki ɓɔɔ daa ɓiɓɛ ka zang ɓɛɛ, wu a nɛɛ mani.
48004003	Rùu doo nɔngkɔ, ka ɓɔɔ bɛɛ ruu zũng danggn gn ka vuu Suru Laa kpang, ruu nwang ɓuru jaafoo rɛɛ nyaa dannang ɓɔɔ shɔnzang ri tusu ɓɛɛ.
48004004	A ka ɓɔɔ laa ɓɔɔ Laa shingnɛ naa arɛ, Laa naa shong nyaa nɛɛ Jaa ɓiɓɛ. Jaa keɓe jaa soro yi wu, a ti dũng nyaa ɓɔɔ Laa dang zang Yahudawa nɛɛ ri dũngnɛ.
48004005	Nɛɛ tɔɔ wu ta yuu zang ɓɔɔ ri dũng nyaa dannang Laa ɓɛɛ. Tɔ̀ɔ, ruu raa wujɛ Laa kati.
48004006	Ka ruu ɓɔɔ, nɔɔ wujɛ ɓiɓɛ, Laa shong nyaa nɛɛ Suru Jaa ɓiɓɛ, nɛɛ wu nwang ka yeti manɛ. Suru ɓɔɔ kaarɛ nyaa nɛɛ, “Daa mɛɛ, Daa mɛɛ” ɓɛɛ.
48004007	Ka ruu nɔngkɔ, nɔɔ manɛ tɔ̀'ɔ jaafoo kpang, nɔɔ kaa jaa gãa. Naa wee nɔɔ kaa Jaa ɓiɓɛ ɓee, Laa naa a nɔɔ vuu piti ɓɔɔ wu shing wujɛ ɓiɓɛ ɓɛɛ.
48004008	Ɓeleng bɛɛ nɔɔ zi Laa gn kpang, a nɔɔ nwang jaafoo vuu ɓɔɔ ri vuu gãnti kɔ shɛ̃ɛning.
48004009	A kãntang keɓe nɔɔ zi Laa tɔ kati. N kɔɔ ɓu biya, Laa zi nɔɔ tɔ kati ɓee. Ka ruu vi, nɔɔ gbãayu ka rɛɛ nyaa dannang ɓɔɔ shɔnzang ri tusu, ɓɔɔ ri lakɛ naa ka bii kpang, a naa vuu palɛnang ɓarɛ ti kagn kpang, nɔɔ nwang jaafoo ɓarɛ tɔkn viya?
48004010	Nɔɔ shìli diki ka ruu vuu shaanang nɔng mung shaanang, nɛɛ rɛɛ shala ɓɔɔ, nɛɛ laa ɓɔɔ, a ɓɔɔ saa ɓɔɔ.
48004011	Vuu kɔ nɔɔ palɛ ɓee, shing tɔ n kaa kaa vɔrɔ. Mɔɔ kɔɔ nɛɛ shoonang ɓɔɔ n p'alɛ̀ ka ruu manɛ shàarɛ̀ tɔ waati.
48004012	Rɛɛ manzung, n gà'a nɔɔ katɔ, nɔɔ nwang naa ɓɔɔ n nwàng ɓɛɛ. Ka ruu ɓɔɔ, n nw'ang tɔ naa nɔkɔ ɓɛɛ. Nɔɔ p'alɛ̀ m vuu shi kpang ɓɔɔ kagn kpang.
48004013	Danggn wu ning nɔɔ vuu ɓɔɔ shingnɛ, n rang nɔɔ Ruu Tɔ̃ɔ ka tìng shɔɔnang ɓɛɛ kpang. Ɓi ka ruu ɓɔɔ, vuu palɛ m katɔ ɓɛɛ.
48004014	A nɔɔ bɛ̃ɛ m ka ɓɔɔ n kɔng vɔrɔ ɓɛɛ kpang. Kɔnang mɛɛ nwang naa vuu ɓɔɔ gãsɛ nɔɔ katɔ ɓɛɛ. Nɔɔ ta m katɔ kɔ jong naa ɓɔɔ nɔɔ nɛɛ tà zang nyaa shoonang Laa ɓɔɔ ka lapa ɓɛɛ. Nɔɔ t'a m naa nkɔ Yeesɔ Kirisi nɛɛ yuu ɓiɓɛ.
48004015	Kãntang keɓe, ɓu vi palɛ tìnang ɓɔɔ nɔɔ tãa gbãnggbãng kaa viya? N nɛɛ yuu mɛɛ n kɔɔ ruu keɓe katɔ nɛɛ, naa nɔɔ nɛɛ zunung katɔ, nɔɔ nɛɛ zɔ̃ngkɔ jìng manɛ katɔ nɔɔ nɛɛ a m.
48004016	N nwang tɔ kaa zang ɓɔɔ nɔɔ gaa nyaa nɛɛ wu ɓɛɛ, ka ruu ɓɔɔ n kɔɔ nɔɔ ruu ɓɔɔ nizang ɓɛɛ ya?
48004017	Zang kaɓa, ri palɛ mɔɔ kɔɔ nɛɛ, ri kasɛ nɔɔ katɔ gbãnggbãng, a vuu ɓɔɔ ri mang ka yeti ɓarɛ ka yuu manɛ ɓi kaa tɔ̀'ɔ tɔ̃ɔ kpang. Ri kasɛ ɓarɛ nɛɛ, ri basɛ teteng manɛ nɛɛ n, tɔ̀ɔ, n'ɔɔ shòng kaa rikɔ.
48004018	Naa zang kasɛ ruu zang ka ruu tɔ̃ɔ ɓɔɔ zang mang ka yeti ka yuu zang, wukɔ tɔ̃ɔ. Zang wu palɛ nɔngkɔ diki diki, wu ka laa ɓɔɔ n ka nɔng shɛ̃ɛning kpang.
48004019	Rɛɛ manzung, n tãa kɔnang ka yuu manɛ naa ɓɔɔ jaa kɔng zang soro ɓɔɔ yi kaa jaa ɓɛɛ. N kasɛ nɛɛ zang zi nwannang Yeesɔ Kirisi ka nwannang manɛ.
48004020	Mɔɔ kɔɔ nɛɛ n nɛ̀'ɛ kaa nɛɛ nɔɔ kãntang keɓe, tɔ̀ɔ, n kɔ̃sɔ naa ɓɔɔ n rang nɔɔ yee ɓɛɛ. Ruu manɛ kpãa m tɔ dɔli.
48004021	N kaa ɓi, n hɛ̃ɛ zang ɓɔɔ ri kasɛ nɛɛ ri dũng nyaa dannang Laa, nɛɛ tɔ̀ɔ, ri nwang zang tɔ̃ɔ ka tìng Laa ɓɛɛ. Nɔɔ tãa vuu ɓɔɔ nyaa dannang kɔɔ ɓɛɛ kpang ya?
48004022	Kɔɔyi tɔɔ, wujɛ Ibirayi ziti. Ɓɔɔ gbete jaafoo yì wu, a ɓɔɔ gbete soro ɓɔɔ ɓi jaafoo kpang yi wu.
48004023	Jaa gbete ɓɔɔ jaafoo yirɛ keɓe, zang yi ɓi ka naa ɓɔɔ zang yi jaa diki diki ɓɛɛ. Ɓɔɔ gbete ɓɔɔ jaafoo kpang yirɛ keɓe, ɓi Laa a nyaa, a zang yi wu.
48004024	Vuu keɓe nwang naa vuu ɓɔɔ zang gãsɛ vuu nɛɛ mani ɓɛɛ. Zang soro ziti keɓe, ri nwang naa nyaa ɓɔɔ Laa a ziti ɓɛɛ. Nyaa gbete a ɓi nɛɛ yuu kɔpɔ Sinayi, yiki wujɛ ɓiɓɛ ɓi jaafoo. Nyaa keɓe wukɔ Hajaratu.
48004025	Zang gãsɛ Hajaratu ɓi nɛɛ kɔpɔ Sinayi ɓɔɔ ka tipi Arabiya ɓɛɛ. Gari Urushalima kãntang keɓe nwang ɓi kaa doo naa Hajaratu kɔ, zang yi wu tɔ jaafoo nɛɛ zang ɓɔɔ ka yeti ɓiɓɛ piti.
48004026	A Urushalima ɓɔɔ ka lapa ɓi kaa tɔ̀'ɔ jaafoo kpang, ɓi wukɔ nà'a ɓuru.
48004027	Labeenang kɔɔyi tɔɔ, “Zang soro ɓɔɔ yi jaa gngn kpang, tãa tìnang ta. Tìnang wu shing mɔɔ, mɔɔ mɛɛ nyaa ka lapa, mɔɔ kaayi mɔɔ zang soro ɓɔɔ mɔɔ tãa naa ɓɔɔ jaa kɔng zang zang nɛɛ yi kaa tɔ gngn kpang ɓɛɛ Ka ruu ɓɔɔ, zang soro ɓɔɔ bɛɛ zang bɛ̃ɛ wu katɔ, ka ruu ɓɔɔ wu yi jaa kpang, wu naa yi jaa kaa gaagaa, wu ɓa jaa soro ɓɔɔ nwang nɛɛ varɛ ɓiɓɛ ɓɛɛ.”
48004028	Kãntang keɓe rɛɛ manzung, nɔɔ manɛ kaa wujɛ Laa, ka ruu nyaa ɓɔɔ wu a ɓɛɛ. Naa ɓɔɔ Laa a nyaa a zang yi Ishaaku ɓɛɛ.
48004029	Ka diki kaɓa, jaa ɓɔɔ zang yi naa ɓɔɔ zang yiki jaa diki diki, dang jaa ɓɔɔ zang yi nɛɛ bii Suru Laa ɓɛɛ jìng. Kãntang keɓe, zang palɛ doo ka naa nɔngkɔ.
48004030	A labeenang Laa kɔɔ ɓu nɛɛ viya? Kɔɔyi tɔɔ, “Nwangsɛ jaa soro ɓɔɔ jaafoo kiɓi nɛɛ jaa ɓiɓɛ ka biling. Ka ruu ɓɔɔ, jaa jaafoo basɛ vuu daa ɓarɛ nɛɛ jaa jaa soro ɓɔɔ ɓi jaafoo kpang kpang.”
48004031	Ka ruu nɔngkɔ, rɛɛ manzung, ruu ɓuru wujɛ jaa soro ɓɔɔ jaafoo ɓɛɛ kpang. Ruu ɓuru wujɛ jaa soro ɓɔɔ jaafoo kpang ɓɛɛ.
48005001	Kirisi ta yuu ɓuru nɛɛ ruu nwang tɔ̀'ɔ naa jaafoo kpang. Nɔɔ yaa zang ɓɔɔ wu shingnɛ, n'ɔɔ nwang naa zang ɓɔɔ ri jaafoo ɓɛɛ kpang. Nɔɔ nwang tɔ̀'ɔ jaafoo tɔkn kpang.
48005002	Nɔɔ ɓaa shoo ka vuu kɔ nkɔ Bulu n kɔɔ nɔɔ ɓee. Naa nɔɔ kasɛ katɔ nɛɛ zang yee nɔɔ shaa naa ɓɔɔ zang Yahudawa ri yee ɓɛɛ. Nɔ̀ɔ shing tɔ Kirisi ɓi tɔ̀'ɔ vuu ɓɔɔ ka bii manɛ kpang tingkiring.
48005003	N shaarɛ nɔɔ nyaa tɔkn, naa zang ɓɔɔ yaayi zang yee wu shaa, wu dũng nyaa nimbang ɓɔɔ zang dang ɓɛɛ ta.
48005004	Zang ɓɔɔ ka teteng manɛ ɓɔɔ ri kãa gbalang ɓɔɔ ri nwang zang tɔ̃ɔ ka tìng Laa nɛɛ nyaa dannang ɓɔɔ ri dũng ɓɛɛ, ri basɛ zɔɔ ɓarɛ tɔ nɛɛ Kirisi. Nɔɔ bɛ̃ɛ manɛ tɔ̃ɔ ɓɔɔ Laa palɛ zang katɔ ɓɛɛ ya?
48005005	Ɓɔɔ ɓuru, ruu shing gn ɓuru nɛɛ Laa naa shing ruu ruu nwang zang tɔ̃ɔ ka tìng ɓiɓɛ nɛɛ naa vuu palɛnang Suru ɓiɓɛ, a ɓɔɔ ka ruu danggn ɓɔɔ ruu shing ka bii Yeesɔ ɓɛɛ. Wee vuu ɓɔɔ ruu gã ɓɛɛ kɔ.
48005006	Ruu nɛɛ ɓakɛ yuu tɔ nɛɛ Yeesɔ Kirisi, naa ruu yee shaa katɔ, naa ruu yee doo kpang, palɛ vuu ɓɔɔ ɓi kpang tingkiring. Vuu ɓɔɔ zang kasɛ ɓi danggn shinnang ɓɔɔ shing mɔɔ, mɔɔ kasɛ zang ɓɛɛ.
48005007	Bɛɛ nɔɔ palɛ vuu kana waasɛ̃ ka gbalang Kirisi, nɔɔ daa kana nɛɛ tìng. Ɓu wi shing nɔɔ, a nɔɔ yaa ruu ɓɔɔ wukɔ nizang dũnnang wiya?
48005008	Vuu keɓe ɓi Laa ɓɔɔ ɓaa nɔɔ nyaa kɔ nwaarɛ nɔɔ kpang.
48005009	Zang kɔɔrɔ nyaa nɛɛ, “Yisi tɔkɔlɔng shing zũng borodi palɛnang dɔli ɓɔɔ zang wee ɓɛɛ wu puuyi.”
48005010	Ɓɔɔ mɛɛ, sisìng lɔɔ m ka ruu manɛ kpang. Yuu ɓɔɔ ruu kpalɛ nɛɛ nɔɔ ka bii Yeesɔ Kirisi kɔ shing m sisìng lɔɔ m kpang. N zi tɔ, nɔɔ ta ruu ɓɔɔgn kpang, a zang ɓɔɔ kpantɛ nɔɔ jìng keɓe, naa doo wiya, Laa naa dang wu jìng ditɔ.
48005011	Rɛɛ manzung, naa n kɔɔrɔ zang doo naa nɛɛ zang ri yee shaa katɔ ɓɛɛ, a zang dang m jìng ɓi kaa ruu viya? Naa nɛɛ nɔngkɔ nizang, r'uu ɓɔɔ n kɔɔrɔ zang ka yuu laa ɓɔɔ zang ɓaa Yeesɔ naa kagn nɛɛ shingnɛ zang nɛɛ hàa nyaa kpang.
48005012	Zang ɓɔɔ ri kpãa nɔɔ keɓe, ri nɛ̀'ɛ kàsɛ̀ katɔ zang ɓ'ee ri, wukɔ nɛɛ tɔ̃ɔ.
48005013	Ɓɔɔ manɛ ɓɛɛ, rɛɛ manzung, zang ɓaa nɔɔ nyaa nɛɛ n'ɔɔ nwang zang ɓɔɔ ri jaafoo kpang ɓɛɛ. A nɔɔ yaayi nwannang manɛ keɓe, wu yàa nɔɔ gbalang vuu ɓɔɔ bii shɔnzang manɛ kasɛ ɓɛɛ palɛnang kpang. Zɔɔ kasɛnang wu shing nɔɔ katɔ kɔ jong, n'ɔɔ pàl'ɛ zɔɔ shoonang.
48005014	Vuu ɓɔɔ nyaa dannang nandon ri kɔɔyi, daa ɓi gbete nɛɛ ɓɔɔ kɔɔyi tɔɔ, “Kasɛ ruu shɔnzang naa ɓɔɔ mɔɔ kasɛ yuu ɓaaɓɛ ɓɛɛ.”
48005015	A naa nɔɔ palɛ vuu naa yɔpɔ kpaasi, nɔɔ lasɛ zɔɔ yeti, a nɔɔ ti shing zɔɔ nyaa vuu waa ka bii. Nɔɔ gãng jìng waasɛ̃ nɔɔ nɛ̀'ɛ ningsi zɔɔ dɔ̃ɔ gbete.
48005016	Vuu ɓɔɔ n kɔɔ nɔɔ keɓe. Nɔɔ yaa Suru Laa wu tusu nɔɔ naa ɓɔɔ nɔɔ nwang nwannang ɓɛɛ. N'ɔɔ tɔɔ kpang nɛɛ nɔɔ palɛ vuu ɓɔɔ bii shɔnzang manɛ kasɛ ɓɛɛ kpang.
48005017	Ka ruu ɓɔɔ, vuu ɓɔɔ bii ɓuru kasɛ daa gbete nɛɛ vuu ɓɔɔ Suru Laa kasɛ ɓɛɛ kpang. A vuu ɓɔɔ Suru Laa kasɛ ti daa jong gbete nɛɛ ɓɔɔ bii ɓuru kasɛ ɓɛɛ kpang kɔ ɓɛɛ. Vuu ziti keɓe ri shing jìng nɛɛ zɔɔ kpang. Ka ruu nɔngkɔ, mɔɔ zunung vuu ɓɔɔ mɔɔ kasɛ palɛnang kaa takpang.
48005018	Naa Suru Laa kɔ sɔ̀'ɔ mɔɔ tìng mɔɔ ɓaa tɔ̀'ɔ jaafoo vuu ɓɔɔ nyaa dannang kasɛ ɓɛɛ kpang.
48005019	Vuu ɓɔɔ bii shɔnzang p'alɛ̀, waasɛ bii ɓi katɔ kpang. Vuu keɓe ɓi rooronang nɛɛ wujɛ soro, nɛɛ sãnsãnrãng, nɛɛ dũndung palɛnang.
48005020	Vaka bannang nɛɛ nvaa shaanang. Zang ri shing jìng nɛɛ zɔɔ kpang, ri gaa nyaa, ri kaa sũnyaa, gnvɔ shà'a ri, ri kasɛ vuu yuu ɓarɛ. Ri basɛ zɔɔ ka vaa vaa.
48005021	Ri shing jìng ka vuu zɔɔ, ri ɓoo sàa, sàa palɛ ri, a ri gaarɛ zɔɔ ri shaa vuu shaanang dɔli nɛɛ rɛɛ zɔ̃ng vuu ɓɔɔ naa weɓe dɔli. N shaarɛ nɔɔ nyaa kãntang keɓe naa ɓɔɔ n shaarɛ nɔɔ tɔ ka tìng ɓɛɛ, zang ɓɔɔ ri palɛ zɔ̃ng vuu keɓe, ri daa nɔng ɓɔɔ Laa roo kpanti kpang.
48005022	A Suru Laa shing zang ɓiri, zang wu kasɛ zang, zang wu tãa tìnang, yeti zang wu valɛ katɔ, zang wu mã danggn, zang wu palɛ zang tɔ̃ɔ, zang wu pàlɛ̀ vuu ɓɔɔ tɔ̃ɔ ɓɛɛ, zang wu nwang zang ɓɔɔ zang shing danggn katɔ bii ɓiɓɛ.
48005023	Zang wu tuu yuu ɓiɓɛ kpang, wu ti yiti yuu ɓiɓɛ waasɛ̃. Nyaa dannang ɓɔɔ zãa vuu ɓɔɔ naa weɓe palɛnang, ɓi kagn kpang.
48005024	Zang ɓɔɔ nɛɛ ɓi kaa zang Yeesɔ Kirisi y'aa vuu ɓɔɔ bii shɔnzang kasɛ ɓɛɛ palɛnang ɓi tɔ nandon.
48005025	Suru Laa a ruu suru bii tɔ, ka ruu nɔngkɔ, wukɔ wu ti tusu ruu naa ɓɔɔ ruu nwang nwannang ɓuru ɓɛɛ.
48005026	Ruu lakɛ jìng kpang, ruu zarɛ zɔɔ kpang, ruu ti kaa sũnyaa nɛɛ zɔɔ kpang.
48006001	Rɛɛ manzung, naa zang ɓɔɔ ka teteng manɛ nɛɛ palɛ zɔ̃ng vuu shi kpang ɓɔɔ kagn. Nɔɔ ɓɔɔ Suru Laa kagn bii manɛ, nɔɔ sɔɔrɔ wu tɔkn ka gbalang. N'ɔɔ s'ɔɔrɔ̀ wu kaa tɔ̀'ɔ nɛɛ hakaka kpang. Zang ɓu wu gãng jìng ka yuu ɓiɓɛ, wu nɛɛ palɛ vuu shi kpang jong.
48006002	Vuu ɓɔɔ nɛɛ kpãa zang ɓɔɔ ka teteng manɛ, nɔɔ yi zɔɔ naa kagn. Naa nɔɔ p'alɛ̀ nɔngkɔ, nɔɔ dũng nyaa ɓɔɔ Yeesɔ Kirisi dang ɓɛɛ tɔ.
48006003	Naa zang ɓɔɔ tuu yuu ɓiɓɛ nɛɛ wu vuu ɓɔɔ, a ɓeekpang wu ɓi vuu ɓɔɔ kpang, zang keɓe nwaarɛ ɓi yuu ɓiɓɛ.
48006004	Zang ɓu wu gãsɛ vuu ɓɔɔ wu palɛ ɓɛɛ katɔ nɛɛ yuu ɓiɓɛ. Nɛɛ tɔ̃ɔ, wu tãa tìnang ka ruu vuu ɓɔɔ wu palɛ ɓɛɛ. Wu gãsɛ nɛɛ vuu ɓɔɔ, zang ɓɔɔgn palɛ ɓɛɛ kpang.
48006005	Ka ruu ɓɔɔ, zang ɓu palɛ ɓi shoonang, ɓɔɔ Laa a wu nɛɛ wu palɛ ɓɛɛ.
48006006	zang ɓɔɔ zang kpɛ̃̀ɛr'ɛ wu ruu gbalang Laa dũnnang, wu basɛ vuu tɔ̃ɔ ɓɔɔ ka naa ɓiɓɛ nɛɛ zang ɓɔɔ kpɛ̃ɛrɛ wu ɓɛɛ.
48006007	Nɔɔ nwaarɛ yuu manɛ kpang. Laa ɓi zang ɓɔɔ zang risi wu naa shoko kpang. Vuu ɓɔɔ mɔɔ ɓayi, mɔɔ naa yee ɓaa doo wukɔ.
48006008	Naa zang ɓɔɔ ɓaa vuu shi kpang ɓɔɔ bii shɔnzang ɓiɓɛ kasɛ ɓɛɛ, ti naa nwǎng wu ɓi vɔrɔ. Zang ɓɔɔ nɛɛ ɓayi, nɛɛ tɔɔ Suru Laa wu tãa tìnang, naa nwǎng wu suru bii ɓɔɔ waa nyaa kpang ɓɛɛ.
48006009	Ruu lee tɔ̃ɔ palɛnang kpang. Ka ruu ɓɔɔ, ruu nɛɛ leeyi, ruu nɛɛ yaa kpang, diki a ditɔ ɓɔɔ naa nwǎng ruu vuu tɔ̃ɔ ɓɛɛ.
48006010	Ka ruu nɔngkɔ, diki diki naa ɓɔɔ ruu zunung katɔ ɓɛɛ, ruu pàlɛ̀ zang piti tɔ̃ɔ. Ruu pàlɛ̀ manzung ɓuru ɓɔɔ ri shing danggn tɔ ka bii Laa kɔ tɔ̃ɔ gbãnggbãng.
48006011	Nɔɔ zi vuu kɔ n bee nɔɔ nɛɛ naa mɛɛ bang kɔsɔrɔ kɔsɔrɔ ɓee.
48006012	Ɓi zang ɓɔɔ ri dɔ̀'ɔ bii nɛɛ vuu ɓɔɔ ri palɛ nɛɛ jìng zang wu zirɛ ɓɛɛ, ri kãa gbalang nɛɛ ri mã n'ɔɔ nyaa nɛɛ kaka, nɛɛ n'ɔɔ yee shaa. Ri palɛ ɓarɛ, ka ruu ɓɔɔ, ri kasɛ nɛɛ zang dang ri jìng naa ɓɔɔ zang ɓaa Yeesɔ Kirisi naa ka laa kpang ɓɛɛ.
48006013	Naa doo zang ɓɔɔ ri yee shaa, ri dũng nyaa ɓɔɔ zang dang ɓɛɛ kpang. Ri kasɛ ɓarɛ nɛɛ nɔɔ yee shaa, nɛɛ tɔ̀ɔ ri tuu yuu ɓarɛ kati nɛɛ nɔɔ kasɛ tɔ zang yee nɔɔ shaa tɔ.
48006014	Ɓɔɔ mɛɛ, n kɔɔrɔ ruu bang bang m ka yuu laa ɓɔɔ zang ɓaa Kpanti ɓuru Yeesɔ Kirisi naa kagn kɔ shɛ̃ɛning. Ka ruu ɓɔɔ, laa keɓe kɔ shingnɛ, vuu ɓɔɔ ka koo nwàng m vuu ɓɔɔ kpang. Mɔɔ kɔɔ nɛɛ zang ɓaa vuu keɓe tɔ ka yuu laa ɓɔɔ zang ɓaa Yeesɔ kagn ɓɛɛ. N ti nwang m kaa zang ɓɔɔ yaa rɛɛ vuu koo tɔ ɓɛɛ.
48006015	Naa zang yee shaa katɔ, naa zang yee shaa doo kpang, ɓi vuu keɓe kɔ kpãa m kpang. Vuu ɓɔɔ ɓa weɓe, ɓi naa ɓɔɔ Laa kɔ̃sɔ ruu tɔ, ruu nwang zang shɔɔ tɔ ɓɛɛ.
48006016	Zang piti ɓɔɔ ri nwang nwannang naa ɓɔɔ n kɔɔ ɓɛɛ, ɓɔɔ rikɔ zang ɓɔɔ Laa shɛ̃ɛrɛ ri ɓɛɛ, Laa wu shingnɛ yeti ɓarɛ wu valɛ, a gn ɓarɛ wu ti kɔng wu katɔ.
48006017	N hangsɛ nyaa ruu keɓe nɛɛ, zang ɓɔɔ wu kpãa m takpang, ka ruu ɓɔɔ, nyaa nɔɔrɔ kɔ ka bii mɛɛ, wukɔ tusu nɛɛ n m jaafoo Yeesɔ Kirisi.
48006018	Rɛɛ manzung, n gaa Kpanti ɓuru Yeesɔ Kirisi wu palɛ nɔɔ nandon tɔ̃ɔ. Nɔngkɔ.
49001001	Labeenang keɓe, nɛɛ bii mɛɛ nkɔ Bulu ɓɔɔ Laa kɔ kasɛ, a n nwàng zang shoonang Yeesɔ Kirisi ɓɛɛ. N bè'e zang ɓɔɔ ri ka gari Afisa ɓɔɔ ri dũng Yeesɔ Kirisi nɛɛ yeti gbete ɓɛɛ.
49001002	N gaa Daa ɓuru Laa nɛɛ Kpanti Yeesɔ Kirisi, ri palɛ nɔɔ tɔ̃ɔ, ri ti shingnɛ yeti manɛ wu valɛ katɔ.
49001003	Ruu zãa Laa ɓɔɔ wukɔ ti Laa nɛɛ Daa Kpanti ɓuru Yeesɔ Kirisi ɓɛɛ, ka ruu ɓɔɔ, shingnɛ ruu tãa tìnang. Wukɔ ti a ruu vuu piti ɓɔɔ ɓi ɓɔ̀'ɔ kpanti roonang ɓiɓɛ, ka ruu ɓɔɔ, ruu shing danggn ka bii Kirisi ɓɛɛ.
49001004	Ɓɔɔ bɛɛ Laa mãa koo gn kpang, zɔ̃ngkɔ ruu tɔ nɛɛ ruu nwang ɓɔɔ ɓiɓɛ, ka ɓɔɔ ruu shing danggn ka bii Yeesɔ Kirisi ɓɛɛ. Tɔ̀ɔ, ruu nwang zang ɓiɓɛ ɓɔɔ shi kpang ka bii ɓuru kpang ɓɛɛ ka tìng ɓiɓɛ, ka ruu ɓɔɔ kasɛ ruu katɔ ɓɛɛ.
49001005	Laa mang ɓi tɔ ka yeti ɓiɓɛ, nɛɛ wu gɔ̃ ruu ka bii ɓiɓɛ nɛɛ bii Yeesɔ Kirisi, r'uu nwang wujɛ ɓiɓɛ. Wee vuu ɓɔɔ wu kasɛ, a ti tãa tìnang ɓiɓɛ kɔ.
49001006	Ruu dɔɔ Laa ka ruu tɔ̃ɔ ɓiɓɛ ɓɔɔ bang dɔli ɓɛɛ, ka ruu vuu ɓɔɔ, wu a ruu naa ka zingzing nɛɛ bii Jaa ɓiɓɛ ɓɔɔ wu kasɛ wu dɔli ɓɛɛ.
49001007	Zìi Yeesɔ kɔ shingnɛ, Laa ta yuu ɓuru, a yaa ruu gbalang vuu shi kpang ɓuru. Ruu zi ka wukɔ nɛɛ tɔ̃ɔ Laa bang ɓi dɔli.
49001008	Tɔ̃ɔ ɓɔɔ wu palɛ ruu daa naa ɓɔɔ zang gãsɛ ɓɛɛ kpang. Laa zũngnɛ, a ti zi vuu dɔli.
49001009	A tuu zũnang nɛɛ vuu zinang ɓiɓɛ p'alɛ̀ vuu ɓɔɔ bɛɛ wu mang ɓɛɛ. A tusu ruu vuu ɓɔɔ bɛɛ wu kasɛ nɛɛ wu palɛ, a waasɛ katɔ nɛɛ bii Kirisi.
49001010	Diki nɛɛ a tɔ, Laa naa palɛ vuu ɓɔɔ wu mang ka yeti ɓiɓɛ ditɔ. Nɛɛ kpalɛ vuu ɓɔɔ wu mãarɛ ɓɛɛ nandon, vuu ɓɔɔ ka lapa nɛɛ tipi nandon, tɔɔ Kirisi wu nwang zang bang ɓarɛ kati.
49001011	Laa zɔ̃ngkɔ ruu ɓɔɔ ruu shing danggn tɔ ka bii Yeesɔ Kirisi ɓɛɛ, nɛɛ ruu nwang zang ɓiɓɛ. Laa zɔ̃ngkɔ ruu ɓi tɔ doo tɛ̃ɛtɛ̃ɛ, nɛɛ ruu nwang zang ɓiɓɛ, ka ruu ɓɔɔ, wee ɓi vuu ɓɔɔ wu kasɛ ɓɛɛ kɔ ɓɛɛ. Laa kɔ palɛ vuu piti wu daa gbete nɛɛ vuu ɓɔɔ wu mangnɛ, a wu ti kasɛ doo ka ting ɓɛɛ.
49001012	Palɛ vuu keɓe, nɛɛ tɔ̀ɔ, ruu ɓɔɔ ruu zang Yahudawa ɓɔɔ ruu shing gn ka bii Yeesɔ Kirisi shɔɔnang, ruu shingnɛ zang ri dɔɔ bannang Laa kati.
49001013	Nɔɔ doo nɔngkɔ. Ka ɓɔɔ nɔɔ tãa ruu ɓɔɔ nizang, Ruu Tɔ̃ɔ ɓɔɔ ta yuu manɛ, ka ɓɔɔ nɔɔ shing danggn ka bii Yeesɔ Kirisi, a Laa a nɔɔ Suru ɓiɓɛ ɓɔɔ wu a nyaa ɓɛɛ, tɔ̀ɔ, zang zi kati nɛɛ nɔɔ manɛ kaa zang Laa.
49001014	Suru Laa keɓe kɔ p'alɛ̀, Laa 'a nɔɔ vuu ɓɔɔ Laa a nyaa nɛɛ wu a zang ɓiɓɛ ɓɛɛ. Wukɔ shing zang ɓɔɔ ri ɓarɛ zang Laa ri wɔrɛ dɔ̃ɔ gbete, tɔɔ zang ri dɔɔ bannang Laa kati.
49001015	Ka ruu keɓe kɔ, ɓu doo ɓɔɔ n tãa nyaa danggn ɓɔɔ nɔɔ shing ka bii Kpanti Yeesɔ, nɛɛ naa ɓɔɔ nɔɔ kasɛ zang Laa nandon ɓɛɛ.
49001016	N yaa ɓɔɔ n zãa Laa ka ruu manɛ kpang. Danggn manɛ ning m ka ɓɔɔ n gaa Laa diki diki kpang.
49001017	N gaa Là'a Kpanti ɓuru Yeesɔ Kirisi. Daa, ɓɔɔ zang a wu bannang ɓɛɛ, wu a nɔɔ Suru ɓiɓɛ, ɓɔɔ shing nɔɔ n'ɔɔ zũngnɛ, a wu ti nwangsɛ nɔɔ Laa, tɔ̀ɔ, n'ɔɔ zi wu kati ɓɛɛ.
49001018	N gaa Laa wu puu nɔɔ yeti, tɔ̀ɔ, nɔɔ zi vuu ɓɔɔ nɔɔ shing gn kagn, ɓɔɔ wu ɓaa nɔɔ nyaa ka ruu ɓiɓɛ ɓɛɛ. Tɔ̀ɔ, nɔɔ zirɛ nɛɛ tìnang ɓɔɔ Laa a nɔɔ nyaa nɛɛ rɛɛ zang ɓiɓɛ nɛɛ wu a nɔɔ, bang dɔli.
49001019	A ɓɔɔ ti naa ɓɔɔ naa vuu palɛnang ɓiɓɛ ɓɔɔ bang dɔli, palɛ shoonang ka bii ɓuru ɓɛɛ. Naa vuu palɛnang kɔ ka bii ɓuru ɓɔɔ ruu shing danggn tɔ ɓee, ɓi doo naa kaka ɓiɓɛ ɓɔɔ bang dɔli,
49001020	ɓɔɔ wu palɛ shoonang nɛɛ mani, ka ɓɔɔ wu w'is'i Yeesɔ Kirisi paa nɛɛ saa ɓɛɛ. A shing wu nɛɛ wu nwang ka nakn ɓiɓɛ ka lapa.
49001021	Yeesɔ Kirisi roo kpanti ka nɔngkɔ, ɓa yuu rɛɛ kpanti nandon, naa doo zang nyaa shoonang sheetang piti, nɛɛ nung piti ɓɔɔ zang ɓaa zang nɛɛ mani, wu ka koo keɓe kɔ shɛ̃ɛning kpang, nɛɛ koo ɓɔɔ naa a ɓɛɛ nandon.
49001022	Laa shing vuu piti tɔ ka naa vuu palɛnang Yeesɔ Kirisi a zang zɔ̃ng wu nɛɛ wu nwang zang bang ka yuu vuu piti ka ruu zang ɓɔɔ ri dũng Laa ɓɛɛ.
49001023	Zang ɓɔɔ ri dũng Laa keɓe ri nwang kaa naa bii ɓiɓɛ. Rikɔ shingnɛ zang ri zi naa ɓɔɔ wu nwang ɓɛɛ dɔ̃ɔ gbete, ɓɔɔ wukɔ hangsɛ nyaa vuu piti ka nɔng piti ɓɛɛ.
49002001	Ɓeleng ka tìng, bɛɛ nɔɔ nwang manɛ naa zang ɓɔɔ ri vɔlɔ katɔ ɓɛɛ. Ka ruu ɓɔɔ, nɔɔ dñ̀ng nyaa Laa kpang, a nɔɔ ti p'al'ɛ vuu shi kpang ɓɛɛ.
49002002	Ka laa kaɓa, nɔɔ nwang manɛ nwannang keɓe kɔ, nɔɔ dũlu manɛ gbalang vuu shi kpang ɓɔ̀'ɔ koo keɓe. Nɔɔ ɓaa shoo manɛ ka nyaa kpanti rɛɛ suru shi kpang. Suru keɓe kɔ ka yeti zang ɓɔɔ ri dũng nyaa ɓɔɔ Laa dang ɓɛɛ kpang ɓɛɛ.
49002003	Nizang bɛɛ ɓeleng ruu nandon naa rikɔ, ruu nw'ang nwannang ɓuru ka doo vuu ɓɔɔ bii shɔnzang ɓuru kasɛ ɓɛɛ. A ruu palɛ vuu piti dàa naa vuu ɓɔɔ bii ɓuru kasɛ, a rɛ̃rɛnang ɓuru ti kasɛ ɓɛɛ. A gnvɔ ti shaa Laa dɔli, ka ruu ɓuru nɛɛ zang piti ɓɔɔ ri palɛ rɛɛ vuu keɓe ɓɛɛ.
49002004	A gn zang kɔng Laa kaa dɔli doo nɛɛ mani, a kasɛnang ɓɔɔ wu kasɛ ruu nɛɛ nɔɔ nɛɛ mani ti bang dɔli.
49002005	Ka ɓɔɔ bɛɛ ruu nwang naa ruu vɔlɔ katɔ, ka ruu vuu shi kpang ɓɔɔ ruu palɛ ɓɛɛ. Laa shingnɛ ruu nwang ningkãari nɛɛ Yeesɔ Kirisi. Ɓi tɔ̃ɔ ɓɔɔ Laa palɛ kɔ shingnɛ zang ta yuu manɛ.
49002006	Laa wisi ruu paa nɛɛ Yeesɔ Kirisi ka ɓɔɔ ruu shing danggn tɔ ka wu, a shing ruu nɛɛ ruu nwang nɛɛ wu ka lapa ɓɛɛ.
49002007	Laa palɛ vuu keɓe, nɛɛ tɔ̀ɔ, ka koo ɓɔɔ a ka tìng ɓɛɛ, wu tusu tɔ̃ɔ ɓɔɔ wu palɛ ɓɔɔ daa naa gãsɛnang kpang ɓɛɛ. Ka ruu vuu ɓɔɔ Yeesɔ Kirisi palɛ ɓɛɛ.
49002008	Ka ruu ɓɔɔ, zang ta yuu manɛ ɓi ka ruu tɔ̃ɔ ɓɔɔ Laa palɛ nɔɔ, ka ruu danggn ɓɔɔ nɔɔ shing ɓɛɛ. Ɓi vuu ɓɔɔ nɔkɔ palɛ nɛɛ yuu manɛ kpang, ɓi Laa a nɔɔ waati.
49002009	Ɓi vuu ɓɔɔ nɔɔ kɔɔrɔ ruu bang bang ka yuu manɛ ka ruu ɓiɓɛ kpang, ka ruu ɓɔɔ nɔɔ walɛ ka ruu shoonang ɓɔɔ nɔɔ palɛ ɓɛɛ kpang ɓɛɛ.
49002010	Laa kɔ mãa ruu, ka yuu ɓɔɔ ruu ɓakɛ nɛɛ Yeesɔ Kirisi, nɛɛ ruu nwang nwannang ɓɔɔ ruu palɛ shoonang ɓɔɔ tɔ̃ɔ, ɓɔɔ Laa kpàlɛ̀ ruu bii, doo ka tìng, nɛɛ ruu naa palɛ ɓɛɛ.
49002011	Ka ruu nɔngkɔ, danggn wu ning nɔɔ naa ɓɔɔ nɔɔ nw'ang ka tìng ɓɛɛ kpang. Nɔɔ ɓɔɔ zang yi nɔɔ manɛ zang Yahudawa kpang, ɓɔɔ zang Yahudawa ri ɓaa nɔɔ nɛɛ zang ɓɔɔ ri yee shaa ka takpang ɓɛɛ. A ri ɓaa yuu ɓarɛ nɛɛ zang ɓɔɔ ri yee shaa ɓarɛ katɔ ɓɛɛ. (Vuu ɓɔɔ shɔnzang ri palɛ ka bii zang nɛɛ naa ɓarɛ ɓɛɛ.)
49002012	Ka laa kaɓa, bɛɛ nɔɔ shing danggn gň ka bii Yeesɔ Kirisi kpang. Bɛɛ nɔɔ manɛ zang zanti, a nɔɔ manɛ ka teteng zang Laa kpang. Rɛɛ nyaa ɓɔɔ Laa mã nɛɛ zang ɓiɓɛ, a a ri nyaa kagn, ɓi ɓɔɔ manɛ kpang. Nɔɔ nwang manɛ ka koo keɓe, vuu ɓɔɔ zang shing gn kagn ɓɛɛ kpang, a Laa manɛ ti kagn kpang.
49002013	A kãntang keɓe, ka ɓɔɔ nɔɔ shing gn tɔ nɛɛ Yeesɔ Kirisi ɓɛɛ, nɔɔ ɓɔɔ bɛɛ nɔɔ naabm nɛɛ Yeesɔ kpang, zang atɛ nɔɔ tɔ naabm ka ruu zìi ɓiɓɛ.
49002014	Ka ruu ɓɔɔ, Kirisi nɛɛ yuu ɓiɓɛ shing ruu tɔ, ruu nwang kaa nyaa zɔɔ, ka ɓɔɔ wu sh'ing zang Yahudawa nɛɛ zang ɓɔɔ ri zang Yahudawa kpang ri nwang kaa gbete ɓɛɛ. Wukɔ jili vuu ɓɔɔ basɛ ri, a ri shing jìng nɛɛ zɔɔ kpang ɓɛɛ.
49002015	Shing tɔ zang p'alɛ̀ shoonang tɔ̀'ɔ nɛɛ nyaa dannang zang Yahudawa nɛɛ vuu ɓɔɔ nyaa dannang keɓe kasɛ piti ɓɛɛ kpang. Palɛ nɔngkɔ nɛɛ tɔ̀ɔ, wu shingnɛ zɔ̃ng zang piti keɓe, ri nwang shɔnzang ɓɔɔ shɔɔ gbete, ka ɓɔɔ wu a zang bii ɓiɓɛ, zang nyɔ wu vɔrɔ ɓɛɛ. Ka naa weɓe kɔ, wu shing ri, ri nwang ka nyaa zɔɔ.
49002016	Ka vɔrɔ ɓɔɔ Yeesɔ Kirisi vɔ ka yuu laa, wukɔ ningsi jìng ɓɔɔ bɛɛ ri shing nɛɛ zɔɔ kpang ɓɛɛ. Zɔ̃ng zang ziti keɓe, Yeesɔ ɓakɛ ri yuu nɛɛ bii laa ɓɔɔ zang ɓ'aa wu naa kagn ɓɛɛ, a sũuru ri tɔkn nɛɛ Laa.
49002017	A Kirisi arɛ, naa kɔɔ zang piti Ruu Tɔ̃ɔ ɓɔɔ shingnɛ zang ri nwang ka nyaa zɔɔ ɓɛɛ. Kɔɔ nɔɔ ɓɔɔ nɔɔ zang Isirela kpang ɓɛɛ, ɓɔɔ bɛɛ nɔɔ naabm nɛɛ Laa kpang ɓɛɛ, a ti kɔɔ zang Yahudawa ɓɔɔ ri ɓarɛ naabm nɛɛ wu ɓɛɛ jong.
49002018	Nɛɛ bii Yeesɔ Kirisi, ruu nandon ruu walɛ gbalang anang ka tìng Daa nɛɛ bii Suru gbete keɓe.
49002019	Ka ruu nɔngkɔ, nɔɔ ɓɔɔ nɔɔ zang Isirela kpang, nɔɔ tɔ̀'ɔ zang zanti, a ɓɔɔ zang koolaa ɓɔɔgn kpang. Nɔɔ manɛ zang gbete nɛɛ zang Laa, Daa manɛ kaa gbete, wukɔ Laa.
49002020	Nɔɔ nwang manɛ naa gãa ɓɔɔ zang mãa ɓɛɛ, a zang shoonang Yeesɔ nɛɛ zang nyaa shoonang Laa, rikɔ ɓarɛ kaa doo gãa ɓɔɔ zang loo ka tipi ɓɛɛ. Yeesɔ Kirisi nɛɛ yuu ɓiɓɛ, ɓi kaa tari ɓɔɔ yiti gãa ɓɛɛ.
49002021	Kpanti Yeesɔ kɔ yiti gãa bì'i dɔ̃ɔ gbete, a gãa bii bangnɛ, wu raa Gãa tɔ̃ɔ Laa ka bii ɓiɓɛ.
49002022	Zang mãa nɔɔ kana jong ka bii ɓiɓɛ nɔng gbete, tɔ̀ɔ, n'ɔɔ raa gãa ɓɔɔ Laa nwàng kagn nɛɛ bii Suru ɓiɓɛ ɓɛɛ.
49003001	Ka ruu vuu keɓe kɔ, n gaa Laa, nkɔ Bulu ɓɔɔ zang mã m ka sãa ka ruu Yeesɔ Kirisi, ka ruu manɛ, zang ɓɔɔ ri zang Isirela kpang ɓɛɛ.
49003002	Nizang, n zi tɔ nɔɔ tãa naa ɓɔɔ Laa a m shoonang keɓe tɔ nɛɛ n palɛ, tɔ̀ɔ, wu nwàng nɔɔ tɔ̃ɔ kati.
49003003	Laa nwàngsɛ̀ m vuu ɓɔɔ wu mangnɛ, a waasɛ kaa tɔ ɓɛɛ tɔ ka rɔ̃kɔnang. (N bee vuu tɔ ka yuu vuu keɓe, a kaa tɔ̀'ɔ dɔli kpang,
49003004	naa nɔɔ gã vuu ɓɔɔ n bee ɓɛɛ, nɔɔ zi vuu ɓɔɔ n zirɛ ka yeti vuu ɓɔɔ zang waasɛ katɔ ka yuu Kirisi katɔ.)
49003005	Ka tìng tɛ̃ɛtɛ̃ɛ, zang tusu rɛɛ shɔnzang vuu ɓɔɔ zang waasɛ katɔ keɓe kpang, a kãntang keɓe Laa nwàngsɛ̀ rɛɛ zang shoonang Yeesɔ ɓɔɔ shi kpang ka bii ɓarɛ kpang, nɛɛ rɛɛ zang nyaa shoonang ɓiɓɛ tɔ nɛɛ bii Suru ɓiɓɛ.
49003006	Vuu ɓɔɔ zang waasɛ katɔ keɓe, Ruu Tɔ̃ɔ Laa shing tɔ zang ɓɔɔ ri zang Isirela kpang, ri tãa tìnang ɓɔɔ Laa a ɓɛɛ kana nɛɛ zang Isirela. Ri nwang kaa bii gbete. Ri ti nwang kaa gbete ka nyaa ɓɔɔ Laa a zang Isirela nɛɛ bii Yeesɔ Kirisi ɓɛɛ.
49003007	Laa shing m nɛɛ n nwang zang shoonang ɓɔɔ kɔɔ zang Ruu Tɔ̃ɔ, nɛɛ bii vuu tɔ̃ɔ ɓɔɔ wu a m ɓɛɛ. Laa a m vuu tɔ̃ɔ keɓe nɛɛ naa vuu palɛnang ɓiɓɛ.
49003008	Nkɔ ɓɔɔ n daa doo rɛɛ zang Laa ɓɔɔ ri daa doo rɛɛ zang nimbang kpang. Laa a kaa dòo nkɔ gbalang nɛɛ n daa kɔɔ zang ɓɔɔ zang Isirela kpang, Ruu Tɔ̃ɔ ɓɔɔ ka yuu tìnang ɓɔɔ zang gãsɛ nɛɛ vuu ɓɔɔ kpang, ɓɔɔ zang walɛ nɛɛ bii Yeesɔ Kirisi ɓɛɛ.
49003009	'N ti shing zang piti ri zi naa ɓɔɔ zang naa palɛ shoonang nɛɛ vuu ɓɔɔ Laa mang ka yeti a wàasɛ̀ zang katɔ ɓɛɛ. Laa ɓɔɔ wukɔ mãa vuu piti waasɛ vuu keɓe doo tɛ̃ɛtɛ̃ɛ.
49003010	Kasɛ nɛɛ ka koo jaa knti keɓe, wu tusu rɛɛ kpanti, nɛɛ rɛɛ zang bang, zũnang ɓiɓɛ naa ɓɔɔ nwang ka bm bm ɓɛɛ, nɛɛ bii zang ɓɔɔ ri dũng wu ɓɛɛ.
49003011	Laa palɛ vuu keɓe ka doo vuu ɓɔɔ wu mang doo tɛ̃ɛtɛ̃ɛ ɓɛɛ. A walɛ gbalang ɓɔɔ wu palɛ vuu ɓɔɔ wu mang keɓe kaa nɛɛ bii Kpanti ɓuru Yeesɔ Kirisi.
49003012	Ka yuu ɓɔɔ ruu ɓakɛ nɛɛ wu, a ɓɔɔ danggn ɓɔɔ ruu shing ka bii ɓiɓɛ, ruu daa katɔ ka tìng Laa bii zaa ruu kpang. Zang ɓɔɔ ti zãa ruu kpang.
49003013	Ka ruu nɔngkɔ, n gaa nɔɔ, n'ɔɔ yaa gn naa ka ruu jìng ɓɔɔ n dang ka ruu manɛ ɓee kpang. Jìng dannang keɓe, ɓi kaa vuu ɓɔɔ shing nɔɔ, nɔɔ yaa gn naa kpang ɓɛɛ. Rɛɛ vuu keɓe, ri nwang nɔngkɔ ka ruu manɛ kɔ jong.
49003014	Ka ruu vuu keɓe kɔ, n tang nɛɛ gutu ka tìng Daa ɓuru
49003015	ɓɔɔ zang ɓɔɔ ri shing danggn tɔ nandon, ka lapa nɛɛ koo keɓe, ri walɛ nung ɓarɛ ka bii ɓiɓɛ ɓɛɛ.
49003016	N gaa Laa ka ruu tɔ̃ɔ ɓiɓɛ ɓɔɔ bang dɔli ɓɛɛ, wu a nɔɔ naa vuu palɛnang nɛɛ bii Suru ɓiɓɛ, tɔ̀ɔ, nɔɔ walɛ kaka kaa yeti bii manɛ.
49003017	Tɔ̀ɔ, Kirisi wu nwang kaa yeti manɛ ka ruu danggn ɓɔɔ nɔɔ shing ka bii ɓiɓɛ ɓɛɛ. N gaa Laa wu shingnɛ, n'ɔɔ nwang naa laa ɓɔɔ hìiri ɓiɓɛ yi naa tipi gbãnggbãng ka zɔɔ manɛ. N'ɔɔ ti nwang kaa naa gãa ɓɔɔ zang loo doo ɓiɓɛ ka yuu zɔɔ kasɛnang ɓɛɛ.
49003018	Tɔ̀ɔ, nɔ̀ɔ nɛɛ zang Laa nimbang nandon, n'ɔɔ zi naa ɓɔɔ zang kasɛnang Yeesɔ Kirisi bangnɛ. Bangnɛ ɓa ɓɔɔ zang kɔɔ nɛɛ nyaa katɔ ɓɛɛ.
49003019	N'ɔɔ ti zi zang kasɛnang kɔ ɓa naa ɓɔɔ zang zi dìiri ɓiɓɛ katɔ ɓee. Tɔ̀ɔ, vuu piti wu nwang kaa bii manɛ nyaa kiiri.
49003020	Zang wu dɔɔ Laa ɓɔɔ zunung ɓɔɔ wu pàl'ɛ ruu vuu ɓa ɓɔɔ ruu gaa wu, a ruu ti rɛ̃rɛ katɔ ɓɛɛ. P'alɛ̀ nɛɛ bii naa vuu palɛnang ɓiɓɛ, ɓɔɔ ruu palɛ shoonang nɛɛ mani ɓɛɛ.
49003021	Zang ri a wu bannang ka bii zang ɓɔɔ ri dũng wu ɓɛɛ, nɛɛ bii Yeesɔ Kirisi. Zang ri palɛ nɔngkɔ sasak, zang yaa kpang dondong. Nɔngkɔ.
49004001	N ɓɔɔ zang mã m ka sãa ka ruu ɓɔɔ n palɛ Kpanti Yeesɔ shoonang ɓɛɛ, n kɔɔ nɔɔ, nɔɔ nwang nwannang ɓɔɔ daa naa nyaa ɓaanang ɓɔɔ Laa ɓaa nɔɔ ɓɛɛ.
49004002	N'ɔɔ tuu yuu manɛ kpang, n'ɔɔ palɛ vuu hakaka kpang, n'ɔɔ ti mã danggn nɛɛ zɔɔ diki diki. Nɔɔ tusu zɔɔ naa ɓɔɔ nɔɔ kasɛ zɔɔ ɓɛɛ, ka naa ɓɔɔ nɔɔ yi zɔɔ naa ka bii ɓɛɛ.
49004003	Nɔɔ p'al'ɛ vuu ɓɔɔ nɔɔ zunung katɔ piti, n'ɔɔ shingnɛ yuu kpalɛnang ɓɔɔ Suru Laa shing nɔɔ nɛɛ n'ɔɔ kpalɛ, wu t'antɛ̀ kpang. Nɔɔ ɓakɛ yuu gbete ka nwannang ɓɔɔ nɔɔ nwang ka nyaa zɔɔ ɓɛɛ.
49004004	Zang ɓɔɔ ri shing danggn tɔ ka bii Laa, ri kaa bii gbete, a Suru Laa ti gbete, naa ɓɔɔ gn shinnang ɓɔɔ Laa ɓaa nɔɔ nyaa ka ruu ɓiɓɛ ti doo gbete kɔ ɓɛɛ.
49004005	Kpanti ɓuru ɓi gbete, danggn shinnang ti gbete, a batizima doo gbete kɔ.
49004006	Laa ɓi gbete, wukɔ Daa zang piti. Wukɔ kpanti zang piti, ti palɛ shoonang nɛɛ naa zang piti, ti kagn bii zang piti.
49004007	Zang pàlɛ̀ ruu tɔ̃ɔ ka doo vuu ɓɔɔ Yeesɔ Kirisi basɛ zang ɓu ɓɛɛ. 'A zang naa, nɛɛ zang ri palɛ vuu ka zɔ̃ngzɔ̃ng.
49004008	Naa ɓɔɔ zang bee ka yeti labeenang Laa ɓɛɛ nɛɛ, “Ka ɓɔɔ wu daa ka lapa kpalakpala ɓɛɛ, yiki zang ɓɔɔ ri shing jìng nɛɛ wu kpang a, daa nɛɛ ri naa ɓɔɔ zang yiki zang ka nyaa sìiri ɓɛɛ, a alɛ zang ɓiɓɛ vuu ka zɔ̃ngzɔ̃ng”.
49004009	Zang ɓaa ɓu vi kãntang nɛɛ, “Daa ka lapa” viya? Zang tɔɔ ɓɔɔ daa ka tipi dii shɔɔnang kpalakpala ɓɛɛ.
49004010	Ka ruu nɔngkɔ, zang ɓɔɔ daa ka tipi dii, ɓi wukɔ daa doori ka lapa kpalakpala, tɔ̀ɔ, wu nw'ang kaa nɔng ɓɔɔ ka koo keɓe nandon.
49004011	Wukɔ “Alɛ shɔnzang vuu Suru”. Zõ̀ng zang ɓɔɔ nɛɛ ri nwang zang shoonang ɓiɓɛ. Zang ɓɔɔ nɛɛ ri nwang zang nyaa shoonang Laa. Zang ɓɔɔ nɛɛ ri nwang ɓarɛ zang ɓɔɔ ri rakɛ, ri kɔɔrɔ zang ruu Laa ɓɛɛ. A shing zang ɓɔɔ nɛɛ ri ɓarɛ kaa zang ɓɔɔ ri gãng jìng ka zang Laa ɓɛɛ. A zang ɓɔɔ nɛɛ ri ɓarɛ zang ɓɔɔ ri tusu zang vuu ɓɛɛ.
49004012	P'alɛ̀ vuu keɓe nɛɛ tɔ̀ɔ zang ɓɔɔ ri dũng Laa ri kpalɛ bii ka ruu shoonang ɓɔɔ ri naa shòng zang ɓɛɛ. Tɔ̀ɔ ri shingnɛ, zang ɓɔɔ ri shing danggn tɔ ka bii Yeesɔ Kirisi, ri zũng danggn kati.
49004013	Ka ruu weɓe kɔ, ruu nandon ruu naa nwang nɔɔ gbete ka danggn ɓɔɔ ruu shing ka bii Jaa Laa ɓɛɛ, a ɓɔɔ ti ka naa ɓɔɔ ruu zì Jaa Laa ɓɛɛ. Tɔ̀ɔ, ruu naa zũng danggn kati, naa Kirisi, tɔ̀ɔ ruu nwang kaa naa wu dɔ̃ɔ gbete.
49004014	Tɔ̀ɔ ruu nwàng kaa tɔ̀'ɔ naa wujɛ ɓɔɔ zang r'aarɛ̀ ri yuu, nɛɛ vuu ɓɔɔ zang ɓɔɔ ri nwaarɛ zang, ri tusu ɓɛɛ kpang. Zang sè'e keɓe, ri shing zang, zang ri palɛ vuu shi kpang nɛɛ zũnang ɓɔɔ ri nwangsɛ nɛɛ yeti ɓarɛ ɓɛɛ.
49004015	R'uu ràngkɛ̀ ruu ɓɔɔ nizang ɓɔɔ tusu nɛɛ rùu kasɛ zɔɔ katɔ ɓɛɛ kɔ jong, tɔ̀ɔ, ruu b'ang kaa vuu piti, ka bii Yeesɔ Kirisi ɓɔɔ wukɔ zang bang ɓuru ɓɛɛ.
49004016	Yeesɔ Kirisi kɔ zang bang zang ɓɔɔ ri dũng wu, ɓɔɔ ri nwang kaa naa bii ɓiɓɛ ɓɛɛ. Bii keɓe, Yeesɔ kɔ yiti nɔng gbete, a shing vuu ɓɔɔ ka bii piti ri palɛ shoonang tɔ̃ɔ tɔ̃ɔ. Ka ɓɔɔ bii keɓe bangkɛ, wu lakɛ ka naa ɓɔɔ ri kasɛ ruu zɔɔ ɓɛɛ.
49004017	N kɔɔ vuu keɓe nɛɛ nung Kpanti Yeesɔ, n ti shaarɛ nɔɔ nyaa. N'ɔɔ nwàng nwannang manɛ tɔ̀'ɔ naa zang ɓɔɔ ri zi Laa kpang kpang. Zang ɓɔɔ rɛ̃rɛnang ɓarɛ daa naa ɓi kpang tɔ̃ɔri ɓɛɛ.
49004018	Zang ɓɔɔ yeti ɓarɛ tɔ̀ɔ katɔ ɓɛɛ. Zang basɛ ri ɓarɛ tɔ, nɛɛ suru bii ɓɔɔ Laa a zang ɓɛɛ. Yeti ɓarɛ zi vuu gn kpang, ka ruu ɓɔɔ, ri taarɛ yuu dɔli ɓɛɛ.
49004019	Yusɛ̃ɛ tuu ri takpang tingkiring. Ri shing yuu ɓarɛ ɓi kaa vuu shi kpang palɛnang. Ri palɛ zɔ̃ng vuu sãnsãnrãng nandon, ri laabii vuu ɓɔɔ bii ɓarɛ kasɛ ɓɛɛ palɛnang.
49004020	Wee wu vuu ɓɔɔ zang kpɛ̃ɛrɛ nɔɔ ka yuu Yeesɔ Kirisi kɔ kpang.
49004021	Nizang, nɔɔ tãa ruu katɔ ka yuu ɓiɓɛ, nɔɔ zang ɓɔɔ dũng wu nɛɛ yeti gbete ɓɛɛ. Zang ti tusu nɔɔ vuu ɓɔɔ nizang katɔ ka yuu Yeesɔ.
49004022	Ka ruu nɔngkɔ, nɔɔ yaa vuu ɓeleng ɓɔɔ bii manɛ kasɛ ɓɛɛ ta, ɓɔɔ shing nɔɔ nɔɔ nwang naa ɓɔɔ nɔɔ nwang ɓɛɛ. Vuu ɓɔɔ nwaarɛ nɔɔ katɔ, ɓɔɔ nɔɔ kasɛ ɓɛɛ, bɛɛ lasɛ bii manɛ kana.
49004023	Suru Laa wu risi yeti manɛ nɛɛ rɛ̃rɛnang manɛ wu nwang shɔɔ dɔ̃ɔ gbete.
49004024	Wu shing nɔɔ nɔɔ nwang shɔɔ. Bɛɛ zang mãa nɔɔ nɛɛ nɔɔ nw'ang manɛ naa Laa, ka ruu nɔngkɔ, nɔɔ palɛ vuu ɓɔɔ wu tãa tìnang ɓɛɛ, n'ɔɔ ti nwang nwannang tɔ̃ɔ ɓɔɔ vuu shi kpang ka bii manɛ kpang ɓɛɛ.
49004025	Ka ruu nɔngkɔ, zang ɓu wu suu sè'e takpang, nɔɔ kɔɔ rɛɛ ɓaazung ɓɔɔ ri dũng doo Laa kɔ, ruu ɓɔɔ nizang ka ruu ɓɔɔ, ruu ɓuru kaa zang zɔɔ ka bii Yeesɔ ɓɛɛ.
49004026	Yeti ɓaaɓɛ nɛɛ lasɛ tɔ, mɔɔ yaayi wu shing mɔɔ, mɔɔ palɛ vuu shi kpang kpang. Mɔɔ ti nwang nɛɛ yeti ɓɔɔ lasɛ mɔɔ keɓe, laa wu hãa nyaa nɛɛ mani kpang.
49004027	Mɔɔ puu Sheetang gbalang kpang.
49004028	Zang ɓɔɔ bɛɛ shɔngɓɔ wu yaa vuu ɓɔɔnang ta, wu gaayu shoonang ɓɔɔ tɔ̃ɔ palɛnang ta nɛɛ naa ɓiɓɛ. Tɔ̀ɔ, wu walɛ vuu ɓɔɔ wu yi zang ɓɔɔ vuu ka naa ɓarɛ kpang naa ka bii.
49004029	N'ɔɔ rangkɛ yee sãnsãnrãng takpang. Nɔɔ r'ang kaa yee ɓɔɔ yi zang naa katɔ ka bii ɓɛɛ, zɔ̃ng yee ɓɔɔ shing zang zang bangnɛ ka doo vuu ɓɔɔ zang kasɛ ɓɛɛ. Tɔ̀ɔ, vuu ɓɔɔ mɔɔ kɔɔ ɓɛɛ wu nwàng zang ɓɔɔ ri tãa mɔɔ vuu tɔ̃ɔ kati.
49004030	N'ɔɔ làsɛ̀ Suru Laa yeti kpang, ka ruu ɓɔɔ, Suru Laa kɔ tusu nɛɛ nɔɔ manɛ zang Laa ɓɛɛ. Suru keɓe kɔ tusu zang nɛɛ diki a ditɔ, ɓɔɔ Laa naa ta yuu manɛ ɓɛɛ.
49004031	N'ɔɔ yiti zang ɓɔɔ ka yeti kpang, gnvɔ wu shàa nɔɔ nɛɛ zang ɓɔɔ kpang, mɔɔ lasɛ yeti nɛɛ zang ɓɔɔ kpang, n'ɔɔ rangkɛ yee shi kpang ka yuu zang ɓɔɔ kpang. N'ɔɔ rɛ̃rɛ rɛ̃rɛnang ɓɔɔ shing nɔɔ nɔɔ bɛ̃ɛ zang kpang tingkiring.
49004032	Nɔɔ pàlɛ̀ zang tɔ̃ɔ kɔ jong, gn zɔɔ wu ti kɔng nɔɔ katɔ. Nɔɔ yaa zɔɔ gbalang vuu shi kpang ɓɔɔ nɔɔ palɛ zɔɔ katɔ, naa ɓɔɔ Laa yàa nɔɔ gbalang nɛɛ bii Yeesɔ ɓɛɛ.
49005001	Wee nɔɔ kaa wujɛ Laa, ɓɔɔ Laa kasɛ nɔɔ dɔli ɓee, nɔɔ nw'ang nwannang naa ɓɔɔ Laa nwàng ɓɛɛ.
49005002	Nɔɔ nw'ang nwannang zɔɔ kasɛnang, naa ɓɔɔ Yeesɔ Kirisi kasɛ ruu ɓuru, a a yuu ɓiɓɛ nɛɛ zang nyɔ wu vɔrɔ ka ruu ɓuru ɓɛɛ. Suru bii ɓiɓɛ keɓe, ɓɔɔ wu a Laa, nwang kaa naa vuu ɓɔɔ pũngku sɛ̃ɛ tɔ̃ɔ, ɓɔɔ zang dɔ̀'ɔ Laa, a shingnɛ Laa tãa tìnang ɓɛɛ.
49005003	Wee nɔɔ kaa zang Laa ɓee, zang wu kɔɔ kpang nɛɛ nɔɔ rooro nɛɛ wujɛ soro kpang, nɛɛ nɔɔ palɛ naa doo zɔ̃ng dũndũng kiya kpang, nɛɛ nɔɔ shing jìng ka vuu zang ɓɔɔ kpang.
49005004	N'ɔɔ ti rangkɛ nyaa shoko nɛɛ yee sãnsãnrãng takpang. Nɔɔ zã̀a manɛ Laa kɔ jong.
49005005	Ǹ kàsɛ̀ nɛɛ n'ɔɔ zi vuu keɓe waasɛ̃. Zang ɓɔɔ palɛ dũndũng, ɓɔɔ rɛ̃rɛnang ɓiɓɛ ti kalang kalang kpang, ɓɔɔ ti shing jìng ka vuu zang, naa daa nɔng ɓɔɔ Yeesɔ Kirisi roo kpanti kagn nɛɛ Laa ɓɛɛ kpang. Ka ruu ɓɔɔ rɛɛ vuu keɓe dàa wu ka yeti, ɓa ɓɔɔ wu palɛ vuu ɓɔɔ Laa kasɛ ɓɛɛ.
49005006	Zang ɓɔɔ wu nwaarɛ nɔɔ nɛɛ nyaa shoko kpang. Ɓi ka ruu rɛɛ vuu shi kpang keɓe kɔ, gnvɔ shaa Laa nɛɛ zang ɓɔɔ ri dũng nyaa ɓiɓɛ kpang ɓɛɛ.
49005007	N'ɔɔ kp'alɛ̀ yuu nɛɛ zɔ̃ng zang ɓɔɔ ri palɛ rɛɛ shi kpang keɓe kpang.
49005008	Ɓeleng bɛɛ nɔɔ nwang ka nɔng ɓɔɔ tɔ̀ɔ katɔ ɓɛɛ, a wee nɔɔ raa zang Kpanti Yeesɔ tɔ ɓee, nɔɔ manɛ kaa nɔng ɓɔɔ yakɛ katɔ ɓɛɛ. Ka ruu nɔngkɔ, nɔɔ nwang nwannang manɛ kaa naa zang ɓɔɔ ri ɓarɛ kaa zang nɔng ɓɔɔ yakɛ katɔ ɓɛɛ.
49005009	Ka ruu ɓɔɔ, ɓi nɔng yakɛnang kɔ nwangsɛ vuu piti ɓɔɔ tɔ̃ɔ, nɛɛ ɓɔɔ waasɛ̃, nɛɛ ɓɔɔ nizang ɓɛɛ.
49005010	Nɔɔ kãa vuu ɓɔɔ shing Kpanti Yeesɔ tãa tìnang ɓɛɛ.
49005011	Ruu manɛ wu hãa ɓi kagn nɛɛ vuu ɓɔɔ daa naa palɛnang kpang, ɓɔɔ zang palɛ ka nɔng ɓɔɔ tɔ̀ɔ katɔ ɓɛɛ kpang. Nɔɔ nwangsɛ vuu ɓɔɔ naa weɓe katɔ ka dalɛ kɔ jong.
49005012	Naa zang rang yee ka yuu vuu ɓɔɔ zang keɓe ri palɛ̀ ka nɔng ɓɔɔ tɔ̀ɔ katɔ, ɓi vuu yusɛ̃ɛ.
49005013	Nɔng ɓɔɔ yakɛ katɔ, tùs'u zang naa ɓɔɔ vuu keɓe nwang ɓɛɛ.
49005014	Ka ruu ɓɔɔ, vuu ɓɔɔ zang zi katɔ piti, nwang ɓi naa nɔng yakɛnang ɓɛɛ. Ka ruu nɔngkɔ, zang kɔɔyi nɛɛ, “Hingsi jìng, zang ɓɔɔ roo katɔ ɓɛɛ, a mɔɔ yupaa ka vɔrɔ, Kirisi wu yakɛ nɔng ka yuu ɓaaɓɛ.”
49005015	Ka ruu nɔngkɔ, nɔɔ gãng jìng ka nwannang manɛ waasɛ̃. N'ɔɔ nwàng wu naa shoko kpang, nɔɔ nw'ang naa zang ɓɔɔ ri zũng katɔ ɓɛɛ.
49005016	Naa nɔɔ walɛ gbalang vuu palɛnang, nɔɔ palɛ vuu bì'i waasɛ̃, ka ruu ɓɔɔ, rɛɛ diki keɓe, shi ɓi takpang ɓɛɛ.
49005017	N'ɔɔ nwàng wu naa shoko kpang, nɔɔ kãa manɛ gbalang ɓɔɔ nɔɔ zi vuu ɓɔɔ Laa nɛɛ nɔɔ p'al'ɛ ɓɛɛ.
49005018	N'ɔɔ yaa sàa wu si nɔɔ kpang, lasɛ nɔɔ katɔ. Nɔɔ yaa Suru Laa kɔ jong wu nwang ka yeti manɛ.
49005019	Nɔɔ rang zɔɔ yee nɛɛ soo ɓɔɔ nɔɔ dɔɔ Kirisi nɛɛ mani ɓɛɛ, nɛɛ soo ɓɔɔ nɔɔ zãa wu nɛɛ mani, a ɓɔɔ nɛɛ soo ɓɔɔ Suru Laa kpɛ̃ɛrɛ zang ɓɛɛ. Nɔɔ gaa soo, n'ɔɔ dɔɔ Kirisi ka yeti manɛ.
49005020	N'ɔɔ zãa Daa ɓuru Laa diki diki, ka ruu vuu piti, nɛɛ nung Kpanti Yeesɔ Kirisi.
49005021	Nɔɔ ɓ'aa shoo ka nyaa zɔɔ ka ruu bannang ɓɔɔ nɔɔ a Kirisi ɓɛɛ.
49005022	Zang soro ɓɔɔ zang gee nɔɔ katɔ ɓɛɛ, nɔɔ ɓ'aa shoo ka nyaa varɛ manɛ naa ɓɔɔ nɔɔ ɓaa ka nyaa Kpanti Yeesɔ ɓɛɛ.
49005023	Ka ruu ɓɔɔ, varɛ wukɔ zang bang ka yuu soro ɓiɓɛ, naa ɓɔɔ Yeesɔ Kirisi zang bang ka yuu zang ɓɔɔ ri dũng wu ɓɛɛ. A Yeesɔ Kirisi kɔ ta yuu zang ɓɔɔ ri dũng wu, ɓɔɔ ri nwang ɓarɛ naa bii ɓiɓɛ ɓɛɛ.
49005024	Ka ruu nɔngkɔ, zang soro ɓɔɔ zang gee nɔɔ katɔ ɓɛɛ, nɔɔ ɓ'aa shoo ka nyaa varɛ manɛ ka vuu piti, naa ɓɔɔ zang ɓɔɔ ri dũng Yeesɔ Kirisi ri ɓaa shoo ka nyaa ɓiɓɛ ɓɛɛ.
49005025	Varɛ, nɔɔ kàs'ɛ soro manɛ naa ɓɔɔ Yeesɔ Kirisi kàsɛ̀ zang ɓɔɔ ri dũng wu, a a zang yuu ɓiɓɛ, nɛɛ zang nyɔ wu vɔrɔ ka ruu ɓarɛ ɓɛɛ.
49005026	Nɛɛ tɔ̀ɔ, wu shing ri, ri nwang zang Laa nɛɛ naa vuu palɛnang ruu ɓiɓɛ, ka knti ɓɔɔ wu sɔɔ ri tɔ nɛɛ mii ɓɛɛ.
49005027	Kirisi palɛ vuu keɓe nɛɛ tɔ̀ɔ, zang ɓɔɔ ri dũng wu, ri nwang kaa zang ɓɔɔ ri shi dɔli, kalang kalang, shi kpang kagn bii ɓarɛ kpang ɓɛɛ. Vuu ɓɔɔ ti luku ri ka bii kpang, bii ɓarɛ ti g'ɔɔrɔ̀ kpang, a vuu shi kpang ti kagn bii ɓarɛ kpang.
49005028	Varɛ ri wu kàsɛ̀ soro ɓarɛ katɔ naa ɓɔɔ ri kasɛ bii ɓarɛ ɓɛɛ. Varɛ ɓɔɔ kasɛ soro ɓiɓɛ, kasɛ ɓi yuu ɓiɓɛ.
49005029	(Zang ɓɔɔ bɛ̃̀ɛ bii ɓiɓɛ ɓi gngn kpang. A bii ɓiɓɛ ɓi vuu shaanang kɔ jong, wu gãng jìng kagn waasɛ̃, naa ɓɔɔ Yeesɔ Kirisi gang jìng ka zang ɓɔɔ ri dũng wu ɓɛɛ.
49005030	Ka ruu ɓɔɔ, ruu ɓuru ka teteng zang ɓɔɔ ri dũng wu, ɓɔɔ rikɔ nwang kaa naa vuu ɓɔɔ ri ka bii ɓiɓɛ ɓɛɛ.)
49005031	Naa ɓɔɔ zang bee ka yeti labeenang Laa ɓɛɛ nɛɛ, “ka ruu vuu keɓe kɔ, zang varɛ yaa daa ɓiɓɛ nɛɛ nà'a ɓiɓɛ, ri gee zɔɔ nɛɛ ɓeeso, ri ziti keɓe ri nwang kaa naa shɔnzang gbete.”
49005032	Ruu nizang ɓɔɔ bang, ɓɔɔ ruu keɓe nwangsɛ kagn, n zirɛ, zang rang yee ɓi ka yuu Yeesɔ nɛɛ zang ɓɔɔ ri dũng wu ɓɛɛ.
49005033	Zang r'ang nɔkɔ ruu keɓe jong. Varɛ ɓu wu kasɛ ɓeeso naa ɓɔɔ wu kasɛ yuu ɓiɓɛ ɓɛɛ, a soro ɓu wu seng ɓeevɛ katɔ
49006001	Wujɛ, nɔɔ ɓaa shoo ka nyaa zang ɓɔɔ ri yiki nɔɔ ɓɛɛ, ka ruu Laa. Wee vuu ɓɔɔ daa naa palɛnang katɔ ɓɛɛ.
49006002	Nyaa ɓɔɔ zang dangnɛ nɛɛ “A daaɓɛ nɛɛ naaɓɛ bannang katɔ,” wukɔ shɔɔnang ka teteng nyaa ɓɔɔ Laa dangnɛ, ɓɔɔ Laa gisi nyaa anang kagn ɓɛɛ nɛɛ,
49006003	“tɔ̀ɔ, vuu piti wu nwàng mɔɔ kaa tɔ̃ɔ, diki ɓaaɓɛ wu bee kati ka koo.”
49006004	Zang ɓɔɔ ri yiki wujɛ ɓɛɛ, n'ɔɔ p'alɛ̀ wujɛ manɛ vuu ɓɔɔ shing ri, yeti ɓarɛ wu làs'ɛ ɓɛɛ kpang. Nɔɔ hingti ri, ri bang ka naa ɓɔɔ zang ɓɔɔ ri dũng Laa ri mangkɛ wujɛ, a ri ti kpɛ̃ɛrɛ ri ruu ɓɛɛ.
49006005	Jaafoo, nɔɔ dũng nyaa dabang gãa manɛ katɔ. Nɔɔ seng ri, n'ɔɔ ti kaa vɔrɔ ɓarɛ gbãnggbãng. Nɔɔ palɛ vuu keɓe nɛɛ yeti gbete, naa nɔɔ shòng kaa Kirisi.
49006006	N'ɔɔ zi wu jìng ɓarɛ, n'ɔɔ p'al'ɛ vuu keɓe kpang, tɔ̀ɔ, ri dɔɔ nɔɔ kati ɓɛɛ kpang. Nɔɔ palɛ vuu ɓɔɔ Laa kasɛ ɓɛɛ, nɛɛ yeti manɛ nandon, ka ruu ɓɔɔ, nɔɔ manɛ jaafoo Yeesɔ Kirisi ɓɛɛ.
49006007	Nɔɔ palɛ shoonang jaafoo manɛ nyaa tabɛɛ kɔ shɛ̃ɛning. N'ɔɔ ti palɛ naa ɓɔɔ nɔɔ shŏng Kpanti Yeesɔ ɓɛɛ, wu naa ɓɔɔ nɔɔ shŏng shɔnzang kpang.
49006008	Danggn wu ning nɔɔ kpang, kpanti naa sɔɔrɔ zang ɓu doo ditɔ, jaafoo nɛɛ zang ɓɔɔ ri jaafoo kpang ɓɛɛ, ka ruu tɔ̃ɔ ɓɔɔ zang ɓu palɛ ɓɛɛ.
49006009	Dabang gãa, nɔɔ nwang doo nɔngkɔ nɛɛ jaafoo manɛ. N'ɔɔ kɔɔ ri vuu ɓɔɔ hing ri bii manɛ anang kpang. Danggn wu ning nɔɔ kpang, dabang gãa manɛ ɓɔɔ wukɔ ti ɓɔɔ ɓarɛ ɓi gbete ka lapa. Zang ɓɔɔ jɛ̃̀ɛ ruu ɓi jong gn dang gbete kpang ɓɛɛ.
49006010	N di nyaa kaa nɛɛ ruu keɓe, naa vuu palɛnang Kpanti Yeesɔ wu shing nɔɔ, n'ɔɔ shii nɛɛ kaka ka yuu ruu gn kɔ nɔɔ shing ka bii ɓiɓɛ ɓee.
49006011	Nɔɔ hãlɛ vuu waa sìiri tanang Laa, ɓɔɔ Laa a nɔɔ nandon, tɔ̀ɔ, nɔɔ shi bang kaa nɛɛ mani ka ɓɔɔ Sheetang naa kãa gbalang ɓɔɔ wu nwaarɛ nɔɔ nɛɛ vuu shi kpang ɓɛɛ.
49006012	Ka ruu ɓɔɔ, ruu g'aa nyaa wu nɛɛ shɔnzang kpang ɓɛɛ. Ruu gaa nyaa ɓuru nɛɛ rɛɛ suru ɓɔɔ yeti ɓarɛ shi kpang, ɓɔɔ ri ka lapa ɓɛɛ, a ɓɔɔ kaa nɛɛ rɛɛ naa vuu palɛnang, nɛɛ rɛɛ kpanti koo jaa knti keɓe ɓɔɔ tɔ̀ɔ katɔ ɓɛɛ.
49006013	Ka ruu nɔngkɔ, nɔɔ sèe vuu waa sìiri tanang Laa ta, tɔ̀ɔ diki ɓɔɔ shi kpang keɓe n'ɛɛ a tɔ, nɔɔ shii bang kaa nɛɛ sheetang ka ɓɔɔ wu a nyaa gaanang nɛɛ nɔɔ ɓɛɛ. Nɔɔ nɛɛ g'aa nyaa tɔ nɛɛ wu, nɔɔ nɛɛ shaa wu tɔ, nɔɔ shii kaa nɛɛ doo, ka nɔng manɛ gbãnggbãng.
49006014	Nɔɔ kpalɛ bii katɔ n'ɔɔ shiiyi. Ruu ɓɔɔ nizang wu nwang naa guruji ɓɔɔ nɔɔ mã ka sang ɓɛɛ. Nwannang tɔ̃ɔ manɛ naa ɓɔɔ Laa kasɛ ɓɛɛ, wu nwang naa vuu ɓɔɔ nɔɔ zuu danggn nɛɛ mani ɓɛɛ.
49006015	Bii ɓɔɔ nɔɔ kpalɛ nɛɛ nɔɔ daa kɔɔ zang Ruu Tɔ̃ɔ, ɓɔɔ shingnɛ yeti zang valɛ ɓɛɛ, wu nwang naa koodoo ka doo manɛ.
49006016	N'ɔɔ ti yaa danggn ɓɔɔ nɔɔ shing ka bii Laa ɓɛɛ, wu nwàng nɔɔ naa kãati diki diki. N'ɔɔ nɔɔ shɔng ɓɔɔ Sheetang taka nɔɔ ɓɛɛ nɛɛ mani.
49006017	Nɔɔ nɛɛ kasɛ tɔ, Laa nɛɛ ta yuu manɛ tɔ, nwang nɔɔ kaa naa waalaa ɓɔɔ nɔɔ hãa ka yuu ɓɛɛ. Ruu Laa wu nwang nɔɔ ɓi kaa naa yere bang, ɓɔɔ Suru Laa a nɔɔ ɓɛɛ.
49006018	Nɔɔ gaa Laa diki diki naa ɓɔɔ Suru Laa tusu nɔɔ ɓɛɛ. Nɔɔ gaa wu ka yuu vuu ɓɔɔ nɔɔ kasɛ ɓɛɛ nandon. Nɔɔ palɛ vuu keɓe nɔngkɔ, n'ɔɔ lee kpang. N'ɔɔ ti gaa Laa diki diki ka ruu zang Laa nandon.
49006019	A n'ɔɔ gaa m Laa jong, wu hãa m ruu ka nyaa, n nɛɛ kpalɛ bii tɔ, n tɔɔ n kɔɔ zang kaa ruu ɓɛɛ. Tɔ̀ɔ, n rang yee, n nwàngsɛ̀ zang ruu nizang ɓɔɔ zang waasɛ katɔ ka yuu Ruu Tɔ̃ɔ Laa ɓɛɛ, 'n kaa vɔrɔ kpang.
49006020	Zang shong m ka ruu Ruu Tɔ̃ɔ keɓe kɔ, a zang mã m ka sãa. Ka ruu nɔngkɔ, nɔɔ gaa m Laa, wu shingnɛ, n rang yee keɓe naa ɓɔɔ n kasɛ ɓɛɛ, n kaa vɔrɔ kpang.
49006021	Tikiku manzung ɓuru ɓɔɔ ruu kasɛ wu dɔli, ɓɔɔ ti palɛ Laa shoonang nɛɛ yeti gbete ɓɛɛ, naa kɔɔ nɔɔ ruu ditɔ nandon ka yuu mɛɛ. Tɔ̀ɔ, n'ɔɔ tãa naa ɓɔɔ n nwang ɓɛɛ.
49006022	Ka ruu ruu keɓe kɔ, n shong wu ka bii manɛ, wu kɔɔ nɔɔ naa ɓɔɔ ruu nandon ruu nwang ɓɛɛ. Tɔɔ wu mã nɔɔ danggn kati.
49006023	N gaa Daa ɓuru Laa nɛɛ Kpanti ɓuru Yeesɔ Kirisi, ri shing rɛɛ manzung ɓuru, yeti ɓarɛ wu valɛ katɔ, ri kasɛ ruu zɔɔ, ri ti yi rɛɛ manzung ɓuru naa kagn, ri shing danggn.
49006024	N gaa Laa nɛɛ wu pàlɛ̀ zang ɓɔɔ ri kasɛ Kpanti ɓuru Yeesɔ Kirisi gbãnggbãng tɔ̃ɔ.
50001001	Labeenang keɓe nɛɛ bii mɛɛ Bulu nɛɛ Timoti, ɓɔɔ ruu jaafoo Yeesɔ Kirisi ɓɛɛ. Ruu bè'e nɔɔ zang Laa nandon ɓɔɔ nɔɔ shing danggn tɔ ka bii Yeesɔ Kirisi ɓɔɔ nɔɔ ka gari Filipi ɓɛɛ. A ɓɔɔ nɔkɔ zang bang bang nɛɛ zang ɓɔɔ ri palɛ shoonang ka ruu zang Laa ɓɛɛ.
50001002	Ruu gaa Daa ɓuru Laa nɛɛ Kpanti ɓuru Yeesɔ Kirisi, ri pàlɛ̀ nɔɔ tɔ̃ɔ, ri ti shingnɛ yeti manɛ wu valɛ katɔ.
50001003	Diki diki n nɛɛ rɛ̃rɛ ruu manɛ tɔ, n zãa Laa mɛɛ ka ruu manɛ.
50001004	Ka laa ɓɔɔ n gaa Laa piti ka yuu manɛ nandon, n tãa tìnang dɔli.
50001005	Ka ruu ɓɔɔ, nɔɔ yi m naa ka bii ka ɓɔɔ n kɔɔrɔ zang Ruu Tɔ̃ɔ Laa ɓɛɛ. Nɔɔ yi m naa kagn ka ɓɔɔ n g'aay'u ɓɛɛ, à nɛɛ mani kãntang keɓe.
50001006	N yaa gn naa kpang, Laa ɓɔɔ gaayu shoonang tɔ̃ɔ kaɓa ka yeti manɛ, naa hangsɛ shoonang keɓe ditɔ ka diki ɓɔɔ Yeesɔ Kirisi naa jɛ̃ɛ zang ruu ɓɛɛ.
50001007	Daa naa ɓɔɔ n rɛ̃rɛ zɔ̃ng rɛ̃rɛnang keɓe tɔ ka yuu manɛ, ka ruu ɓɔɔ, n kasɛ nɔɔ dɔli ɓɛɛ. Ka ruu ɓɔɔ nɔɔ nandon nɛɛ n, ruu zi tɔ̃ɔ ɓɔɔ Laa palɛ ruu ka nyaa zɔɔ tɔ, kãntang kɔ wee zang mã m ka sãa, a ɓɔɔ ti ka laa ɓɔɔ n shii ka nɔng ɓɔɔ zang jɛ̃ɛ zang ruu ɓɛɛ. N tusu zang nɛɛ Ruu Tɔ̃ɔ Laa ɓi nizang kɔ nwani ɓɛɛ.
50001008	Laa zi tɔ nizang nɛɛ n kasɛ nɔɔ katɔ dɔli, naa ɓɔɔ Yeesɔ Kirisi kasɛ ruu ɓɛɛ.
50001009	N gaa Laa ka ruu manɛ, nɛɛ, kasɛnang ɓɔɔ nɔɔ kasɛ ruu zɔɔ nɛɛ manɛ wu daa nɛɛ tìng sasak. N'ɔɔ ti zi vuu dɔli, n'ɔɔ zunung naa ɓɔɔ nɔɔ basɛ teteng vuu tɔ̃ɔ nɛɛ ɓɔɔ shi kpang ɓɛɛ ka vuu piti.
50001010	Tɔ̀ɔ, n'ɔɔ zunung ɓɔɔ nɔɔ zɔ̃ng vuu ɓɔɔ wukɔ tɔ̃ɔ ɓa Vuu piti ɓɛɛ kati. Vuu keɓe kɔ ri shingnɛ ka diki ɓɔɔ Yeesɔ Kirisi naa jɛ̃ɛ zang ruu kagn, nɔɔ nwang manɛ zang ɓɔɔ yeti ɓarɛ tɔ̃ɔ ɓɛɛ. Zang ɓɔɔ zang naa tɔɔ kpang nɛɛ ri palɛ vuu shi kpang tɔ kpang ɓɛɛ.
50001011	N ti gaa Laa nɛɛ n'ɔɔ walɛ nwannang tɔ̃ɔ ɓɔɔ a nɛɛ bii Yeesɔ Kirisi ɓɛɛ, n'ɔɔ ti palɛ vuu ɓɔɔ tɔ̃ɔ jong. Zang ɓɔɔ ri zi vuu tɔ̃ɔ ɓɔɔ nɔɔ palɛ ri dɔ̀ɔ Laa, ri ti a wu bannang ka ruu vuu keɓe.
50001012	Manzung ɓɔɔ ri dũng doo Laa kɔ ɓɛɛ, n kasɛ, nɔɔ zirɛ nɛɛ vuu kɔ palɛ m ɓee, shingnɛ Ruu Laa daa ɓi nɛɛ tìng kɔ jong.
50001013	Vuu keɓe kɔ shingnɛ sɔɔja nandon ɓɔɔ ri gã gãa kpanti Rooma nɛɛ zang ɓɔɔ nandon, ri zi kati nɛɛ zang mã m ka sãa, ka ruu ɓɔɔ, n dũng Kirisi ɓɛɛ.
50001014	Mãnang kɔ zang mã m ka sãa ɓee, mã̀ rɛɛ manzung mɛɛ ɓɔɔ ri dũng doo Laa kɔ danggn tɔ ka gbalang kpanti Yeesɔ. Ri kɔɔrɔ zang Ruu Laa kana gbãnggbãng ri kaa vɔrɔ takpang.
50001015	Nizang, zang ɓɔɔ ri kagn, ri kɔɔ zang ruu ka yuu Yeesɔ Kirisi ka ruu ɓɔɔ ri kaa sũnyaa, a ri ti kasɛ nɛɛ ri shing zang zang ri palɛ nyaa ɓɛɛ. A zang ɓɔɔ ri kɔɔ zang ruu Laa ɓi ka ruu ɓɔɔ ri kasɛ nɛɛ ri pàl'ɛ zang tɔ̃ɔ ɓɛɛ.
50001016	Zang doo knti keɓe ri palɛ nɔngkɔ, ka ruu ɓɔɔ, ri kasɛ m katɔ ɓɛɛ. Ri ti zi tɔ nɛɛ Laa shingnɛ nɛɛ zang mã m ka sãa, tɔ̀ɔ, n tusu zang kati nɛɛ Ruu Laa ɓi nizang kɔ nwani ɓɛɛ.
50001017	Zang ɓɔɔ ri kaa sũnyaa kaɓa, ri kɔɔrɔ zang ruu ka yuu Yeesɔ nabm, ka ruu ɓɔɔ, ri kasɛ nɛɛ ri ɓa m ɓɛɛ. A ri kɔɔrɔ ruu ɓarɛ kaa nyaa lapa waati. Ri kasɛ nɛɛ ri gisi m jìng dannang ka yuu, ka wee n ka sãa ɓee.
50001018	P'alɛ̀ vuu ɓɔɔ kpang, naa ri nwaarɛ zang doo katɔ, naa ri nwaarɛ zang ka takpang, n tãa m tìnang, ka ruu ɓɔɔ, Ruu Yeesɔ kɔ ɓa vuu piti, a zang ti kɔɔrɔ zang ruu bì'i kana ɓɛɛ. N tãa m kaa tìnang kɔ sasak.
50001019	Ka ruu ɓɔɔ, n zi tɔ, Laa ɓɔɔ nɔɔ gaa m, nɛɛ naa ɓɔɔ Suru Yeesɔ Kirisi yi m ka bii ɓɛɛ, naa shingnɛ zang naa yaa m naa ditɔ.
50001020	Vuu ɓɔɔ n kasɛ ka yeti mɛɛ, a n ti shing gn kagn, ɓi naa ɓɔɔ n p'alɛ̀ vuu ɓɔɔ yusɛ̃ɛ naa tuu m kpang ɓɛɛ. Naa n ningkãari a naa n vɔ doo katɔ, n kasɛ diki diki n nwang zang ɓɔɔ kaa vɔrɔ kpang, naa wee n kãntang ɓee. Tɔ̀ɔ, n shingnɛ, zang a Yeesɔ Kirisi bannang kati.
50001021	Ka ruu ɓɔɔ, ka bii mɛɛ, naa n nwang ningkãari, n nwang ka ruu Yeesɔ Kirisi kɔ gbete. Naa n vɔ doo katɔ piti, wukɔ ti tɔ̃ɔ.
50001022	Naa n nwang ningkãari ka koo keɓe, n ti palɛ shoonang ɓɔɔ yi zang naa ka bii ɓɛɛ katɔ. Ka ruu nɔngkɔ, n zi ɓɔɔ n zɔ̃ng gbete ɓɛɛ kpang.
50001023	N shii kaa teteng vuu ziti keɓe. N kasɛ gbãnggbãng, n yaa koo keɓe, n daa nwang kaa nɛɛ Yeesɔ Kirisi. Ka ruu ɓɔɔ, wukɔ tɔ̃ɔ ɓa nwannang ningkãari ka koo keɓe katɔ ɓɛɛ.
50001024	A naa n nwang ningkãari ka koo keɓe, wukɔ daayi jong ka ruu manɛ.
50001025	Nn, nɔngkɔ nizang, ka ruu nɔngkɔ, n nwang kaa nɛɛ nɔɔ ka koo keɓe. N nwang nɛɛ nɔɔ tɔ̀ɔ, n yi nɔɔ naa kaa bii nɔɔ shing danggn kaa gbãnggbãng. Nɔɔ ti tãa tìnang kaa dɔli.
50001026	Tɔ̀ɔ, n nɛɛ a tɔ ka nɔng manɛ tɔkn, nɔɔ naa tãa tìnang kaa dɔli, nɔɔ dɔɔ Yeesɔ Kirisi ka ruu vuu ɓɔɔ wu pàlɛ̀ m ɓɛɛ.
50001027	Nwannang manɛ, wu nwang naa ɓɔɔ Ruu Tɔ̃ɔ Yeesɔ Kirisi kɔɔ ɓɛɛ. Wukɔ daayi, tɔ̀ɔ, naa n naa leng nɔɔ, naa n leng nɔɔ doo kpang, n tãa nyaa katɔ nɛɛ rɛ̃rɛnang manɛ dà'a gbete. N ti tãa katɔ nɛɛ nɔɔ kpalɛ yuu nɛɛ zɔɔ, nɔɔ shii gbãnggbãng, nɔɔ kasɛ nɛɛ zang ri shing danggn ka Ruu Tɔ̃ɔ Laa.
50001028	'N ti tãayi nɛɛ nɔɔ kaa vɔrɔ zang ɓɔɔ ri shing jìng nɛɛ nɔɔ kpang ɓɛɛ kpang tingkiring. Wukɔ naa tusu ri kati nɛɛ Laa naa ningsi ri, nɔɔ naa wɔ manɛ katɔ. A nɔɔ ti zi tɔ nɛɛ Laa nɛɛ yuu ɓiɓɛ naa tusu ri ditɔ nɛɛ vuu keɓe nɔngkɔ.
50001029	Laa ɓɔɔ yàa nɔɔ gbalang nɛɛ n'ɔɔ shing danggn ka bii Kirisi ɓɛɛ, ti yaa nɔɔ gbalang tɔ nɛɛ n'ɔɔ dang jìng ka ruu ɓiɓɛ.
50001030	Nɔɔ zi m katɔ ka ɓɔɔ n dang jìng ɓɛɛ, nɔɔ ti tãa nyaa jìng dannang mɛɛ doo naa. Kãntang keɓe, nɔɔ dang kaa jìng jong naa ɓɔɔ n dàng ɓɛɛ.
50002001	Wee nɔɔ shing danggn tɔ ka bii Kirisi ɓee, danggn shinnang keɓe zàr'ɛ nɔɔ kana, nɛɛ nɔɔ kasɛ ruu zɔɔ ya? Kasɛnang ɓɔɔ wu kasɛ nɔɔ mã nɔɔ danggn katɔ ya? A nɔɔ ti nwang ka nyaa zɔɔ nɛɛ Suru Laa ya? Nɔɔ kasɛ katɔ ka yeti manɛ nɛɛ nɔɔ p'alɛ̀ zɔɔ tɔ̃ɔ ya? A gn zɔɔ ti kɔng nɔɔ katɔ ya?
50002002	N gaa nɔɔ katɔ rɛ̃rɛnang manɛ wu daa gbete, n'ɔɔ kasɛ ruu zɔɔ katɔ, n'ɔɔ ti ɓakɛ yuu nɛɛ zɔɔ, n'ɔɔ kasɛ nyaa zɔɔ katɔ, tɔ̀ɔ, n tãa tìnang kaa nyaa kiiri.
50002003	N'ɔɔ kàsɛ̀ wu yuu manɛ kɔ shɛ̃ɛning kpang, n'ɔɔ ti tuu yuu manɛ kpang. Risi yuu ɓaaɓɛ naa vuu ɓɔɔ kpang, mɔɔ zì zang ɓɔɔ naa ri ɓa mɔɔ katɔ.
50002004	Zang ɓu wu shing jìng ka vuu ɓɔɔ yeti ɓiɓɛ kasɛ ɓɛɛ kɔɔ shɛ̃ɛning kpang, wu shing jìng jong ka vuu ɓɔɔ ɓeezung kasɛ ɓɛɛ.
50002005	Rɛ̃rɛnang ɓɔɔ nɔɔ rɛ̃rɛ ka yeti manɛ wu nwang naa ɓɔɔ Yeesɔ Kirisi rɛ̃rɛ ɓɛɛ.
50002006	Yeesɔ nwang naa Laa ka ruu piti, a tɔɔ kaa takpang nɛɛ wu gãsɛ yuu ɓiɓɛ nɛɛ Laa nɛɛ gbãnggbãng ning kpang.
50002007	Yaa vuu keɓe nandon, a risi yuu ɓiɓɛ naa jaafoo kɔ jong. A tuu bii shɔnzang, zang yi wu naa ɓɔɔ zang yi jaa shɔnzang ɓɛɛ.
50002008	Ka ɓɔɔ wu shɔnzang, sɔɔrɔ yuu ɓiɓɛ ka dii a ti kasɛ nɛɛ zang nyɔ wu vɔrɔ. Vɔ vɔrɔ ɓɔɔ zang ɓaa zang naa ka laa ɓɛɛ.
50002009	Ka ruu nɔngkɔ, Laa tuu wu a wu bannang ɓɔɔ bang dɔli, a ti a wu n'ung ɓɔɔ ɓa nung zang piti ɓɛɛ.
50002010	tɔ̀ɔ, zang nɛɛ tãa nung Yeesɔ tɔ zang piti, ri tang ka tipi ri b'ang wu. Naa zang tãa nung keɓe ka lapa naa ka koo keɓe, naa doo ka tipi dii ɓɛɛ.
50002011	Zang ɓu ti kɔɔyi nɛɛ nyaa ɓiɓɛ, ka shoo zang piti, nɛɛ Yeesɔ kɔ Kpanti ɓiɓɛ. Wu ti naa a Laa ɓɔɔ wukɔ Daa ɓuru bannang.
50002012	Ka ruu nɔngkɔ, masang ɓɔɔ n kasɛ nɔɔ dɔli ɓɛɛ, naa ɓɔɔ nɔɔ ɓaa shoo ka nyaa mɛɛ diki diki, bɛɛ n doo nɛɛ nɔɔ ɓɛɛ, nɔɔ ɓaa shoo kaa nyaa mɛɛ gbãnggbãng ka wee kãntang n tɔ̀'ɔ nɛɛ nɔɔ kpang ɓee. Nɔɔ yi tìng n'ɔɔ palɛ vuu ɓɔɔ shingnɛ yuu manɛ ɓɔɔ Laa ta tɔ ɓɛɛ, wu nwang kaa nyaa kiiri. Nɔɔ palɛ vuu keɓe nɛɛ vɔrɔ kaanang nɛɛ bii zaanang.
50002013	Ka ruu ɓɔɔ, Laa kɔ shing mɔɔ, nɛɛ mɔɔ kasɛ vuu ɓɔɔ wu kasɛ palɛnang ɓɛɛ. Wukɔ ti shingnɛ, mɔɔ zunung ɓarɛ palɛnang.
50002014	Nɔɔ palɛ vuu piti, n'ɔɔ gɔ̃ɔrɔ yee kpang, n'ɔɔ ti laa nyaa kpang.
50002015	Tɔ̀ɔ, n'ɔɔ nwang kaa zang ɓɔɔ zang tɔɔ kpang, nɛɛ ri palɛ vuu shi kpang tɔ kpang, a ri ti tɔ̃ɔ dɔ̃ɔ gbete ɓɛɛ. Tɔ̀ɔ, n'ɔɔ nwang kaa wujɛ Laa, ɓɔɔ shi kpang ka bii ɓarɛ kpang ɓɛɛ. Ka wee nɔɔ nwang ka teteng zang koo keɓe, ɓɔɔ ri sɔɔ gbalang gbete jong kaara kpang, ri ti palɛ vuu shi kpang ɓee. N'ɔɔ nwang kaa teteng ɓarɛ ka koo keɓe naa sang ɓɔɔ yakɛ nɔng ɓɛɛ.
50002016	Tɔ̀ɔ, n'ɔɔ ti kɔɔ zang ruu ɓɔɔ a zang suru bii ɓɛɛ. Naa nɔɔ palɛ nɔngkɔ, ka diki ɓɔɔ Yeesɔ Kirisi naa gbãayu, n naa tãa tìnang, ka ruu ɓɔɔ, n naa zi kaa wukɔ nɛɛ n nyɔ bii ka nɔng shoonang ka dalɛ waati kpang ɓɛɛ.
50002017	Danggn ɓɔɔ nɔɔ shing ka bii Yeesɔ Kirisi nwang naa vuu ɓɔɔ nɔɔ dɔɔ Laa ɓɛɛ. Naa zang tɛ̃ɛ zìi mɛɛ doo ka yuu vuu kɔ nɔɔ dɔɔ Laa ɓee, n tãa m tìnang nɛɛ nɔɔ.
50002018	Daa naa ɓɔɔ nɔɔ tãa tìnang jong tɔ. Nɔɔ kpalɛ yuu nɛɛ n, ruu tãa tìnang.
50002019	Naa Kpanti Yeesɔ nɛɛ kasɛ tɔ, n tantɛ Timoti shonnang ditɔ ka bii manɛ. Tɔ̀ɔ, nɛɛ gbãayu tɔ ka bii mɛɛ, ruu manɛ ɓɔɔ wu naa kɔɔ m, wu mã m danggn kati.
50002020	Timoti kɔ gbete, rɛ̃rɛnang ɓiɓɛ daa gbete nɛɛ ɓɔɔ mɛɛ, wukɔ ti kasɛ ruu manɛ gbãnggbãng.
50002021	Zang nimbang ri nandon, zang ɓu rɛ̃̀r'ɛ ɓi ka yuu vuu ɓɔɔ a wu tìnang ɓɛɛ, ri rɛ̃̀rɛ̀ ɓarɛ ka yuu Yeesɔ Kirisi kpang.
50002022	A nɔɔ nandon, nɔɔ zi tɔ nɛɛ Timoti tusu tɔ nɛɛ wu ɓi zang tɔ̃ɔ. N nɛɛ wu, ruu kɔɔrɔ zang Ruu Tɔ̃ɔ Laa ka nyaa zɔɔ. Ka shoonang kɔ ruu palɛ ɓee, dũng m, naa ɓɔɔ jaa dũng daa ɓiɓɛ ɓɛɛ.
50002023	Ka ruu nɔngkɔ, n shing jìng nɛɛ n shong wu ka bii manɛ tantɛnang, n nɛɛ zi naa ɓɔɔ vuu nwalɛ ka nɔng mɛɛ ka nihn tɔ ɓɛɛ.
50002024	N shing gn ka bii Laa nɛɛ n nɛɛ yuu mɛɛ n naa tantɛ anang ditɔ ka bii manɛ.
50002025	N zi ka jìng mɛɛ tɔ̃ɔ, n shong manzung ɓuru Abafaroditu ɓɔɔ ruu palɛ shoonang nɛɛ zɔɔ, a ruu ti ta sìiri ka bii zɔɔ nɛɛ wu ɓɛɛ. Ɓɔɔ nɔɔ shong wu nɛɛ wu naa yi m naa ka bii ɓɛɛ.
50002026	Kasɛ ka yeti ɓiɓɛ gbãnggbãng nɛɛ wu zi nɔɔ nandon tɔkn. Vuu bii kpãa wu dɔli, ka ruu ɓɔɔ, nɔɔ tãayi nɛɛ vuu p'al'ɛ wu katɔ ɓɛɛ.
50002027	Nizang, bɛɛ vuu palɛ wu katɔ, yaa tɔkɔlɔng nɛɛ vɔ tɔ. A gn ɓiɓɛ kɔng Laa, nwang naa ɓɔɔ gn mɛɛ kɔng Laa jong ɓɛɛ. Tɔ̀ɔ, vuu ɓɔɔ wu lasɛ m yeti tɔ̀'ɔ ka wee vuu ɓɔɔ kpãa m, kiiri m nyaa ka teteng ɓee kpang.
50002028	Ka ruu nɔngkɔ, n kasɛ katɔ gbãnggbãng n shong wu, wu naa ìi nɔɔ, tɔɔ n'ɔɔ tãa tìnang nɔɔ nɛɛ zi wu tɔ tɔkn ɓɛɛ. Tɔ̀ɔ, yeti mɛɛ wu valɛ kaa jong.
50002029	Nɛɛ shɛ̃ɛ nɔng manɛ tɔ, nɔɔ ta wu waasɛ̃, n'ɔɔ tãa tìnang, ka ruu ɓɔɔ, ɓi doo zang ɓɔɔ dũng Laa kɔ naa nɔkɔ ɓɛɛ. Zang ɓɔɔ naa weɓe, daa naa ɓɔɔ nɔɔ seng wu tɔ.
50002030	Ka ruu ɓɔɔ, yaa tɔkɔlɔng nɛɛ vɔrɛ ka nɔng ɓɔɔ wu palɛ Yeesɔ Kirisi shoonang ɓɛɛ. Malɛ yuu ɓiɓɛ nɛɛ tɔ̀ɔ, wu hangsɛ shoonang ɓɔɔ nɔɔ nɛɛ pàlɛ̀ m ɓɛɛ.
50003001	Rɛɛ manzung, n gisi nɔɔ ruu keɓe. Kpanti ɓuru wu shingnɛ n'ɔɔ tãa tìnang dɔli. Naa wee n bee nɔɔ doo vuu ɓɔɔ n bèe nɔɔ tɔ ka tìng ɓee, vuu keɓe kpãa m kpang. Nizang n palɛ nɔngkɔ, tɔ̀ɔ, vuu ɓɔɔ wu lee nɔɔ naa kaa tɔɔ bii kpang.
50003002	Nɔɔ gãng jìng waasɛ̃ ka zang ɓɔɔ ri nwang naa zaa ɓɛɛ. Zang ɓɔɔ ri palɛ vuu shi kpang ɓɛɛ. Ri yi tìng nɛɛ, zang ri yee shaa katɔ ɓɛɛ.
50003003	Ka ruu ɓɔɔ, ɓi rukɔ zang ɓɔɔ zang yee ri shaa ɓɔɔ nizang ɓɛɛ. Rukɔ bang Laa nɛɛ naa vuu palɛnang Suru ɓiɓɛ, a ruu ti walɛ bannang ɓuru ka bii Yeesɔ Kirisi. Ruu pãng yuu ɓuru ka rɛɛ vuu ɓɔɔ ɓi ɓɔɔ bì'i shɔnzang kpang.
50003004	Vuu ɓɔɔ kagn ka koo keɓe ɓɔɔ zang pãng yuu kagn kpang. Naa vuu ɓɔɔ nɛɛ kagn, nkɔ nɛɛ pãng yuu kagn nɛɛ ɓa zang piti.
50003005	Zang yee m shaa, bɛɛ zang yi m tɔ diki mɛɛ daa mantaati. N zang Isirela kirik. N zang zɔ̃ng Biliyaminu. N ti zang Ibiraniyawa kɔ nandon. Ka gbalang nyaa ɓɔɔ zang Yahudawa ri dang ɓɛɛ, bɛɛ n ka vaa rɛɛ Farisawa.
50003006	Ɓeleng n tusu zang naa ɓɔɔ n palɛ vuu zang Yahudawa nɛɛ kaka bii mɛɛ nandon ɓɛɛ. Ka ɓɔɔ n dang zang ɓɔɔ ri dũng Yeesɔ Kirisi jìng. N ta nyaa dannang zang Yahudawa ɓɔɔ shing zang zang nwang zang tɔ̃ɔ ka tìng Laa wu gbete kpang. Ka ruu nɔngkɔ, zang ɓɔɔ tɔɔ kpang nɛɛ n palɛ vuu shi kpang tɔ kpang.
50003007	Vuu ɓɔɔ ɓeleng n zirɛ mɔɔ kɔɔ nɛɛ nwang vuu ɓɔɔ katɔ, n risi tɔ, tɔ̀'ɔ vuu ɓɔɔ kpang, ka ruu Kirisi.
50003008	Nizang, vuu naa mɛɛ nandon, n risi tɔ naa vuu ɓɔɔ kpang, ka ruu ɓɔɔ zinang ɓɔɔ n zi Kpanti mɛɛ Yeesɔ kirisi, ɓa vuu piti katɔ ɓɛɛ. Ka ruu Yeesɔ kɔ n yaa vuu piti tɔ. N risi vuu piti naa vuu wɔ̀sɔ̀nang, tɔ̀ɔ, n wàlɛ̀ m kaa Yeesɔ kɔ shɛ̃ɛning.
50003009	'N ti nwang ɓɔɔ ɓiɓɛ. Laa wu tuu m zang tɔ̃ɔ ka tìng ɓiɓɛ, ka ruu ɓɔɔ, n shing danggn ka bii Kirisi ɓɛɛ. Wu ka ruu vuu ɓɔɔ kagn ɓɔɔ n palɛ ɓɛɛ kpang, wu ti ka ruu ɓɔɔ n dũng nyaa ɓɔɔ zang Yahudawa dang ɓɛɛ kpang. Ɓi Laa kɔ risi m, n nwang zang tɔ̃ɔ ka tìng ɓiɓɛ, ka ruu ɓɔɔ, n shing danggn ka bii ɓiɓɛ ɓɛɛ.
50003010	N kasɛ m vuu gbete, wukɔ nɛɛ, n zi Kirisi nɛɛ yuu ɓiɓɛ, n ti zi naa vuu palɛnang ɓɔɔ nwangnɛ, ka ruu ɓɔɔ, Laa wisi wu paa nɛɛ saa. N kasɛ n ɓakɛ yuu jong nɛɛ wu, n dang jìng, n nwang kaa jong naa wu ka vɔrɔ ɓɔɔ wu vɔ ɓɛɛ.
50003011	Tɔ̀ɔ, Laa nɛɛ kasɛ tɔ, Laa wu wisi m paa jong naa ɓɔɔ wisi wu paa ɓɛɛ.
50003012	N tɔɔ kpang nɛɛ n walɛ rɛɛ vuu ɓɔɔ n shing jìng mɛɛ kagn ka tìng kaɓa kpang, n ti tɔɔ kpang nɛɛ shi kpang kagn ka bii mɛɛ kpang kpang. N daa m nɛɛ tìng, tɔ̀ɔ, n naa yiti rɛɛ vuu kaɓa naa ɓɔɔ Yeesɔ Kirisi yiti m jong ɓɛɛ.
50003013	Rɛɛ manzung, n t'ɔɔ kpang nɛɛ, n walɛ rɛɛ vuu kaɓa tɔ kpang. Vuu gbete ɓɔɔ n palɛ keɓe. N rɛ̃rɛ m tɔ̀'ɔ ka yuu vuu ɓɔɔ ɓa tɔ ɓɛɛ kpang, n daa m nɛɛ tìng, n shing jìng m ka vuu ɓɔɔ ka tìng mɛɛ ɓɛɛ.
50003014	N daa nɛɛ tìng kɔ sasak, tɔ̀ɔ, n daa shɛ̃ɛ nɔng ɓɔɔ n shing jìng kagn ka tìng ɓɛɛ. Tɔ̀ɔ, n naa walɛ vuu ɓɔɔ Laa ɓaa m nyaa nɛɛ n naa walɛ nɛɛ bii Yeesɔ Kirisi ɓɛɛ. Laa nɛɛ, n naa nwang nɛɛ wu ka lapa.
50003015	Wee naa ɓɔɔ rùu ɓɔɔ ruu tɔ̀'ɔ wujɛ ka rɛɛ vuu Suru Laa kpang, rùu rɛ̃rɛ ɓɛɛ kɔ. Naa zang ɓɔɔ kagn teteng manɛ rɛ̃rɛ n'aabm̀, Laa naa tusu nɔɔ ditɔ nɔɔ zi waasɛ̃.
50003016	Vuu ɓɔɔ ɓa vuu piti ɓɛɛ, ruu dũng rɛɛ vuu ɓɔɔ bɛɛ ruu dũng ɓɛɛ kɔ sasak.
50003017	Rɛɛ manzung, nɔɔ kãa gbalang ɓɔɔ nɔɔ palɛ vuu naa ɓɔɔ n palɛ ɓɛɛ nɔɔ nandon. Nɔɔ ti pɛ̃ɛrɛ zang ɓɔɔ ri nwang nwannang tɔ̃ɔ naa weɓe jong. Rùu nwàng nɔɔ ɓuru kaa gbalang ɓɔɔ nɔɔ dũng ɓɛɛ.
50003018	N kɔ̀ɔrɔ̀ nɔɔ rɛɛ vuu keɓe tɔ, wu doo gbete kpang. Vuu kɔ n kɔɔrɔ tɔkn nɛɛ miiri ka jìng ɓee. N kɔɔ nɔɔ nɛɛ zang ɓɔɔ ri kagn teteng manɛ, ri nwang naa zang ɓɔɔ ri shing jìng nɛɛ vɔrɔ ɓɔɔ Yeesɔ vɔ ka yuu laa ɓɛɛ kpang.
50003019	Zang keɓe, ri daa ɓarɛ ka nɔng waa. Ka ruu ɓɔɔ, ɓi buru ɓarɛ kɔ nwang kaa naa Laa ɓarɛ, ri ti tuu yuu ɓarɛ ka rɛɛ vuu ɓɔɔ yusɛ̃ɛ nɛɛ tuu ri kagn kɔ jong ɓɛɛ. Ri rɛ̃rɛ ɓarɛ ka yuu rɛɛ vuu ɓɔɔ ka koo keɓe kɔ shɛ̃ɛning.
50003020	Rùu ɓuru zang lapa kɔ jong, a ruu shu jìng, ruu gã Kpanti ɓuru Yeesɔ Kirisi, ɓɔɔ wu t'a yuu ɓuru ɓɛɛ, wu a nɛɛ lapa.
50003021	Nɛɛ a tɔ, naa palɛ shoonang nɛɛ naa vuu palɛnang bang ɓiɓɛ ɓɔɔ shing zang piti ri palɛ vuu ka naa ɓɔɔ wu kasɛ ɓɛɛ. Naa kɔ̃sɔ bii ɓuru ɓɔɔ lakɛ naa ka bii kpang ti vɔ katɔ keɓe, wu nwang kaa naa bii ɓiɓɛ ɓɔɔ bannang kagn ɓɛɛ.
50004001	Rɛɛ manzung ɓɔɔ n kasɛ nɔɔ katɔ gbãnggbãng, n shing jìng n kasɛ nɔɔ zinang. Nɔkɔ shing m n tãa tìnang, n ti dɔɔ bii nɛɛ nɔkɔ. Rɛɛ masang ɓɔɔ n kasɛ nɔɔ dɔli ɓɛɛ, nɔɔ shii nɔngkɔ gbãnggbãng ka bii Laa
50004002	Ruu ɓɔɔ n kɔ̀'ɔ Afodiya nɛɛ Sitiki keɓe. N gaa ri gbãnggbãng, n zɔ̃ɔrɔ ri katɔ, ri nwang ka nyaa zɔɔ, ka ruu ɓɔɔ, ri ɓarɛ zang Kpanti Yeesɔ ɓɛɛ.
50004003	N gaa mɔɔ katɔ, zang ɓɔɔ palɛ shoonang nɛɛ n, a ti ɓaa shoo ka nyaa mɛɛ ɓɛɛ. Mɔɔ yì rɛɛ zang soro keɓe naa ka bii, ka ruu ɓɔɔ, ri nɛɛ n, ruu palɛ shoonang, a ruu ti dang jìng nɛɛ zɔɔ, ka ɓɔɔ ruu, kɔɔrɔ zang Ruu Tɔ̃ɔ Laa ɓɛɛ. Naa ɓɔɔ Kilema nɛɛ rɛɛ wusang shoonang mɛɛ, ɓɔɔ Laa b'ee nung ɓarɛ tɔ nandon ka yeti labeenang ɓiɓɛ, ɓɔɔ wu beere nung zang ɓɔɔ ri walɛ suru bii ɓɔɔ waa nyaa kpang tɔ kagn ɓɛɛ.
50004004	Nɔɔ ɓɔɔ nɔɔ ɓakɛ yuu tɔ nɛɛ Kirisi ɓɛɛ, nɔɔ tãa tìnang diki diki. N paasɛ nɔɔ kɔɔnang tɔkn, nɔɔ tãa tìnang.
50004005	Nɔɔ yaa nwannang manɛ ɓɔɔ nɔɔ yi tìng ka vuu ɓɔɔ ɓi ɓɔɔ manɛ ɓɛɛ kpang, wu nwang vuu ɓɔɔ zang piti ri zi ɓɛɛ kati. Kpanti Kirisi yaa kaa tɔkɔlɔng a kaa tɔ.
50004006	Nɔɔ kpãa yuu manɛ ka ruu vuu ɓɔɔ kpang, nɔɔ kɔ̀ɔrɔ̀ Laa vuu ɓɔɔ nɔɔ kasɛ ɓɛɛ kɔ jong. N'ɔɔ gaa Laa ka ɓɔɔ nɔɔ rang yee nɛɛ wu, nɔɔ ti zãa wu.
50004007	Naa nɔɔ palɛ nɔngkɔ, yeti valɛnang ɓɔɔ a nɛɛ bii Laa, ɓɔɔ ɓa naa ɓɔɔ shɔnzang zi naa ɓɔɔ nwang ɓɛɛ katɔ, naa gãng jìng ka ɓoro manɛ nɛɛ rɛ̃rɛnang manɛ, tɔ̀ɔ, vuu ɓɔɔ wu lee nɔɔ naa kaa tɔ̀'ɔ bii kpang, ɓɔɔ nɔɔ zang Yeesɔ Kirisi ɓɛɛ.
50004008	Rɛɛ manzung, ruu ɓɔɔ n gɔɔ nyaa nɛɛ mani keɓe. Nɔɔ rɛ̃rɛ ka yuu rɛɛ vuu ɓɔɔ nizang ɓɛɛ, ɓɔɔ daa naa ɓɔɔ zang seng katɔ ɓɛɛ. Rɛɛ vuu ɓɔɔ teetee ɓɛɛ, vuu ɓɔɔ shi kpang kagn kpang ɓɛɛ, vuu ɓɔɔ shi dɔli ɓɛɛ, vuu ɓɔɔ zang kasɛ, a zang ti a wu bannang katɔ ɓɛɛ, vuu nandon ɓɔɔ daa naa dɔɔnang katɔ ɓɛɛ.
50004009	Vuu ɓɔɔ nɔɔ kpɛ̃ɛrɛ, k'ɔ nɔɔ tarɛ ka bii mɛɛ, k'ɔ nɔɔ nɛɛ tãa ka nyaa mɛɛ, k'ɔ ɓɔɔ nɔɔ zi ka nwannang mɛɛ ɓɛɛ, nɔɔ palɛ wukɔ. Laa ɓɔɔ shingnɛ yeti zang wu valɛ ɓɛɛ, naa nwang ditɔ nɛɛ nɔɔ.
50004010	N tãa tìnang dɔli ka ruu ɓɔɔ n zang Kpanti Yeesɔ ɓɛɛ, ka ruu ɓɔɔ, diki ɓa tɔ dɔli, nɔɔ yi m naa kana bii tɔkn. N zi tɔ nɔɔ rɛ̃rɛ ruu mɛɛ katɔ, a nɔɔ walɛ gbalang ɓɔɔ nɔɔ yi m naa kaa tɔ̀'ɔ bii ɓɛɛ kpang.
50004011	N kɔɔ ruu keɓe, wu ka ruu ɓɔɔ vuu ɓɔɔ n kasɛ kagn ɓɛɛ kpang. Ka ruu ɓɔɔ, n kpɛ̃ɛrɛ yuu mɛɛ tɔ nɛɛ, vuu wu daa m katɔ, naa nwannang mɛɛ doo naa viya?
50004012	Ǹ zi naa ɓɔɔ n palɛ, n nwangnɛ, vuu ka naa mɛɛ kpang ɓɛɛ tɔ. N ti zi naa ɓɔɔ n nwang vuu mɛɛ kagn gaagaa tɔ. Naa doo ka zɔ̃ng nwannang kiya, n kpɛ̃ɛrɛ yuu mɛɛ tɔ. Naa nyɔkɔ nyɔ m, naa n puu doo katɔ, naa vuu kagn dɔli, naa vuu kagn kpang, n zi naa ɓɔɔ n shii gbãnggbãng tɔ.
50004013	N zunung ɓɔɔ n palɛ rɛɛ vuu keɓe katɔ piti, nɛɛ naa vuu palɛnang ɓɔɔ Yeesɔ a m ɓɛɛ.
50004014	Naa doo nɔngkɔ, nɔɔ palɛ tɔ̃ɔ ka ɓɔɔ nɔɔ yi m naa ka bii ka ɓɔɔ n dàng jìng ɓɛɛ.
50004015	Nɔɔ zang Filipi, nɔɔ nɛɛ yuu manɛ nɔɔ zi tɔ, nɛɛ ka diki ɓɔɔ n gaayu ɓɔɔ n kɔɔrɔ zang ruu tɔ̃ɔ Laa, gaayu nɛɛ laa ɓɔɔ n yupaa n yaa Makidoniya ɓɛɛ, nɔkɔ yi m naa ka bii shɛ̃ɛning. Zang ɓɔɔ ri dũng Laa ɓɔɔ, ri ɓakɛ yuu nɛɛ n, a ruu alɛ zɔɔ vuu, rùu ti t'alɛ̀ nɛɛ naa zɔɔ kpang.
50004016	Ka ɓɔɔ n ka gari Tesalonika, nɔɔ yi m naa ka bii, ɓa doo gbete katɔ, ka ɓɔɔ vuu ka naa mɛɛ kpang ɓɛɛ.
50004017	N shing jìng mɛɛ wu ka vuu ɓɔɔ nɔɔ a m ɓɛɛ kpang. N kasɛ m nɛɛ, Laa wu palɛ nɔɔ tɔ̃ɔ, ka ruu ɓɔɔ, nɔɔ yi m naa ka bii ɓɛɛ.
50004018	Nɔɔ a m vuu piti ɓɔɔ daa naa katɔ ɓɛɛ tɔ. Nɔɔ ti gisi vuu ɓɔɔ tɔ dɔli ɓa vuu ɓɔɔ n shing gn ɓiɓɛ tɔ. Ɓɔɔ Abafaroditu atɛ m vuu ɓɔɔ nɔɔ alɛ wu. Vuu bì'i daa m katɔ, vuu ɓɔɔ n kasɛ ɓɛɛ takpang. Vuu keɓe nwang naa vuu ɓɔɔ pũngku sɛ̃ɛ tɔ̃ɔ ɓɛɛ, vuu ɓɔɔ zang dɔɔ Laa ɓɔɔ shingnɛ Laa tãa tìnang ɓɛɛ.
50004019	Laa mɛɛ, vuu naa ɓiɓɛ kagn dɔli, ɓɔɔ wu a zang nɛɛ bii Yeesɔ Kirisi ɓɛɛ, a nɔɔ vuu ɓɔɔ nɔɔ kasɛ ɓɛɛ ditɔ nandon.
50004020	Zang ri a Laa ɓɔɔ wukɔ Daa ɓuru, bannang dondong. Nɔngkɔ.
50004021	Jee m zang ɓɔɔ Yeesɔ Kirisi zɔ̃ngkɔ ri, nɛɛ ri nwang zang ɓiɓɛ nyaa. Zang ɓɔɔ ri dũng Laa, ɓɔɔ ri nɛɛ n ka nihn, ri jee nɔɔ nyaa.
50004022	Zang Laa ɓɔɔ ri ka nihn nandon ri jee nɔɔ nyaa. Zang ɓɔɔ ri nwang ka yeti gãa kpanti Kayisa kɔ ri jee nɔɔ nyaa gbãnggbãng.
50004023	Kpanti Yeesɔ Kirisi wu palɛ nɔɔ tɔ̃ɔ.
51001001	Labeenang keɓe nɛɛ bii mɛɛ nkɔ Bulu ɓɔɔ Laa kɔ kasɛ, a n nwàng zang shoonang Yeesɔ Kirisi ɓɛɛ, a ɓɔɔ kaa manzung ɓuru Timoti.
51001002	Rùu jee zang Laa ɓɔɔ ri ka gari Kolosi, ɓɔɔ ri manzung ɓuru ka ruu danggn ɓɔɔ ruu shing nɛɛ ri gbete ka bii Kirisi ɓɛɛ. N gaa Laa ɓɔɔ wukɔ Daa ɓuru, wu pàlɛ̀ nɔɔ tɔ̃ɔ wu shingnɛ yeti manɛ wu valɛ katɔ
51001003	Rùu zãa Laa ɓɔɔ wukɔ Daa Kpanti ɓuru Yeesɔ Kirisi diki diki, ruu nɛ̀'ɛ gaa nɔɔ Laa ɓɛɛ.
51001004	Ka ruu ɓɔɔ, ruu tã̀a nyaa danggn ɓɔɔ nɔɔ shing ka bii Yeesɔ Kirisi tɔ, a ɓɔɔ naa ɓɔɔ nɔɔ kasɛ ruu zang Laa nandon ɓɛɛ.
51001005	Ka ɓɔɔ zang kɔɔ nɔɔ Ruu Tɔ̃ɔ Laa tìng shɔɔnang ɓɛɛ, nɔɔ tãa naa ɓɔɔ sh'ing zang, zang yaa gn naa kpang ɓɛɛ. Ka ruu nɔngkɔ, danggn ɓɔɔ nɔɔ shingnɛ, nɛɛ naa ɓɔɔ nɔɔ kasɛ zang, shii ɓi ka yuu vuu ɓɔɔ nɔɔ shing gn ɓiɓɛ ɓɔɔ zang shìng nɔɔ katɔ ka lapa ɓɛɛ.
51001006	Ruu Tɔ̃ɔ atɛ zang tìnang tãanang kana, a tìnang keɓe, baa koo tɔ nandon. Naa ɓɔɔ baa teteng manɛ doo nɛɛ diki ɓɔɔ nɔɔ gaayu tɔ̃ɔ ɓɔɔ Laa palɛ tãanang, a nɔɔ naa zi naa ɓɔɔ nwàng ɓɛɛ nɛɛ mani ɓɛɛ.
51001007	Nɔɔ tãa vuu keɓe nɛɛ nyaa Epafara, zang ɓɔɔ palɛ shoonang nɛɛ ruu, ɓɔɔ ruu kasɛ wu dɔli ɓɛɛ. Ɓɔɔ pàl'ɛ Yeesɔ Kirisi shoonang nɛɛ yeti gbete, ka nung ɓɔɔ ruu nɛɛ p'alɛ̀ ɓɛɛ.
51001008	Kɔ̀ɔ rùu naa ɓɔɔ Suru Laa shing nɔɔ nɔɔ kasɛ zang ɓɛɛ.
51001009	Ka ruu nɔngkɔ, rùu gaa Laa diki diki ka ruu manɛ, ruu gaayu doo nɛɛ diki ɓɔɔ ruu tãa ruu manɛ ɓɛɛ. Ruu gaa Laa wu shing nɔɔ nɔɔ zi vuu ɓɔɔ wu kasɛ nɛɛ zang palɛ ɓɛɛ. Suru Laa wu a nɔɔ zũnang nɛɛ vuu zinang ɓɔɔ nɔɔ palɛ vuu keɓe nɛɛ mani ɓɛɛ.
51001010	Tɔ̀ɔ, n'ɔɔ naa zunung nwannang ɓɔɔ Kpanti ɓuru kasɛ ɓɛɛ kati, nɔɔ palɛ vuu ɓɔɔ shing wu tãa tìnang ɓɛɛ kati diki diki. Nwannang manɛ naa shing nɔɔ, n'ɔɔ palɛ vuu ɓɔɔ tɔ̃ɔ ɓɛɛ ka zɔ̃ngzɔ̃ng. Zinang ɓɔɔ nɔɔ zi vuu ka yuu Laa, naa daa kaa nɛɛ tìng diki diki.
51001011	Laa wu a nɔɔ kaka nɛɛ naa vuu palɛnang ɓiɓɛ, tɔ̀ɔ, jìng dannang nɛɛ a tɔ, nɔɔ mã danggn kaa vuu piti.
51001012	Tɔ̀ɔ, n'ɔɔ dɔɔ Laa ɓɔɔ wukɔ Daa ɓuru kati, nɔɔ tãa tìnang. Laa ɓɔɔ shingnɛ nɔɔ dàa naa ɓɔɔ nɔɔ wàl'ɛ vuu jong ka teteng vuu ɓɔɔ wu shing zang ɓiɓɛ ka nɔng ɓɔɔ wu roo kpanti kagn, ɓɔɔ yakɛ ɓi katɔ ɓɛɛ.
51001013	Tà yuu ɓuru nɛɛ nɔng ɓɔɔ tɔ̀ɔ katɔ ɓɛɛ, atɛ ruu ka nɔng ɓɔɔ Jaa ɓiɓɛ ɓɔɔ wu kasɛ dɔli, roo kpanti ɓɛɛ.
51001014	Jaa ɓɔɔ zang ta yuu ɓuru nɛɛ bii ɓiɓɛ, a zang yàa ruu gbalang vuu shi kpang ɓɔɔ rùu palɛ ɓɛɛ.
51001015	Ruu zi nwannang Laa ɓɔɔ ruu zi nɛɛ jìng kpang ka bii Yeesɔ kɔ. Wukɔ jamari rɛɛ vuu ɓɔɔ Laa mãarɛ ɓɛɛ,
51001016	ka ruu ɓɔɔ, Laa mãa vuu nandon ka lapa nɛɛ tipi nɛɛ bii ɓiɓɛ kɔ. Ɓɔɔ vuu ɓɔɔ zang zi katɔ nɛɛ rɛɛ vuu ɓɔɔ zang zi nɛɛ jìng kpang, nɛɛ rɛɛ vuu ɓɔɔ naa vuu palɛnang ɓarɛ kagn ɓɛɛ, nɛɛ rɛɛ zang bang bang nandon. Laa mãa koo keɓe nandon nɛɛ bii ɓiɓɛ kɔ, ti ka ruu ɓiɓɛ.
51001017	Yeesɔ nw'ang ɓi ka tìng bɛɛ zang mãa vuu gn gbete kpang. Vuu piti ri nwang ka nɔng ɓarɛ ka ruu ɓɔɔ ri ɓakɛ yuu nɛɛ wu ɓɛɛ.
51001018	Wukɔ zang bang zang ɓɔɔ ri dũng wu, ɓɔɔ ri nw'ang kaa naa bii ɓiɓɛ ɓɛɛ. Bii keɓe walɛ suru bii nɛɛ bii ɓiɓɛ kɔ. Wukɔ jamari zang ɓɔɔ zang wisi ri paa nɛɛ sàa ɓɛɛ, tɔ̀ɔ, ka vuu piti wukɔ wu nwang kaa tìng.
51001019	Ka ruu ɓɔɔ, Laa kɔ kasɛ nɛɛ yuu ɓiɓɛ nɛɛ nwannang ɓiɓɛ wu nwang ka bii Jaa nandon.
51001020	A Laa kasɛ tɔ, nɛɛ wu sɔɔrɔ koo piti ka bii ɓiɓɛ nɛɛ bii Jaa. Zìi Jaa ɓɔɔ tɛ̃ɛ ka yuu laa kɔ shingnɛ Laa nwang kaa nyaa zɔɔ nɛɛ shɔnzang, a sɔɔrɔ vuu piti ka bii ɓiɓɛ. Vuu ɓɔɔ ka lapa nɛɛ tipi ɓɛɛ.
51001021	Diki ɓɔɔ kagn bɛɛ nɔɔ ka bii Laa naabm kpang, bɛɛ nɔɔ shing jìng nɛɛ wu kpang, ka ruu vuu shi kpang ɓɔɔ nɔɔ rɛ̃rɛ a nɔɔ ti p'al'ɛ ɓɛɛ.
51001022	A kãntang keɓe, ka ruu vɔrɔ Jaa ɓiɓɛ, nɔɔ raa wusang Laa tɔ, nɛɛ tɔ̀ɔ, wu atɛ nɔɔ kaa tìng ɓiɓɛ, nɔɔ kaa zang ɓiɓɛ ɓɔɔ shi kpang ka bii manɛ kpang ɓɛɛ.
51001023	Nɔɔ yi tìng manɛ ka danggn ɓɔɔ nɔɔ shing ɓɛɛ. Vuu ɓɔɔ wu kɔsɔ nɔɔ ka vuu gn shinnang ɓɔɔ nɔɔ walɛ ka ɓɔɔ nɔɔ tãa Ruu Tɔ̃ɔ Laa ɓɛɛ kpang. Ka ruu Ruu Tɔ̃ɔ keɓe kɔ, n Bulu n raa zang shoonang. Ruu Tɔ̃ɔ ɓɔɔ zang kɔɔ zang tɔ nandon ka koo ɓɛɛ.
51001024	Kãntang keɓe, n tãa kaa tìnang ka jìng ɓɔɔ n dang ka ruu manɛ ɓɛɛ. Jìng kɔ n dang ɓee, hangsɛ ɓi nyaa vuu ɓɔɔ yàa m ka jìng dannang ɓɔɔ Yeesɔ shing m, nɛɛ n dang ka ruu zang ɓɔɔ ri dũng wu, ɓɔɔ rikɔ kaa bii ɓiɓɛ ɓɛɛ.
51001025	A Laa shing m n nwàng zang shoonang zang ɓɔɔ ri dũng wu ɓɛɛ. A m shoonang keɓe n p'al'ɛ, tɔ̀ɔ, wu nwàng nɔɔ tɔ̃ɔ kati. Shoonang keɓe ɓi ɓɔɔ n kɔɔrɔ zang ruu ɓiɓɛ nyaa kiiri ɓɛɛ.
51001026	Ɓɔɔ wu waasɛ shɔnzang katɔ doo tɛ̃ɛtɛ̃ɛ ɓɛɛ, a kãntang keɓe nwangsɛ kaa zang ɓiɓɛ ɓɛɛ.
51001027	Vuu ɓɔɔ Laa mang ka yeti ɓiɓɛ keɓe, kasɛ nɛɛ wu nwàngsɛ̀ zang ɓiɓɛ vuu ɓɔɔ bɛ̀'ɛ wu waasɛ katɔ ka teteng zang ɓɔɔ ri zi wu kpang ɓɛɛ. Vuu ɓɔɔ wu waasɛ katɔ, ɓɔɔ bannang kagn, ɓɔɔ wu shìng zang piti ɓɛɛ. Vuu ɓɔɔ wu waasɛ katɔ keɓe kɔɔyi nɛɛ, “Kirisi kagn yeti manɛ, ruu zi ka wukɔ nɛɛ Laa naa a nɔɔ bannang ɓiɓɛ katɔ.”
51001028	Ka ruu nɔngkɔ, ruu kɔɔ zang piti, ruu Yeesɔ Kirisi. Ruu shaarɛ zang piti nyaa, a ruu ti tusu ri nɛɛ zũnang ɓuru nandon, tɔ̀ɔ ruu atɛ zang ɓu ka tìng Laa naa zang ɓɔɔ zũng danggn tɔ, ɓɔɔ ɓakɛ yuu tɔ nɛɛ Yeesɔ Kirisi ɓɛɛ.
51001029	Ka ruu vuu keɓe kɔ, n palɛ shoonang, n kɔngnɛ nɛɛ kaka ɓɔɔ ka bii mɛɛ nandon, ɓɔɔ Kirisi a m, ɓɔɔ palɛ shoonang ka bii mɛɛ ɓɛɛ.
51002001	N kasɛ nɛɛ nɔɔ zi naa ɓɔɔ n palɛ shoonang nɛɛ kaka mɛɛ nandon, ka ruu manɛ, nɛɛ zang ɓɔɔ ri ka gari Lawodikiya, a ɓɔɔ zang ɓɔɔ ri zi m gngn nɛɛ jìng ɓarɛ kpang ɓɛɛ.
51002002	N palɛ nɔngkɔ, tɔ̀ɔ, n mã ri danggn kati. Tɔ̀ɔ zɔɔ kasɛnang ɓarɛ wu ɓakɛ ri yuu kaa nɔng gbete, tɔ̀ɔ ri zi vuu ɓɔɔ kagn ɓɛɛ kaa nyaa kiiri. Ri ti zi vuu ɓɔɔ Laa waasɛ katɔ keɓe, ɓɔɔ ɓi wukɔ Kirisi ɓɛɛ.
51002003	Ɓɔɔ Laa w'aasɛ̀ zũnang nɛɛ vuu zinang nandon ka bii ɓiɓɛ ɓɛɛ.
51002004	N kɔɔ nɔɔ ruu keɓe tɔ, zang ɓɔɔ wu nw'aarɛ̀ nɔɔ nɛɛ nyaa laanang sè'e kpang, naa nyaa keɓe shi doo naa viya?
51002005	Ka ruu ɓɔɔ, naa wee n nɛɛ nɔɔ kpang ɓee, n nɛɛ nɔɔ ka suru. N tãa tìnang ka ɓɔɔ n zi naa ɓɔɔ nɔɔ palɛ vuu teetee, a nɔɔ ti shii gbãnggbãng ka danggn ɓɔɔ nɔɔ shing ka bì'i Yeesɔ ɓɛɛ.
51002006	Wee nɔɔ t'a Yeesɔ Kirisi tɔ, nɛɛ wu nwang Kpanti manɛ ɓee, nɔɔ nwangnɛ, nɔɔ ɓakɛ yuu nɛɛ wu.
51002007	Nɔɔ ɓ'aa saara manɛ ka bii ɓiɓɛ, tɔ̀ɔ, nɔɔ bang kati. Tɔ̀ɔ, nɔɔ shii ka gbãnggbãng ka danggn ɓɔɔ nɔɔ shing ɓɛɛ, naa ɓɔɔ zang tusu nɔɔ ɓɛɛ. Nɔɔ ti zãa Laa ka yeti manɛ diki diki.
51002008	Nɔɔ g'ãng jìng kagn, zang nɛ̀'ɛ yi nɔɔ nɛɛ zang nwaarɛnang nɛɛ zũnang ɓɔɔ a nɛɛ bii shɔnzang, ti nwàng zang vuu tɔ̃ɔ ɓɔɔ kpang ɓɛɛ. Zũnang ɓɔɔ nwang ɓi nɛɛ vuu ɓɔɔ dabang ri tusu ka tìng a ɓɔɔ nɛɛ nyaa dannang sè'e ɓɔɔ shɔnzang ri t'usù ɓɛɛ, wu nɛɛ bii Yeesɔ Kirisi kpang ɓɛɛ.
51002009	Ka ruu ɓɔɔ, nwannang Laa nandon ɓi ka bii shɔnzang Yeesɔ kɔ ɓɛɛ,
51002010	a zang a nɔɔ vuu piti tɔ, nyaa kiiri ka ɓɔɔ nɔɔ ɓakɛ yuu nɛɛ wu ɓɛɛ. Yeesɔ kɔ zang bang ka yuu rɛɛ kpanti nɛɛ rɛɛ zang bang bang.
51002011	Ka ɓɔɔ nɔɔ ɓakɛ yuu nɛɛ wu, zang yee nɔɔ shaa, wu zɔ̃ng shaa ɓɔɔ shɔnzang ri y'ee ɓɛɛ kpang. Ɓi zɔ̃ng shaa yeenang Yeesɔ Kirisi, ɓɔɔ ɓi kaa yuu ɓuru, ɓɔɔ wu tà nɛɛ naa bii ɓuru ɓɔɔ kasɛ ɓi vuu shi kpang palɛnang ɓɛɛ.
51002012	Ka ruu ɓɔɔ, ka ɓɔɔ zang palɛ nɔɔ batizima, nwang naa ɓɔɔ zang gbãa nɔɔ katɔ nɛɛ Yeesɔ Kirisi ɓɛɛ. Kaa batizima kɔ nwàng naa ɓɔɔ zang ti wisi nɔɔ paa jong nɛɛ Yeesɔ, ka ruu danggn ɓɔɔ nɔɔ shing ka naa vuu palɛnang Laa ɓɔɔ wisi wu paa nɛɛ saa ɓɛɛ.
51002013	Bɛɛ ɓeleng nɔɔ nwang manɛ naa zang ɓɔɔ ri vɔlɔ katɔ ɓɛɛ, ka ruu vuu shi kpang ɓɔɔ nɔɔ p'al'ɛ ɓɛɛ. A ɓɔɔ ti, ka ruu ɓɔɔ, nɔɔ manɛ zang Isirela kpang, nɔɔ zi nyaa dannang Laa kpang ɓɛɛ. A kãntang keɓe Laa a nɔɔ suru bii tɔ, naa ɓɔɔ Yeesɔ Kirisi. A ti kɔsɔ ruu vuu shi kpang ɓuru tɔ nandon.
51002014	Laa ningsi nyaa dannang tɔ, nɛɛ vuu ɓɔɔ wu kasɛ ɓɛɛ, a àlɛ̀ vuu shi kpang ɓɔɔ zang bee ka yuu ɓuru ɓɔɔ nɛ̀'ɛ nwang ruu naa nyaa kɔpɔ ɓɛɛ tɔ. Ningsi tɔ nandon ka ɓɔɔ wu ɓaa vuu keɓe jong ka laa ɓɔɔ zang ɓaa Yeesɔ naa kagn ɓɛɛ.
51002015	Ka yuu laa kaɓa kɔ, Laa t'a yuu ɓuru nɛɛ naa rɛɛ suru ɓɔɔ ri roo kpanti, p'al'ɛ ri vuu yusɛ̃ɛ ka jìng zang piti, a sèe ri naa ɓɔɔ zang sè'e zang ɓɔɔ zang yiki ka nyaa sìiri ɓɛɛ.
51002016	Ka ruu nɔngkɔ, zang ɓɔɔ wu dãa nɔɔ ka yuu vuu ɓɔɔ nɔɔ shaayi nɛɛ ɓɔɔ nɔɔ ɓooyi ɓɛɛ kpang. K'ɔ ka yuu diki Laa, k'ɔ ka yuu vuu shaanang shala shɔɔ, k'ɔ ka yuu diki ɔ̃sɔnang.
51002017	Vuu keɓe nandon nwàng ɓi naa jasuru vuu ɓɔɔ a doo ka tìng ɓɛɛ. Vuu ɓɔɔ nizang ɓi Yeesɔ Kirisi.
51002018	Nɔɔ yaa zang ɓɔɔ tuu yuu ɓiɓɛ nɛɛ wu ɓa nɔɔ katɔ, wu dɔng nɔɔ ruu kpang. Zang ɓɔɔ kɔɔyi nɛɛ wu zìl'i vuu ka si hingro, a yi tìng, suu sè'e nɛɛ wu tuu yuu ɓiɓɛ kpang, a bang ɓi kaa rɛɛ zang nyaa shoonang Laa ɓɔɔ ri ka lapa ɓɛɛ. Zɔ̃ng zang keɓe tuu yuu ɓiɓɛ, ka dalɛ waati, ka rɛ̃rɛnang ɓɔɔ wu rɛ̃rɛ naa shɔnzang ɓɛɛ,
51002019	di yuu ɓi tɔ̀'ɔ ka bii Yeesɔ Kirisi ɓɔɔ wukɔ zang bang ɓuru kpang. Yeesɔ ɓɔɔ wukɔ yiti bii ɓiɓɛ nandon ka nɔng gbete, ka nɔng ɓɔɔ bii tiisi ɓɛɛ nɛɛ hìiri, a bii bangnɛ naa ɓɔɔ Laa kasɛ wu bang ɓɛɛ.
51002020	Nɔɔ vɔ manɛ tɔ, nɛɛ Yeesɔ Kirisi, a zang ti ta yuu manɛ tɔ, nɛɛ naa rɛɛ nyaa dannang ɓɔɔ shɔnzang ri tusu ɓɛɛ. A ka ruu vi nɔɔ nwang nwannang naa nɔɔ manɛ zang koo keɓe viya? Ka ruu vi nɔɔ dũng rɛɛ nyaa ɓɔɔ zang dangnɛ nɛɛ,
51002021	“N'ɔɔ yiti vuu keɓe kpang”, a ɓɔɔ nɛɛ “N'ɔɔ tãa vuu keɓe ka nyaa kpang”, a ɓɔɔ nɛɛ “N'ɔɔ lee naa ka vuu kaɓa kpang” viya?
51002022	Vuu keɓe, ri naa shaarɛ ɓarɛ kaa tɔ, zang nɛɛ palɛ shoonang tɔ nɛɛ mani ɓɛɛ. Ka ruu ɓɔɔ, ri ɓarɛ nyaa dannang shɔnzang, nɛɛ vuu ɓɔɔ shɔnzang ri tusu ɓɛɛ.
51002023	Nyaa dannang keɓe, t'usù bii mɔɔ kɔɔ nɛɛ zũnang kagn, ka ɓɔɔ ri shing zang nɛɛ kaka nɛɛ zang bang vuu ɓɔɔ shɔnzang kasɛ bannang ɓɛɛ. Ri suu sè'e nɛɛ ri tuu yuu ɓarɛ kpang, a ri ti dang bii ɓarɛ jìng ka ɓɔɔ ri palɛ bii hakaka ɓɛɛ. A nyaa dannang keɓe ri zunung ɓɔɔ wu zãa ri vuu ɓɔɔ bii ɓarɛ kasɛ ɓɛɛ palɛnang kaa takpang.
51003001	Wee zang wisi nɔɔ paa tɔ nɛɛ Yeesɔ Kirisi ɓee, nɔɔ shing jìng manɛ kaa rɛɛ vuu ɓɔɔ ka lapa ɓɛɛ. Ka nɔng ɓɔɔ Kirisi nwàng kagn ka nakn Laa ɓɛɛ.
51003002	Nɔɔ rɛ̃̀rɛ̀ manɛ ka yuu vuu ɓɔɔ ri ka nɔng kaɓa ɓɛɛ, wu ka yuu rɛɛ vuu ɓɔɔ ka koo ka nihn ɓɛɛ kpang.
51003003	Ka ruu ɓɔɔ, nwàng ɓi naa ɓɔɔ nɔɔ vɔ tɔ, a suru bii manɛ ɓɔɔ kãntang zang waasɛ ka bii Yeesɔ ɓɔɔ wu ka bii Laa ɓɛɛ.
51003004	Suru bii manɛ ɓɔɔ nizang ɓi Yeesɔ Kirisi. Nɛɛ nwang nyaa tɔ, nɔɔ naa nwang nyaa jong nɛɛ wu, nɔɔ walɛ bannang kaa jong.
51003005	Nɔɔ vang vuu koo keɓe ɓɔɔ bii manɛ kasɛ ɓɛɛ ta nɛɛ kaaɓa. Vuu ɓɔɔ naa dũndũng, nɛɛ sãnsãnrãng palɛnang, nɛɛ vuu ɓɔɔ bii shɔnzang kasɛ, nɛɛ vuu shi kpang ɓɔɔ yeti shɔnzang kasɛ, a ɓɔɔ kaa nung sũnang, (Nung sũnang nwàng ɓi naa vaka bannang).
51003006	Ka ruu rɛɛ vuu ɓɔɔ naa weɓe kɔ, Laa naa dǎng zang ɓɔɔ ri ta nyaa ɓɔɔ wu dang ɓɛɛ jìng.
51003007	Bɛɛ ɓeleng nɔɔ nwangnɛ, nɔɔ palɛ rɛɛ vuu ɓɔɔ yeti manɛ kasɛ ɓɔɔ naa weɓe kɔ.
51003008	A kãntang keɓe, nɔɔ vang rɛɛ vuu ɓɔɔ naa, gnvɔ, yeti shi kpang, nɛɛ vuu ɓɔɔ bii manɛ kasɛ, a ɓɔɔ zang bɛ̃ɛnang. Zang dãanang, nɛɛ yee shi kpang wu nwang tɔ̀'ɔ nɛɛ nyaa manɛ kpang.
51003009	Nɔɔ suu zɔɔ sè'e takpang, ka ruu ɓɔɔ, nɔɔ tu bii gbaala manɛ tɔ nɛɛ rɛɛ vuu ɓɔɔ wu kasɛ ɓɛɛ piti.
51003010	Nɔ̀ɔ hãa bii shɔɔ tɔ, ɓɔɔ Laa risi shɔɔ diki diki ka doo nwannang ɓiɓɛ ɓɛɛ. Tɔ̀ɔ, wu sh'ing nɔɔ, n'ɔɔ zi wu kaa dɔ̃ɔ gbete.
51003011	Ka ruu nɔngkɔ, Laa basɛ teteng zang ɓɔɔ ri zang Isirela nɛɛ zang ɓɔɔ ri zang Isirela kpang kpàng. Zang ɓɔɔ ri yee shaa katɔ, nɛɛ zang ɓɔɔ ri yee shaa kpang, kpang, zang ɓɔɔ jìng ɓarɛ puu gn kpang, nɛɛ zang ɓɔɔ ri shaa yɔpɔ shɔnzang ɓɛɛ kpang, basɛ teteng jaafoo nɛɛ zang ɓɔɔ ri jaa gãa ɓɛɛ kpang. Yeesɔ Kirisi kɔ, ɓi kaa vuu piti, wukɔ ɓi ka yeti vuu piti.
51003012	Ka ruu ɓɔɔ, nɔɔ manɛ kaa zang Laa. Laa kasɛ nɔɔ, a zɔ̃ngkɔ nɔɔ, nɛɛ n'ɔɔ nwang kaa ɓɔɔ ɓiɓɛ. Nɔɔ nwang zang ɓɔɔ gn zang kɔng nɔɔ katɔ ɓɛɛ, nɔɔ pàlɛ̀ zang tɔ̃ɔ, nɔɔ tuu yuu kpang, n'ɔɔ p'alɛ̀ vuu hakaka kpang, nɔɔ mã gn katɔ.
51003013	Nɔɔ mã gn nɛɛ zɔɔ. Zang ɓɔɔ nɛɛ lasɛ nɔɔ yeti, nɔɔ yàa zɔɔ gbalang katɔ. Nɔɔ yàa zɔɔ gbalang naa ɓɔɔ Laa yàa nɔɔ ɓɛɛ.
51003014	Ka yuu rɛɛ vuu keɓe, nɔɔ kàsɛ̀ ruu zɔɔ katɔ. Zɔɔ kasɛnang kɔ ɓ'akɛ̀ vuu piti wu nwang gbete.
51003015	Yeti valɛnang ɓɔɔ Yeesɔ Kirisi a zang, wukɔ wu nwang ka yeti manɛ gbãnggbãng. Ka ruu ɓɔɔ, Laa ɓaa nɔɔ nyaa nɛɛ nɔɔ nwang bii gbete, tɔ̀ɔ, wu a nɔɔ yeti valebm keɓe kɔ ɓɛɛ. N'ɔɔ ti zãa wu katɔ.
51003016	Yee Yeesɔ Kirisi wu nwang ka yeti manɛ dɔ̃ɔ gbete, ka ɓɔɔ nɔɔ tusu vuu, a nɔɔ ti kpɛ̃ɛrɛ zɔɔ vuu nɛɛ zũnang ɓɛɛ. Nɔɔ gaa soo ɓɔɔ nɔɔ dɔɔ Laa nɛɛ mani, nɛɛ ɓɔɔ nɔɔ zãa wu nɛɛ mani nɛɛ ɓɔɔ Suru Laa kpɛ̃ɛrɛ zang ɓɛɛ. Nɔɔ ti zãa wu ka yeti manɛ.
51003017	Vuu ɓɔɔ nɔɔ kɔɔyi nɛɛ vuu ɓɔɔ nɔɔ palɛ piti, nɔɔ p'al'ɛ ka nung Yeesɔ Kirisi, ka ɓɔɔ nɔɔ zãa Laa ɓɔɔ wukɔ Daa nɛɛ bii ɓiɓɛ ɓɛɛ.
51003018	Zang soro ɓɔɔ zang gee nɔɔ katɔ ɓɛɛ, nɔɔ ɓaa shoo ka nyaa varɛ manɛ. Ka ruu ɓɔɔ, wee ɓi vuu ɓɔɔ, nɔɔ ɓɔɔ nɔɔ dũng Laa nɔɔ nɛ̀'ɛ palɛ kɔ nwani ɓɛɛ.
51003019	Varɛ, nɔɔ kasɛ soro manɛ katɔ. N'ɔɔ palɛ ri hakaka kpang.
51003020	Wujɛ, nɔɔ ɓaa shoo ka nyaa zang ɓɔɔ ri yi nɔɔ ɓɛɛ diki diki. Ka ruu ɓɔɔ, vuu keɓe kɔ shing Laa, Laa tãa tìnang manɛ ɓɛɛ.
51003021	Zang ɓɔɔ ri yi wujɛ ɓɛɛ, n'ɔɔ lasɛ wujɛ manɛ yeti diki diki kpang, ri yaa gn ɓɔɔ ri shing ka bii manɛ katɔ.
51003022	Jaafoo, nɔɔ ɓaa shoo ka nyaa zang ɓɔɔ ri dabang gãa manɛ ka vuu piti. Nɔɔ ɓ'aa, wu ka ɓɔɔ nɔɔ zi jìng ɓarɛ katɔ kɔ shɛ̃ɛning kpang, tɔɔ nyaating wu pu nɔɔ nɛɛ ri kpang. Nɔ̀ɔ palɛ nɛɛ yeti gbete ka ruu bannang ɓɔɔ nɔɔ a Laa ɓɛɛ.
51003023	Vuu ɓɔɔ nɔɔ nɛɛ palɛ piti, nɔɔ p'al'ɛ nɛɛ yeti manɛ nandon, naa nɔɔ pàl'ɛ Kpanti Yeesɔ, nɔɔ pàl'ɛ wu shɔnzang kpang.
51003024	Danggn wu ning nɔɔ kpang, Kpanti Yeesɔ naa sɔ̀ɔr'ɔ nɔɔ doo ditɔ. Naa a nɔɔ vuu ɓɔɔ wu shìng zang ɓiɓɛ katɔ ɓɛɛ ditɔ. Ka ruu ɓɔɔ, ɓi Yeesɔ Kirisi kɔ dabang gãa ɓɔɔ nizang ɓɔɔ nɔɔ pàl'ɛ wu shoonang ɓɛɛ.
51003025	A zang ɓɔɔ p'alɛ̀ ɓi vuu shi kpang, naa zang keɓe doo wiya, zang naa pàl'ɛ wu vuu ɓi dòo ka d'oo vuu shi kpang ɓɔɔ wu p'alɛ̀ ɓɛɛ kɔ. Ka ruu ɓɔɔ, Laa palɛ vuu ɓi jong gn dang gbete kpang ɓɛɛ.
51004001	Dabang gãa, nɔɔ pàl'ɛ jaafoo manɛ vuu ɓɔɔ tɔ̃ɔ, a ti daa naa katɔ ɓɛɛ. Danggn wu ning nɔɔ kpang, dabang gãa manɛ ɓi doogn kɔ ka lapa.
51004002	Nɔɔ gaa Laa diki diki, nɔɔ gãng jìng waasɛ̃, nɔɔ ti zãa wu.
51004003	Nɔɔ ti gàa rùu Laa jong, tɔ̀ɔ, Laa wu pùu ruu gbalang tɔ̃ɔ jong, ruu rang zang yee ɓiɓɛ. Ruu kɔ̀ɔ zang vuu ɓɔɔ bɛɛ zang waasɛ katɔ ka yuu Kirisi ɓɛɛ. Ka ruu ɓɔɔ, wee zang mã m ka sãa kãntang ɓee, zang mã m ka ruu vuu keɓe kɔ ɓɛɛ.
51004004	N'ɔɔ gàa Laa wu shing m n kɔɔ vuu keɓe waasɛ̃ naa ɓɔɔ n nɛɛ kɔ̀ɔ ɓɛɛ.
51004005	Nɔɔ palɛ vuu nɛɛ zũnang ka bii zang ɓɔɔ ri dñ̀ng Laa kpang ɓɛɛ. Naa ri yàa nɔɔ gbalang tɔkɔlɔng, nɔɔ kɔɔ ri ruu kagn waasɛ̃.
51004006	Yee manɛ wu nwang tɔ̃ɔ diki diki, nyaa manɛ wu tɛ̃ɛ tãa kɔ shɛ̃ɛning. Nɔɔ ti zi naa ɓɔɔ nɔɔ kasɛ zang ɓu nyaa tɔ̃ɔ ɓɛɛ.
51004007	Manzung ɓuru Tikiku ɓɔɔ ruu kasɛ wu dɔli, ɓɔɔ palɛ shoonang nɛɛ yeti gbete, a ti doo zang shoonang Kpanti Yeesɔ kɔ nɛɛ ruu ɓɛɛ, naa kɔɔ nɔɔ ruu ditɔ ka yuu mɛɛ nandon.
51004008	N shong wu ka bii manɛ, ka ruu ɓɔɔ, n kasɛ wu kɔɔ nɔɔ naa ɓɔɔ ruu nandon ruu nwang ɓɛɛ, tɔ̀ɔ, sisìng wu valɛ nɔɔ kati.
51004009	Ri a nɛɛ Onesimu, manzung ɓuru ɓɔɔ ruu kasɛ wu dɔli a ti palɛ vuu nɛɛ yeti gbete ɓɛɛ. Ɓɔɔ ɓi zang manɛ kɔ ɓɛɛ. Ri naa kɔɔ nɔɔ vuu piti ɓɔɔ palɛ ruu ka nihn ɓɛɛ.
51004010	Arisitaku ɓɔɔ zang mã jong ka sãa nɛɛ n ɓɛɛ, jee nɔɔ nyaa. Maraku ɓɔɔ dabang ɓarɛ gbete nɛɛ Baranaba ɓɛɛ, jee nɔɔ nyaa jong. (N kɔɔ nɔɔ ruu tɔ ka yuu ɓiɓɛ nɛɛ, nɛɛ a tɔ, nɔɔ ta wu waasɛ̃)
51004011	Joshuwa, ɓɔɔ zang ɓaa wu nɛɛ Jusitu ɓɛɛ, jee nɔɔ nyaa jong. Zang taati keɓe rikɔ zang Yahudawa ɓɔɔ ri kɔ̃sɔ yeti tɔ, ri palɛ shoonang nɛɛ n ka ruu kpanti roonang Laa, a ri ti yi m naa tɔ ka bii gbãnggbãng ɓɛɛ.
51004012	Epafara ɓɔɔ doo zang manɛ kɔ, a ti pàl'ɛ Yeesɔ Kirisi shoonang, jee nɔɔ nyaa, gaa Laa ka ruu manɛ gbãnggbãng, gaa wu nɛɛ, wu shing nɔɔ, n'ɔɔ shii nɛɛ kaka, n'ɔɔ zũng danggn, n'ɔɔ ta ruu ɓiɓɛ katɔ, ka ɓɔɔ nɔɔ palɛ vuu ɓɔɔ wu kasɛ dɔ̃ɔ gbete ɓɛɛ.
51004013	N kɔɔ ruu katɔ tɔ̃ɔ ka yuu shoonang ɓɔɔ wu p'alɛ̀ gbãnggbãng ka ruu manɛ ɓɛɛ. A ɓɔɔ ka ruu zang ɓɔɔ ri ka gari Lawodikiya nɛɛ gari Hirapoli.
51004014	Luka, zang gãnang ɓuru, nɛɛ Dema ri jee nɔɔ nyaa.
51004015	N'ɔɔ kɔɔ manzung ɓuru ɓɔɔ ri ka gari Lawodikiya nɛɛ, ruu jee ri nyaa. A ɓɔɔ jaa soro ɓɔɔ zang ɓaa wu nɛɛ Nimfa ɓɛɛ, nɛɛ zang ɓɔɔ ri dũng Laa ɓɔɔ ri kpalɛ zɔɔ ka gãa ɓiɓɛ ɓɛɛ.
51004016	Nɔɔ nɛɛ gã labeenang keɓe tɔ, zang wu daa gã̀ zang ɓɔɔ ri dũng Laa ka gari Lawodikiya jong. Nɔɔ ti gã labeenang ɓɔɔ zang shong nɔɔ nyaa nɛɛ mani nɛɛ gari Lawodikiya jong.
51004017	N'ɔɔ ti kɔɔ Akipu nɛɛ, “Shing jìng, mɔɔ hangsɛ shoonang ɓɔɔ mɔɔ ta ka bii Kpanti Yeesɔ katɔ.”
51004018	Nkɔ Bulu, n bèe nyaa jeerenang keɓe nɛɛ naa mɛɛ. Danggn wu ning nɔɔ kpang, nɔɔ gàa m Laa katɔ, ka ruu ɓɔɔ, n doo ka sãa ɓɛɛ. Laa wu pàlɛ̀ nɔɔ tɔ̃ɔ.
52001001	Labeenang keɓe, nɛɛ bii mɛɛ Bulu, a ɓɔɔ Siila nɛɛ Timoti. Ruu bee zang ɓɔɔ ri dũng Yeesɔ Kirisi ka gari Tesalonika, ɓɔɔ ri zang daa ɓuru Laa nɛɛ Kpanti Yeesɔ Kirisi ɓɛɛ. Laa wu palɛ nɔɔ tɔ̃ɔ, wu ti shingnɛ yeti manɛ wu valɛ katɔ.
52001002	Ruu zãa Laa diki diki ka ruu manɛ nandon, a ruu ti ɓaa nung manɛ diki diki ka ɓɔɔ ruu gaa Laa ɓɛɛ.
52001003	Diki ɓɔɔ ruu gaa Laa ɓuru ɓɔɔ wukɔ ti Daa ɓuru ɓɛɛ, danggn manɛ ning ruu kpang. Ruu ɓaa nung manɛ ka naa ɓɔɔ nɔɔ t'usù danggn ɓɔɔ nɔɔ shing ɓɛɛ ka vuu ɓɔɔ nɔɔ palɛ ɓɛɛ. Naa ɓɔɔ nɔɔ palɛ shoonang gbãnggbãng, ka ruu ɓɔɔ nɔɔ kasɛ Kpanti Yeesɔ Kirisi katɔ ɓɛɛ. A ɓɔɔ ti naa ɓɔɔ gn ɓɔɔ nɔɔ shing ka bii Kpanti ɓuru Yeesɔ Kirisi ruutu kpang tingkiring ɓɛɛ.
52001004	Rɛɛ manzung ruu zi tɔ, Laa kasɛ nɔɔ katɔ, a zɔ̃ngkɔ nɔɔ nɛɛ nɔɔ nwang zang ɓiɓɛ.
52001005	Ruu Tɔ̃ɔ ɓɔɔ ka yuu Yeesɔ Kirisi ɓɔɔ ruu kɔɔ nɔɔ ɓɛɛ, ruu kɔɔ wu nɛɛ nyaa waati kpang. Laa a ruu naa vuu palɛnang ɓiɓɛ tɔ nɛɛ Suru ɓiɓɛ, a ruu ti shing danggn tɔ gbãnggbãng ka yuu Ruu Tɔ̃ɔ ɓɔɔ ka yuu Yeesɔ Kirisi ɓɔɔ ruu kɔ̀ɔ nɔɔ ɓɛɛ. Nɔɔ zi zɔ̃ng nwannang ɓɔɔ ruu nwangnɛ, ɓɔɔ bɛɛ ruu doo nɛɛ nɔɔ ɓɛɛ tɔ. Ruu palɛ vuu keɓe nandon ruu tɔɔ ruu yi nɔɔ naa ka bii.
52001006	Nɔɔ kpɛ̃ɛrɛ nwannang tɔ naa ɓɔɔ ruu nwang ɓɛɛ, a ɓɔɔ ti naa ɓɔɔ Kpanti Yeesɔ nwang ɓɛɛ. Zang dang nɔɔ jìng dɔli, a nɔɔ ta ruu ɓɔɔ ka yuu Yeesɔ Kirisi doo nɛɛ mani, nɔɔ tãa tìnang ɓɔɔ Suru Laa shing zang zang tãa ɓɛɛ.
52001007	Ka ruu nɔngkɔ, nɔɔ nwang manɛ kaa zɔ̃ng zang ɓɔɔ, zang ɓɔɔ ri dũng Laa ka Makidoniya nɛɛ Akaya nandon ri masɛ nwannang manɛ ɓɛɛ.
52001008	Ka ruu ɓɔɔ, wu Ruu Tɔ̃ɔ ɓɔɔ ka yuu Yeesɔ Kirisi ɓɔɔ nwang nɛɛ bii manɛ, baa wu tipi Makidoniya nɛɛ Akaya kɔ shɛ̃ɛning kpang, ruu danggn ɓɔɔ nɔɔ shing ka bii Laa baa nɔng tɔ jong piti piti. Vuu ɓɔɔ naa ruu kɔɔ ɓɛɛ tɔ̀'ɔ kagn kpang.
52001009	Zang kaɓa nandon, ri kɔ̀ɔ ruu naa ɓɔɔ nɔɔ ta ruu ka ɓɔɔ ruu naa leng nɔɔ ɓɛɛ. A ɓɔɔ ti naa ɓɔɔ nɔɔ yaa vaka bannang nɔɔ naa bang kaa Laa wukɔ nizang, a ɓi ti ningkãari ɓɛɛ.
52001010	A ri ti kɔ̀ɔ ruu nɛɛ nɔɔ gã Jaa ɓiɓɛ wu a nɛɛ lapa, Jaa ɓiɓɛ Yeesɔ ɓɔɔ wu wisi paa nɛɛ sàa ɓɛɛ, a naa t'a yuu ɓuru ka laa ɓɔɔ Laa naa jɛ̃ɛ zang ɓɔɔ wu lasɛ yeti nɛɛ ri ka ruu vuu shi kpang ɓɔɔ ri palɛ ruu ɓɛɛ.
52002001	Rɛɛ manzung, nɔɔ nɛɛ yuu manɛ nɔɔ zi tɔ nɛɛ, lennang ɓɔɔ ruu leng nɔɔ, nwàng nɔɔ vuu tɔ̃ɔ katɔ.
52002002	Nɔɔ zi naa ɓɔɔ zang dang ruu jìng, a zang dãlɛ ruu ka Filipi tɔ, a ruu naa a ka bii manɛ ka Tesalonika. Zang dɔli nɛɛ ri zãa ruu Ruu Tɔ̃ɔ kɔɔnang ka gari manɛ, a Laa mã ruu danggn doo nɛɛ mani, a ruu kɔɔ nɔɔ Ruu Tɔ̃ɔ ɓɔɔ a nɛɛ bii ɓiɓɛ ɓɛɛ.
52002003	Ka ɓɔɔ ruu kãa gbalang nɛɛ nɔɔ ta Ruu Tɔ̃ɔ Laa, ruu sùu nɔɔ sè'e kpang. Ruu mang vuu shi kpang kagn yeti ɓuru ka yuu manɛ kpang. Ruu ti tɔɔ kpang nɛɛ ruu nwaarɛ zang ɓɔɔ kpang.
52002004	Ruu kɔɔrɔ ruu ɓuru naa ɓɔɔ Laa kasɛ nɛɛ ruu kɔɔ ɓɛɛ kɔ jong. Ka ruu ɓɔɔ, Laa zirɛ ruu daa naa ɓɔɔ wu a ruu Ruu Tɔ̃ɔ ɓiɓɛ tɔ ruu daa kɔɔ zang ɓɛɛ. Ruu tɔɔ kpang nɛɛ ruu rang yee tɔ̀ɔ zang ri tãa tìnang kpang, ruu kasɛ ɓuru nɛɛ Laa ɓɔɔ wukɔ zi vuu ɓɔɔ ka yeti ɓuru tɔ wu tãa tìnang.
52002005	Nɔɔ zi tɔ̃ɔ tɔ̃ɔ nɛɛ ɓɔɔ ruu a ka bii manɛ, ruu a wu nɛɛ nyaa tãa kpang. Ruu rang nɔɔ yee wu naa ɓɔɔ shingnɛ ruu walɛ vuu ɓɔɔ ruu kasɛ ɓɛɛ kpang, Laa zi yeti ɓuru tɔ.
52002006	Ruu tɔɔ kpang nɛɛ ruu shing nɔɔ nɔɔ dɔɔ ruu kpang, a ruu ti kãa gbalang ɓɔɔ zang ɓɔɔ ri dɔ̀ɔ ruu ɓɛɛ kpang.
52002007	Wee ruu zang shoonang Yeesɔ ɓee, ruu nɛ̀'ɛ hɛ̃ɛlɛ nɔng vuu ɓɔɔ ruu kasɛ ɓɛɛ katɔ ka naa manɛ. A ruu palɛ nɔɔ kaa tɔɔ hakaka kpang, ruu yiti nɔɔ naa ɓɔɔ nà'a jaa gãng jìng ka wujɛ ɓiɓɛ ɓɛɛ.
52002008	Ka ruu ɓɔɔ, ruu kasɛ nɔɔ katɔ ɓɛɛ, ruu kpalɛ bii tɔ ruu kɔɔ nɔɔ wu Ruu Tɔ̃ɔ Laa kɔ shɛ̃ɛning kpang, ruu ti vɔ ka ruu manɛ ka ruu ɓɔɔ ruu kasɛ nɔɔ katɔ gbãnggbãng.
52002009	Rɛɛ manzung, n tɔɔ n kpà'a nɔɔ danggn. Nɔɔ zi naa ɓɔɔ ruu palɛ shoonang dɔli tɔ. Ruu p'al'ɛ shoonang nɛɛ zìi nɛɛ laagɛ̃, ruu walɛ vuu shaanang ɓuru, tɔ̀ɔ ruu kpãa nɔɔ kaa takpang, ka ɓɔɔ ruu kɔɔ nɔɔ Ruu Tɔ̃ɔ ɓɔɔ ka yuu Laa ɓɛɛ.
52002010	Nɔɔ nɛɛ Laa nɔɔ zi naa ɓɔɔ ruu nwang nɛɛ nɔɔ ɓɔɔ nɔɔ dũng Laa ɓɛɛ tɔ, ka nwannang ɓuru, ruu mang shi kpang ka yeti ɓuru kpang, ruu nwàng tɔ̃ɔ. Zang ɓɔɔ kagn teteng manɛ ɓɔɔ ri kɔɔyi nɛɛ ruu p'alɛ̀ vuu shi kpang kagn kpang.
52002011	Nɔɔ zi tɔ ruu palɛ zang ɓu ka teteng manɛ naa ɓɔɔ d'aa palɛ wujɛ ɓiɓɛ ɓɛɛ.
52002012	Ruu tusu nɔɔ vuu ɓɔɔ daa bii katɔ ɓɛɛ. Ruu mã nɔɔ danggn, ruu yi tìng, ruu kɔɔ nɔɔ nɛɛ nɔɔ nwang zɔ̃ng nwannang ɓɔɔ shing Laa, Laa tãa tìnang ɓɛɛ. Laa ɓɔɔ ɓ'aa nɔɔ nyaa nɛɛ nɔɔ naa nwang jong ka teteng zang ɓɔɔ wu nwang kpanti ɓarɛ ɓɛɛ, nɔɔ zi bannang ɓiɓɛ.
52002013	A vuu ɓɔɔ shingnɛ ruu zãa Laa diki diki ɓɛɛ kagn. Ruu atɛ nɔɔ ruu ɓɔɔ Laa shong nyaa nɛɛ mani ɓɛɛ, nɔɔ tãayi, a nɔɔ tarɛ. Wu naa nyaa shoonang shɔnzang kpang, naa nyaa shoonang Laa. Ti nyaa shoonang Laa kɔ nizang. Ka ruu nɔngkɔ, ruu Laa ti kõ̀s'ɔ yeti manɛ kana ɓɔɔ nɔɔ shing danggn tɔ ɓɛɛ.
52002014	Rɛɛ manzung ɓuru, vuu kɔ p'alɛ̀ nɔɔ ɓee, p'al'ɛ zang ɓɔɔ ri dũng Laa ɓɔɔ ri ka tipi Yahudiya ɓɔɔ ri ɓakɛ yuu ɓarɛ tɔ nɛɛ Yeesɔ Kirisi ɓɛɛ doo nɔngkɔ. Zang tipi manɛ dãng nɔɔ jìng doo nɔngkɔ, naa ɓɔɔ zang Yahudawa dang ri jìng jong ɓɛɛ.
52002015	Zang Yahudawa ɓɔɔ ri nyɔ rɛɛ zang nyaa shoonang Laa nɛɛ kpanti Yeesɔ vɔrɔ, a ri ti hing ruu ɓɛɛ. Laa tãa tìnang ɓarɛ kpang tingkiring. Ri ti shing jìng nɛɛ zang ɓɔɔ kpang tingkiring.
52002016	Ri ti kãa naa ɓɔɔ ri zãa ruu gbalang ɓɔɔ ruu kɔɔ zang ɓɔɔ ri zang Isirela kpang ruu, ɓɔɔ naa ta yuu ɓarɛ katɔ ɓɛɛ. Vuu kɔ̀ ri palɛ ɓee, kɔ shingnɛ vuu shi kpang ɓɔɔ ri palɛ diki diki ɓɛɛ, ɓèe nyaa kaa kiiri. A kãntang yeti Laa lasɛ tɔ nɛɛ ri, jɛ̃ɛ ri ruu kaa tɔ.
52002017	Rɛɛ manzung, zang shing ruu nɛɛ gbãnggbãng ning ruu basɛ zɔɔ nɛɛ nɔɔ diki tɔkɔlɔng. Ruu yaa nɔɔ nɛɛ bii waati, a ruu yaa rɛ̃rɛnang kaa tɔ̀'ɔ yuu manɛ kpang. Nizang, ruu kasɛ katɔ ka yeti ɓuru gbãnggbãng, a ruu kãa gbalang ruu naa zì nɔɔ tɔkn.
52002018	Ruu kasɛ yuu gbãanang ka bii manɛ. N nɛɛ yuu mɛɛ, n kãa gbalang tɔ ɓa doo gbete katɔ, a Sheetang zãa ruu gbalang daanang katɔ.
52002019	Ruu kasɛ nɛɛ ruu naa leng nɔɔ, ka ruu ɓɔɔ, nɔkɔ zang ɓɔɔ ruu shing gn ka bii ɓarɛ ɓɛɛ. Ka ruu ɓɔɔ, ka diki ɓɔɔ kpanti ɓuru Yeesɔ Kirisi a tɔkn, nɔkɔ shing ruu ruu rangkɛ yee bang bang ka yuu ɓuru, ruu ti tãa tìnang ka tìng ɓiɓɛ ɓɛɛ.
52002020	Nizang ruu lakɛ jìng nɛɛ nɔkɔ, nɔkɔ shing ruu ruu tãa tìnang.
52003001	Ka ruu nɔngkɔ, ka ɓɔɔ daa naa ɓɔɔ ruu tǐ naa ɓɔɔ ruu zì nɔɔ kpang takpang, ruu mang ka yeti ɓuru nɛɛ zang yaa ruu ka bm ka Atina.
52003002	A ruu shong manzung ɓuru Timoti, ɓɔɔ palɛ Laa shoonang nɛɛ ruu ka gbalang Ruu Tɔ̃ɔ ɓɔɔ ka yeti Kirisi ɓɔɔ ruu kɔɔrɔ zang ɓɛɛ. Ruu tɔɔ wu naa shing nɔɔ, nɔɔ shii gbãnggbãng, wu ti mã nɔɔ danggn, nɔɔ yaa danggn ɓɔɔ nɔɔ shing ka bii Yeesɔ ɓɛɛ kpang.
52003003	Tɔ̀ɔ, zang ɓɔɔ wu yaa danggn ɓɔɔ wu shing ka bii Kirisi ka ruu jìng ɓɔɔ zang dang nɔɔ ɓɛɛ. Nɔɔ nɛɛ yuu manɛ, nɔɔ zi tɔ nɛɛ Laa kɔ mang ka yeti ɓiɓɛ nɛɛ zang dang ruu jìng.
52003004	Ka ɓɔɔ bɛɛ ruu doo nɛɛ nɔɔ, ruu kɔɔ nɔɔ doo ka tìng nɛɛ ruu naa dang jìng ditɔ. A naa ɓɔɔ nɔɔ zi tɔ ɓɛɛ, ruu dang jìng tɔ nɔngkɔ teetee.
52003005	Vuu ɓɔɔ shingnɛ ruu shong Timoti ɓɛɛ kɔ. Daa naa ɓɔɔ n t'i ɓɛɛ takpang, ka ruu nɔngkɔ, ruu shong wu, nɛɛ wu daa zi ruu naa ɓɔɔ danggn shinnang manɛ nwang ɓɛɛ. Ruu zi kpang naa Sheetang gãsɛ nɔɔ tɔ, nɔɔ yaa danggn ɓɔɔ nɔɔ shing ɓɛɛ tɔ. Nɔɔ shing tɔ shoonang ɓuru nandon shaarɛ tɔ waati ya?
52003006	Wee Timoti gbãayu tɔ ka bii ɓuru, ti atɛ ruu nyaa tɔ̃ɔ tɔ, nɛɛ nɔɔ shing danggn doo ka bii Yeesɔ, a nɔɔ ti kasɛ ruu katɔ. A ti kɔɔ ruu nɛɛ nɔɔ rɛ̃rɛ tɔ̃ɔ diki diki ka yuu ɓuru, nɛɛ nɔɔ kasɛ nɛɛ nɔɔ zi ruu doo naa ɓɔɔ ruu kasɛ nɔɔ zinang ɓɛɛ kɔ.
52003007	Ka ruu nɔngkɔ, rɛɛ manzung, ruu ɓɔɔ zang kɔ̀ɔ ruu ka yuu manɛ, mã̀ ruu danggn tɔ, ka vuu ɓɔɔ kpãa ruu nɛɛ jìng dannang ɓɔɔ ruu dang ɓɛɛ. Ruu danggn ɓɔɔ nɔɔ shing ka bii Yeesɔ Kirisi kɔ mã ruu danggn.
52003008	Wee nɔɔ shii nɛɛ kaka ka yuu ɓɔɔ nɔɔ ɓakɛ tɔ nɛɛ Kpanti Yeesɔ ɓee, ruu tãa tìnang nwannang ningkãari kaatɔ.
52003009	Nyaa ɓɔɔ ruu zãa Laa nɛɛ mani ka ruu manɛ kpang. Ruu zãa wu ka ruu tìnang ɓɔɔ wu shing ruu, ruu tãa tìnang ka ruu manɛ, ka ɓɔɔ ruu gaa wu ɓɛɛ.
52003010	Nɛɛ zìi nɛɛ laagɛ̃ ruu gaa wu nɛɛ yeti ɓuru nandon, nɛɛ wu yàa ruu gbalang jong ruu zi nɔɔ nɛɛ jìng ɓuru, tɔɔ ruu tusu nɔɔ vuu ɓɔɔ yaa nɔɔ doogn ka danggn ɓɔɔ nɔɔ shing ɓɛɛ.
52003011	Laa ɓɔɔ wukɔ daa ɓuru nɛɛ Kpanti ɓuru Yeesɔ ri shìli ruu gbalang ɓɔɔ ruu a ka bii manɛ ɓɛɛ.
52003012	Kpanti ɓuru wu shingnɛ zɔɔ kasɛnang manɛ nɛɛ naa ɓɔɔ nɔɔ kasɛ zang piti, wu daa nɛɛ ting kɔ sasak. Tɔ̀ɔ, nɔɔ naa kasɛ zang kaa naa ɓɔɔ ruu kasɛ nɔɔ ɓɛɛ.
52003013	Laa wu shingnɛ nɔɔ shii gbãnggbãng, tɔ̀ɔ, zang ɓɔɔ wu tɔɔ kaa takpang nɛɛ nɔɔ palɛ vuu shi kpang tɔ kpang, ka tìng Laa ɓɔɔ wukɔ Daa ɓuru ɓɛɛ, ka diki ɓɔɔ Kpanti ɓuru Yeesɔ naa a nɛɛ zang ɓiɓɛ ɓɛɛ.
52004001	Ka ruu nɔngkɔ, rɛɛ manzung, n gisi nɔɔ ruu nɛɛ, nɔɔ kpɛ̃ɛrɛ naa ɓɔɔ nɔɔ nwang nɛɛ Laa wu tãa tìnang manɛ tɔ ka bii ɓuru, a nɔɔ ti nwang kana nɔngkɔ kãntang. A ruu gaa nɔɔ nɛɛ nung Kpanti Yeesɔ Kirisi nɛɛ nɔɔ nɛɛ nwang nɔngkɔ sasak.
52004002	Nɔɔ zi nyaa ɓɔɔ ruu kɔ̀ɔ nɔɔ nɛɛ naa ɓɔɔ Kpanti Yeesɔ a ruu ɓɛɛ tɔ, naa ɓɔɔ nɔɔ nwang ɓɛɛ.
52004003	Laa kasɛ nɛɛ nɔɔ nwang zang ɓɔɔ shi kpang ka bii ɓarɛ kpang. Nɛɛ nɔɔ ti yaa dũndũng palɛnang dɔ̃ɔ gbete.
52004004	Zang varɛ ɓu wu yiti yuu ɓiɓɛ waasɛ̃ ka gbalang tɔ̃ɔ naa ɓɔɔ Laa nɛɛ shɔnzang piti ri kasɛ katɔ ɓɛɛ.
52004005	Wu ka gbalang dũndũng palɛnang kpang, naa zang ɓɔɔ ri zi Laa kpang ɓɛɛ.
52004006	Wu roo nɛɛ soro ɓeezung kpang tingkiring. Naa rooyi, pàl'ɛ ɓeezung vuu shi kpang, ti shaa wu katɔ. Ruu kɔ̀ɔ ruu keɓe tɔ ka tìng, a ruu shaarɛ nɔɔ nyaa gbãnggbãng nɛɛ Kpanti Laa naa dang zang ɓɔɔ ri palɛ vuu keɓe jìng katɔ.
52004007	Laa ɓaa ruu nyaa nɛɛ ruu naa nwang ka yeti dũndũng palɛnang kpang, nɛɛ ruu nwang ɓuru naa ɓɔɔ wu kasɛ ɓɛɛ.
52004008	Ka ruu nɔngkɔ, naa zang ɓɔɔ bɛ̃ɛ vuu kɔ ruu tusu ɓee, bɛ̃ɛ ɓi shɔnzang kpang, bɛ̃ɛ ɓi Laa ɓɔɔ a ruu Suru ɓiɓɛ ɓɛɛ.
52004009	Ka ruu naa ɓɔɔ nɔɔ kasɛ rɛɛ ɓaazung ɓɔɔ ri dũng doo Laa kɔ ɓɛɛ, daa naa ɓɔɔ ruu bee labeenang ka yuu ruu keɓe kpang. Ka ruu ɓɔɔ, nɔɔ nɛɛ yuu manɛ, Laa tusu nɔɔ naa ɓɔɔ nɔɔ kasɛ zɔɔ tɔ ɓɛɛ.
52004010	A nɔɔ ti tusu naa ɓɔɔ nɔɔ kasɛ rɛɛ ɓaazung ɓɔɔ ri dũng doo Laa kɔ ka Makidoniya ɓɛɛ tɔ. Ka ruu nɔngkɔ, rɛɛ manzung ɓuru, ruu gaa nɔɔ nɛɛ nɔɔ palɛ nɔngkɔ sasak.
52004011	Nɔɔ mang ka yeti manɛ nɛɛ nɔɔ nwang manɛ kikiri, nɔɔ haarɛ nyaa kpang, nɔɔ haa nyaa ka ruu zang ɓɔɔ kpang, nɔɔ p'alɛ̀ shoonang nɛɛ naa manɛ naa ɓɔɔ ruu kɔɔ nɔɔ ka tìng ɓɛɛ.
52004012	Ka naa weɓe kɔ, nɔɔ shing zang ɓɔɔ ri shing danggn gn kpang, ri seng nɔɔ. Nɔ̀ɔ ti shing jìng tɔ̀'ɔ ka bii zang ɓɔɔ, ka ruu vuu ɓɔɔ nɔɔ kasɛ ɓɛɛ kpang.
52004013	Rɛɛ manzung ɓuru, ruu kasɛ nɛɛ nɔɔ zi vuu ɓɔɔ nizang ka yuu zang ɓɔɔ ri vɔlɔ tɔ ɓɛɛ. Tɔ̀ɔ, nɔɔ lasɛ yeti kaa tɔ̀'ɔ sasak naa zang ɓɔɔ ri shing gn ka bii Laa kpang ɓɛɛ, ri lasɛ yeti ɓɛɛ kpang.
52004014	Ruu shing danggn tɔ nɛɛ, Yeesɔ vɔrɛ, a yuu paa tɔkn, a ruu ti shing danggn tɔ nɛɛ, Laa naa sɔɔrɔ zang ɓɔɔ ri shing danggn ka bii ɓiɓɛ, ɓɔɔ ri vɔlɔ tɔ ditɔ jong nɛɛ Yeesɔ Kirisi.
52004015	Vuu kɔ ruu tusu nɔɔ ɓee, ɓi vuu ɓɔɔ Laa tusu ɓɛɛ nɛɛ, ka diki ɓɔɔ Kpanti Yeesɔ naa gbãayu, ɓɔɔ ruu doo ningkãari ka diki kaɓa, rukɔ daa ka bii ɓiɓɛ shɔɔnang, ruu yaa zang ɓɔɔ ri vɔlɔ tɔ ɓɛɛ kpang.
52004016	Laa naa mɛɛ nyaa nabm, a zang bang rɛɛ zang nyaa shoonang Laa ɓɔɔ ri ka lapa ɓɛɛ, naa rang yee, a zang ri tãa yee vuukãng ɓɔɔ Laa jee ɓɛɛ. Tɔ̀ɔ, Kpanti Yeesɔ nɛɛ yuu ɓiɓɛ wu naa shooro kaa nɛɛ lapa zang ɓɔɔ ri shing danggn tɔ ka bii Yeesɔ a ri vɔlɔ ɓɛɛ, rikɔ yupaa ningkãari shɔɔnang.
52004017	Tɔ̀ɔ, ɓɔɔ ruu doo ningkãari ka diki kaɓa, Laa naa sè'e ruu, daa kaa nɛɛ ruu ka yeti sãmbong wu daa lapa nɛɛ ruu. Ruu daa kpisi kpanti Yeesɔ yuu ka lapa. Ruu nw'ang kaa nɛɛ Kpanti sasak.
52004018	Ka ruu nɔngkɔ, nɔɔ mã zɔɔ danggn nɛɛ ruu keɓe.
52005001	Daa naa ɓɔɔ n bee nɔɔ labeenang ka yuu diki ɓɔɔ Kpanti Yeesɔ naa gbãa yuu kagn ɓɛɛ kpang.
52005002	Ka ruu ɓɔɔ, nɔɔ nɛɛ yuu manɛ nɔɔ zi tɔ waasɛ̃ nɛɛ Diki ɓɔɔ Kpanti Yeesɔ naa a kagn, naa nwang naa ɓɔɔ shɔngɓɔ, a nɛɛ zìi bɛɛ nɔɔ shing gn kpang ɓɛɛ.
52005003	Ka laa ɓɔɔ zang ri gaayu kɔɔrɔnang nɛɛ, “Ruu nwang tɔ nyaa zɔɔ, a vuu ɓɔɔ shing ruu ruu kaa vɔrɔ kpang.” A jìng dannang wu a kaa yuu ɓarɛ tantɛnang naa ɓɔɔ jaa kɔng zang soro ɓɛɛ. Zang gbete wɔ̀ kpang.
52005004	Rɛɛ manzung, nɔɔ nwang manɛ naa zang ɓɔɔ ri nwang ka nɔng ɓɔɔ tɔ̀ɔ katɔ kpang, tɔ̀ɔ Diki keɓe wu arɛ nɔɔ mã naa ka danggn naa ɓɔɔ shɔngɓɔ a nɛɛ zìi ɓɛɛ, nɔɔ shing gn kpang ɓɛɛ kpang.
52005005	Nɔɔ nandon, nɔɔ manɛ zang nɔng ɓɔɔ yakɛ katɔ ɓɛɛ, nɔɔ manɛ zang nɔng laagɛ̃. Ruu nandon, ruu nwang ɓuru naa zang nɔng zìi nɛɛ nɔng ɓɔɔ tɔ̀ɔ katɔ ɓɛɛ kpang.
52005006	Ka ruu nɔngkɔ, ruu gãng nɔɔ jìng, r'uu nwàng naa zang ɓɔɔ kpang. Ruu nwang nɔɔ ningkãari, ruu yiti yuu ɓuru waasɛ̃.
52005007	Ka nwannang shɔnzang shɔnzang ri rooro ɓi nɛɛ zìi, zang ɓɔɔ ri yiti yuu ɓarɛ kpang, ri ɓoo saa nɛɛ zìi saa si ri.
52005008	A ruu ɓuru zang nɔng laagɛ̃, r'uu yiti yuu ɓuru waasɛ̃. Danggn ɓɔɔ ruu shing ka bii Laa nɛɛ kasɛnang ɓɔɔ ruu kasɛ zɔɔ, wu nwàng ruu naa kãati. Gn ɓɔɔ ruu shingnɛ nɛɛ Laa naa ta yuu ɓuru ditɔ dɔ̃ɔ gbete, wu nwang ruu naa wà'alaa ka yuu ɓuru.
52005009	Ka ruu ɓɔɔ, Laa zɔ̃ngkɔ ruu nɛɛ wu dɔng ruu ruu, tɔ̀ɔ, ruu dang jìng ka diki ɓɔɔ wu naa jɛ̃ɛ zang ruu ɓɛɛ kpang. Zɔ̃ngkɔ ruu nɛɛ wu ta yuu ɓuru nɛɛ bii Kpanti ɓuru Yeesɔ Kirisi.
52005010	Yeesɔ vɔ ka ruu ɓuru nɛɛ tɔ̀ɔ, ruu nwang kaa nɔng gbete nɛɛ wu, naa ruu doo ningkãari, k'ɔ ruu vɔlɔ katɔ, ka diki ɓɔɔ wu a kagn ɓɛɛ.
52005011	Ka ruu nɔngkɔ, nɔɔ mã zɔɔ danggn, nɔɔ yi zɔɔ naa ka bii. Nɔɔ shing danggn kaa gbãnggbãng naa wee nɔɔ palɛ ɓee.
52005012	Rɛɛ manzung ɓuru, ruu gaa nɔɔ, n'ɔɔ seng zang ɓɔɔ ri palɛ shoonang ka teteng manɛ waasɛ̃. Zang ɓɔɔ rikɔ sɔ̀'ɔ nɔɔ ɓɔɔ nɔɔ dũng Laa ɓɛɛ tìng, a ri ti tusu nɔɔ vuu, nɛɛ tɔ̀ɔ nɔɔ palɛ vuu shi kpang kpang ɓɛɛ.
52005013	Nɔɔ seng ri katɔ dɔli, nɔɔ kasɛ ruu ɓarɛ katɔ, ka ruu shoonang ɓɔɔ ri palɛ ɓɛɛ. Nɔɔ nwang ka nyaa zɔɔ waasɛ̃.
52005014	Rɛɛ manzung ɓuru, ruu gaa nɔɔ, nɔɔ shaarɛ zang ɓɔɔ ri nwalɛ waati nyaa katɔ, nɔɔ mã zang ɓɔɔ ri yaa gn naa danggn pati nɔɔ yi zang ɓɔɔ ri lakɛ naa ka bii kpang naa ka bii, a nɔɔ ti mã danggn nɛɛ zang piti.
52005015	Nɔɔ gãng jìng kagn, zang ɓɔɔ wu waa pãng vuu shi kpang ɓɔɔ zang palɛ wu doo nɛɛ vuu shi kpang kɔ kpang. Nɔɔ shing jìng kɔ jong diki diki nɛɛ nɔɔ pàl'ɛ zɔɔ tɔ̃ɔ. Nɔɔ ti pàlɛ̀ zang piti tɔ̃ɔ jong.
52005016	Nɔɔ tãa tìnang diki diki, ka ruu ɓɔɔ, nɔɔ zang Laa ɓɛɛ.
52005017	Nɔɔ gaa Laa, n'ɔɔ suu diki kpang.
52005018	Naa doo viya p'alɛ̀ mɔɔ, zãa Laa katɔ. Wee naa ɓɔɔ Laa kasɛ nɛɛ nɔɔ nwangnɛ, ɓɔɔ nɔɔ ɓakɛ zɔɔ tɔ nɛɛ Yeesɔ Kirisi ɓɛɛ kɔ.
52005019	N'ɔɔ nɔɔ Suru Laa gbalang shoonang ɓiɓɛ palɛnang kpang.
52005020	N'ɔɔ bɛ̃ɛ ruu ɓɔɔ a nɛɛ bii zang nyaa shoonang Laa ɓɛɛ kpang.
52005021	Nɔɔ gãsɛ ruu piti ɓɔɔ wu kɔɔ ɓɛɛ katɔ. Nɔɔ palɛ vuu ɓɔɔ ɓi tɔ̃ɔ ɓɛɛ.
52005022	Ruu manɛ wu hãa kagn nɛɛ vuu shi kpang palɛnang kpang tingkiring.
52005023	Laa ɓɔɔ shing zang, zang ri nwang ka nyaa zɔɔ, wu palɛ nɔɔ, nɔɔ nwang zang tɔ̃ɔ dɔ̃ɔ gbete. Wu shingnɛ zang ɓɔɔ wu tɔɔ kpang nɛɛ nɔɔ palɛ vuu shi kpang tɔ kpang, ka diki ɓɔɔ Kpanti Yeesɔ Kirisi a kagn ɓɛɛ.
52005024	Laa ɓɔɔ ɓaa ruu nyaa nɛɛ ruu nwang zang ɓiɓɛ, shing ruu katɔ ruu nwang nɔngkɔ, ka ruu ɓɔɔ p'alɛ̀ vuu ɓɔɔ wu a nyaa ɓi katɔ ɓɛɛ.
52005025	Rɛɛ manzung, nɔɔ gàar'ɛ rùu Laa jong.
52005026	Nɔɔ jee zang ɓɔɔ ri shing danggn tɔ nandon, nyaa tɔ̃ɔ tɔ̃ɔ.
52005027	N ɓakɛ nɔɔ nɛɛ Laa, nɔɔ gã labeenang keɓe ka nɔng zang ɓɔɔ ri dũng Laa nandon.
52005028	Kpanti ɓuru Yeesɔ Kirisi wu pàlɛ̀ nɔɔ tɔ̃ɔ.
53001001	Labeenang keɓe nɛɛ bii mɛɛ Bulu, a ɓɔɔ kaa Siila nɛɛ Timoti. Ruu bee zang ɓɔɔ ri dũng Laa ɓɔɔ ri ka gari Tesalonika ɓɛɛ. Ɓɔɔ ri zang Daa ɓuru Laa, nɛɛ Kpanti ɓuru Yeesɔ Kirisi ɓɛɛ.
53001002	Daa ɓuru Laa nɛɛ Kpanti ɓuru Yeesɔ Kirisi ri pàlɛ̀ nɔɔ tɔ̃ɔ, ri ti shingnɛ nɔɔ nwang ka nyaa zɔɔ.
53001003	Rɛɛ manzung ɓuru, daa naa ɓɔɔ ruu zãa Laa diki diki ka ruu manɛ tɔ. Daa naa ɓɔɔ ruu zãa wu tɔ, ka ruu ɓɔɔ, danggn ɓɔɔ nɔɔ shing ka bii Yeesɔ daa kana nɛɛ tìng dɔli, a naa ɓɔɔ zang ɓu ka teteng manɛ ri kasɛ zɔɔ ti daa nɛɛ tìng kɔ sasak.
53001004	Ka ruu nɔngkɔ, ruu rangkɛ ruu bang bang ka yuu manɛ, ka ɓɔɔ ruu lengke zang ɓɔɔ ri dũng Laa ka nɔng ɓɔɔ ɓɛɛ. Yusɛ̃ɛ tuu ruu kpang. Ruu rangkɛ ruu ka yuu naa ɓɔɔ nɔɔ mã danggn, a nɔɔ shing danggn sasak ka yeti jìng kɔ nɔɔ dang nandon ɓee ɓɛɛ.
53001005	Vuu keɓe nandon tusu nɛɛ Laa jɛ̃ɛ zang ruu ɓi gn dang gbete kpang. Ka ruu nɔngkɔ, nɔɔ naa daa naa ɓɔɔ Laa nwang Kpanti manɛ katɔ. Vuu ɓɔɔ nɔɔ dang jìng ka ruu ɓiɓɛ ɓɛɛ kɔ.
53001006	Laa naa palɛ vuu tɔ̃ɔ ditɔ. Naa dang zang ɓɔɔ ri dang nɔɔ jìng ditɔ.
53001007	Naa shing nɔɔ ɓɔɔ nɔɔ dang jìng kãntang, nɔɔ ɔ̃sɔ, a ruu ti ɔ̃sɔ jong. Naa palɛ vuu keɓe ka diki ɓɔɔ Kpanti Yeesɔ naa nwang nyaa nɛɛ lapa nɛɛ rɛɛ zang nyaa shoonang ɓiɓɛ ɓɔɔ ka lapa, ɓɔɔ naa vuu palɛnang ɓarɛ bang dɔli ɓɛɛ.
53001008	Naa nwang nyaa nɛɛ waa ɓɔɔ shaa katɔ ɓɛɛ, wu dang zang ɓɔɔ ri bɛ̃ɛ Laa katɔ jìng, nɛɛ zang ɓɔɔ ri dũng Ruu Tɔ̃ɔ ɓɔɔ ka yuu Kpanti ɓuru Yeesɔ kpang ɓɛɛ.
53001009	Ri naa dang jìng ɓɔɔ waa nyaa kpang, ɓɔɔ zang ningsi ri dondong ɓɛɛ. Laa naa ku ri ka biling, ri daa nɔng ɓɔɔ Kpanti ɓuru kagn kpang. Ri zi bannang ɓiɓɛ kpang dondong.
53001010	Ka diki ɓɔɔ wu arɛ ɓɛɛ, tɔ̀ɔ zang ɓiɓɛ nandon ɓɔɔ ri shing danggn tɔ, ri dɔ̀ɔ wu ri a wu bannang kati. Nɔɔ naa nwang jong ka teteng ɓarɛ, ka ruu ɓɔɔ, nɔɔ sh'ing danggn tɔ, ka ruu ɓɔɔ, ruu kɔ̀ɔ nɔɔ ɓɛɛ.
53001011	Vuu ɓɔɔ shingnɛ ruu gaa nɔɔ Laa diki diki ɓɛɛ kɔ. Ruu kɔɔ Laa ɓuru nɛɛ wu shingnɛ n'ɔɔ daa naa nwannang kɔ wu ɓàa nɔɔ nyaa nɛɛ nɔɔ nwang ɓee katɔ. Wu ti shingnɛ nɔɔ palɛ tɔ̃ɔ ɓɔɔ nɔɔ kasɛ nɛɛ nɔɔ palɛ ɓɛɛ nandon. Wu ti yi nɔɔ naa ka bii nɛɛ naa vuu palɛnang ɓiɓɛ, n'ɔɔ nwang nwannang ɓɔɔ daa naa ɓɔɔ zang ɓɔɔ ri shing danggn tɔ ɓɛɛ.
53001012	Ka naa weɓe kɔ, zang a Kpanti ɓuru Yeesɔ bannang ka ruu shoonang ɓɔɔ wu palɛ nɛɛ bii manɛ ɓɛɛ. A ɓɔɔ nɔɔ ti palɛ nɛɛ bii ɓiɓɛ, ka Ruu Tɔ̃ɔ Laa ɓuru, nɛɛ ɓɔɔ Kpanti ɓuru Yeesɔ.
53002001	Rɛɛ manzung, ka ruu yuu gbãanang Kpanti ɓuru Yeesɔ Kirisi nɛɛ naa ɓɔɔ zang naa kpalɛ ruu ruu ìi wu ɓɛɛ. Ruu gaa nɔɔ,
53002002	sisìng wu tantɛ nɔɔ lɔɔnang kpang. Vuu bì'i wu ti kpãa nɔɔ ka yeti ka ruu ɓɔɔ zang kɔɔyi nɛɛ Diki ɓɔɔ Kpanti ɓuru gbãayu kagn a tɔ ɓɛɛ kpang. Naa doo zang nyaa shoonang Laa ɓɔɔ kagn kɔɔyi, naa ti zang ɓɔɔ palɛ Laa shoonang ɓɛɛ kɔ kɔɔyi, a ɓɔɔ ti nɛɛ, ka yeti labeenang ɓɔɔ zang tɔɔ a nɛɛ bii ɓuru ɓɛɛ.
53002003	Nɔɔ yaa zang ɓɔɔ wu nwaarɛ nɔɔ ka gbalang ɓɔɔ kpang. Zang dɔli ri nɛɛ raa Laa yuu knti tɔ naa ɓɔɔ zang kɔɔ ɓɛɛ a yɔɔ ɓɔɔ dñ̀ng nyaa dannang ɓi kpang nɛɛ nwang nyaa tɔ, ɓɔɔ Laa naa ningsi wu ɓi ka waa ɓɛɛ, tɔ̀ɔ, Diki Kpanti ɓuru wu a kati.
53002004	Naa risi vuu ɓɔɔ zang ɓaa nɛɛ vaka, kɔ vuu ɓɔɔ zang bang katɔ piti, naa vuu ɓɔɔ kpang. Wu shing yuu ɓiɓɛ nɛɛ wu ɓa ri katɔ nandon. Ti naa daa ka yeti Gãa Laa wu nwang ka nɔngkɔ wu kɔɔyi nɛɛ wukɔ kaa Laa.
53002005	Danggn ning nɔɔ katɔ ya? Ɓɔɔ n doo nɛɛ nɔɔ, n kɔɔ nɔɔ vuu keɓe tɔ nandon.
53002006	Vuu ɓɔɔ ti zãa vuu keɓe palɛnang kãntang keɓe kagn, a nɔɔ ti zi vuu keɓe tɔ. Yɔɔ ɓɔɔ dũng nyaa dannang ɓi kpang keɓe naa nwang nyaa ka diki ɓɔɔ Laa zi tɔ nɛɛ wukɔ tɔ̃ɔ ɓɛɛ.
53002007	Kãntang keɓe, zang dɔli ri palɛ vuu ɓɔɔ Laa kasɛ kpang kana, ruu zi ɓuru kaa nɛɛ ruu vuu ɓɔɔ Laa nwangsɛ ruu ɓɛɛ kɔ shɛ̃ɛning. A vuu ɓɔɔ naa palɛ, palɛ gn kpang, Laa nɛɛ kɔsɔ zang ɓɔɔ zãa vuu keɓe palɛnang tɔ, tɔ̀ɔ, vuu keɓe wu palɛ kati.
53002008	Tɔ̀ɔ, Laa wu nwangsɛ zang ɓɔɔ dñ̀ng nyaa dannang ɓi kpang kati. Kpanti Yeesɔ Kirisi nɛɛ a tɔ naa nyɔ wu vɔrɔ, wu ti ningsi wu nɛɛ ɔ̃kɔnang nyaa ɓiɓɛ.
53002009	Yɔɔ ɓɔɔ dũng nyaa dannang ɓi kpang keɓe, naa a nɛɛ naa vuu palɛnang Sheetang wu p'al'ɛ vuu ɓɔɔ zang zirɛ zang mã naa ka danggn ɓɔɔ sè'e ɓɛɛ ka zɔ̃ngzɔ̃ng.
53002010	Naa nwaarɛ zang ɓɔɔ ri naa shaarɛ katɔ ɓɛɛ, nɛɛ zɔ̃ng nwannang ɓɔɔ a nɛɛ bii vuu shi kpang ɓɛɛ, ka zɔ̃ngzɔ̃ng. Ri shaarɛ ka ruu ɓɔɔ ri kasɛ ruu ɓɔɔ nizang a ri ti tarɛ, tɔɔ zang ta yuu ɓarɛ kati kpang ɓɛɛ.
53002011	Ka ruu nɔngkɔ, Laa shingnɛ ri palɛ vuu shi kpang tingkiring tɔɔ ri shing danggn kaa sè'e.
53002012	Laa palɛ nɔngkɔ, tɔ̀ɔ, zang piti ɓɔɔ ri shing danggn ka ruu ɓɔɔ nizang ka yuu Kpanti ɓuru Yeesɔ kpang, ri tãa ɓarɛ tìnang vuu shi kpang ɓɔɔ ri palɛ ɓɛɛ, tɔ̀ɔ, wu kɔɔ kati nɛɛ ri palɛ vuu shi kpang tɔ.
53002013	Rɛɛ manzung, ruu z'ãa Laa katɔ ka diki kiya piti, ka ruu manɛ, ɓɔɔ Laa kasɛ nɔɔ katɔ ɓɛɛ. Ka ruu ɓɔɔ, Laa zɔ̃ng nɔɔ nɛɛ wu ta yuu manɛ kɔ shɔɔnang ɓɛɛ. Nɛɛ wu ta yuu manɛ nɛɛ naa vuu palɛnang Suru ɓiɓɛ, tɔ̀ɔ wu shing nɔɔ, nɔɔ nwang zang Laa, a ɓɔɔ kaa ruu danggn ɓɔɔ nɔɔ shing ka ruu ɓɔɔ nizang ɓɔɔ ka yuu Kpanti ɓuru Yeesɔ Kirisi ɓɛɛ.
53002014	Laa ɓaa nɔɔ nyaa nɛɛ nɔɔ nwang zang ɓiɓɛ nɛɛ Ruu Tɔ̃ɔ ɓɔɔ ruu kɔɔ nɔɔ ɓɛɛ. Ɓaa nɔɔ nyaa nɛɛ nɔɔ naa tãa tìnang jong ka ruu bannang Kpanti ɓuru Yeesɔ Kirisi.
53002015	Ka ruu nɔngkɔ, rɛɛ manzung, nɔɔ shii nɛɛ kaka, nɔɔ yiti rɛɛ ruu nizang ɓɔɔ ruu tusu, ka ɓɔɔ, ruu kɔɔrɔ nɔɔ, a ruu ti bee nɔɔ ka yeti labeenang tìng shɔɔnang ɓɛɛ, waasɛ̃.
53002016	Ruu gaa Kpanti ɓuru Yeesɔ Kirisi nɛɛ yuu ɓiɓɛ nɛɛ Daa ɓuru Laa ɓɔɔ ri kasɛ ruu ka tìng, ɓɔɔ ka ruu tɔ̃ɔ ɓiɓɛ mã ruu danggn a shingnɛ ruu shing gn gbãnggbãng ɓɛɛ.
53002017	Wu mã nɔɔ danggn gbãnggbãng, tɔ̀ɔ, diki diki nɔɔ palɛ vuu ɓɔɔ tɔ̃ɔ, nɔɔ ti kɔɔrɔ ruu ɓɔɔ tɔ̃ɔ ɓɛɛ.
53003001	Rɛɛ manzung ɓuru, n hangsɛ ruu kaa nɛɛ ruu keɓe. Nɔɔ gà'a ruu Laa, tɔ̀ɔ, Ruu Tɔ̃ɔ Kpanti Yeesɔ wu baa nɔng piti piti, wu daa nɛɛ tìng kɔ sasak. Zang ri a ruu bii bannang, naa ɓɔɔ nɔɔ a ruu bii bannang ɓɛɛ.
53003002	N'ɔɔ gaa Laa jong wu ta ruu nɛɛ naa zang ɓɔɔ yeti ɓarɛ shi kpang ɓɛɛ. Ka ruu ɓɔɔ, wu zang piti shing danggn tɔ ka Ruu Tɔ̃ɔ kpang ɓɛɛ.
53003003	A Laa ɓi zang ɓɔɔ mɔɔ shing gn katɔ ka bii ɓiɓɛ ɓɛɛ, mã mɔɔ danggn katɔ, wu shingnɛ vuu ɓɔɔ wu lee mɔɔ naa ka bii kpang.
53003004	Laa m'ã ruu danggn ka bii manɛ kɔ. Ruu zi tɔ nɛɛ palɛ vuu ɓɔɔ ruu kɔɔ nɔɔ katɔ, nɔɔ ti palɛ katɔ sasak.
53003005	Ruu gaa Kpanti wu sɔɔ nɔɔ tìng, n'ɔɔ z'i kasɛnang ɓɔɔ Laa kasɛ nɔɔ nɛɛ mani ɓɛɛ gbãnggbãng. Laa wu ti sh'ing nɔɔ n'ɔɔ mã danggn, n'ɔɔ gã anang Yeesɔ.
53003006	Rɛɛ manzung ɓuru, ruu dang nɔɔ nyaa nɛɛ nung Kpanti ɓuru Yeesɔ Kirisi nɛɛ nɔɔ ɓ'akɛ̀ yuu nɛɛ zang ɓɔɔ ri dũng doo Laa kɔ, ɓɔɔ ri nwang nwannang rang ɓɛɛ kpang. A ri dũng nyaa ɓuru kpang ɓɛɛ.
53003007	Nɔɔ nɛɛ yuu manɛ, nɔɔ zi tɔ waasɛ̃ nɛɛ daa naa ɓɔɔ nɔɔ dũng nyaa ɓuru tɔ. Ɓɔɔ ruu nwang nɛɛ nɔɔ, ruu si rang kpang.
53003008	Diki diki naa zang yi ruu naa ka bii, ruu shu ri katɔ. Ruu palɛ shoonang gbãnggbãng, ka ruu ɓɔɔ, ruu kasɛ kpang, zang ɓɔɔ wu shu ruu vuu ɓɔɔ kpang ɓɛɛ.
53003009	Ruu palɛ vuu keɓe, wu ka ruu ɓɔɔ daa naa ɓɔɔ ruu kɔɔ nɔɔ nɛɛ nɔɔ yi ruu naa ka bii kpang, kpang. Ruu palɛ nɔngkɔ, tɔ̀ɔ, ruu nwang nɔɔ vuu ɓɔɔ nɔɔ dũng ɓɛɛ.
53003010	Ɓɔɔ bɛɛ ruu doo nɛɛ nɔɔ, ruu kɔɔ nɔɔ tɔɔ, “Zang ɓɔɔ nɛɛ kasɛ shoonang palɛnang kpang, nɔɔ a wu vuu shaanang kpang”
53003011	Ruu kɔɔ nɔngkɔ, ka ruu ɓɔɔ, ruu tãayi nɛɛ zang ɓɔɔ ka teteng manɛ ri nwang nwannang rang. Ri palɛ vuu ɓɔɔ kpang, ri hã̀l'ɛ nyaa ka ruu ɓɔɔ, wu ɓɔɔ ɓarɛ kpang ɓɛɛ.
53003012	Ruu dang rɛɛ zang keɓe nyaa nɛɛ nung Kpanti Yeesɔ Kirisi, ruu shaarɛ ri nyaa, nɛɛ ri nwang nwannang ɓɔɔ daa naa katɔ ɓɛɛ. Ri p'al'ɛ shoonang, ri walɛ vuu shaanang ɓarɛ nɛɛ mani.
53003013	A ɓɔɔ manɛ manzung ɓɔɔ ri dũng doo Laa kɔ ɓɛɛ, nɔɔ lee tɔ̃ɔ palɛnang kpang.
53003014	Zang ɓɔɔ ka teteng manɛ nɛɛ dũng ruu kɔ ruu shong nɔɔ ka yeti labeenang keɓe kpàng. Nɛɛ nɔngkɔ, nɔɔ zi zang keɓe waasɛ̃ n'ɔɔ p'alɛ̀ vuu ɓɔɔ nɛɛ wu kpang, tɔ̀ɔ yusɛ̃ɛ wu tuu wu.
53003015	A nɔɔ palɛ wu kaa tɔ̀'ɔ naa zang ɓɔɔ nɔɔ shing jìng nɛɛ wu kpang kpang. Nɔɔ shaarɛ wu nyaa katɔ kɔ jong naa ɓaazung.
53003016	Ruu gaa Laa ɓɔɔ wukɔ shing yeti ɓuru wu valɛ ɓɛɛ, wu shingnɛ yeti manɛ wu valɛ katɔ diki diki, a ka gbalang kiya piti. Kpanti ɓuru wu nwang nɛɛ nɔɔ nandon.
53003017	N bee vuu keɓe nɛɛ naa mɛɛ. Nkɔ Bulu, n jee nɔɔ nyaa. Wee naa ɓɔɔ n bee nung mɛɛ, n nɛɛ hangsɛ labeenang tɔ ɓɛɛ.
53003018	N gaa Kpanti Yeesɔ Kirisi wu pàlɛ̀ nɔɔ nandon tɔ̃ɔ.
54001001	Labeenang keɓe a nɛɛ bii mɛɛ Bulu, zang shoonang Yeesɔ Kirisi. Laa ɓɔɔ wukɔ ta yuu ɓuru, nɛɛ Yeesɔ Kirisi ɓɔɔ ruu shing gn ka bii ɓiɓɛ, rikɔ zɔ̃ng m.
54001002	N bè'e mɔkɔ Timoti ɓɔɔ ka gbalang Laa dũnnang, mɔɔ ɓaa kaa jaa mɛɛ ɓɔɔ n kasɛ ɓɛɛ. N gaa Laa ɓɔɔ wukɔ Daa ɓuru nɛɛ Yeesɔ Kirisi Kpanti ɓuru, gn ɓaaɓɛ wu kɔng ri jong, ri ti pàlɛ̀ mɔɔ tɔ̃ɔ, ri shingnɛ mɔɔ nwang waasɛ̃.
54001003	Ka ɓɔɔ n yupaa Makidoniya daanang, n kɔ̀ɔ mɔɔ n tɔ̀ɔ, mɔɔ nwang ka Afisa ka nɔngkɔ. Zang ɓɔɔ ri kagn ka nɔngkɔ, ɓɔɔ ri tusu vuu ɓɔɔ nizang kpang, shaarɛ ri nyaa nɛɛ ri yaa ta.
54001004	Mɔɔ kɔ̀ɔ ri nɛɛ ri suukãng waati ka nɔng ruu gbãagbãa kɔɔrɔnang, nɛɛ nɔng ɓɔɔ ri gã zɔ̃ng rɛɛ dabang ɓarɛ ɓɛɛ kpang. Vuu keɓe shing ɓi nyaa laanang waati. Shingnɛ ruu zi vuu tɔ̃ɔ ɓɔɔ Laa mang ka yuu ɓuru nɛɛ ruu walɛ ɓɛɛ kpang. Danggn ɓɔɔ ri shing ka bii ɓiɓɛ kɔ tusu vuu keɓe shɛ̃ɛning.
54001005	N kɔɔ mɔɔ nɔngkɔ, tɔ̀ɔ, ruu kasɛ ruu zɔɔ nɛɛ zɔɔ kasɛnang ɓɔɔ nwang nɛɛ yeti ɓɔɔ vuu shi kpang kagn kpang ɓɛɛ. Ruu ti kasɛ ruu zɔɔ nɛɛ rɛ̃rɛnang ɓɔɔ shi kpang kagn kpang ɓɛɛ. A ɓɔɔ nɛɛ danggn ɓɔɔ nizang keɓe ɓɔɔ ruu shing ka bii Yeesɔ Kirisi ɓɛɛ.
54001006	Zang ɓɔɔ ri ning gbalang keɓe tɔ, ri ràa jìng ɓarɛ kaa nyaa laanang naa shoko.
54001007	Ri kasɛ nɛɛ ri tusu zang nyaa ɓɔɔ Laa dang ɓɛɛ, a ri zi vuu ɓɔɔ ri rang yee ka yuu ɓiɓɛ kaa takpang. A ri rang yee kaa mɔɔ kɔɔ nɛɛ, ri zi vuu bii tɔ gbãnggbãng.
54001008	Ruu zi tɔ nyaa ɓɔɔ Laa dangnɛ ɓi tɔ̃ɔ, zang nɛɛ palɛ shoonang nɛɛ mani waasɛ̃ ɓɛɛ.
54001009	Zang dang nyaa wu ka ruu zang tɔ̃ɔ kpang. Ɓi ka ruu zang ɓɔɔ ri takɛ nyaa ɓɔɔ zang dang ɓɛɛ, nɛɛ zang ɓɔɔ ri ɓaa shoo ka nyaa zang kpang ɓɛɛ. Zang ɓɔɔ ri shing gn ka bii Laa kpang, nɛɛ zang ɓɔɔ ri palɛ vuu shi kpang ɓɛɛ. Ka ruu zang ɓɔɔ ri seng Laa kpang, ri ti seng vuu tɔ̃ɔ kpang ɓɛɛ. Ka ruu zang ɓɔɔ ri nyɔ daa ɓarɛ nɛɛ nà'a ɓarɛ vɔrɔ ɓɛɛ, nɛɛ zang ɓɔɔ ri nyɔkɔ zang vɔrɔ ɓɛɛ,
54001010	Ka ruu zang ɓɔɔ ri palɛ dũndũng ɓɛɛ, nɛɛ zang varɛ ɓɔɔ ri rooro nɛɛ zɔɔ ɓɛɛ, nɛɛ zang soro ɓɔɔ ri palɛ doo nɔngkɔ ɓɛɛ. Ka ruu zang ɓɔɔ ri ɓɔɔrɔ zang ri malɛ ɓɛɛ, nɛɛ zang ɓɔɔ ri suru sè'e ɓɛɛ, nɛɛ zang ɓɔɔ ri kɔ̀ɔrɔ̀ ruu nizang ka yuu ruu kpang ɓɛɛ. Ka ruu zang piti ɓɔɔ ri p'alɛ̀ vuu ka doo vuu tusunang ɓɔɔ nizang kpang ɓɛɛ.
54001011	Vuu ɓɔɔ nizang keɓe, ɓi ka Ruu Tɔ̃ɔ Laa, ɓɔɔ Laa ɓɔɔ daa naa ɓɔɔ zang piti dɔɔ wu katɔ, a m nɛɛ n kɔɔ zang ɓɛɛ.
54001012	N zãa Kpanti Yeesɔ Kirisi ɓɔɔ a m kaka, n palɛ shoonang mɛɛ nɛɛ mani tɔ. N ti zãa wu tɔ ka ɓɔɔ zirɛ n daa naa tɔ, zɔ̃ng m nɛɛ n shòng wu ɓɛɛ.
54001013	Ka tìng, n rang yee shi kpang ka yuu ɓiɓɛ, n dang zang ɓiɓɛ jìng, a n ti palɛ ri nɛɛ ɓangge, a zɔ̃ng m doo nɛɛ mani. A gn mɛɛ kɔng Laa, ka ruu ɓɔɔ bɛɛ n zi vuu ɓɔɔ n palɛ ɓɛɛ kpang. Bɛɛ n ti shing danggn gn kpang ɓɛɛ,
54001014	a kpanti ɓuru Yeesɔ Kirisi pàlɛ̀ m tɔ̃ɔ ɓiɓɛ ɓɔɔ bang dɔli ɓɛɛ. A tɔ̃ɔ ɓiɓɛ shingnɛ, n shing danggn ka bii ɓiɓɛ, a n ti kàs'ɛ zang ɓɔɔ ri dũng doo Laa kɔ ɓɛɛ. Vuu keɓe ɓi ɓɔɔ ɓuru piti, ɓɔɔ ruu ɓakɛ zɔɔ tɔ nɛɛ Yeesɔ Kirisi ɓɛɛ.
54001015	Ruu keɓe nizang kɔ nwani, ti daa naa ɓɔɔ zang piti ri shing danggn kagn ɓɛɛ tɔ. Yeesɔ Kirisi a ka koo nɛɛ wu ta yuu zang ɓɔɔ ri palɛ vuu shi kpang ɓɛɛ. Nkɔ ɓa zang piti vuu shi kpang palɛnang.
54001016	Ka ruu ruu keɓe kɔ, gn mɛɛ kɔng Laa, nɛɛ tɔ̀ɔ, Yeesɔ Kirisi wu t'us'u naa ɓɔɔ wu mã danggn nɛɛ n gbãnggbãng, wu tà yuu mɛɛ ɓɛɛ. Ɓɔɔ nkɔ p'alɛ̀ vuu shi kpang n ɓa zang piti ɓɛɛ. Tɔ̀ɔ, zang piti ɓɔɔ ri naa shing danggn ka bii ɓiɓɛ, ri zi kati, ri walɛ suru bii ɓɔɔ waa nyaa kpang kati.
54001017	Rùu nandon ruu dɔ̀ɔ Laa ɓɔɔ wukɔ kpanti dondong ɓɛɛ ta. Laa ɓɔɔ vɔ ɓi jong kpang, zang ti zi wu ɓi jong nɛɛ jìng kpang ɓɛɛ. Laa ɓɔɔ wukɔ gbete ɓɛɛ. Ruu a wu bannang ta dondong. Nɔngkɔ.
54001018	Jaa mɛɛ Timoti, ruu kɔ n kɔɔ mɔɔ ɓee, ɓi kaa doo ruu ɓɔɔ rɛɛ zang nyaa shoonang Laa ri kɔɔ tɔ kagn ka yuu ɓaaɓɛ ɓɛɛ. Naa mɔɔ dũng nyaa keɓe, mɔɔ ta sìiri bii ditɔ tɔ̃ɔ tɔ̃ɔ.
54001019	Mɔɔ ti yiti danggn ɓɔɔ mɔɔ shing ɓɛɛ, rɛ̃rɛnang ɓaaɓɛ, wu ti nwang tɔ̃ɔ. Zang ɓɔɔ ri y'aa danggn ɓɔɔ ri shing ka bii Yeesɔ ɓɛɛ tɔ, ka ruu ɓɔɔ, ri ɓaa shoo ka vuu ɓɔɔ rɛ̃rɛnang ɓarɛ kɔɔ ri kpang ɓɛɛ.
54001020	Himinaya nɛɛ Alezandiriya ri ka teteng zang ɓɔɔ naa weɓe kɔ. N yàa Sheetang naa tɔ wu dang ri jìng. Tɔ̀ɔ, shoo wu lu ri kati, ri yaa ruu shi kpang kɔɔrɔnang kaa yuu Laa.
54002001	Vuu ɓɔɔ n kɔɔ mɔɔ shɔɔnang keɓe. Gaa Laa mɔɔ ti bakɛ wu ka ruu zang piti. Mɔɔ ti zãa Laa ka ruu ɓarɛ nandon.
54002002	Mɔɔ ti gàa Laa ka ruu rɛɛ kpanti, nɛɛ zang ɓɔɔ ri zang bang ɓɛɛ nandon. Tɔ̀ɔ, rùu ɓɔɔ ruu dũng Laa ruu nwang kaa nyaa zɔɔ kikiri nɛɛ zang piti. Tɔ̀ɔ, ruu a Laa bannang kati ruu ti seng zang jong.
54002003	Zɔ̃̌ng Laa gaanang keɓe, wukɔ tɔ̃ɔ. Laa ɓɔɔ wukɔ ta yuu ɓuru kasɛ zɔ̃ng gaanang keɓe kɔ.
54002004	Ka ruu ɓɔɔ, Laa kasɛ nɛɛ wu ta yuu zang piti, nɛɛ ri ti zi ruu ɓɔɔ nizang.
54002005	Laa ɓi gbete kɔ nwani, a zang ɓɔɔ shɛ̃ɛ ka teteng Laa nɛɛ zang piti ɓi doo gbete kɔ. Zang keɓe wukɔ Yeesɔ Kirisi.
54002006	Wukɔ a yuu ɓiɓɛ, nɛɛ tɔ̀ɔ, wu ta yuu shɔnzang nandon. A yuu ɓiɓɛ teetee ka laa ɓɔɔ bɛɛ Laa kasɛ nɛɛ wu ta yuu zang piti kagn ɓɛɛ.
54002007	Ka ruu nɔngkɔ, Laa shing m, zang ɓɔɔ palɛ shoonang ɓɛɛ. Nɛɛ n kɔ̀ɔ zang ɓɔɔ ri zang Isirela kpang Ruu Tɔ̃ɔ Laa, n ti tusu ri danggn shinang ɓɔɔ nizang ɓɛɛ. N kɔɔ ruu ɓɔɔ nizang kɔ nwani. N suu wu sè'e kpang.
54002008	N kasɛ zang varɛ, ri nɛɛ gaa Laa ka nɔng piti ɓɔɔ zang kpalɛ yuu zang gaa Laa ɓɛɛ, ri tuu naa ɓarɛ ka lapa. Yeti ɓarɛ wu lasɛ katɔ kpang, ri ti p'alɛ̀ naa ri laa nyaa nɛɛ zɔɔ kpang.
54002009	N kasɛ zang soro ri hãa fɔ̃ɔrɔ ɓɔɔ waasɛ̃ ɓɛɛ, ka ruu yusɛ̃ɛ, tɔ̀ɔ, ri yiti yuu ɓarɛ kaa tɔ̃ɔ. Ri gb'arɛ̀ bii wu nɛɛ yuu ɓɔɔ ri ti ka zɔ̃ngzɔ̃ng ɓɛɛ kpang. Wu ti nɛɛ laa shoo, nɛɛ vuu turu ɓɔɔ zang palɛ nɛɛ zinariya ɓɛɛ kpang. Wu ti nɛɛ fɔ̃ɔrɔ ɓɔɔ shaa nyaa dɔli ɓɛɛ kpang.
54002010	Ri gb'ar'ɛ bii nɛɛ shoonang tɔ̃ɔ ɓɔɔ ri palɛ ɓɛɛ, ɓɔɔ daa naa ɓɔɔ zang ɓɔɔ ri dũng Laa, ri palɛ tɔ ɓɛɛ.
54002011	Zang soro wu kpɛ̃ɛrɛ vuu nɛɛ nwiiri. Wu tuu yuu ɓiɓɛ kpang.
54002012	N kasɛ kpang, zang soro ɓɔɔ wu tusu zang varɛ vuu kpang. Zang soro wu ti nwàng zang bang ka yuu zang varɛ kpang. Wu nwang ɓi nɛɛ nwiiri ka nɔng ɓɔɔ zang kp'alɛ̀ zɔɔ zang bang Laa ɓɛɛ.
54002013	Ka ruu ɓɔɔ, Laa mãa Adamu kɔ shɔɔnang, a naa mãa Hawawu ɓɛɛ.
54002014	A zang ti nwaarɛ wu Adamu kpang. Zang nwaarɛ ɓi Hawawu, a ɓa nyaa ɓɔɔ Laa dang ɓɛɛ.
54002015	A zang soro naa ta yuu ɓiɓɛ ɓi kaa jaa ɓɔɔ wu yi ɓɛɛ. Nɛɛ yaa danggn ɓɔɔ wu shing ka bii Yeesɔ kpang, nɛɛ ti kasɛ ruu zang katɔ, nɛɛ ti palɛ shi kpang kpang, nɛɛ ti yiti yuu ɓiɓɛ waasɛ̃ ɓɛɛ.
54003001	Ruu keɓe nizang kɔ nwani, zang ɓɔɔ nɛɛ kasɛ nɛɛ wu nwang zang bang zang ɓɔɔ ri dũng Laa, kasɛ ɓi shoonang ɓɔɔ tɔ̃ɔ kɔ.
54003002	Zang bang zang ɓɔɔ ri dũng Laa, wu nwang ɓi zang ɓɔɔ shi kpang kagn bii ɓiɓɛ kpang ɓɛɛ, wu gee soro gbete kɔ nwani. Wu zang ɓɔɔ yeti ɓiɓɛ lasɛ pati kpang, zang ɓɔɔ yiti yuu ɓiɓɛ waasɛ̃ ɓɛɛ. Zang ɓɔɔ zang seng wu katɔ ɓɛɛ. Zang ɓɔɔ ta zang zanti ka gãa ɓiɓɛ waasɛ̃ ɓɛɛ, ti zunung naa ɓɔɔ wu tusu zang vuu katɔ.
54003003	Wu zang ɓɔɔ ɓoo saa kpang, wu zang ɓɔɔ gnvɔ ka yeti ɓiɓɛ dɔli kpang, gàa nyaa kpang, ti haa nyaa kpang. Wu ti zang ɓɔɔ kasɛ ruu saka dɔli kpang.
54003004	Wu yiti zang ɓɔɔ ri ka gãa ɓiɓɛ waasɛ̃, wu shing wujɛ ɓiɓɛ, ri ɓaa shoo ka nyaa ɓiɓɛ, ri ti seng wu katɔ.
54003005	Ka ruu ɓɔɔ, naa zang ɓɔɔ zunung ɓɔɔ wu yiti zang ka gãa ɓiɓɛ kpang, palɛ biya, wu yiti zang ɓɔɔ ri dũng Laa viya?
54003006	Wu ti zang ɓɔɔ shing danggn ka bii Laa diki bee gn kpang, kpang. Ka ruu ɓɔɔ, nɛ̀'ɛ tuu yuu ɓiɓɛ dɔli, zang nɛ̀'ɛ dɔng wu ruu naa ɓɔɔ zang dɔng Sheetang ɓɛɛ.
54003007	Wu ti nwang zang ɓɔɔ, zang ɓɔɔ ri dñ̀ng Laa kpang, ri seng wu katɔ ɓɛɛ. Naa nɔngkɔ kpang, zang palɛ wu vuu yusɛ̃ɛ, ti palɛ vuu shi kpang ɓɔɔ Sheetang kasɛ ɓɛɛ.
54003008	Zang ɓɔɔ ri yi zang naa ka shoonang ka Gãa Laa, ri nwang nwannang ɓɔɔ tɔ̃ɔ ɓɛɛ. Ri ti nwang zang ɓɔɔ ta nyaa ziti kpang. Ri ti ɓoo saa kpang, ri ti zang ɓɔɔ ri shing jìng ka saka kãanang kpang.
54003009	Ri ti yiti ruu nizang keɓe ɓɔɔ Laa nwangsɛ ka yuu danggn ɓɔɔ zang ɓɔɔ dũng wu ri shingnɛ, ri yaa gn naa kpang.
54003010	Zang gã̀sɛ̀ ri ka gbongkarɛ. Ri nɛɛ shaa vuu ɓɔɔ zang gãsɛ ri kagn keɓe tɔ, tɔ̀ɔ, zang a ri naa shoonang palɛnang kati.
54003011	Zang soro ɓarɛ ri nwang nwannang ɓɔɔ tɔ̃ɔ ɓɛɛ. Ri ràng zang kpang. Ri nwàng wu zang ɓɔɔ yeti ɓarɛ lasɛ pati kpang. Ri nwang zang ɓɔɔ zang shing gn katɔ ka bii ɓarɛ ɓɛɛ.
54003012	Zang ɓɔɔ ri yi zang naa ka shoonang ka Gãa Laa, zang ɓu wu gee soro gbete. Ri yiti wujɛ ɓarɛ nɛɛ zang ɓɔɔ ka gãa ɓarɛ ɓɛɛ waasɛ̃.
54003013	Zang ɓɔɔ ri yi zang naa ka shoonang ka Gãa Laa, ɓɔɔ ri palɛ shoonang ɓarɛ waasɛ̃, zang a ri bannang katɔ. Ri zunung ɓɔɔ ri rang ruu ka yuu danggn ɓɔɔ ri shing ka bii Yeesɔ Kirisi katɔ, nyaa zàa ri kpang.
54003014	Ka wee n bee mɔɔ labeenang keɓe ɓee, n shing gn daanang ka bii ɓaaɓɛ kãntang.
54003015	Vuu ɓɔɔ nɛɛ suu m kãng anang, labeenang keɓe, wu kɔ̀ɔ mɔɔ naa ɓɔɔ zang ri nwang ka yeti Gãa Laa ɓɛɛ. Gãa Laa keɓe, ɓi wukɔ zang ɓɔɔ ri dũng Laa ɓɛɛ. Laa ɓɔɔ nwang ɓi ningkãari dondong ɓɛɛ. Zang keɓe, kaa rikɔ doo gãa nɛɛ vuu ɓɔɔ yiti ruu ɓɔɔ nizang ɓɛɛ.
54003016	Ruu nizang ɓɔɔ Laa nwangsɛ ka yuu gbalang ɓiɓɛ kɔ ruu dũng ɓee, bang dɔli. Wu vuu ɓɔɔ zang laa nyaa ɓiɓɛ kpang. Yeesɔ tuu bii shɔnzang a nɔng ka koo. Suru Laa tusu nɛɛ wu ɓi zang ɓɔɔ shi kpang ka bii ɓiɓɛ kpang ɓɛɛ. Zang nyaa shoonang Laa ɓɔɔ ri ka lapa, ri zi wu nɛɛ jìng ɓarɛ. Zang ri kɔɔ ruu ɓiɓɛ ka koo piti. A zang dɔli ka koo ri shing danggn tɔ ka bii ɓiɓɛ. Zang tuu wu tɔ, zang daa nɛɛ wu ka lapa, ka tìng Laa.
54004001	Suru kɔɔ tɔ faarik nɛɛ, diki a ditɔ, zang ɓɔɔ ri naa yaa danggn ɓɔɔ ri shing ka bii Laa ɓɛɛ. Ri naa ɓaa shoo ka nyaa rɛɛ suru shi kpang ɓɔɔ nwaarɛ zang ɓɛɛ. Ri naa dũng vuu ɓɔɔ suru shi kpang ri tusu ɓɛɛ.
54004002	Ɓi zang sè'e ɓɔɔ ri nwaarɛ zang, nɛɛ vuu palɛnang kɔ ri tusu zang zɔ̃ng vuu keɓe. Zang keɓe ri rɛ̃rɛ ɓarɛ ka vuu ɓɔɔ Sheetang kasɛ ɓɛɛ.
54004003	Zang ɓɔɔ ri kpɛ̃ɛrɛ zang nɛɛ, soro geenang shi kpang. Nɛɛ vuu shaanang ɓɔɔ kagn, ri ti shaa kpang. Vuu shaanang ɓɔɔ Laa mãarɛ, nɛɛ tɔɔ zang ɓɔɔ ri dũng wu, ɓɔɔ ri ti zi ruu ɓɔɔ nizang tɔ, ri tarɛ ri ti zãa wu kati ɓɛɛ.
54004004	Vuu ɓɔɔ Laa mãa piti ɓi tɔ̃ɔ, n'ɔɔ bɛ̃ɛ vuu ɓɔɔ kpang. Nɔɔ ta vuu piti, nɔɔ zãa wu.
54004005	Ka ruu ɓɔɔ, vuu shaanang piti, ɓi ruu Laa shingnɛ wu nwang tɔ̃ɔ, a ɓɔɔ kaa Laa ɓɔɔ ruu gàa ka nɔng shaanang ɓɛɛ.
54004006	Naa mɔɔ kɔɔ rɛɛ ɓaazung, ɓɔɔ ri dũng doo Laa kɔ ruu keɓe diki diki, mɔɔ nwang zang shoonang tɔ̃ɔ ɓɔ̀'ɔ Yeesɔ Kirisi. Mɔɔ ti alɛ ɓaa suru bii ɓaaɓɛ ruu nizang ɓɔɔ zang kɔ̀'ɔ ka yuu danggn shinnang, nɛɛ vuu ɓɔɔ zang tùsù mɔɔ, a mɔɔ yiti gbãnggbãng ɓɛɛ.
54004007	Yaa gbalang ruu gbãagbãa ɓɔɔ daa naa kɔɔrɔnang kpang kaɓa katɔ. Mɔɔ kãa ɓaa gbalang ɓɔɔ mɔɔ nwang zang ɓɔɔ dũng Laa nizang.
54004008	Pìirinang ɓi tɔ̃ɔ, ka ruu ɓɔɔ, shing bii ɓaaɓɛ lakɛ katɔ ɓɛɛ. Naa mɔɔ kpɛ̃ɛrɛ yuu ɓaaɓɛ vuu Suru Laa, nwang mɔɔ tɔ̃ɔ, ka gbalang naa bm bm. Nwǎng mɔɔ tɔ̃ɔ ka nwannang ɓuru kãntang keɓe, ti naa nwàng mɔɔ tɔ̃ɔ ka ɓɔɔ koo naa waa nyaa ɓɛɛ.
54004009	Ruu keɓe nizang kɔ nwani, ti daa naa ɓɔɔ zang piti tarɛ ri shing danggn gn tɔ.
54004010	Ka ruu nɔngkɔ, rùu palɛ shoonang, a ruu ti takɛ bii, ka ruu ɓɔɔ, ruu shing danggn ka bii Laa ɓɔɔ ningkãari, ɓɔɔ wukɔ ta yuu zang piti ɓɛɛ. T'a yuu zang ɓɔɔ ri shing danggn tɔ kɔ gbãnggbãng.
54004011	Kɔɔ ri ruu keɓe, mɔɔ ti tusu ri vuu keɓe diki diki.
54004012	Mɔɔ yaa zang ɓɔɔ wu risi mɔɔ naa vìi, ka ruu ɓɔɔ, mɔɔ doo jasang ɓɛɛ kpang. Nwang ɓaa zang ɓɔɔ, zang ɓɔɔ ri dũng Laa ri kpɛ̃ɛr'ɛ vuu ka bii ɓaaɓɛ ɓɛɛ. Ri kpɛ̃ɛrɛ vuu ka yee ɓɔɔ mɔɔ rang ɓɛɛ, nɛɛ vuu ɓɔɔ mɔɔ palɛ, nɛɛ naa ɓɔɔ mɔɔ kasɛ zang ɓɛɛ, ka danggn ɓɔɔ mɔɔ shing ɓɛɛ, a ɓɔɔ kaa nwannang tɔ̃ɔ ɓaaɓɛ.
54004013	A yuu ɓaaɓɛ ka nɔng ɓɔɔ mɔɔ kpalɛ zang yuu, mɔɔ gã ri labeenang Laa ɓɛɛ, mɔɔ kɔ̀ɔrɔ̀ zang ruu Laa, mɔɔ ti tusu zang ɓɔɔ ri dũng Laa vuu. N a nɛɛ mani.
54004014	Palɛ shoonang nɛɛ vuu ɓɔɔ Suru Laa a mɔɔ ɓɛɛ, mɔɔ yaa kpang. Ɓɔɔ wu a mɔɔ ka ɓɔɔ zang nyaa shoonang ri rang yee, a zang bang Gãa Laa ri shìng mɔɔ naa ka yuu ɓɛɛ.
54004015	Palɛ vuu keɓe, mɔɔ shing yuu ɓaaɓɛ kagn gbãnggbãng, tɔɔ zang piti ri zi naa ɓɔɔ mɔɔ daa nɛɛ tìng kati.
54004016	Gãng jìng ka yuu ɓaaɓɛ, mɔɔ ti gãng jìng, ka vuu ɓɔɔ, mɔɔ tusu ɓɛɛ. Palɛ rɛɛ vuu keɓe diki diki. Ka ruu ɓɔɔ, mɔɔ nɛɛ palɛ tɔ, mɔɔ ta yuu ɓaaɓɛ nɛɛ ɓɔɔ zang ɓɔɔ ri tãa vuu ɓɔɔ mɔɔ kɔɔ ɓɛɛ katɔ ɓɛɛ.
54005001	Mɔɔ mangkɛ zang bang kpang. Rang wu yee naa ɓɔɔ mɔɔ rang daa ɓaaɓɛ ɓɛɛ. Palɛ rɛɛ jasang naa ɓɔɔ mɔɔ palɛ rɛɛ jaanaa ɓaaɓɛ ɓɔɔ wujaa ɓɛɛ.
54005002	Palɛ zang soro ɓɔɔ ri bang tɔ naa ɓɔɔ mɔɔ palɛ nà'a ɓaaɓɛ ɓɛɛ. Mɔɔ ti palɛ rɛɛ wujɛ soro naa ɓaanaa. Mɔɔ seng ri katɔ.
54005003	Seng rɛɛ suvɔ ɓɔɔ zang ɓɔɔ yǐ ri naa ka bii kpang tingkiring ɓɛɛ.
54005004	Suvɔ ɓɔɔ wujɛ ɓiɓɛ nɛɛ wujɛ wujɛ ɓiɓɛ kagn, wujɛ keɓe ri kpɛ̃ɛrɛ naa ɓɔɔ ri gaayu shoonang Laa palɛnang, ka ɓɔɔ ri palɛ zang ɓɔɔ yi ri shoonang ɓɛɛ. Ka gbalang keɓe, ri wà'a rɛɛ zang ɓɔɔ yi ri, nɛɛ rɛɛ dabang ɓarɛ pãng, vuu ɓɔɔ ri pàlɛ̀ ri ɓɛɛ. Ka ruu ɓɔɔ vuu ɓɔɔ naa weɓe Laa kasɛ wukɔ ɓɛɛ.
54005005	Suvɔ ɓɔɔ ɓi ka bm, zang ɓɔɔ gãng jìng ka wu kpang shing gn ɓi kaa bii Laa. Gaa Laa nɛɛ zìi nɛɛ laagɛ̃, nɛɛ Laa wu yi wu naa ka bii.
54005006	A suvɔ ɓɔɔ nɛɛ shing jìng ka tìnang tãanang, naa nwang doo ningkãari, suru ɓiɓɛ vɔ ɓi tɔ.
54005007	Kɔɔ ri vuu keɓe, tɔ̀ɔ, zang ɓɔɔ wu tɔɔ kaa takpang nɛɛ ri palɛ vuu shi kpang tɔ kpang.
54005008	Zang ɓɔɔ nɛɛ gãng jìng ka zang ɓiɓɛ kpang, nɛɛ gãng jìng ka zang ɓɔɔ ri ka yeti gãa ɓiɓɛ kɔ gbãnggbãng kpang. Zang keɓe bɛ̃ɛ danggn ɓɔɔ ruu shing ka bii Laa tɔ. Ɓa zang ɓɔɔ dũng Laa kpang kaa tɔ.
54005009	Suvɔ ɓɔɔ s'aa ɓiɓɛ nɛɛ ɓa laa taati gn kpang nɛɛ ti gee varɛ dòo d'oo gbete kɔ nwani kpang, mɔɔ bèe nung ɓiɓɛ ka yeti labeenang ɓɔɔ mɔɔ b'ee nung rɛɛ suvɔ kpang.
54005010	Nɛɛ ti suvɔ ɓɔɔ zang zi wu tɔ nɛɛ shoonang tɔ̃ɔ palɛnang ɓɛɛ. Nɛɛ ti gãng jìng ka wujɛ ɓiɓɛ waasɛ̃ ɓɛɛ. Nɛɛ t'a zang zanti katɔ ɓɛɛ, nɛɛ ti p'alɛ̀ zang ɓɔɔ ri dũng doo Laa kɔ vuu, tuu yuu ɓiɓɛ kpang ɓɛɛ. Nɛɛ ti yi zang ɓɔɔ ri dang jìng naa ka bii ɓɛɛ, nɛɛ ti shing yuu ɓiɓɛ nɛɛ wu palɛ tɔ̃ɔ ka zɔ̃ngzɔ̃ng ɓɛɛ. Mɔɔ bee nung ɓiɓɛ.
54005011	Mɔɔ bèe nung suvɔ ɓɔɔ ri doo jasang ka labeenang ɓɔɔ mɔɔ beere nung rɛɛ suvɔ ɓɔɔ zang ɓɔɔ ri dũng Laa ri gãng jìng ka ri ɓɛɛ kpang. Ka ruu ɓɔɔ, naa bii ɓarɛ seepaa, ri kàs'ɛ nɛɛ ri gee ɓarɛ kaa varɛ. Ri naa y'aa nyaa ɓɔɔ ri a Yeesɔ Kirisi kaa tɔ ɓɛɛ.
54005012	Ka ruu nɔngkɔ, Laa d'ɔng ri ruu kaa tɔ, ka ruu ɓɔɔ, ri yaa nyaa ɓɔɔ bɛɛ ri a Yeesɔ Kirisi tɔ ɓɛɛ.
54005013	Naa ti nɔngkɔ kpang, ri si kaa rang, ri kɔng kaa bii ɓɔɔ ri rakɛ ka gãa gãa ɓɛɛ. Bɛɛ ri gaa kaa yuu zang rannang, ri ti ràngk'ɛ yee kaa yuu vuu ɓɔɔ ruu ɓarɛ hãa kagn kpang ɓɛɛ.
54005014	N kasɛ suvɔ ɓɔɔ ri doo jasang, ri gee varɛ, ri yi jaa. Ri gãng jìng ka gãa ɓarɛ, tɔ̀ɔ, ruu yàa zang ɓɔɔ ri shing jìng nɛɛ ruu kpang gbalang kaa tɔ̀'ɔ, ri rang yee shi kpang ka yuu ɓuru kpang.
54005015	Ka ruu ɓɔɔ, suvɔ ɓɔɔ ri yaa gbalang Laa tɔ, ri dũng ɓarɛ kaa sheetang ɓɛɛ.
54005016	Naa jaa soro ɓɔɔ dũng Laa, a zang ɓiɓɛ kagn ri suvɔ, wu gãng jìng ka ri. Wu tɔ̀'ɔ kpang nɛɛ zang ɓɔɔ ri dũng Laa ri gãng jìng ka ri kpang. Zang ɓɔɔ ri dũng Laa ri gãng jìng ɓarɛ kaa suvɔ ɓɔɔ zang ɓɔɔ yi ri naa ka bii kpang ɓɛɛ.
54005017	Zang bang ɓɔɔ ri gãng jìng ka zang ɓɔɔ ri dũng Laa ɓɛɛ. Ri nɛɛ palɛ shoonang tɔ̃ɔ, zang shu ri saka tìng ziti. Zang ɓɔɔ shoonang ɓarɛ ɓi ruu Laa kɔɔrɔnang nɛɛ vuu tusunang, zang wu shu rikɔ nɔngkɔ gbãnggbãng.
54005018	Zang bee ka yeti labeenang Laa nɛɛ, “Mɔɔ mã nyaa vuu vaa ka làa ɓɔɔ pàl'ɛ mɔɔ shoonang ka jaa ɓaaɓɛ kpang.” A zang ti kɔɔ ɓɔɔ nɛɛ, “Mɔɔ shu zang ɓɔɔ pàlɛ̀ mɔɔ shoonang, saka ɓiɓɛ katɔ.”
54005019	Naa zang tɔɔ zang bang ɓɔɔ palɛ vuu shi kpang. Zang ɓɔɔ ri naa kɔɔ mɔɔ, ri nɛɛ ɓa ziti katɔ kpang, mɔɔ ɓaa shoo ka nyaa ɓarɛ kpang.
54005020	Zang ɓɔɔ ri nɛɛ palɛ vuu shi kpang, mangkɛ ri ka jìng zang piti. Tɔ̀ɔ, zang nimbang ri kaa vɔrɔ kati.
54005021	N gaa mɔɔ nɛɛ nung Laa, nɛɛ ɓɔɔ Yeesɔ Kirisi nɛɛ rɛɛ zang nyaa shoonang Laa ɓɔɔ ka lapa ɓɔɔ Laa shɛ̃ɛrɛ ri katɔ ɓɛɛ. N kɔɔ mɔɔ, mɔɔ dñ̀ng nyaa kɔ n dang mɔɔ ɓee. Ka vuu ɓɔɔ mɔɔ palɛ nandon, mɔɔ shɛ̃ɛrɛ zang katɔ kpang, mɔɔ p'alɛ̀ vuu gn dang gbete kpang.
54005022	Mɔɔ laabii ka nɔng ɓɔɔ mɔɔ shing naa ɓaaɓɛ, ka yuu zang ɓɔɔ ri tɔɔ, ri palɛ shoonang Laa ɓɛɛ kpang. Mɔɔ yi naa ɓaaɓɛ ka vuu shi kpang ɓɔɔ zang ɓɔɔgn ri palɛ kpang. Nwang ɓaa nwannang tɔ̃ɔ.
54005023	Mɔɔ ɓoo mii tɔ̀'ɔ waati kpang, lu sàa kagn tɔkɔlɔng ka ruu yeti ɓɔɔ kpãa mɔɔ, nɛɛ kɔnang diki diki ɓɛɛ.
54005024	Vuu shi kpang zang ɓɔɔ tusu bii tantɛnang, bɛɛ zang kɔɔ gn kpang nɛɛ ri palɛ vuu shi kpang tɔ kpang. Vuu shi kpang zang ɓɔɔ tusu bii pati kpang, tusu bii ɓi nɛɛ knti.
54005025	Vuu tɔ̃ɔ ɓɔɔ zang palɛ ɓɛɛ, ɓi doo nɔngkɔ, ɓɔɔ kpãa zinang kpang. Ɓɔɔ zang zi kãntang kpang, w'aasɛ̀ bii dondong kpang
54006001	Mɔɔ nɛɛ jaafoo, mɔɔ zì dabang gãa ɓaaɓɛ, naa zang ɓɔɔ daa naa ɓɔɔ mɔɔ a wu bannang katɔ ɓɛɛ. Tɔ̀ɔ, zang ɓɔɔ wu rang yee shi kpang kaa tɔ̀'ɔ yuu Laa nɛɛ yuu vuu kɔ ruu tusu zang ɓɛɛ kpang.
54006002	Ka teteng manɛ ɓɔɔ nɔɔ jaafoo ɓɛɛ, dabang gãa zang ɓɔɔ nɛɛ dũng Laa, nɔɔ risi ri naa vìi, ka ruu ɓɔɔ, ri dũng doo Laa kɔ ɓɛɛ kpang. Nɔ̀ɔ pàlɛ̀ ri shoonang gbãnggbãng kɔ jong. Ka ruu ɓɔɔ, dabang gãa manɛ ri ɓarɛ doo zang ɓɔɔ ri dũng doo Laa kɔ, a nɔɔ ti kasɛ ri manɛ katɔ ɓɛɛ. Tusu zang vuu keɓe, mɔɔ ti kɔɔ ri nɛɛ ri palɛ nɔngkɔ.
54006003	zang ɓɔɔ nɛɛ tusu vuu ɓɔɔgn ɓɔɔ daa gbete nɛɛ ruu ɓɔɔ nizang ɓɔɔ Kpanti ɓuru Yeesɔ Kirisi nɛɛ vuu ɓɔɔ ruu tusu ka yuu gbalang Laa kɔ ruu dũng ɓɛɛ kpang.
54006004	Zang keɓe ɓi jìng lakɛnang yee wu, zi vuu ɓɔɔ ɓi kpang. Kasɛ ɓi ruu nyaa laanang ka yuu ruu nɛɛ nyaa ɓɔɔ zang haa dɔli ɓɛɛ. Sh'ing zang ri kaa sũnyaa, ri basɛ zɔɔ, ri rang yee shi kpang ka yuu zɔɔ, ri dãa zɔɔ, ri rɛ̃rɛ vuu shi kpang ka yuu zɔɔ,
54006005	a ri hãa nyaa diki diki. Zang keɓe, yeti ɓarɛ zunung rɛ̃rɛnang tɔ̃ɔ kpang, ri ti zi ruu ɓɔɔ nizang ɓarɛ kpang. Zang keɓe, ri kɔɔ ɓarɛ nɛɛ gbalang Laa ɓi gbalang ɓɔɔ zang walɛ saka kagn ɓɛɛ.
54006006	Gbalang Laa shing zang katɔ zang walɛ vuu naa. Zang keɓe, vuu ɓɔɔ ka naa ɓiɓɛ nɛɛ dàa wu katɔ ɓɛɛ.
54006007	Ruu à nɛɛ vuu ɓɔɔ ka naa ka koo keɓe kpang. Ruu ti tuu vuu ɓɔɔ ka naa ka diki ɓɔɔ ruu yaa koo keɓe kpang.
54006008	Ka ruu nɔngkɔ, vuu shaanang nɛɛ fɔ̃ɔrɔ ɓuru nɛɛ kagn, ri daa ruu katɔ.
54006009	zang ɓɔɔ nɛɛ tɔɔ ri kasɛ ɓarɛ vuu naa, sheetang gãsɛ ri katɔ. Wu shing ri ri palɛ vuu shoko nɛɛ vuu ɓɔɔ lasɛ ri katɔ, ɓɔɔ ri kàsɛ̀ ka yeti ɓarɛ ɓɛɛ. Vuu keɓe kɔ ri shing zang zang wu shaarɛ dɔ̃ɔ gbete.
54006010	Kasɛnang saka wu kɔ dìiri vuu shi kpang nandon. Zang ɓɔɔ ri làabii walɛnang, ri yaa gbalang danggn ɓɔɔ ruu shing ka bii Laa tɔ. A ri atɛ yuu ɓarɛ yeti lasɛnang ɓɔɔ kɔ̀ng dɔli tɔ.
54006011	A ɓɔɔ ɓaaɓɛ Timoti, ɓɔɔ mɔɔ ɓaa zang Laa ɓɛɛ, yaa vuu keɓe ɓaa nandon. Kãa ɓaa gbalang ɓɔɔ mɔɔ nwang zang tɔ̃ɔ ka tìng Laa ɓɛɛ diki diki, zang ɓɔɔ dũng Laa nizang ɓɛɛ, zang ɓɔɔ shing danggn ka bii Laa ɓɛɛ, zang ɓɔɔ kasɛ zang katɔ ɓɛɛ, zang ɓɔɔ mã danggn dɔli ɓɛɛ, a ɓɔɔ zang ɓɔɔ pàl'ɛ zang tɔ̃ɔ ɓɛɛ.
54006012	Ìi yuu kagn ka gbalang danggn kɔ ruu shing ɓee. Yiti suru bii ɓɔɔ waa nyaa kpang ɓɔɔ mɔɔ walɛ tɔ ɓɛɛ gbãnggbãng. Wee suru bii ɓɔɔ Laa ɓaa mɔɔ nyaa ka ruu ɓiɓɛ kɔ, ka ɓɔɔ mɔɔ kasɛ nyaa ka shoo zang dɔli nɛɛ mɔɔ shing danggn tɔ ka bii Yeesɔ Kirisi ɓɛɛ.
54006013	Ka tìng Laa ɓɔɔ a vuu piti suru bii ɓɛɛ, a ɓɔɔ ka tìng Yeesɔ Kirisi ɓɔɔ kɔ̀ɔ ruu ka yuu danggn ɓɔɔ wu shingnɛ ka tìng kpanti Bilatu ɓɛɛ, n kɔɔ mɔɔ,
54006014	dũng nyaa ɓɔɔ zang dang mɔɔ ɓɛɛ nandon, tɔ̀ɔ, zang ɓɔɔ wu kɔɔ kaa tɔ̀'ɔ nɛɛ mɔɔ p'al'ɛ vuu shi kpang tɔ kpang, diki ɓɔɔ Yeesɔ Kirisi nwang nyaa kagn wu a nɛɛ mani.
54006015	Yeesɔ Kirisi naa nwang nyaa ka diki ɓɔɔ Laa shing ɓɛɛ. Laa ɓɔɔ zang piti dɔɔ wu, wukɔ roo kpanti gbete. Wukɔ Kpanti ka yuu rɛɛ kpanti nandon. Wukɔ dabang gãa rɛɛ dabang gãa.
54006016	Wukɔ vɔ ɓi kpang gbete. Nwàng ɓi ka nɔng ɓɔɔ yakɛ ɓi katɔ, ɓɔɔ zang ɓɔɔ zunung daanang ka bii ɓiɓɛ kpang ɓɛɛ. Zang ɓɔɔ zi wu gngn kpang. Zang ɓɔɔ ti zi wu kagn kpang. Zang wu b'ang wu diki diki, naa vuu palɛnang wu nwang ɓɔɔ ɓiɓɛ dondong, Nɔngkɔ.
54006017	Kɔɔ zang ɓɔɔ ri zang ying ka koo keɓe ri tuu yuu ɓarɛ kpang. Ri shing gn ka vuu naa ɓɔɔ nwang dondong kpang, ɓɔɔ naa weɓe kpang. Ri shing gn ka bii Laa ɓɔɔ a ruu vuu piti, ka diki kpang, nɛɛ tɔ̀ɔ, ruu tãa tìnang nɛɛ mani ɓɛɛ.
54006018	Kɔɔ ri nɛɛ ri palɛ vuu ɓɔɔ tɔ̃ɔ ɓɛɛ. Ri nwang zang ying nɛɛ vuu tɔ̃ɔ ɓɔɔ ri palɛ ɓɛɛ. Ri mung naa kpang, ri a zang vuu, ri basɛ vuu ɓarɛ katɔ nɛɛ zang ɓɔɔ ɓɔ̀'ɔ ɓarɛ kagn kpang.
54006019	Naa ri palɛ naa weɓe, ri kpàl'ɛ yuu ɓarɛ, vuu ɓɔɔ ri lò'o ɓarɛ doo vuu ɓɔɔ naa yi ri naa ka bii ka tìng ɓɛɛ. Tɔ̀ɔ, ri walɛ suru bii ɓɔɔ nizang ɓɛɛ kati.
54006020	Timoti, gãng jìng ka vuu ɓɔɔ Laa a mɔɔ ka naa ɓɛɛ waasɛ̃. Mɔɔ ɓaa shoo ka yee sãnsãnrãng ɓɔɔ zang rangkɛ kpang, mɔɔ ti laa nyaa ka yuu vuu ɓɔɔ zang suu sè'e nɛɛ wukɔ “zũnang” ɓɛɛ kpang.
54006021	Zang ɓɔɔ ri y'aa danggn kɔ ri shing ka bii Laa ɓee tɔ, ka ruu ɓɔɔ, ri ɓaa shoo ka yee ɓɔɔ naa weɓe ɓɛɛ. N gaa Laa, wu p'alɛ̀ nɔɔ tɔ̃ɔ nandon.
55001001	Labeenang keɓe a nɛɛ bii mɛɛ Bulu, zang shoonang Yeesɔ Kirisi, ka ruu ɓɔɔ, Laa kasɛ nɛɛ n nwang zang shoonang ɓiɓɛ ɓɛɛ. Laa tɔɔ, n kɔɔ zang ruu, ka yuu suru bii ɓɔɔ wu a ruu nyaa nɛɛ wu naa a ruu ɓɛɛ. Suru bii keɓe, ɓɔɔ ɓuru, ka ruu ɓɔɔ, ruu ɓakɛ zɔɔ tɔ nɛɛ Yeesɔ Kirisi ɓɛɛ.
55001002	N bee mɔkɔ Timoti jaa mɛɛ, ɓɔɔ n kasɛ mɔɔ dɔli ɓɛɛ. N gaa Laa ɓɔɔ wukɔ Daa ɓuru nɛɛ Kpanti ɓuru Yeesɔ Kirisi, gn ɓaaɓɛ wu kɔng ri katɔ, ri palɛ mɔɔ tɔ̃ɔ, ri ti shingnɛ mɔɔ nwang waasɛ̃.
55001003	N zãa Laa ɓɔɔ n pàl'ɛ wu shoonang nɛɛ yeti gbete tɔ, naa ɓɔɔ rɛɛ dabang mɛɛ ri p'al'ɛ ɓɛɛ. N zãa wu ka ɓɔɔ, n gaa wu nɛɛ laagɛ̃ nɛɛ zìi n ɓaa nung ɓaaɓɛ kagn diki diki ɓɛɛ.
55001004	N nɛɛ kpaa danggn miiri ɓɔɔ mɔɔ tɛ̃ɛ tɔ, n kasɛ n zi jìng ɓaaɓɛ, tɔ̀ɔ, n tãa tìnang kaa gbãnggbãng.
55001005	Danggn ɓɔɔ mɔɔ shing gbãnggbãng, ning m kpang, naa ɓɔɔ nabang ɓaaɓɛ Looyi nɛɛ naaɓɛ Yunis, ri shing ɓɛɛ. N ti zi zɔ̃ng danggn shinnang keɓe kagn yeti ɓaaɓɛ.
55001006	Ka ruu nɔngkɔ, n kpà'a mɔɔ danggn, mɔɔ palɛ shoonang nɛɛ vuu ɓɔɔ Laa a mɔɔ ka ɓɔɔ n shìng mɔɔ naa ka yuu ɓɛɛ.
55001007	Ka ruu ɓɔɔ, Suru ɓɔɔ Laa a ruu, ɓi ɓɔɔ shing ruu, ruu tuuru yusɛ̃ɛ kpang ɓɛɛ. Suru Laa keɓe, shing ruu ruu shii ɓuru nɛɛ kaka kɔ jong, ruu kasɛ ruu zang, ruu ti yiti yuu ɓuru waasɛ̃.
55001008	Ka ruu nɔngkɔ, yusɛ̃ɛ wu tuu mɔɔ ka nɔng ɓɔɔ mɔɔ kɔɔ ruu ka yuu Kpanti ɓuru Yeesɔ kpang. Yusɛ̃ɛ wu ti tuu mɔɔ ka yuu mɛɛ ɓɔɔ zang mã m ka sãa ka ruu Kirisi ɓɛɛ kpang. Dang jìng jong ka ruu Ruu Tɔ̃ɔ Laa, naa ɓɔɔ n dang ɓɛɛ, nɛɛ kaka ɓɔɔ Laa a mɔɔ ɓɛɛ.
55001009	Wukɔ ɓàa ruu nyaa, a tà yuu ɓuru, nɛɛ ruu nwang nwannang tɔ̃ɔ. Wu ka ruu vuu ɓɔɔ ruu p'alɛ̀ ɓɛɛ kpang, ɓi ka ruu tɔ̃ɔ ɓɔɔ wu mang ka yeti ɓiɓɛ ɓɛɛ. Laa pàlɛ̀ ruu tɔ̃ɔ ɓiɓɛ nɛɛ bii Yeesɔ Kirisi bɛɛ zang mãa koo gn kpang.
55001010	A kãntang keɓe naa nwàngsɛ̀ rùu tɔ̃ɔ ɓiɓɛ kaa nɛɛ anang Yeesɔ Kirisi, zang ɓɔɔ wukɔ ta yuu ɓuru ɓɛɛ. Yeesɔ Kirisi ɓɔɔ wukɔ ɓa kaka vɔrɔ, a nwangsɛ ruu suru bii nɛɛ nwannang ɓɔɔ gbinggbing ɓɛɛ, ka gbalang Ruu Tɔ̃ɔ Laa.
55001011	Laa zɔ̃ng m nɛɛ n nwang zang shoonang Yeesɔ, n tusu zang vuu, a n ti kɔ̀ɔ zang Ruu Tɔ̃ɔ Laa.
55001012	N dang jìng ka ruu rɛɛ vuu keɓe kɔ. A n yaa gn naa m gn kpang tingkiring, ka ruu ɓɔɔ, n zi zang ɓɔɔ n shing danggn ka bii ɓiɓɛ tɔ ɓɛɛ. A n ti zi m tɔ nɛɛ, zunung ɓɔɔ wu yìt'i m vuu ɓɔɔ wu a m ka naa tɔ, diki ɓɔɔ koo waa nyaa wu a nɛɛ mani.
55001013	Yiti ruu ɓɔɔ nizang ɓɔɔ n tusu mɔɔ ɓɛɛ gbãnggbãng. Mɔɔ ti yaa danggn shinnang nɛɛ zang kasɛnang ɓɔɔ ɓi ɓɔɔ ɓuru, ɓɔɔ ruu ɓakɛ bii tɔ nɛɛ Yeesɔ Kirisi ɓɛɛ kpang.
55001014	Gãng jìng ka ruu nizang ɓɔɔ Laa a mɔɔ ka naa ɓɛɛ. Yiti nɛɛ naa vuu palɛnang Suru Laa, ɓɔɔ nwang ka yeti ɓuru ruu nandon ɓɛɛ.
55001015	Mɔɔ zi tɔ nɛɛ, rɛɛ Figelu nɛɛ Hamɔgini nɛɛ zang ɓɔɔ ri dũng Laa ka tipi Asiya nandon, ri yaa m tɔ.
55001016	Kpanti Yeesɔ Kirisi wu palɛ Onɛsiforu nɛɛ zang gãa ɓiɓɛ tɔ̃ɔ, ka ruu ɓɔɔ, lee ka ɓɔɔ wu yi m naa ka bii diki diki kpang ɓɛɛ. Yusɛ̃ɛ ɓɔɔ zang mã m ka sãa tuu wu kpang.
55001017	Ɓu doo ɓɔɔ wu a gari Rooma hn, tantɛ m kãanang, naa ìi m kati.
55001018	Kpanti Yeesɔ wu palɛ wu tɔ̃ɔ ka diki ɓɔɔ koo waa nyaa ɓɛɛ. Mɔɔ ti zì vuu ɓɔɔ wu pàlɛ̀ m ka Afisa ɓɛɛ tɔ gbayi gbayi.
55002001	Ka ruu nɔngkɔ, Jaa mɛɛ, tɔ̃ɔ ɓɔɔ Laa pàlɛ̀ mɔɔ ɓɛɛ, wu shingnɛ mɔɔ shii nɛɛ kaka. Tɔ̃ɔ keɓe, ɓi ɓɔɔ ɓuru ɓɔɔ ruu ɓakɛ zɔɔ ɓuru tɔ nɛɛ Yeesɔ Kirisi ɓɛɛ.
55002002	T'us'u vuu ɓɔɔ mɔɔ tãayi, n t'us'u ka jìng zang dɔli ɓɛɛ, mɔɔ tusu zang ɓɔɔ mɔɔ shing ri gn katɔ ka bii ɓɛɛ. Zang ɓɔɔ ri zunung ɓɔɔ ri tusu zang ɓɔɔ kaa jong ɓɛɛ.
55002003	Naa ɓɔɔ sɔɔja tɔ̃ɔ mã danggn jìng dannang ɓɛɛ, mã danggn doo nɔngkɔ, naa mɔɔ dang jìng ka ruu Yeesɔ Kirisi ɓɛɛ.
55002004	Zang sɔɔja ɓɔɔ ka nyaa sìiri, ta sìiri tɔ̃ɔ, tɔ̀ɔ, zang bang ɓiɓɛ wu tãa tìnang ɓiɓɛ kati. Ka ruu nɔngkɔ, mɔɔ p'alɛ̀ vuu ɓɔɔ zang ɓɔɔ ri sɔɔja kpang ri p'al'ɛ ɓɛɛ kpang.
55002005	Zang ɓɔɔ ri yuu jajaayu nɛɛ dñ̀ng nyaa ɓɔɔ zang dang ɓɛɛ kpang, walɛ vuu ɓɔɔ ɓi kpang.
55002006	Zang ɓɔɔ lang jaa ɓɔɔ palɛ shoonang gbãnggbãng zang wu a wukɔ vuu shaanang ɓɔɔ zang walɛ ka jaa, shɔɔnang.
55002007	Rɛ̃rɛ ka yuu vuu kɔ n kɔɔ mɔɔ ɓee waasɛ̃, ka ruu ɓɔɔ, Laa a mɔɔ gbalang ditɔ mɔɔ zi vuu ɓɔɔ kagn ɓɛɛ nandon.
55002008	Danggn Yeesɔ Kirisi ɓɔɔ zang wisi paa nɛɛ saa, wu ning mɔɔ kpang. Yeesɔ ɓɔɔ wu jaa zɔ̃ng Dawuda ɓɛɛ, naa ɓɔɔ n t'us'u ka yeti Ruu Tɔ̃ɔ Laa kɔ n kɔɔrɔ zang ɓɛɛ.
55002009	Ka ruu ɓɔɔ, n kɔɔrɔ zang Ruu Tɔ̃ɔ Laa, n dang jìng, a zang ti mã m nɛɛ saka, mɔɔ kɔɔ nɛɛ ǹ zang ɓɔɔ palɛ vuu shi kpang ɓɛɛ. A zang mã Ruu Laa bì'i ɓi kaa tɔ̀'ɔ katɔ kpang.
55002010	Ka ruu nɔngkɔ, n mã danggn vuu piti ka ruu zang ɓɔɔ Laa shɛ̃ɛrɛ ri katɔ ɓɛɛ. Tɔ̀ɔ, Laa wu ta yuu ɓarɛ kaa jong. Yuu tanang ɓɔɔ a nɛɛ bii Yeesɔ Kirisi ɓɛɛ, ɓɔɔ ti atɛ suru bii ɓɔɔ waa nyaa kpang ɓɛɛ.
55002011	Ruu keɓe nizang kɔ nwani. Zang kɔɔyi nɛɛ, Ruu nɛɛ vɔ tɔ nɛɛ wu, Ruu ti naa nwang ditɔ ningkãari nɛɛ wu.
55002012	Ruu nɛɛ mã danggn sasak, ruu naa roo kpanti nɛɛ wu. Naa ruu bɛ̃ɛ wu, ti naa bɛ̃ɛ ruu jong.
55002013	Naa ruu ɓuru zang ɓɔɔ zang shing gn ka bii ɓuru kpang, Yaa nyaa ɓɔɔ wu kɔ̀ɔ ɓi kpang. Ka ruu ɓɔɔ, sùu yuu ɓiɓɛ sè'e ɓi kpang ɓɛɛ.
55002014	Kpaa rɛɛ zang ɓaaɓɛ danggn vuu keɓe, mɔɔ ti shaarɛ ri nyaa gbãnggbãng ka tìng Laa, nɛɛ ri gaa nyaa ka yuu ruu kpang. Nwàng zang vuu ɓɔɔ tɔ̃ɔ ɓi kpang, lasɛ zang ɓɔɔ ri tãa ɓɛɛ ɓarɛ katɔ kɔ shɛ̃ɛning.
55002015	P'al'ɛ vuu ɓɔɔ mɔɔ zunung katɔ nandon, tɔ̀ɔ, mɔɔ nwang zang ɓɔɔ Laa kɔɔ ruu tɔ̃ɔ tɔ ka yuu ɓiɓɛ kati. Zang shoonang ɓɔɔ yusɛ̃ɛ shoonang ɓiɓɛ tuu wu kpang ɓɛɛ. Zang ɓɔɔ nwàngs'ɛ zang dìiri ruu Laa tɔ̃ɔ tɔ̃ɔ ɓɛɛ.
55002016	Mɔɔ ɓaa shoo ɓaa ka yee sãnsãnrãng ɓɔɔ zang rangkɛ ɓɛɛ kpang. Ruu ɓɔɔ naa weɓe, shing zang, zang yaa gbalang Laa kaa beebang.
55002017	Zɔ̃ng yee keɓe nwang ɓi naa nɔɔrɔ ɓɔɔ shaa ɓi katɔ kɔ jong ɓɛɛ. Zang ziti ka teteng zang ɓɔɔ ri t'usù zɔ̃ng yee keɓe, ɓi rɛɛ Hayimeniyu nɛɛ Filetu.
55002018	Ri yaa gbalang ɓɔɔ nizang tɔ, ri kpantɛ zang ɓɔɔ ri shing danggn tɔ jìng, ri kɔɔrɔ ri nɛɛ, Laa wisi zang paa ɓi tɔ̀'ɔ nɛɛ saa kpang.
55002019	A doo gãa ɓɔɔ Laa loo ɓɛɛ, shii ɓi katɔ katakata, zang zìiti kpang. Zang bee vuu keɓe ka bii ɓiɓɛ nɛɛ, “Laa zi rɛɛ zang ɓɔɔ ri ɓarɛ ɓɔɔ ɓiɓɛ tɔ”. A “Zang ɓɔɔ nɛɛ kɔɔyi nɛɛ, wu ɓɔɔ Kpanti Laa, wu yaa gbalang vuu shi kpang ɓɔɔ wu palɛ katɔ.”
55002020	Ka yeti gãa bang taasa nɛɛ juwa kagn, ka zɔ̃ngzɔ̃ng. Zang p'alɛ̀ ɓɔɔ nɛɛ zinariya ɓɔɔ nɛɛ azurufa, zang p'alɛ̀ ɓɔɔ nɛɛ laa, a zang mãa ɓɔɔ nɛɛ tapɔng. Zang shing ɓɔɔ ɓi ka ruu vuu shaanang ka nɔng mung, ɓɔɔ zang palɛ shoonang ɓi nɛɛ mani diki diki.
55002021	Zang ɓɔɔ nɛɛ palɛ rɛɛ vuu shi kpang keɓe kpang nandon, nwang ɓi naa taasa Zinariya ɓɔɔ zang shaa vuu shaanang kagn ka lee mung ɓɛɛ. Taasa keɓe, shi zang ɓiɓɛ ka jìng dɔli. Zang ɓiɓɛ palɛ shoonang tɔ̃ɔ piti nɛɛ mani katɔ.
55002022	Yaa vuu ɓɔɔ bii jasang kasɛ ɓɛɛ, mɔɔ kãa ɓaa gbalang ɓɔɔ mɔɔ nwang tɔ̃ɔ ka tìng Laa ɓɛɛ, mɔɔ shing danggn ka bii Laa. Mɔɔ kasɛ ruu zang ɓɔɔ ri dũng doo Laa kɔ ɓɛɛ. Mɔɔ nwang ka nyaa zɔɔ nɛɛ ri. Palɛ vuu keɓe nɔng gbete nɛɛ zang ɓɔɔ ri dũng Laa nɛɛ yeti gbete ɓɛɛ.
55002023	Ruu ɓaaɓɛ wu hãa kagn nɛɛ ruu shoko kɔɔrɔnang nɛɛ nyaa laanang kpang. Mɔɔ zi tɔ ri shingnɛ zang ri haa nyaa.
55002024	Zang ɓɔɔ palɛ Laa shoonang wu hàa nyaa ɓi kpang. Wu nwang ɓi zang ɓɔɔ palɛ zang piti tɔ̃ɔ ɓɛɛ. Wu ti nwang zang tɔ̃ɔ ɓɔɔ tusu zang vuu, mã danggn katɔ ɓɛɛ.
55002025	Wu kɔsɔ zang ɓɔɔ ri bɛ̃ɛ wu nɛɛ gnvɔ ning kpang. Naa Laa nɛɛ kasɛ, ri naa walɛ gbalang ɓɔɔ ri kɔ̃sɔ yeti, ri 'arɛ̀ ri zi ruu ɓɔɔ nizang katɔ ɓɛɛ.
55002026	Shoo naa lu ri ditɔ, ri wɔ nɛɛ naa suru shi kpang ɓɔɔ lang saka yi ri kagn, a shing ri, nɛɛ ri palɛ vuu ɓɔɔ wu kasɛ ɓɛɛ.
55003001	Danggn wu ning mɔɔ kpang. Diki ɓɔɔ koo naa waa nyaa kagn naa nwang diki jìng dannang.
55003002	Ka diki keɓe, zang ri naa kàs'ɛ yuu ɓarɛ kɔ shɛ̃ɛning, ri naa kɔng jìng nɛɛ vuu ɓarɛ, ri kɔɔrɔ ruu bang bang ka yuu ɓarɛ, ri naa tuu bii dɔli, ri naa dãlɛ zang, ri naa ɓaa shoo ka nyaa zang ɓɔɔ yiki ri kpang, ri naa zã̀a zang kpàng, ri ti naa dũng Laa kpang, ri p'alɛ̀ vuu ɓɔɔ Laa kasɛ ɓɛɛ kpang.
55003003	Ri naa pàlɛ̀ zang tɔ̃ɔ kpang, gn zang ti naa kɔng ri kpang, ri naa rang yee shi kpang ka yuu zang, ri naa yiti yuu ɓarɛ kpang, a gnvɔ ti ka yeti ɓarɛ dɔli. Ri naa kasɛ vuu ɓɔɔ tɔ̃ɔ ɓarɛ kpang.
55003004	Ri ɓarɛ zang ɓɔɔ mɔɔ shing gn ka bii ɓarɛ kpang. Ri naa rɛ̃̀rɛ̀ ka gbongkarɛ tɔ̀ɔ, ri p'al'ɛ vuu kpang, ri naa lakɛ jìng dɔli. Ri naa kasɛ vuu ɓɔɔ ri tãa tìnang kagn ɓa ɓɔɔ ri kasɛ Laa katɔ.
55003005	Ri naa palɛ bii mɔɔ kɔ̀'ɔ nɛɛ ri d'ũng Laa nɛɛ yeti gbete, a nwannang ɓarɛ tusu ɓi nɛɛ ri dũng Laa kpang tingkiring. Ruu ɓaaɓɛ wu hãa kagn nɛɛ rɛɛ zɔ̃ng zang keɓe kpang.
55003006	Zang ɓɔɔ ka teteng ɓarɛ ri naa dàar'ɛ zang ka gãa. Ri ɓ'a kaka zang soro ɓɔɔ ri lakɛ yeti kɔ̃sɔnang kpang ɓɛɛ. Ɓɔɔ ri rɛ̃rɛ ɓi ka yuu vuu shi kpang ɓarɛ ɓɛɛ. Ri kasɛ ri palɛ ɓarɛ, vuu ɓɔɔ bii ɓarɛ kasɛ ɓɛɛ.
55003007	Zang soro keɓe, diki diki ri kasɛ nɛɛ zang kpɛ̃ɛrɛ ri vuu, a ri zi vuu ɓɔɔ nizang kaa takpang doo nɛɛ mani.
55003008	Naa ɓɔɔ Jani ri nɛɛ Jambari ri bɛ̃ɛ nyaa Musa ɓɛɛ, zang keɓe ri bɛ̃ɛ ruu ɓɔɔ nizang doo nɔngkɔ. Zang keɓe, yeti ɓarɛ zunung rɛ̃rɛnang kpang. Danggn shinnang ɓarɛ ɓi ɓɔɔ nizang kpang.
55003009	Ri dàa tìng beebang kpang, ka ruu ɓɔɔ, zang piti ri zi shoko ɓarɛ ditɔ ɓɛɛ. Wee vuu ɓɔɔ p'al'ɛ rɛɛ Jani nɛɛ Jambari ɓɛɛ kɔ.
55003010	Ɓɔɔ ɓaaɓɛ, mɔ̀ɔ dũng vuu ɓɔɔ n tusu ɓɛɛ tɔ, mɔɔ zi nwannang mɛɛ tɔ, a mɔɔ ti zi vuu ɓɔɔ n shing jìng mɛɛ kagn tɔ. Mɔɔ zi danggn ɓɔɔ n shing ka bii Laa tɔ, nɛɛ danggn ɓɔɔ n mã nɛɛ zang, nɛɛ naa ɓɔɔ n kasɛ zang ɓɛɛ a ɓɔɔ danggn ɓɔɔ n mã ka jìng dannang ɓɛɛ.
55003011	Mɔɔ ti zi naa ɓɔɔ zang dang m jìng ɓɛɛ nɛɛ jìng dannang ɓɔɔ n dang ɓɛɛ. Mɔɔ zi vuu ɓɔɔ palɛ m ka Antakiya, nɛɛ Ikoniya, nɛɛ Lisitira tɔ, jìng ɓɔɔ zang dang m, a n mã danggn ɓɛɛ. Laa ta yuu mɛɛ ka vuu keɓe nandon.
55003012	Zang piti ɓɔɔ nɛɛ kasɛ wu nwang zang ɓɔɔ dũng Laa gbãnggbãng ka ɓɔɔ wu ɓakɛ yuu nɛɛ Yeesɔ Kirisi, zang dang wu jìng katɔ.
55003013	A zang ɓɔɔ ri palɛ vuu shi kpang nɛɛ zang ɓɔɔ, ri tuu waa nyaating zang ɓɔɔ ri palɛ vuu nɛɛ mani ɓɛɛ, ri shaarɛ katɔ, shaarɛnang ɓarɛ daa nɛɛ tìng kɔ jong. Ri nwaarɛ zang, zang ti nwaarɛ ri.
55003014	Ɓɔɔ ɓaaɓɛ, dũng ɓaa vuu ɓɔɔ mɔɔ kpɛ̃ɛrɛ a mɔɔ ti shing danggn tɔ kagn gbãnggbãng ɓɛɛ. Mɔɔ ti zi zang ɓɔɔ ri tusu mɔɔ vuu ɓɛɛ tɔ.
55003015	Mɔɔ ti zi tɔ, ɓɔɔ bɛɛ mɔɔ doo wujaa, mɔɔ zi labeenang Laa ɓɔɔ zunung ɓɔɔ wu shing mɔɔ mɔɔ zũngnɛ tɔ. Tɔ̀ɔ Laa wu ta yuu ɓaaɓɛ ka ruu danggn ɓɔɔ mɔɔ shing ka bii Yeesɔ Kirisi ɓɛɛ.
55003016	Yee ɓɔɔ ka yeti labeenang Laa nandon, Laa nwangsɛ ɓi nɛɛ bii Suru ɓiɓɛ. Zang tusu zang vuu nɛɛ yee keɓe kɔ, zang ti mangkɛ zang nɛɛ mani, zang gbarɛ zang nɛɛ mani, a zang ti tusu zang nwannang ɓɔɔ Laa kasɛ nɛɛ mani,
55003017	tɔ̀ɔ, zang ɓɔɔ p'alɛ̀ Laa shoonang, wu walɛ zũnang ɓɔɔ wu palɛ shoonang tɔ̃ɔ ka zɔ̃ngzɔ̃ng piti nɛɛ mani.
55004001	N gàa mɔɔ nɛɛ nung Laa nɛɛ ɓɔɔ Yeesɔ Kirisi ɓɔɔ naa jɛ̃ɛ zang ɓɔɔ ri vɔlɔ tɔ, nɛɛ zang ɓɔɔ ri doo ningkãari ruu ɓɛɛ. Ka ruu ɓɔɔ, Yeesɔ Kirisi naa nwang nyaa ditɔ, naa roo kpanti, ka ruu nɔngkɔ, n kɔɔ mɔɔ ruu keɓe.
55004002	Kɔ̀ɔrɔ̀ zang Ruu Tɔ̃ɔ Laa, yi tìng ɓaa ka kɔɔrɔnang, naa nɛɛ là'a kɔɔnang, naa nɛɛ ti laa kɔɔnang kpang piti. Mangkɛ zang, mɔɔ ti mã̀ zang danggn. Mɔɔ mã danggn ka nɔng ɓɔɔ mɔɔ tusu zang vuu ɓɛɛ.
55004003	Diki naa a ditɔ, diki ɓɔɔ zang ɓaa shoo ka vuu tɔ̃ɔ ɓɔɔ zang tusu kpang. Ri dũng ɓarɛ vuu ɓɔɔ yeti ɓarɛ kasɛ ɓɛɛ. Ri kpalɛ zang ɓɔɔ ri tusu vuu, nɛɛ ri tùsù ri vuu ɓɔɔ bii sh'aa ri, rì kasɛ tãanang ɓɛɛ.
55004004	Ri ɓaa shoo, ka ruu ɓɔɔ nizang, ɓɔɔ ka yuu gbalang Laa ɓɛɛ kpang. Ri ɓàar'ɛ shoo ɓarɛ ka ruu gbãagbãa.
55004005	Ɓɔɔ ɓaaɓɛ, yiti yuu ɓaaɓɛ waasɛ̃ diki diki, mɔɔ nɛɛ dang jìng, mã danggn, palɛ ɓaa shoonang ɓɔɔ mɔɔ zang ɓɔɔ kɔɔrɔ zang Ruu Tɔ̃ɔ Laa mɔɔ nɛ̀'ɛ p'alɛ̀ ɓɛɛ. P'al'ɛ shoonang ɓaaɓɛ nandon naa zang shoonang Laa.
55004006	Ɓɔɔ mɛɛ, laa mɛɛ a ɓi tɔ, ɓɔɔ zang lu m, naa ɓɔɔ zang lu Laa vuu ɓɔɔ zang ɓoo katɔ ɓɛɛ. Diki a tɔ ɓɔɔ n yaa koo keɓe ɓɛɛ.
55004007	N yuu m tɔ waasɛ̃ n yurɛ n daa hangsɛ nyaa. N yaa danggn ɓɔɔ n shing ka bii Laa ɓɛɛ kpang.
55004008	Kãntang keɓe, Laa shing vuu ɓɔɔ wu a m ɓɛɛ tɔ, vuu ɓɔɔ wu a zang ɓɔɔ palɛ vuu ɓɔɔ wu kasɛ ɓɛɛ. Kpanti Yeesɔ Kirisi ɓɔɔ jɛ̃ɛ zang ruu ɓi tɔ̃ɔ, naa a m vuu keɓe ka diki ɓɔɔ wu jɛ̃ɛ zang ruu kagn ɓɛɛ. A nkɔ ka bm kpang, a zang piti ɓɔɔ ri kasɛ wu, ri gãng jìng diki ɓɔɔ wu gbãayu kagn ɓɛɛ.
55004009	Kãa gbalang mɔɔ a ka bii mɛɛ pati,
55004010	ka ruu ɓɔɔ, Dema kasɛ ruu vuu koo keɓe, yaa m tɔ, daa tɔ ka gari Tesalonika. Karasika daa ka Galatiya, a Titu daa ɓi kaa Dalamatiya.
55004011	Ɓi kaa Luka kɔ shɛ̃ɛning nɛɛ n, kãa nɔng Maraku, mɔɔ a nɛɛ wu, ka ruu ɓɔɔ, yi m naa katɔ ka shoonang mɛɛ keɓe.
55004012	N shong Tikiku ɓi ka Afisa
55004013	Mɔɔ nɛɛ a kaa tɔ, mɔɔ atɛ m fɔ̃ɔrɔ ɓɔɔ n hãa nɛɛ biling, ɓɔɔ n yaa ka nɔng Kaapu ka gari Torowasa ɓɛɛ ka naa ning. Mɔɔ ti atɛ rɛɛ labeenang kiɓi ka naa jong. Labeenang ɓɔɔ n shing danggn gbãnggbãng ɓɔɔ zang palɛ nɛɛ koo vuu ɓɛɛ.
55004014	Alezanda yɔɔ ɓɔɔ sã vuu ɓɛɛ palɛ m vuu shi kpang dɔli. Laa naa palɛ wu vuu ditɔ jong ka doo vuu ɓɔɔ wu p'alɛ̀ ɓɛɛ.
55004015	Gãng jìng ka wu gbãnggbãng, ka ruu ɓɔɔ, kasɛ vuu ɓɔɔ ruu kɔɔrɔ zang kpang tingkiring ɓɛɛ.
55004016	Ka ɓɔɔ tìng shɔɔnang, zang ɓaa m nyaavaa ɓɛɛ, zang ɓɔɔ tà m nyaa kagn kpang. Zang ri yaa m nandon. N gaa Laa wu tɔɔ kpang nɛɛ ri palɛ vuu shi kpang tɔ kpang.
55004017	A Yeesɔ Kirisi y'aa m kaa takpang, a m kaka, a n zunung ɓɔɔ n kɔɔrɔ zang ruu Laa nandon. Tɔ̀ɔ, zang ɓɔɔ ri zang Yahudawa kpang, ri tãa kati. A Laa t'a m nɛɛ naa zang ɓɔɔ nɛɛ ri nyɔ m vɔrɔ ɓɛɛ.
55004018	Kpanti Yeesɔ Kirisi ta m ditɔ, ka vuu shi kpang ɓɔɔ zang nɛɛ ri palɛ m nandon. Wu daa nɛɛ n ka nɔng ɓɔɔ wu roo kpanti ka lapa ɓɛɛ. Zang ri a wu bannang ta dondong. Nɔngkɔ.
55004019	Mɔɔ jèe m Akpiila nɛɛ ɓeeso Pirisila nyaa, nɛɛ zang ɓɔɔ ri ka gãa Onɛsiforu nandon.
55004020	Erasitu nwàng ɓi ka Koranti, a n yaa Torofimu ka gari Miletu, ka ruu ɓɔɔ vuu p'al'ɛ wu katɔ ɓɛɛ.
55004021	Kãa gbalang mɔɔ arɛ bɛɛ pũngku kpaa gn kpang. Yubulu, nɛɛ Pudin, nɛɛ Linu, nɛɛ Kalawudiya, ri jee mɔɔ nyaa. Manzung ɓuru, ɓɔɔ ri dũng doo Laa kɔ ka nihn, ri jee mɔɔ nyaa jong.
55004022	Kpanti Yeesɔ Kirisi wu shingnɛ, mɔɔ tãa tìnang, Laa wu palɛ nɔɔ tɔ̃ɔ nandon.
56001001	Labeenang keɓe nɛɛ bii mɛɛ nkɔ Bulu zang ɓɔɔ pàl'ɛ Laa shoonang nɛɛ zang shoonang Yeesɔ Kirisi. Laa zɔ̃ng m nɛɛ n nwang zang shoonang ɓiɓɛ, a shong m nɛɛ n yi zang ɓɔɔ Laa zɔ̃ng ri katɔ naa ka bii, ri shing danggn gbãnggbãng. N ti shing ri, ri zi vuu ɓɔɔ nizang ɓɔɔ shingnɛ ri nwang nwannang ɓɔɔ Laa kasɛ ɓɛɛ.
56001002	Tɔ̀ɔ, ri shing gn ka suru bii ɓɔɔ waa nyaa kpang, ɓɔɔ Laa ɓɔɔ suu sè'e kpang a zang nyaa bɛɛ zang mãa koo gn kpang ɓɛɛ.
56001003	Ka ɓɔɔ diki a tɔ teetee Laa nwangsɛ rùu ruu suru bii keɓe, ka yeti yee ɓiɓɛ. Laa ɓɔɔ wukɔ ta yuu ɓuru, a m ruu keɓe, a kɔɔ m nɛɛ n kɔɔrɔ zang.
56001004	N bee mɔkɔ Titu, ɓɔɔ ka gbalang danggn kɔ ruu shing nandon ɓee, mɔɔ ɓaa kaa jaa mɛɛ nizang ɓɛɛ. N gaa Laa ɓɔɔ wukɔ Daa ɓuru nɛɛ Yeesɔ Kirisi ɓɔɔ wukɔ ta yuu ɓuru, ri pàlɛ̀ mɔɔ tɔ̃ɔ, ri shingnɛ, mɔɔ nwang waasɛ̃.
56001005	N yaa mɔɔ ka tipi Karita n tɔɔ, mɔɔ hangsɛ vuu ɓɔɔ ruu palɛ, ruu yaa nyaa ka gbalang ɓɛɛ waasɛ̃. A mɔɔ ti zɔ̃ngkɔ zang bang ka Gãa Laa ka gari gari, naa ɓɔɔ n kɔɔ mɔɔ ɓɛɛ.
56001006	Zang bang zang ɓɔɔ ri dũng Laa, wu nwang ɓi zang ɓɔɔ shi kpang ka bii ɓiɓɛ kpang ɓɛɛ. Soro ɓiɓɛ gbete kɔ nwani. Wujɛ ɓiɓɛ nandon ri shing danggn tɔ ka bii Laa. Ri wu wujɛ ɓɔɔ palɛ vuu shi kpang kpang a ri ti tãa shoo kpang ɓɛɛ kpang.
56001007	Ka ruu ɓɔɔ, zang bang Gãa Laa gãng jìng ɓi ka shoonang Laa, wu nwang ɓi zang ɓɔɔ shi kpang ka bii ɓiɓɛ kpang ɓɛɛ. Wu tuu yuu kpang, wu ti ta yeti gbãngko kpang. Wu zang ɓɔɔ sàa si wu kpang, wu zang ɓɔɔ laa nyaa kpang. Wu ti zang ɓɔɔ shing jìng ka saka kãanang ɓɛɛ kpang, a wu ti zang ɓɔɔ shaa varɛ dɔli kpang.
56001008	Ɓi zang ɓɔɔ ta zang zanti ka gãa ɓiɓɛ waasɛ̃ ɓɛɛ, zang ɓɔɔ kasɛ vuu tɔ̃ɔ palɛnang ɓɛɛ, zang ɓɔɔ palɛ vuu sãnsãnrãng kpang ɓɛɛ, palɛ ɓi vuu ɓɔɔ daa bii katɔ diki diki, ti palɛ ɓi vuu ɓɔɔ Laa kasɛ ɓɛɛ, zang ɓɔɔ yiti yuu ɓiɓɛ waasɛ̃ ɓɛɛ.
56001009	Wu ti yiti ruu nizang ɓɔɔ ka vuu ɓɔɔ zang ɓɔɔ ri dũng Laa ri tusu ɓɛɛ gbãnggbãng. Wu palɛ nɔngkɔ, wu mã̀ zang ɓɔɔ danggn nɛɛ vuu ɓɔɔ wu tusu ɓɛɛ. Wu ti tùsù zang ɓɔɔ ri bɛ̃ɛ ruu bii katɔ naa ɓɔɔ ri ning gbalang ɓɛɛ.
56001010	Ka ruu ɓɔɔ, zang dɔli nɛɛ zang ɓɔɔ ri yaa gbalang zang Yahudawa dũnnang ri dũng kaa Laa, ri ta ruu nizang ɓɔɔ zang ɓɔɔ ri dũng Laa ri tusu ɓɛɛ kpang. Ri nwaarɛ zang ɓarɛ nɛɛ yee shoko ɓɔɔ ri rangkɛ ɓɛɛ.
56001011	Zãa ri ruu shi kpang ɓɔɔ ri tusu zang ɓɛɛ katɔ. Ri kpantɛ danggn ɓɔɔ zang gãa gãa dɔli ri shing ɓɛɛ, nɛɛ vuu ɓɔɔ daa naa tusunang kpang ɓɛɛ. Ri palɛ vuu keɓe, ka ruu ɓɔɔ, ri shing jìng ɓarɛ ka saka kãanang ɓɛɛ.
56001012	Zang nyaa shoonang ɓarɛ ɓɔɔ kagn, doo zang Karita kɔ, kɔ̀ɔ nɛɛ nyaa ɓiɓɛ nɛɛ, “Zang Karita ɓarɛ zang see, ri nwang naa yɔpɔ kpaasi, ri ɓarɛ zang r'ang ɓɔɔ shaa vuu dɔli ɓɛɛ.”
56001013	Ruu kɔ yɔɔ kɔ̀ɔ ɓee, nizang kɔ nwani. Ka ruu nɔngkɔ, mangkɛ ri nabm, tɔ̀ɔ ri nwang zang ɓɔɔ ri shing danggn gbãnggbãng ɓɛɛ.
56001014	Ri yaa ruu gbãagbãa zang Yahudawa ta nɛɛ vuu ɓɔɔ shɔnzang ri kasɛ nɛɛ zang palɛ, ɓɔɔ zang ɓɔɔ ri bɛ̃ɛ Ruu Tɔ̃ɔ Laa katɔ, ri tusu zang ɓɛɛ.
56001015	Ka jìng zang ɓɔɔ ri dũng Laa nɛɛ yeti gbete, vuu piti ɓi tɔ̃ɔ kɔ nandon. A zang ɓɔɔ vuu shi kpang palɛnang lasɛ ri tɔ, ɓɔɔ ri shing danggn ɓarɛ ka ruu ɓɔɔ nizang kpang, vuu ɓɔɔ tɔ̃ɔ ɓi kagn kpang. Ka ruu ɓɔɔ, vuu shi kpang ɓɔɔ ri palɛ lasɛ rɛ̃rɛnang ɓarɛ tɔ ɓɛɛ.
56001016	Ri kɔɔyi nɛɛ, ri zi Laa tɔ, a vuu ɓɔɔ ri palɛ tusu nɛɛ ri zi Laa kpang. Ri ɓarɛ vuu ɓɔɔ zang bɛ̃ɛ katɔ ɓɛɛ, ri ɓaa shoo ka nyaa zang kpang, ri daa naa vuu tɔ̃ɔ palɛnang ɓarɛ kpang tingkiring.
56002001	Ɓɔɔ ɓaaɓɛ, tùsù zang ɓɔɔ ri dũng Laa ɓaa vuu ɓɔɔ daa doo vuu ɓɔɔ zang ɓɔɔ ri dũng Laa ri tusu ɓɛɛ.
56002002	Kɔɔ zang ɓɔɔ ri kpɛ̃ɛ tɔ, ri nwang wu zang ɓɔɔ yeti ɓarɛ lasɛ pati kpang, ri nwàng zang ɓɔɔ zang a ri bannang katɔ, ri yiti yuu ɓarɛ waasɛ̃. Ri nwang zang ɓɔɔ ri shing danggn tɔ gbãnggbãng ɓɛɛ, ri kasɛ zang gbãnggbãng, a ri ti mã danggn gbãnggbãng.
56002003	Kɔɔ zang soro ɓɔɔ ri kpɛ̃ɛ tɔ ri nwang nwannang naa zang soro ɓɔɔ ri dũng Laa nɛɛ yeti gbete ri nɛ̀'ɛ nwàng ɓɛɛ. Ri rang zang kpang, ri nwàng jaafoo sàa kpang, Ri tusu naa ɓɔɔ zang soro ɓɔɔ ri dũng Laa ri nɛɛ nwang ɓɛɛ,
56002004	tɔ̀ɔ, ri kpɛ̃ɛrɛ zang soro ɓɔɔ ri doo jasang naa ɓɔɔ ri kàs'ɛ varɛ ɓarɛ nɛɛ wujɛ ɓarɛ kati.
56002005	Ri kpɛ̃ɛrɛ ri, ri yiti yuu ɓarɛ waasɛ̃, ri p'alɛ̀ dũndũng kpang, ri nwang zang soro ɓɔɔ tɔ̃ɔ, ɓɔɔ ri palɛ shoonang gãa ɓarɛ katɔ ɓɛɛ, ri palɛ zang tɔ̃ɔ, ri ɓaa shoo ka nyaa varɛ ɓarɛ. Tɔ̀ɔ, zang ri rang yee shi kpang kaa tɔ̀'ɔ ka yuu ruu Laa kpang.
56002006	Kɔɔ jasang doo nɔngkɔ, nɛɛ ri yiti yuu ɓarɛ katɔ.
56002007	Ka vuu ɓɔɔ mɔɔ palɛ piti, tusu yuu ɓaaɓɛ, mɔɔ nwang zang ɓɔɔ zang kpɛ̃ɛrɛ vuu ka bii ɓiɓɛ ɓɛɛ. Tusu zang vuu nɛɛ yeti gbete, mɔɔ ti pìiri nɛɛ vuu ɓɔɔ mɔɔ tusu zang ɓɛɛ kpang.
56002008	Tusu vuu ɓɔɔ tɔ̃ɔ ɓɔɔ zang ɓɔɔ kɔɔ kpang nɛɛ shi kpang kpang ɓɛɛ. Tɔ̀ɔ, yusɛ̃ɛ wu tuu zang ɓɔɔ ri shing jìng nɛɛ mɔɔ kpang kati, ri wàlɛ̀ vuu shi kpang ɓɔɔ ri kɔ̀'ɔ ka yuu ɓaaɓɛ kaa takpang.
56002009	Kɔɔ jaafoo ɓɔɔ ri dũng Laa ɓɛɛ, nɛɛ ri ɓaa shoo ka nyaa dabang gãa ɓarɛ. Ri shingnɛ, dabang gãa ɓarɛ, ri tãa tìnang ka vuu ɓɔɔ ri pàl'ɛ ri ɓɛɛ nandon. Ri laanyaa nɛɛ ri kpang.
56002010	Ri ɓɔ̀ɔ vuu dabang gãa ɓarɛ kpang. Ri tusu diki diki nɛɛ ri zang tɔ̃ɔ ɓɔɔ zang shing gn katɔ ka bii ɓarɛ ɓɛɛ. Tɔ̀ɔ, vuu piti ɓɔɔ ri palɛ, wu shingnɛ, zang ri rang yee tɔ̃ɔ kaa yuu vuu kɔ ruu tusu ka yuu Laa, ɓɔɔ wukɔ ta yuu ɓuru ɓɛɛ.
56002011	Ka ruu ɓɔɔ, Laa t'us'u tɔ̃ɔ ɓiɓɛ ɓɔɔ wu ta yuu zang piti nɛɛ mani tɔ ɓɛɛ.
56002012	Tɔ̃ɔ ɓiɓɛ keɓe, kɔ tusu ruu, ruu yaa nwannang ta naa zang ɓɔɔ ri zi Laa kpang ɓɛɛ, nɛɛ naa zang ɓɔɔ ri kasɛ ruu vuu koo ɓɛɛ. Ruu nwangnɛ, ruu yiti yuu ɓuru katɔ, ruu nwang nwannang ɓɔɔ tɔ̃ɔ ɓɛɛ, ruu dũng Laa ka nwannang ɓuru ka koo keɓe.
56002013	Ka wee vuu nwangnɛ, ruu gã diki tìnang tãanang ɓɔɔ ruu shing gn nɛɛ naa a ɓɛɛ. Diki ɓɔɔ bannang Laa ɓuru Yeesɔ Kirisi ɓɔɔ wukɔ ɓa zang piti, ɓɔɔ wukɔ ti ta yuu ɓuru naa nwangsɛ bii ɓɛɛ.
56002014	Yeesɔ a yuu ɓiɓɛ ka ruu ɓuru nɛɛ wu ta ruu nɛɛ naa vuu shi kpang nandon. Wu shing ruu ruu nwang zang ɓiɓɛ kɔ bm gbete. Wu shing ruu ruu nwang zang ɓɔɔ ri kpalɛ bii tɔ nɛɛ ri palɛ vuu ɓɔɔ tɔ̃ɔ ɓɛɛ.
56002015	Tusu zang vuu keɓe. P'al'ɛ shoonang nɛɛ naa vuu palɛnang ɓaaɓɛ nandon, mɔɔ mã̀ zang ɓaaɓɛ danggn. Mɔɔ ti mangkɛ ri. Mɔɔ yaa zang ɓɔɔ wu risi mɔɔ naa vìi kpang.
56003001	Kɔɔ ri nɛɛ ri ɓaa shoo ka nyaa rɛɛ kpanti, nɛɛ rɛɛ zang bang tipi. Ri ti kpalɛ bii diki diki, ri p'al'ɛ shoonang ɓɔɔ tɔ̃ɔ ɓɛɛ.
56003002	Kɔɔ ri nɛɛ ri rang yee shi kpang ka yuu zang ɓɔɔ kpang. Ri nwang ka nyaa zɔɔ nɛɛ zang, ri yi wusang nɛɛ zang piti. Ri p'alɛ̀ hakaka kpang.
56003003	Ka ruu ɓɔɔ, ɓeleng ruu nɛɛ yuu ɓuru bɛɛ ruu palɛ vuu shoko, ruu ɓaa shoo ka nyaa laa kpang, zang nwaarɛ ruu. Ruu nwang ɓuru jaafoo, vuu ɓɔɔ bii ɓuru kasɛ ɓɛɛ, nɛɛ vuu ɓɔɔ shingnɛ zang tãa tìnang ɓɛɛ ka zɔ̃ngzɔ̃ng. Ruu sù'ukãng ka nɔng vuu shi kpang palɛnang nɛɛ sũnyaa kaanang. Zang piti bɛ̃ɛ ruu katɔ, a ruu ti bɛ̃ɛ zang piti.
56003004	A ɓɔɔ Laa ɓɔɔ wukɔ ta yuu ɓuru, tusu tɔ̃ɔ ɓiɓɛ nɛɛ naa ɓɔɔ wu kasɛ zang piti ɓɛɛ.
56003005	Ta yuu ɓuru kati. Wu ka ruu vuu tɔ̃ɔ ɓɔɔ kagn ɓɔɔ ruu nɛɛ yuu ɓuru ruu palɛ ɓɛɛ kpang. Tà yuu ɓuru, ɓi ka ruu gn ɓuru ɓɔɔ kɔ̀ng wu ɓɛɛ. Tà yuu ɓuru ka bii ɓɔɔ Suru Laa sɔɔ ruu ɓɛɛ. Bii sɔɔnang ɓɔɔ risi ruu naa zang yi ruu kaa shɔɔ, a a ruu suru bii shɔɔ ɓɛɛ.
56003006	Laa a ruu suru ɓiɓɛ dɔ̃ɔ gbete nɛɛ bii Yeesɔ Kirisi, ɓɔɔ wukɔ ta yuu ɓuru ɓɛɛ.
56003007	Tɔ̀ɔ, ka ruu tɔ̃ɔ Yeesɔ Kirisi, ruu nwang zang tɔ̃ɔ kaa tìng Laa, a ruu wàl'ɛ suru bii ɓɔɔ waa nyaa kpang ɓɔɔ ruu shing gn ɓiɓɛ kati.
56003008	Ruu kɔ zang kɔɔ ɓɛɛ, nizang kɔ nwani. N kasɛ mɔɔ yi tìng ɓaa ka vuu kɔ n kɔɔrɔ ɓee tɔ̃ɔ tɔ̃ɔ. Tɔ̀ɔ, zang ɓɔɔ ri dũng Laa, ri dũng vuu keɓe, ri p'al'ɛ shoonang ɓɔɔ tɔ̃ɔ ɓɛɛ. Shoonang keɓe, wukɔ tɔ̃ɔ ti yi zang piti naa katɔ ka bii.
56003009	Mɔɔ ɓaa shoo ɓaa ka nyaa shoko ɓɔɔ zang là'ayi, nɛɛ rɛɛ dabang ɓarɛ ɓɔɔ ri gã̀k'ɛ ɓɛɛ kpang. Mɔɔ haarɛ nyaa nɛɛ zang kpang, nɔɔ ti basɛ zɔɔ ka yuu nyaa ɓɔɔ Musa dangnɛ bɛɛ kpang. Naa nɔɔ palɛ nɔngkɔ yì nɔɔ naa ɓi ka bii kpang, ti nwang nɔɔ vuu ɓɔɔ ɓi kpang.
56003010	Zang ɓɔɔ nɛɛ tɔɔ wu basɛ teteng zang, shaarɛ wu nyaa doo ziti kɔ nwani. Ka knti weɓe, ruu ɓaaɓɛ wu hãa tɔ̀'ɔ kagn nɛɛ wu kpang.
56003011	Mɔɔ zi tɔ nɛɛ, zɔ̃ng zang keɓe, yaa gbalang tɔ̃ɔ tɔ, ti yi tìng ɓi kaa nɛɛ vuu shi kpang palɛnang. Vuu shi kpang ɓɔɔ wu palɛ, dɔng wu ruu tɔ, nɛɛ p'alɛ̀ vuu ɓɔɔ tɔ̃ɔ kpang.
56003012	N nɛɛ shong Aratima kpang, n shong Tikiku ditɔ ka bii ɓaaɓɛ. Nɛɛ a tɔ, mɔɔ palɛ pati mɔɔ a ka bii mɛɛ ka gari Nikopoli. Ka ruu ɓɔɔ, n tɔɔ, laa pũngku keɓe n nwang lɛɛ ka nɔngkɔ ɓɛɛ.
56003013	Yi Apolo nɛɛ Zeena yɔɔ ɓɔɔ zi nyaa dannang dɔli naa ka bii ri yupaa zanti ɓarɛ daanang. Mɔɔ yi ri naa kagn ri walɛ vuu ɓɔɔ ri kasɛ nandon.
56003014	Zang ɓuru ɓɔɔ ri dũng Laa, ri kpɛ̃ɛrɛ shoonang ɓɔɔ tɔ̃ɔ palɛnang, tɔ̀ɔ, ri yi zang ɓɔɔ vuu ka naa ɓarɛ kpang naa jong ka bii. Ri nwàng nwannang waati kpang.
56003015	Zang ɓɔɔ ri nɛɛ n, ɓɔɔ ri dũng doo Laa kɔ, ri jee mɔɔ nyaa. Mɔɔ jèe ruu wusang ɓuru ɓɔɔ ri dũng doo Laa kɔ nyaa. Laa wu pàlɛ̀ nɔɔ tɔ̃ɔ nandon.
57001001	Labeenang keɓe nɛɛ bii mɛɛ, nkɔ Bulu, ɓɔɔ zang mã m ka sãa, ka ruu ɓɔɔ, n pàl'ɛ Yeesɔ Kirisi shoonang ɓɛɛ, a ɓɔɔ Timoti ɓɔɔ nwang kaa naa jaanaa ɓuru ka ruu danggn ɓɔɔ ruu shing nɛɛ wu gbete ɓɛɛ. Ruu bee Filimon wusang shoonang ɓuru, ɓɔɔ ruu kasɛ mɔɔ dɔli ɓɛɛ.
57001002	Ruu bee mɔɔ labeenang keɓe, nɛɛ zang ɓɔɔ ri dũng Laa ɓɔɔ ri kp'alɛ̀ yuu ka gãa ɓaaɓɛ ɓɛɛ. A ɓɔɔ kaa m'an'a ɓuru Afiya nɛɛ Akibu ɓɔɔ pàl'ɛ Laa doo shoonang kɔ naa rukɔ ɓɛɛ.
57001003	N gaa Daa ɓuru Laa nɛɛ Kpanti ɓuru Yeesɔ Kirisi, ri pàlɛ̀ nɔɔ tɔ̃ɔ, ri shingnɛ, nɔɔ tãa tìnang, nɔɔ nwang ka nyaa zɔɔ.
57001004	Filimon, n zãa Laa mɛɛ diki diki ka ruu ɓaaɓɛ, n nɛɛ ɓaa nung ɓaaɓɛ tɔ, ka ɓɔɔ n gaa Laa ɓɛɛ.
57001005	Ka ruu ɓɔɔ, n tãa nyaa danggn ɓɔɔ mɔɔ shing ka bii Kpanti ɓuru Yeesɔ Kirisi, a ɓɔɔ ti naa ɓɔɔ mɔɔ kàsɛ̀ rɛɛ zang Laa ɓɛɛ.
57001006	N gaa Laa nɛɛ mɔɔ yi tìng ka ɓɔɔ mɔɔ kɔɔrɔ zang ruu ka yuu danggn ɓɔɔ mɔɔ shing ka bii Laa ɓɛɛ. Laa wu ti tusu mɔɔ vuu ɓɔɔ kagn ka yeti tɔ̃ɔ piti, ɓɔɔ ɓi ɓɔɔ ɓuru ɓɔɔ ruu zang Kirisi ɓɛɛ.
57001007	Masang, naa ɓɔɔ mɔɔ kasɛ zang ɓɛɛ, shing m tɔ, n tãa tìnang, ti mã m danggn tɔ gbãnggbãng. Mɔɔ ti shing tɔ yeti zang Laa valɛ tɔ.
57001008	Ka ruu nɔngkɔ, ka wee mɔɔ nwàng kaa naa jaanaa mɛɛ, ka ruu ɓɔɔ, ruu ɓakɛ zɔɔ tɔ nɛɛ Kirisi ɓee, n kɔɔ mɔɔ katɔ dɔ̃ɔ gbete mɔɔ palɛ vuu ɓɔɔ daa naa palɛnang katɔ ɓɛɛ.
57001009	Ka ruu ɓɔɔ, ruu kasɛ zɔɔ katɔ ɓɛɛ, n gaa mɔɔ katɔ kɔ jong. N gaa mɔɔ ka ruu ɓɔɔ n m zang nyaa shoonang Yeesɔ ɓɛɛ, a zang ti mã m ka sãa ka ruu ɓiɓɛ ɓɛɛ.
57001010	N gaa mɔɔ ka ruu Onesimu ɓɔɔ nwang kaa naa jaa mɛɛ, ka wee zang mã m ka sãa ɓee.
57001011	Bɛɛ ɓeleng nw'ang naa vuu ɓɔɔ shi kpang ɓɛɛ ka bii ɓaaɓɛ, kãntang keɓe raa zang tɔ̃ɔ tɔ, ka bii mɛɛ nɛɛ bii ɓaaɓɛ.
57001012	Wee n dɔ̃ mɔɔ wu ɓee, nwang naa ɓɔɔ n dɔ̃ mɔɔ suru bii mɛɛ ɓɛɛ.
57001013	Bɛɛ n kasɛ n tɔɔ wu nwang nɛɛ n ka nihn, wu pàlɛ̀ m shoonang ka nung ɓɔɔ mɔɔ nɛɛ pàlɛ̀ m ɓɛɛ. Ka wee n nwang ka sãa ka ruu Ruu Tɔ̃ɔ Laa ɓɔɔ n kɔɔrɔ ɓɛɛ ɓee.
57001014	A n kasɛ kaa tɔ̀'ɔ n palɛ vuu ɓɔɔ n kɔɔ mɔɔ nyaa kagn kpang kpang. N kasɛ tɔ̃ɔ ɓɔɔ mɔɔ pàl'ɛ m, wu nwang nɛɛ yeti ɓaaɓɛ, wu vuu ɓɔɔ nwang naa zang shing mɔɔ nɛɛ gbãnggbãng ning, mɔɔ p'al'ɛ ɓɛɛ kpang.
57001015	Vuu ɓɔɔ shingnɛ nɔɔ y'aa zɔɔ ka gbongkarɛ tɔkɔlɔng ɓɛɛ kɔ. Nɛɛ tɔ̀ɔ, wu naa nwang ɓɔɔ ɓaaɓɛ kaa tɔkn dondong.
57001016	Kãntang keɓe ɓi tɔ̀'ɔ jaafoo waati kpang, ɓa jaafoo ɓi kaatɔ. Ɓi kaa manzung ɓuru ka gbalang Yeesɔ Kirisi. Ɓi zang tɔ̃ɔ ka bii mɛɛ. Nwǎng mɔɔ tɔ̃ɔ ditɔ jong gbãnggbãng, wu naa jaafoo kɔ shɛ̃ɛning kpang, naa ɓaazung ka gbalang Kpanti ɓuru.
57001017	Mɔɔ nɛɛ zi m nɛɛ, n ɓaasang ka ruu Kirisi, ta Onesimu naa ɓɔɔ mɔɔ nɛɛ tà m ɓɛɛ.
57001018	Nɛɛ palɛ mɔɔ vuu shi kpang ɓɔɔ kagn, naa mɔɔ nɛɛ dũng wu nyaa k'ɔp'ɔ, nkɔ shurɛ.
57001019	Vuu keɓe n bèe nɛɛ naa mɛɛ. Nkɔ Bulu n shurɛ. Danggn wu ning mɔɔ kpang, n dũng mɔɔ suru bii ɓaaɓɛ.
57001020	Masang ɓɔɔ n kasɛ mɔɔ dɔli ɓɛɛ, n gaa Laa, mɔɔ palɛ m tɔ̃ɔ keɓe jong, ka ruu kpanti ɓuru. Shing m yeti mɛɛ wu valɛ, ka ruu ɓɔɔ, mɔɔ manzung ka ruu danggn ɓɔɔ ruu shing ka bii Yeesɔ ɓɛɛ.
57001021	N zi tɔ, mɔɔ palɛ vuu ɓɔɔ n kɔɔ mɔɔ ɓɛɛ katɔ. Mɔɔ ti palɛ ɓa katɔ.
57001022	Shìli m yeti gãa katɔ gbete, ka ruu ɓɔɔ, n shing gn mɔ̀ɔ kɔɔ nɛɛ Laa kàs'ɛ nɔɔ nyaa ɓɔɔ nɔɔ gaa wu katɔ. Wu a nɔɔ n tɔkn.
57001023	Epafara, masang ɓɔɔ zang mã m nɛɛ wu ka ruu Kirisi ɓɛɛ, jee mɔɔ nyaa.
57001024	Maraku, nɛɛ Arisitaku, nɛɛ Dema, nɛɛ Luka zang ɓɔɔ ruu palɛ shoonang nɛɛ ri ɓɛɛ, ri jee mɔɔ nyaa jong.
57001025	N gaa Kpanti ɓuru Yeesɔ Kirisi, wu p'alɛ̀ nɔɔ tɔ̃ɔ nandon.
58001001	Ka tìng, Laa rang yee nɛɛ rɛɛ dabang ɓuru nɛɛ nyaa rɛɛ zang nyaa shoonang ɓiɓɛ doo dɔli, a ka gbalang naabm naabm.
58001002	A ka doo knti keɓe, Laa rang ruu yee ɓi kaa nɛɛ nyaa Jaa ɓiɓɛ. Jaa keɓe, Laa zɔ̃ng wu nɛɛ vuu piti wu naa nwang ɓɔɔ ɓiɓɛ, a Laa mãa koo nɛɛ bii ɓiɓɛ ɓɛɛ kɔ.
58001003	Jaa keɓe, nɔng yakɛnang bannang Laa kagn bii ɓiɓɛ. Rùu ti zi naa ɓɔɔ Laa nwàng ɓɛɛ, ka bii ɓiɓɛ kɔ dɔ̃ɔ gbete. Wukɔ ti yiti koo nɛɛ naa vuu palɛnang ruu ɓiɓɛ. Ka knti ɓɔɔ wu sɔɔ zang vuu shi kpang ɓarɛ tɔ, daa nwàng ka nɔng nwannang ɓiɓɛ ka lapa, ka nakn Laa ɓɔɔ ɓa zang piti katɔ ɓɛɛ.
58001004	Ka ruu nɔngkɔ, bannang Jaa Laa ɓa ɓɔɔ rɛɛ zang nyaa shoonang Laa ɓɔɔ ri ka lapa kati, naa ɓɔɔ nung ɓɔɔ Laa a wu, ti ɓa ɓɔɔ ɓarɛ doo katɔ kɔ ɓɛɛ.
58001005	Ka ruu ɓɔɔ, Laa kɔ̀ɔ zang nyaa shoonang ɓiɓɛ ɓɔɔ ri ka lapa ɓɔɔ gbete gngn kpang nɛɛ, “Mɔkɔ Jaa mɛɛ lɛɛkɔ n tusu tɔ nɛɛ n Daa ɓaaɓɛ”. Ti kɔ̀ɔ kpang tɔkn nɛɛ “N nwang daa ɓiɓɛ a wu nwang ɓi kaa Jaa mɛɛ”
58001006	A kɔɔ tɔkn, ka ɓɔɔ Laa nwangsɛ jamari ɓiɓɛ ka koo, kɔɔyi tɔɔ, “Zang nyaa shoonang Laa ɓɔɔ ri ka lapa nandon ri bang wu ta”
58001007	Ka ɓɔɔ Laa rang yee ka yuu rɛɛ zang nyaa shoonang ɓiɓɛ ɓɔɔ ri ka lapa kɔɔyi tɔɔ, “Rìs'i rɛɛ zang nyaa shoonang ɓiɓɛ ɓɔɔ ri ka lapa katɔ, ri nwang jasung, a ti rìs'i zang ɓɔɔ ri pàl'ɛ wu shoonang ri nwang nyɛlɛ waa.”
58001008	Ka yuu Jaa ɓiɓɛ, Laa kɔɔyi nɛɛ, “Mɔkɔ Laa, kpanti roonang ɓaaɓɛ ɓi ɓɔɔ gbinggbing ɓɛɛ. Vuu ɓɔɔ mɔɔ palɛ teetee, wukɔ nwang laa naa yitinang, ɓɔɔ mɔɔ roo kpanti nɛɛ mani ɓɛɛ.
58001009	Mɔɔ kasɛ ɓaa nɛɛ zang nwang zang tɔ̃ɔ ka tìng Laa, mɔɔ bɛ̃ɛ shi kpang ɓaa katɔ. Ka ruu nɔngkɔ, nkɔ Laa, ɓɔɔ n Là'a ɓaaɓɛ, n shing mɔɔ ka yuu rɛɛ sangvaa ɓaaɓɛ ka ɓɔɔ n nwàa mɔɔ nung, ɓɔɔ shing mɔɔ mɔɔ tãa tìnang ɓɛɛ.”
58001010	A ti kɔɔ tɔkn nɛɛ, “Kpanti, mɔkɔ loo doo koo keɓe ka tìng, a mɔkɔ ti mãa lapa nɛɛ naa ɓaaɓɛ.
58001011	Ri làs'ɛ katɔ nandon, a mɔɔ nwàng ɓaa dondong. Ri kà'a katɔ naa fɔ̃ɔrɔ ɓɔɔ diki ɓiɓɛ bee tɔ ɓɛɛ.
58001012	Mɔɔ leng ri katɔ naa fɔ̃ɔrɔ, zang kõ̀s'ɔ ri katɔ naa ɓɔɔ zang kɔ̃sɔ fɔ̃ɔrɔ ɓɛɛ. A mɔɔ nwang ɓaa n'ɔngkɔ̀ diki diki, a saa ɓaaɓɛ ti waa nyaa ɓi kpang.”
58001013	Laa kɔɔ zang nyaa shoonang ɓiɓɛ ɓɔɔ ri ka lapa gbete gngn kpang nɛɛ, “Nwang ka nakn mɛɛ ka gbongkarɛ. 'N risi zang ɓɔɔ ri shing jìng nɛɛ mɔɔ kpang, ri nwang laa ɓɔɔ mɔɔ naa doo kagn ɓɛɛ” kpang.
58001014	Ka ruu nɔngkɔ zang nyaa shoonang Laa ɓɔɔ ri ka lapa, ri ɓarɛ zang ɓɔɔ ri pàl'ɛ Laa shoonang ɓɛɛ waati. Laa shong ri, nɛɛ ri yi rɛɛ zang ɓɔɔ wu naa ta yuu ɓarɛ naa ka bii.
58002001	Ka ruu nɔngkɔ, ruu shing nɔɔ jìng gbãnggbãng ka vuu ɓɔɔ ruu tãarɛ ɓɛɛ, vuu keɓe nɛɛ wɔ̀ ruu nɛɛ naa kpang ɓɛɛ.
58002002	Naa r'uu ɓɔɔ zang nyaa shoonang Laa ɓɔɔ ri ka lapa kɔɔyi, nwang tɔ nɔngkɔ nizang. Zang ɓɔɔ nɛɛ tà kpang, nɛɛ ti dñ̀ng kpang, zang dang wu jìng katɔ ka naa ɓɔɔ daa naa katɔ ɓɛɛ.
58002003	A naa ruu shing jìng gbãnggbãng ka ruu naa ɓɔɔ zang ta yuu zang, ɓɔɔ bang katɔ naa weɓe kpang, ruu wɔ biya? Ka ruu ɓɔɔ, ɓi Kpanti Yeesɔ nɛɛ yuu ɓiɓɛ, wukɔ gaayu ruu keɓe kɔɔnang ɓɛɛ. A zang ɓɔɔ ri tãayi, rikɔ tusu ruu nɛɛ ruu keɓe nizang kɔ nwani.
58002004	Laa ti tusu jong nɛɛ ruu keɓe nizang naa ɓɔɔ ri tusu ɓɛɛ, ka ɓɔɔ wu palɛ vuu ɓɔɔ zang zirɛ zang mã naa ka danggn ka zɔ̃ngzɔ̃ng ɓɛɛ. A ti basɛ zang vuu ɓɔɔ Suru ɓiɓɛ a zang ka naa ɓɔɔ wu kasɛ ɓɛɛ.
58002005	Laa shing wu zang nyaa shoonang ɓiɓɛ ɓɔɔ ri ka lapa, ri roo kpanti ka koo ɓɔɔ wu naa mãa ɓɛɛ kpang. Koo kɔ ruu rang yee ka yuu ɓiɓɛ ɓee.
58002006	A zang ɓɔɔ kɔɔ kagn ka nɔng ɓɔɔ, ka yeti labeenang Laa tɔɔ, “Shɔnzang ɓu viya? a mɔɔ rɛ̃rɛ ka yuu ɓiɓɛ wiya? A jaa shɔnzang ɓɔɔ mɔɔ gãng jìng ka wu ɓɛɛ, ɓu viya?
58002007	Mɔɔ shing wu, zang nyaa shoonang ɓaaɓɛ ɓɔɔ ri ka lapa ri ɓa wu, a diki bee kaa tɔ̀'ɔ dɔli kpang. A mɔɔ a wu bannang nɛɛ dɔɔnang,
58002008	a mɔɔ shing vuu piti ka naa ɓiɓɛ.”  Ka wee Laa shing vuu piti ka naa ɓiɓɛ ɓee, Laa yaa vuu ɓɔɔ kagn ɓɔɔ ka naa ɓiɓɛ kpang ɓɛɛ kpang. A kãntang keɓe, ruu zi gn mɔɔ kɔɔ nɛɛ vuu piti ka naa ɓiɓɛ kɔ kpang.
58002009	A ruu zirɛ, Yeesɔ ɓɔɔ zang sh'ing wu zang nyaa shoonang Laa ɓɔɔ ri ka lapa ri ɓ'a wu, a diki bee kaa takpang ɓee, zang a wu bannang nɛɛ dɔɔnang ka ruu jìng ɓɔɔ wu dangnɛ a vɔrɛ ɓɛɛ. Vuu keɓe piti ɓi ka ruu tɔ̃ɔ ɓɔɔ Laa palɛ zang ɓɛɛ, shingnɛ Yeesɔ tãa naa ɓɔɔ vɔrɔ nwang ɓɛɛ ka nung zang piti.
58002010	Daa naa katɔ, Laa ɓɔɔ vuu piti nwang ka ruu ɓiɓɛ kɔ, a wukɔ ti mãa vuu piti ɓɛɛ, wu shing Yeesɔ wu nwang nyaa kiiri nɛɛ jìng ɓɔɔ wu dang ɓɛɛ. Tɔ̀ɔ, wu atɛ wujɛ ɓiɓɛ ri walɛ bannang, ka ruu ɓɔɔ Yeesɔ kɔ sɔɔ ri tìng, zang daa ta yuu ɓarɛ ɓɛɛ.
58002011	Zang ɓɔɔ shingnɛ zang nwang zang tɔ̃ɔ, nɛɛ zang ɓɔɔ zang shing ri ri nwàng zang tɔ̃ɔ piti, Daa ɓarɛ gbete. Ka ruu nɔngkɔ, yusɛ̃ɛ tuu Yeesɔ ka ɓɔɔ wu ɓaa ri nɛɛ rɛɛ ɓeezung ɓɛɛ kpang.
58002012	Kɔɔ Laa tɔɔ, “N kɔɔ rɛɛ manzung ruu bannang ɓaaɓɛ. N g'aa soo, n dɔɔ mɔɔ ka tìng zang dɔli, ɓɔɔ ri kpalɛ zɔɔ, ri bang mɔɔ ɓɛɛ”.
58002013	A ti kɔ̀ɔ tɔkn nɛɛ, “N shing gn ka bii Laa” a kɔɔ tɔkn nɛɛ “Wee n ɓee nɛɛ wujɛ ɓɔɔ Laa a m ri ɓɛɛ”
58002014	Wee wujɛ bì'i ri ta bii shɔnzang ɓee, a tuu bii jong nɔngkɔ, tɔ̀ɔ, wu vɔrɛ, wu ningsi sheetang kati. Zang ɓɔɔ zang a wukɔ naa vɔrɔ ɓɛɛ.
58002015	A Yeesɔ yaa zang naa, zang ɓɔɔ ɓu doo ɓɔɔ ri nwangnɛ ɓɛɛ, ri nwang ɓarɛ naa jaafoo ka ruu ɓɔɔ ri kaa vɔrɔ vɔrɔ ɓɛɛ.
58002016	Nizang, Yeesɔ yi wu rɛɛ zang nyaa shoonang Laa ɓɔɔ ri ka lapa naa ka bii kpang ɓɛɛ, “Yi ɓi rɛɛ zɔ̃ng Ibirayi naa ka bii”.
58002017	Ka ruu nɔngkɔ, wu nwang naa rɛɛ ɓeezung kɔ gbãnggbãng ka vuu piti, tɔ̀ɔ, wu nwang kpanti zang ɓɔɔ ri dɔɔ vuu ka Gãa Laa kati. Ɓɔɔ gn zang kɔng wu katɔ, a ti zang ɓɔɔ zang shing gn katɔ ka bii ɓiɓɛ ɓɛɛ, ka shoonang ɓɔɔ wu pàl'ɛ Laa ɓiɓɛ ɓɛɛ. Tɔ̀ɔ, wu a zang yuu ɓiɓɛ, zang nyɔ wu vɔrɔ, vuu keɓe wu shingnɛ, Laa wu kɔsɔ zang vuu shi kpang ɓarɛ kati.
58002018	A wee Yeesɔ nɛɛ yuu ɓiɓɛ dang jìng tɔ, a zang ti gãsɛ wu tɔ ɓee, zunung ɓɔɔ wu yi zang ɓɔɔ zang gã̀s'ɛ ri kãntang naa katɔ ka bii.
58003001	Ka ruu nɔngkɔ, rɛɛ manzung ɓɔɔ nɔɔ doo zang Laa kɔ ɓɛɛ, ɓɔɔ Laa ɓaa nɔɔ nyaa tɔ jong ɓɛɛ. Nɔɔ shing rɛ̃rɛnang manɛ ka bii Yeesɔ, ɓɔɔ wukɔ zang shoonang nɛɛ kpanti zang ɓɔɔ ri dɔɔ vuu ka Gãa Laa ɓɔ̀'ɔ danggn kɔ ruu shing ɓee.
58003002	Yeesɔ nw'ang zang ɓɔɔ zang shing gn katɔ ka bii ɓiɓɛ ɓɛɛ, ka bii Laa ɓɔɔ zɔ̃ng wu ɓɛɛ, naa ɓɔɔ Musa nw'ang zang ɓɔɔ zang shing gn katɔ ka bii ɓiɓɛ ka shoonang ɓɔɔ wu pàlɛ̀ zang Laa nandon ɓɛɛ.
58003003	A zang zirɛ, Yeesɔ daa ɓɔɔ zang a wu bannang ɓa ɓɔɔ Musa katɔ tɔ. Naa ɓɔɔ bannang ɓɔɔ zang a zang ɓɔɔ mãa gãa ɓa ɓɔɔ gãa ɓɔɔ wu mãayi katɔ ɓɛɛ.
58003004	Nizang, gãa piti zang ɓɔɔ mãayi kagn, a ɓi kaa Laa kɔ mãa vuu piti.
58003005	Musa nw'ang zang ɓɔɔ zang shing gn katɔ ka bii ɓiɓɛ ɓɛɛ, ka gãa Laa nandon ka shoonang ɓɔɔ wu palɛ ɓɛɛ, tɔ̀ɔ, wu kɔɔ ruu kaa yuu vuu ɓɔɔ Laa naa kɔɔ ka tìng ɓɛɛ. A wu ɓi kaa zang ɓɔɔ palɛ shoonang waati.
58003006	A Yeesɔ nw'ang zang ɓɔɔ zang shing gn katɔ ka bii ɓiɓɛ ka Gãa Laa nandon, ka ruu ɓɔɔ, wu ɓi Jaa ɓɛɛ. Rukɔ Gãa keɓe, ruu nɛɛ yiti danggn ɓɔɔ ruu mãrɛ gbãnggbãng, nɛɛ gn ɓɔɔ ruu shingnɛ kɔ, ruu dɔɔ bii nɛɛ mani ɓee.
58003007	Ka ruu nɔngkɔ, naa ɓɔɔ Suru Laa kɔɔ ɓɛɛ, “Naa nɔɔ tãa yee Laa lɛɛkɔ,
58003008	nɔɔ bɛ̃ɛ shoo ɓaanang kpang, naa ɓɔɔ zang p'al'ɛ ka ɓɔɔ ri lasɛ Laa yeti ɓɛɛ. Ka ɓɔɔ ri gãsɛ wu ka jìngti ɓɛɛ.
58003009	Ka ɓɔɔ rɛɛ dabang manɛ ri gãsɛ m, a ri zi vuu ɓɔɔ n p'al'ɛ ɓɛɛ, saa laa ziti ɓɛɛ.
58003010	Ka ruu nɔngkɔ, yeti mɛɛ lasɛ nɛɛ zɔ̃ng zang kaɓa. A n kɔɔyi nɛɛ, ‘Zang keɓe ri ɓaa shoo ka yee mɛɛ kpang diki diki. A ri dũng nyaa mɛɛ ɓɔɔ n dang ɓɛɛ kpang.’
58003011	Ka ruu nɔngkɔ, gnvɔ shaa m, a n tũng vuu, n tɔɔ, ‘Ri àr'ɛ, ri ɔ̃sɔ nɛɛ n ka nɔng ɓɔɔ bɛɛ n kagn kpang dondong.’”
58003012	Rɛɛ manzung, nɔɔ palɛ waasɛ̃, zang gbete ka teteng manɛ, nɛɛ t'a yeti ɓɔɔ vuu shi kpang kagn, a ti shing danggn ɓi kpang ɓɛɛ, yeti ɓɔɔ shing wu wu ràa Laa ɓɔɔ ningkãari yuu knti ɓɛɛ.
58003013	Nɔɔ mã zɔɔ danggn katɔ kɔ jong diki diki, tɔɔ vuu shi kpang wu shing zang ɓɔɔ kaa tɔ̀'ɔ ka teteng manɛ wu taarɛ yuu kpang, ka laa ɓɔɔ nɔɔ doo ningkãari kɔ, zang ɓaa nɛɛ “Lɛɛkɔ” ɓee.
58003014	Ka ruu ɓɔɔ, ruu ɓuru kaa zang ɓɔɔ ri walɛ vuu ka bii Yeesɔ ɓɛɛ. Ruu nɛɛ yaa gn ɓɔɔ ruu gaayu, ruu shingnɛ kpang, diki ɓɔɔ koo waa nyaa wu a nɛɛ mani ɓɛɛ.
58003015	Zang bee ka yeti labeenang Laa nɛɛ, “Naa nɔɔ tãa yee ɓiɓɛ lɛɛkɔ nɔɔ taarɛ yuu manɛ kpang naa ɓɔɔ zang palɛ ka ɓɔɔ ri lasɛ Laa yeti ɓɛɛ”.
58003016	Ɓu rɛɛ wi, ri tãa yee Laa, a ri lasɛ wu yeti wiya? Ɓi rɛɛ zang ɓɔɔ Musa nwangsɛ ri nɛɛ Masar kɔ nandon.
58003017	A gnvɔ shàa Laa nɛɛ rɛɛ wi, saa laa ziti wiya? Ɓi doo zang kaɓa ɓɔɔ ri palɛ vuu shi kpang, ri vɔlɔ ka jìngti ɓɛɛ.
58003018	Laa tũng rɛɛ wi vuu nɛɛ ri a nɔng ɔ̃sɔnang ɓiɓɛ kpang wiya? Ɓi doo zang kaɓa ɓɔɔ ri ɓaa shoo ka nyaa ɓiɓɛ kpang ɓɛɛ.
58003019	Ka ruu nɔngkɔ, ruu zirɛ nɛɛ ri daa ɔ̃sɔ kpang, ka ruu ɓɔɔ, ri shing danggn kpang ɓɛɛ.
58004001	Ka ruu nɔngkɔ, wee nyaa ɓɔɔ Laa arɛ ka yuu daanang ka nɔng ɔ̃sɔnang ɓiɓɛ doo kagn ɓee, ruu palɛ waasɛ̃ zang ɓɔɔ ka teteng ɓuru nɛ̀'ɛ daa nɔng ɔ̃sɔnang kaɓa kpang.
58004002	Ka ruu ɓɔɔ, zang kɔɔ ruu Ruu Tɔ̃ɔ Laa tɔ jong, naa ɓɔɔ zang kɔɔ ri ɓɛɛ. A ruu ɓɔɔ ri tãayi nwàng ri vuu ɓɔɔ kaa takpang, ka ruu ɓɔɔ, zang ɓɔɔ ri tãayi, ri shing danggn kpang ɓɛɛ.
58004003	Rùu ɓɔɔ ruu shing danggn tɔ ɓɛɛ, rùu daa ka nɔng ɓɔɔ Laa kagn ruu ɔ̃sɔ nɛɛ wu. Naa ɓɔɔ Laa kɔɔyi ɓɛɛ nɛɛ, “A n tũng vuu ka ɓɔɔ bɛɛ gnvɔ shàa m ɓɛɛ nɛɛ, ‘Ri daa nɔng ɔ̃sɔnang mɛɛ kpang dondong.’”  A kɔɔ ruu keɓe, bɛɛ hangsɛ shoonang ɓiɓɛ tɔ, doo ka ɓɔɔ wu mãa koo ɓɛɛ.
58004004	Zang kɔɔ ruu ɓɔɔ kagn, ka yeti labeenang Laa ka yuu diki manziti nɛɛ, “A ka lee ɓɔɔ diki daa manziti, Laa ɔ̃sɔ ka shoonang ɓɔɔ wu p'al'ɛ ɓɛɛ nandon.”
58004005	Zang kɔ̀ɔ ka nɔng ɓɔɔ tɔkn nɛɛ, “Ri daa nɔng ɔ̃sɔnang mɛɛ kpang dondong.”
58004006	A zang yàa kaa zang ɓɔɔ gbalang nɛɛ ri daa ɔ̃sɔ nɛɛ Laa. Zang ɓɔɔ rikɔ tãa Ruu Tɔ̃ɔ Laa shɔɔnang, ri daa ɔ̃sɔ nɛɛ Laa kpang, ka ruu ɓɔɔ, ri shing danggn kpang ɓɛɛ.
58004007	Ka ruu nɔngkɔ, Laa shing diki ɓɔɔgn tɔkn ɓɔɔ ɓaayi nɛɛ, “Lɛɛkɔ”. Saa naa ɓa tɔ dɔli, Laa naa kɔɔ ruu ka yuu diki keɓe nɛɛ nyaa Dawuda. Ruu ɓɔɔ ruu bee nɔɔ tɔ ɓɛɛ nɛɛ, “Naa nɔɔ tãa yee ɓiɓɛ lɛɛkɔ, nɔɔ bɛ̃ɛ shoo ɓaanang kpang”.
58004008	Naa Joshuwa nɛ̀'ɛ daa katɔ, a zang nɛɛ ti daa ka nɔng ɔ̃sɔnang Laa katɔ, Laa nɛɛ rang yee nɛɛ knti ka yuu diki ɓɔɔgn kpang.
58004009	Ka ruu nɔngkɔ, zang Laa ri ɔ̃sɔ ditɔ naa ɓɔɔ ka lee ɓɔɔ diki daa manziti ɓɔɔ Laa ɔ̃sɔ kagn ɓɛɛ.
58004010	Ka ruu ɓɔɔ, zang ɓɔɔ nɛɛ daa nɔng ɔ̃sɔnang Laa tɔ, ɔ̃sɔ ɓi tɔ jong ka shoonang ɓiɓɛ naa ɓɔɔ Laa ɔ̃sɔ ka ɓɔɔ wu hangsɛ shoonang ɓiɓɛ ɓɛɛ.
58004011	Ka ruu nɔngkɔ, ruu palɛ vuu ɓɔɔ ruu zunung katɔ ɓɛɛ, ruu daa nɔɔ nɔng ɔ̃sɔnang kaɓa. Zang ɓɔɔ ka teteng ɓuru wu ta nyaa Laa naa ɓɔɔ ri palɛ, a ri daa nɔng ɔ̃sɔnang Laa kpang ɓɛɛ kpang.
58004012	Ruu Laa palɛ shoonang katɔ. Wɔng nyaa ɓa yere bang ɓɔɔ nyaa ziti katɔ. Basɛ suru bii katɔ nɛɛ suru. Wu ti basɛ rɛɛ gboko nɛɛ sɛ̃ɛting kaka. Ti dɔng ruu katɔ ka yuu vuu ɓɔɔ zang rɛ̃rɛ nɛɛ vuu ɓɔɔ zang mang ka yeti ɓɛɛ.
58004013	Vuu ɓɔɔ Laa mãayi kagn gbete, ɓɔɔ waayi, Laa zi wu kpang ɓɛɛ kpang. Vuu piti ɓi ka dalɛ, zang larɛ ri ɓi katɔ ka jìng Laa ɓɔɔ ruu naa shii ka tìng ɓiɓɛ, ruu kɔɔ wu vuu piti ɓɔɔ ruu palɛ ɓɛɛ.
58004014	Wee kpànt'i zang ɓɔɔ ri dɔɔ vuu ka gãa Laa, ɓɔɔ ɓuru kagn, ɓɔɔ zang a wu bannang dɔli ɓee. Kpanti keɓe wukɔ Yeesɔ Jaa Laa, ɓɔɔ daa tɔ ka lapa ɓee. R'uu yiti nɔɔ danggn, ɓɔɔ ruu shingnɛ, rùu kɔɔ zang ruu ka yuu ɓiɓɛ keɓe gbãnggbãng.
58004015	Ka ruu ɓɔɔ, kpanti zang ɓɔɔ ri dɔɔ vuu ka gãa Laa, ɓɔɔ ɓuru, gn ɓuru kɔng wu katɔ, ka ɓɔɔ ruu lakɛ naa ka bii kpang ɓɛɛ. Kpanti ɓuru keɓe ɓi zang ɓɔɔ zang gãsɛ wu katɔ ka gbalang n'aabm̀ n'aabm̀, naa ɓɔɔ zang gãsɛ ruu ɓɛɛ. A palɛ vuu shi kpang ɓi kaa takpang.
58004016	Ka ruu nɔngkɔ, r'uu a ka bii Laa, ruu yaa gn naa kpang. Laa ɓɔɔ palɛ zang tɔ̃ɔ waati ɓɛɛ. Tɔ̀ɔ, gn ɓuru wu kɔng wu, wu ti palɛ ruu tɔ̃ɔ ɓɔɔ yi ruu naa ka bii, ka diki ɓɔɔ ruu kasɛ nɛɛ wu yi ruu naa ka bii ɓɛɛ.
58005001	Zang z'ɔ̃ng kpanti zang ɓɔɔ ri dɔɔ vuu ka Gãa Laa ɓu, ka teteng rɛɛ shɔnzang. Ri shing wu nɛɛ wu pàlɛ̀ Laa shoonang ka nung ɓarɛ, wu ti dɔ̀ɔ Laa vuu, tɔ̀ɔ, Laa wu kɔsɔ zang vuu shi kpang ɓarɛ kati.
58005002	Zunung ɓɔɔ wu pàl'ɛ zang ɓɔɔ ri zi vuu kpang, a ri ning gbalang kati ɓɛɛ, hakaka kpang. Ka ruu ɓɔɔ palɛ vuu shi kpang ɓi doo katɔ kɔ ɓɛɛ.
58005003	Ka ruu nɔngkɔ, dɔ̀ɔr'ɔ vuu ka Gãa Laa, ka ruu vuu shi kpang ɓiɓɛ, nɛɛ vuu shi kpang zang dɔli.
58005004	Shɔnzang a yuu ɓiɓɛ, bannang nwannang kpanti zang ɓɔɔ ri dɔɔ Laa vuu ka Gãa Laa kpang. Laa ɓaa wu nyaa katɔ, naa ɓɔɔ wu ɓaa Haruna nyaa ɓɛɛ.
58005005	Kirisi doo nɔngkɔ, wu wukɔ a yuu ɓiɓɛ bannang nwannang kpanti zang ɓɔɔ dɔɔ vuu ɓɛɛ kpang. Ɓi Laa kɔɔ wu nɛɛ, “Mɔɔ Jaa mɛɛ, lɛɛkɔ n tusu tɔ, nɛɛ n Daa ɓaaɓɛ”
58005006	A ti kɔɔ ka nɔng ɓɔɔ tɔkn nɛɛ, “Mɔɔ ɓaa zang ɓɔɔ dɔɔ vuu ka Gãa Laa dondong, naa ɓɔɔ Malakisadak nw'ang ɓɛɛ.”
58005007	Ka diki ɓɔɔ Yeesɔ nw'ang ka koo keɓe, rangkɛ yee nɛɛ Laa a gaarɛ wu, mɛɛ nyaa ka lapa nɛɛ miiri ka jìng. Gaa Laa ɓɔɔ zunung ɓɔɔ ta yuu ɓiɓɛ katɔ, wu vɔ kpang ɓɛɛ. A Laa tãa wu ka ɓɔɔ wisi wu paa nɛɛ saa ɓɛɛ, ka ruu ɓɔɔ, tuu yuu ɓiɓɛ kpang, a ti a Laa yuu ɓiɓɛ katɔ ɓɛɛ.
58005008	Naa wee wu Jaa ɓee, kpɛ̃ɛrɛ naa ɓɔɔ wu dũng nyaa Laa doo nɛɛ mani ka jìng ɓɔɔ wu dang ɓɛɛ.
58005009	Ka ɓɔɔ hangsɛ shoonang ɓiɓɛ tɔ ɓɛɛ, nwang zang ɓɔɔ ta yuu zang nandon, ɓɔɔ ri dũng nyaa ɓiɓɛ ɓɛɛ. Tɔ̀ɔ, yuu ɓarɛ ɓɔɔ zang tarɛ, wu nwang kaa ɓɔɔ gbinggbing ɓɛɛ.
58005010	A Laa shing Yeesɔ nɛɛ wu nwang kpanti zang ɓɔɔ ri dɔɔ vuu ka Gãa Laa ɓɛɛ, naa ɓɔɔ Malakisadak nw'ang ɓɛɛ.
58005011	Vuu ɓɔɔ ruu kɔɔ ka yuu vuu keɓe kagn dɔli, a kpãa ruu nyaa kaa naa ɓɔɔ ruu kɔɔ nɔɔ ruu, tɔ̀ɔ, nɔɔ zi kati ɓɛɛ. Ka ruu ɓɔɔ, nɔɔ valɛ bii vuu mantɛnang dɔli ɓɛɛ.
58005012	Nizang, kãntang keɓe nɔkɔ nɛɛ tusu zang vuu kati, a nɔɔ kasɛ nɛɛ zang ɓɔɔ wu paasɛ nɔɔ ruu nizang ɓɔɔ kpãa kpang, ɓɔɔ ka ruu Laa ɓɛɛ tusunang tɔkn. Nɛɛ nɔngkɔ, zang wu a nɔɔ m'ii, wu vuu shaanang ɓɔɔ lakɛ katɔ kpang.
58005013	Zang ɓɔɔ vuu shaanang ɓiɓɛ nɛɛ ɓi m'ii, zang keɓe ɓi doo jaa rɛ̃ɛting. Zang keɓe zunung ɓɔɔ wu basɛ teteng vuu ɓɔɔ tɔ̃ɔ, nɛɛ vuu shi kpang kpàng.
58005014	Vuu shaanang ɓɔɔ lakɛ katɔ ɓi ɓɔ̀'ɔ zang ɓɔɔ ri zũng bii tɔ ɓɛɛ, zang ɓɔɔ ri kpɛ̃ɛrɛ yuu ɓarɛ tɔ diki diki, naa ɓɔɔ ri bàs'ɛ teteng vuu tɔ̃ɔ, nɛɛ vuu shi kpang ɓɛɛ.
58006001	Ka ruu nɔngkɔ, ruu ɓa nɔɔ vuu tìng shɔɔnang ɓɔɔ zang tusu ruu ka yuu Kirisi ɓɛɛ, ruu kpɛ̃ɛrɛ kaa vuu ɓɔɔ kpãa katɔ ɓɛɛ, tɔ̀ɔ, ruu zũng danggn kati. Ruu gàa nɔɔ yuu tusunang tɔkn nɛɛ, zang ri kɔ̃sɔ yeti, zang yaa vuu shi kpang palɛnang ɓɔɔ raa zang vɔrɔ, zang ri shing danggn ka bii Laa ɓɛɛ kpang.
58006002	Nɛɛ vuu tusunang, ka yuu batizima, nɛɛ naa shinnang ka yuu zang, nɛɛ naa ɓɔɔ zang wisi zang paa nɛɛ sàa ɓɛɛ, nɛɛ ɓɔɔ ruu ɓɔɔ Laa naa jɛ̃ɛ zang, ka ɓɔɔ koo naa waa nyaa ɓɛɛ.
58006003	Rùu zi rɛɛ vuu keɓe ɓi tɔ, r'uu ɓa ri, ruu daa kaa tìng. Laa nɛɛ kasɛ tɔ ɓɛɛ.
58006004	Ka ruu ɓɔɔ, naa zang ɓɔɔ ri a tɔ kagn ri zi gbalang Laa tɔ, Laa ti a ri vuu ɓɔɔ wu a zang nɛɛ lapa tɔ, a ri ti walɛ Suru Laa tɔ jong,
58006005	ri ti tãa tɔ̃ɔ Ruu Laa tɔ, a ri ti zi naa ɓɔɔ naa vuu palɛnang koo ɓɔɔ naa a ɓɛɛ nwang ɓɛɛ tɔ.
58006006	Naa ri yaa gbalang Laa doo nɛɛ mani, naa zang tɔɔ zang s'ɔɔrɔ̀ ri tɔkn, ri kɔ̃sɔ yeti, zang zunung takpang. Ka ruu ɓɔɔ, nwang naa ri ɓaa Jaa Laa naa kaa laa tɔkn, a ri shingnɛ, yusɛ̃ɛ tuu wu, ka jìng zang piti ɓɛɛ.
58006007	Tipi ɓɔɔ ɓoo mii lapa, ɓɔɔ a ka yuu ɓiɓɛ diki diki, a pàl'ɛ zang ɓɔɔ ri lang wu, vuu shaanang ɓɔɔ tɔ̃ɔ. Zang kɔɔ katɔ nɛɛ, Laa pàl'ɛ tipi keɓe tɔ̃ɔ.
58006008	A tipi keɓe naa ɓi kɔkɔ nɛɛ wusi kɔ takɛ kagn shɛ̃ɛning, vuu ɓɔɔ zang palɛ nɛɛ mani kpang. Zang ku tipi keɓe nyaa katɔ, a zang naa dɔɔ katɔ nɛɛ waa. Laa palɛ doo nɔngkɔ nɛɛ zang ɓɔɔ wu alɛ ri rɛɛ vuu keɓe, ri nɛɛ bɛ̃ɛ tɔ̃ɔ palɛnang ɓiɓɛ katɔ.
58006009	Masang ɓɔɔ, n kasɛ nɔɔ dɔli ɓɛɛ, naa ruu ràng yee doo nɔngkɔ, ruu zi tɔ, ɓɔɔ manɛ, nɔɔ shìi manɛ ka vuu tɔ̃ɔ ɓɔɔ shingnɛ, Laa ta yuu manɛ ɓɛɛ.
58006010	Ka ruu ɓɔɔ, Laa ɓi zang ɓɔɔ palɛ vuu gn dang gbete kpang, danggn ning wu shoonang manɛ kpang. Nɛɛ naa ɓɔɔ nɔɔ tusu nɛɛ nɔɔ kasɛ wu katɔ, ka ɓɔɔ nɔɔ yi zang ɓiɓɛ naa ka bii, a nɔɔ ti yi ri doo naa ɓɛɛ.
58006011	Rùu kasɛ zang ɓu ka teteng manɛ wu shing yuu kagn, diki ɓɔɔ koo waa nyaa wu a nɛɛ mani. Tɔ̀ɔ, wu wàlɛ̀ vuu ɓɔɔ wu shing gn kagn ɓɛɛ kati.
58006012	Ruu kasɛ, nɔɔ si rang kpang, nɔɔ màsɛ̀ rɛɛ zang ɓɔɔ, ka ruu danggn ɓɔɔ ri shingnɛ, nɛɛ danggn ɓɔɔ ri mã ɓɛɛ, rikɔ naa walɛ vuu ɓɔɔ Laa a nyaa ɓɛɛ.
58006013	Ka ɓɔɔ Laa a Ibirayi nyaa, ka ruu ɓɔɔ zang ɓɔɔ ɓa Laa katɔ kagn kpang, Laa tũng vuu nɛɛ yuu ɓiɓɛ.
58006014	Kɔɔyi tɔɔ, “Nizang, n shing mɔɔ m'ɔɔ tãa tìnang, n a mɔɔ zɔ̃ng dɔli.”
58006015	A ka knti ɓɔɔ Ibirayi mã danggn, gã tɔ, Laa a wu vuu ɓɔɔ wu a wu nyaa ɓɛɛ.
58006016	Shɔnzang ri tũng vuu nɛɛ zang ɓɔɔ ɓa ri katɔ ɓɛɛ. Vuu tũnnang kɔ shingnɛ vuu ɓɔɔ zang kɔ̀ɔ ɓɛɛ, wu nwang nizang. Wu shingnɛ, nyaa ɓɔɔ zang là'a ɓɛɛ wu di nyaa.
58006017	Laa kasɛ nɛɛ wu shingnɛ zang ɓɔɔ ri ta nyaa ɓɔɔ Laa a keɓe ri zirɛ, nɛɛ wu kɔ̃sɔ vuu ɓɔɔ wu kasɛ ɓɛɛ ɓi kpang. Ka ruu nɔngkɔ, tũng vuu tɔ̀ɔ, wu tusu kati nɛɛ, vuu ɓɔɔ wu a nyaa, wu naa palɛ katɔ.
58006018	Vuu keɓe ziti, vuu ɓɔɔ Laa tũng, nɛɛ nyaa ɓɔɔ wu a ɓɛɛ, ri kɔ̃sɔ kpang, a Laa ti suu sè'e ka yuu ɓarɛ kpang. Ka ruu nɔngkɔ, rùu ɓɔɔ rùu yurɛ, ruu walɛ nɔng waanang, zang mã ruu danggn gbãnggbãng nɛɛ ruu yiti gn vuu ɓɔɔ zang shing ruu ka tìng keɓe gbatagbata.
58006019	Gn ɓɔɔ ruu shing keɓe kɔ yiti ruu gbatagbata, vuu ɓɔɔ lee ruu naa ka bii kpang. Ka ruu nɔngkɔ, ruu dàa ka nɔng ɓɔɔ Laa kagn. Ruu ɓa fɔ̃ɔrɔ ɓɔɔ zang ku nyaa gãa Nɔng ɓɔɔ shi kpang kagn kpang, nɛɛ mani ɓɛɛ.
58006020	Nɔng ɓɔɔ Yeesɔ kɔ daa tìng shɔɔnang, ka nung ɓɔɔ ruu nɛɛ dàa ɓɛɛ. Ka knti ɓɔɔ nwang kpanti zang ɓɔɔ ri dɔɔ vuu ka Gãa Laa tɔ dondong, naa ɓɔɔ Malakisadak nwang ɓɛɛ.
58007001	Malakisadak keɓe, bɛɛ wukɔ kpanti nɔng ɓɔɔ zang ɓaa nɛɛ Salama ɓɛɛ, a ti zang ɓɔɔ dɔɔ vuu ka Gãa Laa, Laa ɓɔɔ ɓa zang piti ɓɛɛ. Kpisi Ibirayi yuu, ka ɓɔɔ Ibirayi gbãayu nɛɛ nɔng ɓɔɔ wu shaa rɛɛ kpanti ka sìiri ɓɛɛ, a gàa Ibirayi Laa nɛɛ Laa shingnɛ Ibirayi wu tãa tìnang.
58007002	A Ibirayi basɛ vuu ɓɔɔ wu see ka nyaa sìiri vaa kopi a a wu vaa gbete. Dìiri nung Malakisadak ɓɔɔ tìng shɔɔnang ɓi, “Kpanti zang ɓɔɔ ri zang tɔ̃ɔ ka tìng Laa ɓɛɛ” a ɓɔɔ kaa “Kpanti Salama” ɓi kaa “Kpanti ɓɔɔ shingnɛ zang ri nwang ka nyaa zɔɔ ɓɛɛ.”
58007003	Daa ɓiɓɛ kagn kpang, nà'a ɓiɓɛ ti kpang, zang zi dìiri zɔ̃ng ɓiɓɛ kpang. Zang ti zi diki ɓɔɔ zang yi wu kagn ɓɛɛ kpang, a ɓɔɔ diki ɓɔɔ wu vɔ kagn ɓɛɛ kpang. Nw'ang ɓi naa Jaa Laa, ka ruu ɓɔɔ, ɓi zang ɓɔɔ dɔɔ Laa vuu ɓɛɛ dondong.
58007004	Nɔɔ zi bannang Malakisadak karɛ. Ibirayi dabang dabang ɓuru, basɛ vuu ɓɔɔ wu ta ka nyaa sìiri vàa kopi, a a wu vàa gbete.
58007005	Nyaa dannang Laa kɔɔyi tɔ, zɔ̃ng Leevi ɓɔɔ ri nwang zang ɓɔɔ ri dɔɔ vuu ka Gãa Laa, ri ta vaa gbete, ka teteng vuu zang ɓɔɔ zang basɛ vàa kopi ɓɛɛ. Zang Leevi keɓe, ɓi rɛɛ ɓeezung, ka wee rɛɛ ɓeezung bii, ri doo zɔ̃ng Ibirayi kɔ ɓee.
58007006	Yɔɔ keɓe dñ̀ng dìiri zɔ̃ng ɓiɓɛ ka zɔ̃ng Leevi kpang, a ta vuu vàa gbete keɓe doo nɛɛ mani ka naa Ibirayi, a gàa wu Laa nɛɛ Laa wu shingnɛ wu tãa tìnang. Ibirayi ɓɔɔ Laa a wu nyaa ɓɛɛ.
58007007	Wu vuu nyaa laanang kpang, zang ɓɔɔ gaa Laa, wukɔ zang bang ka yuu zang ɓɔɔ zang gaa wu Laa nɛɛ Laa pàlɛ̀ wu tɔ̃ɔ ɓɛɛ.
58007008	Zang Leevi ɓɔɔ ri ta vuu vàa gbete keɓe, ri ɓarɛ shɔnzang ɓɔɔ ri vɔ̀l'ɔ katɔ ɓɛɛ. A Malakisadak ɓɔɔ ta vuu vàa gbete, ɓi zang ɓɔɔ ɓi doo ningkãari, naa ɓɔɔ labeenang Laa kɔɔyi ɓɛɛ.
58007009	Zang kɔ̀'ɔ katɔ nɛɛ, Leevi ɓɔɔ t'a vuu vaa gbete keɓe, wukɔ a vuu keɓe kaa jong nɛɛ bii Ibirayi.
58007010	Ka ruu ɓɔɔ, ka ɓɔɔ Malakisadak kpisi Ibirayi yuu bɛɛ Leevi doo ka sãng dabang dabang ɓiɓɛ Ibirayi ɓɛɛ.
58007011	Laa a zang Isirela nyaa dannang ɓiɓɛ, ka ɓɔɔ bɛɛ zɔ̃ng Leevi rikɔ dɔɔ Laa vuu ka Gãa Laa ɓɛɛ. A shoonang zɔ̃ng Leevi zunung ɓɔɔ kɔsɔ zang vuu shi kpang ɓɔɔ zang palɛ ɓɛɛ kaa takpang. Naa nɛɛ zunung katɔ, Laa nɛɛ shong Yeesɔ takpang. Yeesɔ ɓi zang ɓɔɔ dɔɔ vuu ka Gãa Laa naa Malakisadak, ɓi ka zɔ̃ng Haruna kpang.
58007012	Ka ruu ɓɔɔ, zang nɛɛ kɔ̃sɔ zɔ̃ng zang ɓɔɔ ri nwang zang ɓɔɔ ri dɔɔ vuu ka Gãa Laa tɔ, zang kɔ̃sɔ nyaa dannang kaa doo katɔ kɔ ɓɛɛ.
58007013	Yeesɔ kɔ zang kɔɔrɔ ruu keɓe ka yuu ɓiɓɛ ɓee, ɓi ka zɔ̃ng zang ɓɔɔgn. Zang gbete ka zɔ̃ng kaɓa dɔ̀ɔ Laa vuu ɓi gngn doo gbete kpang.
58007014	Zang zi tɔ piti nɛɛ Kpanti ɓuru Yeesɔ nw'ang ɓi nɛɛ zɔ̃ng Yahuda. Musa kɔɔ vuu ɓɔɔ katɔ ka yuu zɔ̃ng zang keɓe, nɛɛ zang gbete ka teteng ɓarɛ naa nwang zang ɓɔɔ dɔɔ vuu ka Gãa Laa kpang. Ka ɓɔɔ wu rang yee ka yuu zang ɓɔɔ ri dɔɔ Laa vuu ɓɛɛ.
58007015	Vuu kɔ ruu kɔɔ ɓee, nw'angs'ɛ bii tɔ kaa biling tɔ̃ɔ tɔ̃ɔ, ka wee Yeesɔ ɓɔɔ dɔɔ Laa vuu, nwang nyaa tɔ, naa ɓɔɔ Malakisadak nwang ɓɛɛ.
58007016	Nwang tɔ zang ɓɔɔ dɔɔ Laa vuu ka Gãa Laa, wu ka doo vuu ɓɔɔ shɔnzang ri tusu ɓɛɛ kpang, ɓi ka doo naa vuu palɛnang suru bii ɓiɓɛ ɓɔɔ waa nyaa kpang ɓɛɛ.
58007017	Ka ruu ɓɔɔ, labeenang Laa kɔɔyi nɛɛ, “Mɔɔ ɓ'aa zang ɓɔɔ dɔɔ vuu ka Gãa Laa ɓɛɛ dondong, naa ɓɔɔ Malakisadak nw'ang ɓɛɛ”.
58007018	Nyaa dannang ɓɔɔ tìng, zang kɔsɔ tɔ dang gbete, ka ruu ɓɔɔ, naa vuu palɛnang ɓiɓɛ kagn kpang, a ti pàlɛ̀ zang vuu ɓɔɔ kpang ɓɛɛ.
58007019	Ka ruu ɓɔɔ, nyaa dannang Musa shing vuu ɓɔɔ ɓi jong wu nwang nyaa kiiri kpang ɓɛɛ. A kãntang keɓe, Laa atɛ vuu ɓɔɔ waasɛ̃ tɔ, ɓɔɔ ri sh'ing gn kagn ɓɛɛ, tɔ̀ɔ, ruu a kaa bii ɓiɓɛ naabm.
58007020	Laa tũng vuu kagn. Ka ɓɔɔ zɔ̃ng zang Leevi ri nwang zang ɓɔɔ ri dɔɔ vuu ka Gãa Laa, zang tũng vuu kagn kpang.
58007021	A Yeesɔ nwang zang ɓɔɔ dɔɔ vuu ka Gãa Laa, ka ɓɔɔ Laa tũng vuu ɓɛɛ, Laa kɔɔ wu nɛɛ, “Kpanti Laa tũng vuu tɔ, kɔ̃sɔ yeti ɓiɓɛ takpang. ‘Mɔɔ ɓaa zang ɓɔɔ dɔɔ vuu ka Gãa Laa dondong.’”
58007022	Ka ruu vuu kɔ Laa tũng ɓee kɔ, Yeesɔ nwang kaa zang ɓɔɔ shingnɛ Laa mã ruu nyaa ɓɔɔ ɓa ɓɔɔ tìng katɔ ɓɛɛ.
58007023	Rɛɛ zang ɓɔɔ ri dɔɔ vuu ka Gãa Laa, ri ɓarɛ dɔli, ka ruu ɓɔɔ vɔrɔ zãa ri nwannang katɔ, ri dɔɔ Laa vuu dondong kpang.
58007024	A ka ruu ɓɔɔ Yeesɔ nwang ɓi ningkãari dondong, nwang zang ɓɔɔ dɔɔ vuu ka Gãa Laa ɓi gbinggbing.
58007025	Ka ruu nɔngkɔ, zunung katɔ, wu ta yuu zang ɓɔɔ ri a ka bii Laa nɛɛ bii ɓiɓɛ katɔ, ka laa kiya piti. Ka ruu ɓɔɔ, wu ɓi ningkãari, diki diki bakɛ Laa ka ruu ɓarɛ ɓɛɛ.
58007026	Zɔ̃ng kpanti zang ɓɔɔ ri dɔɔ vuu ka Gãa Laa keɓe, ɓɔɔ ruu kasɛ ɓɛɛ kɔ. Zang ɓɔɔ shi kpang ka bii ɓiɓɛ kpang, ɓɔɔ zang dãa wu kpang, ɓɔɔ ɓi kankalang ɓɛɛ, a zang zɔ̃ng katɔ nɛɛ teteng zang ɓɔɔ ri palɛ vuu shi kpang, zang shing wu dang gbete, ɓɔɔ zang a wu nɔng nwannang ka lapa kpalakpala.
58007027	Ɓi naa rɛɛ kpanti zang ɓɔɔ ri dɔɔ vuu ka Gãa Laa, ɓɔɔ kpang. Vuu ɓɔɔ kagn ɓɔɔ shing wu, wu d'ɔɔ vuu diki diki, ka ruu vuu shi kpang ɓiɓɛ kɔ shɔɔnang, a wu ti naa d'ɔɔ ka ruu vuu shi kpang zang ɓɛɛ kpang. D'ɔɔ vuu ɓi tɔ doo gbete kak, paasɛ takpang, ka ɓɔɔ wu a yuu ɓiɓɛ ɓɛɛ.
58007028	Ka ruu ɓɔɔ, nyaa dannang Musa zɔ̃ng ɓi zang ɓɔɔ ri palɛ vuu shi kpang katɔ, ri nwang kpanti zang ɓɔɔ ri dɔɔ vuu ka Gãa Laa ɓɛɛ. A zang ɓɔɔ Laa zɔ̃ng wu nɛɛ knti, a tũng vuu kagn, zang keɓe, palɛ vuu shi kpang ɓi gngn kpang tingkiring.
58008001	Gbãnggbãng ruu ɓɔɔ ruu kɔɔrɔ ɓɛɛ keɓe. Kpanti zang ɓɔɔ ri dɔɔ Laa vuu, ɓɔɔ ɓuru kagn naa weɓe, ɓɔɔ nwang ka nakn laa nwannang Kpanti Laa ɓɔɔ bannang piti ɓi ɓɔɔ ɓiɓɛ ɓɛɛ, ka lapa.
58008002	A palɛ shoonang ka nɔng ɓɔɔ shi kpang ɓi kagn kpang tingkiring ɓɛɛ, nɔng Laa bannang ɓɔɔ nizang ɓɔɔ Laa palɛ nɛɛ yuu ɓiɓɛ, wu shɔnzang palɛ kpang ɓɛɛ.
58008003	Ka ruu ɓɔɔ, zang zɔ̃ng kpanti zang ɓɔɔ ri dɔɔ vuu ka Gãa Laa, ɓu nɛɛ wu a Laa vuu ɓɔɔ zang alɛ wu, a wu ti dɔɔ ɓɔɔ. Doo nɔngkɔ, daa naa katɔ zang ɓɔɔ dɔɔ Laa vuu keɓe, wu walɛ vuu ɓɔɔ wu a Laa ɓɛɛ jong.
58008004	Naa Yeesɔ nɛɛ ka koo, nɛɛ nwàng zang ɓɔɔ dɔ̀ɔ Laa vuu kpang tingkiring, ka ruu ɓɔɔ, zang ɓɔɔ ri kagn, ɓɔɔ ri a Laa vuu naa ɓɔɔ nyaa dannang zang Yahudawa kɔɔyi ɓɛɛ.
58008005	Ri palɛ shoonang ɓarɛ ka koo, nɔng ɓɔɔ zang gãsɛ ɓi nɛɛ ɓɔɔ ka lapa ɓɛɛ. Nwang ɓi naa jasuru nɔng keɓe ɓɔɔ ka lapa ɓɛɛ. Ka ruu nɔngkɔ, ka ɓɔɔ Musa bɛɛ nɛɛ wu ɓà'a Laa kaa k'uutu ɓɔɔ zang bang wu kagn ɓɛɛ, Laa shaarɛ wu nyaa tɔɔ, “Shing jìng kagn, mɔɔ palɛ vuu piti ka doo naa ɓɔɔ zang tusu mɔɔ ka yuu kɔpɔ ɓɛɛ.”
58008006	A shoonang ɓɔɔ Yeesɔ ta keɓe, ɓa ɓɔɔ ɓarɛ ɓi katɔ, naa ɓɔɔ nyaa ɓɔɔ Yeesɔ shingnɛ Laa mã nɛɛ shɔnzang, ɓa nyaa ɓɔɔ gbaala katɔ ɓɛɛ. Ka ruu ɓɔɔ, nyaa ɓɔɔ Laa a ruu, atɛ zang vuu tɔ̃ɔ, ɓa nyaa gbaala ɓɔɔ wu mã keɓe katɔ ɓɛɛ.
58008007	Ka ruu ɓɔɔ, naa nyaa ɓɔɔ Laa mã tìng shɔɔnang nɛɛ nyaa kiiri, Laa nɛɛ tɔɔ kpang nɛɛ wu mã nyaa ɓɔɔgn kpang.
58008008	A Laa zi vuu shi kpang ɓarɛ ɓɔɔ ri palɛ ɓɛɛ tɔ a kɔɔyi tɔɔ, “Diki a kana ɓɔɔ n naa mã nyaa shɔɔ nɛɛ zang Isirela a ɓɔɔ nɛɛ zɔ̃ng zang Yahuda.
58008009	Ɓi naa nyaa ɓɔɔ n mã nɛɛ rɛɛ dabang dabang ɓarɛ kpang. Ka diki ɓɔɔ n yi ri ka naa, n nwangsɛ ri nɛɛ tipi Masar ɓɛɛ kpang. Ka ruu ɓɔɔ, ri palɛ vuu ɓɔɔ nyaa kaɓa kɔɔ ri nɛɛ ri palɛ nɛɛ yeti gbete kpang, a n raa ri yuu knti kati.
58008010	Laa ti kɔɔyi tɔɔ, Wee nyaa ɓɔɔ n naa mã nɛɛ zang Isirela ka rɛɛ diki ɓɔɔ naa a ɓɛɛ kɔ. N naa shǐng ri rɛɛ nyaa dannang mɛɛ ka yeti ɓarɛ a n beere ka ɓoro ɓarɛ. N naa nw'ang Laa ɓarɛ, a ri nwang ɓarɛ kaa zang mɛɛ.
58008011	Zang ɓu tùsù zang gari ɓiɓɛ nɛɛ zang tipi ɓiɓɛ vuu ɓɔɔ nɛɛ, ‘Kpɛ̃ɛrɛ gbalang Laa’ kpang, ka ruu ɓɔɔ, ri nandon ri zi gbalang mɛɛ ditɔ ɓɛɛ. Vuu ɓɔɔ yi nɛɛ yuu wujɛ, daa nɔng ka yuu zang bang ɓɛɛ.
58008012	N naa kɔsɔ ri vuu shi kpang ɓɔɔ ri palɛ ɓɛɛ katɔ, a ǹ ti kpaa danggn vuu shi kpang ɓarɛ takpang tingkiring”
58008013	Ka ɓɔɔ Laa rang yee, ka yuu nyaa shɔɔ keɓe, risi ɓɔɔ tìng shɔɔnang nwàng kaa ɓɔɔ gbaala. Vuu ɓɔɔ nɛɛ ri gbaala tɔ, nɛɛ kpɛ̃ɛ kana, bɛɛ ning ɓi kaatɔ.
58009001	Nyaa ɓɔɔ Laa mã tìng shɔɔnang kaɓa, tusu zang gbalang naa ɓɔɔ zang bang Laa katɔ. A nɔng ɓɔɔ shi kpang kagn kpang, ɓɔɔ shɔnzang ri bang Laa ti kagn ka koo keɓe.
58009002	Zang ɓ'aa k'uutu, a zang basɛ yeti ɓiɓɛ nɛɛ fɔ̃ɔrɔ nyaa pɛɛrɛ. Ka yeti ɓiɓɛ, ɓɔɔ waa nyaa biling, zang tɛ̃ɛ vuu ɓɔɔ zang shìli waa zà'ang sɔɔ ka yuu ɓarɛ ɓɛɛ, nɛɛ teeburu ɓɔ̀'ɔ borodi ɓɔɔ zang a Laa ka yuu ɓiɓɛ ɓɛɛ. Nɔng keɓe zang ɓaa nɛɛ “Nɔng ɓɔɔ shi kpang kagn kpang ɓɛɛ”.
58009003	Yeti k'uutu ɓɔɔ tìng, nɔng ɓɔɔ kagn, zang ku nyaa ɓiɓɛ nɛɛ fɔ̃ɔrɔ nyaa pɛɛrɛ. Zang ɓaa ɓi nɛɛ, “Nɔng ɓɔɔ shi kpang kagn kpang tingkiring” ɓɛɛ.
58009004	Ka nihn, zang shing vuu ɓɔɔ zang palɛ nɛɛ zinariya, zang dɔ̀'ɔ Laa vuu ɓɔɔ pũngku sɛ̃ɛ tɔ̃ɔ ka yuu ɓiɓɛ, nɛɛ akpaati ɓɔɔ zang shing nyaa ɓɔɔ Laa mã ɓɛɛ. Zang zuu bii akpaati keɓe dɔ̃ɔ gbete nɛɛ zinariya. Ka yeti ɓiɓɛ, zang shing ɓari ɓɔɔ zang palɛ nɛɛ zinariya, a zang tɛ̃ɛ vuu shaanang ɓɔɔ zang ɓaa nɛɛ Maanaa ka yeti ɓiɓɛ. A zang shing ɓɔɔ laa naa yitinang Haruna ɓɔɔ lusu katɔ ɓɛɛ, a rɛɛ tari pɛkɛtɛ ɓɔɔ Laa b'eer'e nyaa ɓɔɔ wu dang ɓɛɛ kagn.
58009005	Ka yuu akpaati bì'i, zang palɛ jasuru zang nyaa shoonang Laa ɓɔɔ ri ka lapa ziti, nasãng ɓarɛ kagn. Vuu keɓe ri tusu bannang Laa. Ri wàa putali kaa yuu nyaa kunang akpaati nɛɛ nasãng ɓarɛ. Vuu nyaa kunang akpaati keɓe, zang ɓaa nɛɛ, “Nɔng ɓɔɔ Laa kɔsɔ vuu shi kpang kagn ɓɛɛ.” Ruu kɔ̀ɔ nɔɔ ruu gn dɔli ka yuu rɛɛ vuu keɓe kãntang kpang.
58009006	Zang nɛɛ shìli vuu keɓe tɔ nandon naa weɓe, rɛɛ zang ɓɔɔ ri dɔɔ vuu ka Gãa Laa ri daarɛ kaa yeti k'uutu ɓɔɔ biling, ri palɛ shoonang ɓarɛ diki diki.
58009007	A ɓi kaa kpanti zang ɓɔɔ ri dɔɔ vuu ka Gãa Laa kɔ daa yeti nɔng ɓɔɔ tìng ka bm, ti daa ɓi doo gbete kɔ nwani ka saa gbete. Daa naa waati kpang, tuu zìi vuu vaa ɓɔɔ zang yee ɓɛɛ ka naa ning, ɓɔɔ wu a Laa ka ruu vuu shi kpang ɓiɓɛ nɛɛ ka ruu rɛɛ vuu shi kpang zang, ɓɔɔ zang palɛ, ri zi kpang ɓɛɛ.
58009008	Suru Laa tusu zang nɛɛ naa k'uutu ɓɔɔ shɔnzang ri palɛ, nɛɛ doo ka nɔng, gbalang ɓɔɔ zang daa nɔng ɓɔɔ shi kpang kagn kpang, puu gn kpang tingkiring.
58009009	Zang tusu ɓi zang koo jaa knti vuu nɛɛ vuu keɓe. Zang tusu ri nɛɛ vuu ɓɔɔ zang a Laa, nɛɛ vuu ɓɔɔ zang dɔɔ ɓɛɛ, shingnɛ rɛ̃rɛnang zang ɓɔɔ ri bang Laa, wu nwang tɔ̃ɔ kpang.
58009010	Rɛɛ vuu keɓe, ɓi ka yuu vuu shaanang nɛɛ vuu ɓoonang nɛɛ rɛɛ vuu sɔ̀ɔrɔ̀nang kɔ shɛ̃ɛning ka zɔ̃ngzɔ̃ng. Wee ɓi nyaa dannang ka ruu vuu ɓɔɔ zang palɛ ka bii biling kɔ shɛ̃ɛning, tɔ̀ɔ laa ɓɔɔ Laa naa kɔ̃sɔ vuu piti, wu a nɛɛ mani.
58009011	A wee Kirisi a ɓi tɔ, wukɔ kaa kpanti zang ɓɔɔ ri dɔɔ vuu ka Gãa Laa, ka yuu rɛɛ vuu tɔ̃ɔ ɓɔɔ ri ɓarɛ kaa nihn kɔ nwani ɓɛɛ. K'uutu ɓɔɔ Kirisi palɛ shoonang ka yeti ɓiɓɛ, ɓa weɓe katɔ, a ɓi ti nyaa kiiri. Ɓi shɔnzang palɛ kpang, a ɓi ti ka koo keɓe kpang.
58009012	Kirisi daa yeti nɔng ɓɔɔ shi kpang kagn kpang keɓe doo gbete kak, paasɛ kpang. Ti daa ɓi nɛɛ zìi rɛɛ jàa nɛɛ napoo kpang, daa ɓi nɛɛ zìi bì'i ɓiɓɛ. A ta yuu ɓuru kaa gbinggbing.
58009013	Zìi rɛɛ jàa nɛɛ napoo, a ɓɔɔ pũngku m'ɔk'ɔ napoo ɓɔɔ zang dɔɔ ɓɛɛ, ɓɔɔ zang ɓisi zang ɓɔɔ ka gbalang zang Yahudawa, ri palɛ vuu shi kpang tɔ nɛɛ mani ɓɛɛ, risi ri ri nw'ang zang tɔ̃ɔ ɓi ka bii biling kɔ shɛ̃ɛning.
58009014	Zìi Kirisi palɛ vuu ɓɔɔ ɓa weɓe kpang ya? Kirisi ɓɔɔ shi kpang ka bii kpang, a Laa yuu ɓiɓɛ nɛɛ naa vuu palɛnang Suru Laa ɓɔɔ nwang ɓi dondong ɓɛɛ. Zìi ɓiɓɛ shing katɔ rɛ̃rɛnang ɓɔɔ nɔɔ rɛ̃rɛ ka yuu vuu shi kpang palɛnang, wu nwang tɔ̃ɔ, tɔ̀ɔ, ruu pàlɛ̀ Laa ɓɔɔ ɓi ningkãari shoonang kati.
58009015	Ka ruu ruu keɓe kɔ, Kirisi shing tɔ, Laa mã nyaa shɔɔ nɛɛ ruu. Tɔ̀ɔ, zang ɓɔɔ Laa ɓaa ri nyaa, ri walɛ vuu ɓɔɔ Laa a ri nyaa ka yuu ɓiɓɛ ɓɛɛ, gbinggbing. Ka ruu ɓɔɔ, Kirisi ɓɔɔ vɔ tɔ, ta ri tɔ nɛɛ jìng ɓɔɔ zang nɛɛ dang ri, ka ruu vuu shi kpang ɓɔɔ ri palɛ, bɛɛ ri dũng doo nyaa tìng shɔɔnang ɓɔɔ Laa m'ã nɛɛ ri ɓɛɛ.
58009016	Zang ɓɔɔ nɛɛ yaa nyavɔ, zang ri shi ka gbongkarɛ, zang ɓɔɔ yaa nyaa keɓe nɛɛ vɔ tɔ nizang, tɔ̀ɔ, zang palɛ vuu nɛɛ nyaa nyavɔ ɓiɓɛ.
58009017	Ka ruu ɓɔɔ, zang ɓɔɔ yaa nyavɔ nɛɛ doo ningkãari, zang palɛ shoonang ɓi nɛɛ nyavɔ keɓe kpang. Zang palɛ shoonang ɓi nɛɛ nyavɔ ka knti ɓɔɔ zang ɓɔɔ yaa nyavɔ vɔ tɔ ɓɛɛ.
58009018	Ka ruu nɔngkɔ, zang y'ee vuu vaa, zang tɛ̃ɛ zìi ɓiɓɛ ka gbongkarɛ, a zang palɛ shoonang kaa nɛɛ nyaa tìng shɔɔnang ɓɔɔ Laa mã ɓɛɛ.
58009019	Ka ɓɔɔ Musa kɔɔ zang vuu ɓɔɔ Laa dang nyaa ɓɛɛ nandon, a tuu zìi m'ɔk'ɔ napoo nɛɛ ɓɔɔ jàa ɓɔɔ zang dɔɔ Laa, a nwɛɛtɛ nɛɛ mii, a ɓisi ka labeenang nyaa dannang nɛɛ zang ɓɔɔ ka nɔng ɓɛɛ nandon. Ɓisi nɛɛ gɔpɔ, a ɓɔɔ shãngti mɛ̀ɛr'ɛ ɓɔɔ zang nwaa kpaa kagn ɓɛɛ.
58009020	Kɔɔ zang tɔɔ, “Wee zìi ɓɔɔ Laa mã nyaa nɛɛ nɔɔ nɛɛ mani kɔ, a dang nɔɔ nyaa nɛɛ nɔɔ dũngnɛ ɓɛɛ.”
58009021	A ɓisi k'uutu kaa doo nɔngkɔ nɛɛ vuu ɓɔɔ ka yeti k'uutu piti nɛɛ zìi.
58009022	Nizang, nyaa dannang Laa kasɛ nɛɛ zang shing vuu piti wu nwang tɔ̃ɔ nɛɛ zìi ɓɔɔ zang ɓisi kagn ɓɛɛ. Naa zìi nɛɛ tɛ̃ɛ kpang, Laa kɔsɔ zang vuu shi kpang zang kpang.
58009023	Daa naa ɓɔɔ zang shing rɛɛ vuu ɓɔɔ ri ɓarɛ jasuru vuu ɓɔɔ nizang ɓɔɔ ri ka lapa keɓe, ri nwang tɔ̃ɔ nɛɛ zìi vuu ɓɔɔ zang dɔɔ Laa naa weɓe tɔ. A vuu ɓɔɔ ri ka lapa, ɓɔɔ ɓi kaa rikɔ ɓɔɔ nizang ɓɛɛ, zang shing ri ri nwang tɔ̃ɔ ɓi kaa nɛɛ vuu ɓɔɔ zang dɔɔ Laa ɓɔɔ ɓa weɓe katɔ ɓɛɛ.
58009024	Kirisi daa ka yeti k'uutu ɓɔɔ shɔnzang palɛ nɛɛ naa, ɓɔɔ ɓi jasuru ɓɔɔ nizang ɓɛɛ kpang. Daa ɓi ka lapa dɔ̃ɔ gbete, nɔng ɓɔɔ wu shii kagn, ka tìng Laa, ka nung ɓuru ɓɛɛ.
58009025	Ti daa wu ka lapa nɛɛ tɔɔ wu daa a Laa yuu ɓiɓɛ tɔkn kpãngkpãng kpang. Naa ɓɔɔ kpanti zang ɓɔɔ ri dɔɔ vuu ka Gãa Laa, palɛ ka saa saa ɓɛɛ. Dà'a ka nɔng ɓɔɔ shi kpang kagn kpang, ɓɔɔ ka yeti Gãa Laa ɓɛɛ, nɛɛ zìi ɓɔɔ ɓi ɓɔɔ ɓiɓɛ kpang ɓɛɛ.
58009026	Naa nɛɛ nɔngkɔ, Kirisi nɛ̀'ɛ dàng jìng tɔ, ka yuu zɔɔ yuu zɔɔ, ɓu doo ɓɔɔ koo gaayu ɓɛɛ. A kaa tɔ̀'ɔ nɔngkɔ kpang. Kirisi nwang nyaa kaa doo gbete kak, paasɛ takpang, ka wee koo waa nyaa kaa tɔ ɓee, nɛɛ tɔ̀ɔ, wu kɔsɔ vuu shi kpang nɛɛ yuu ɓiɓɛ ɓɔɔ wu a ɓɛɛ.
58009027	Naa ɓɔɔ Laa shingnɛ nɛɛ shɔnzang wu vɔ doo gbete, nɛɛ knti wu naa jɛ̃ɛ zang ruu kati ɓɛɛ.
58009028	Kirisi doo nɔngkɔ, a zang yuu ɓiɓɛ nɛɛ zang nyɔ wu vɔrɔ doo gbete kak, nɛɛ tɔ̀ɔ, wu kɔsɔ zang dɔli vuu shi kpang ɓarɛ kati. Nwang nyaa ditɔ tɔkn, daa kaa doo ziti. Wu ka ruu ɓɔɔ wu naa kɔsɔ zang vuu shi kpang ɓarɛ kpang, nɛɛ tɔɔ wu ta ɓi kaa yuu zang ɓɔɔ ri gã wu ɓɛɛ.
58010001	Nyaa dannang ɓi jasuru rɛɛ vuu tɔ̃ɔ ɓɔɔ naa alɛ, ɓi vuu bì'i kɔ nɛɛ yuu ɓarɛ nizang kpang. Ka ruu nɔngkɔ, zunung naa ɓɔɔ shing zang ɓɔɔ ri a Laa bannang, ri nwang nyaa kiiri nɛɛ bii zɔ̃ng vuu gbete ɓɔɔ zang dɔɔ Laa, ɓɔɔ zang paasɛ ka saa saa ɓɛɛ kpang.
58010002	Naa nɛɛ nɔngkɔ kpang, zang nɛɛ yaa vuu dɔɔnang tɔ, ka ruu ɓɔɔ zang ɓɔɔ ri a Laa bannang, ɓɔɔ zang kɔsɔ ri vuu shi kpang ɓarɛ, ri nɛɛ rɛ̃rɛ tɔ̀'ɔ ka yuu shi kpang ɓarɛ kpang.
58010003	A ka vuu kɔ zang dɔɔ Laa ka saa saa ɓee, kpà'a zang ɓi danggn vuu shi kpang.
58010004	Ka ruu ɓɔɔ, zìi rɛɛ guu napoo nɛɛ ɓɔɔ jàa zunung ɓɔɔ wu kɔsɔ zang vuu shi kpang kpang tingkiring ɓɛɛ.
58010005	Ka ruu nɔngkɔ, ka ɓɔɔ Kirisi a ka koo, kɔɔ Laa tɔɔ, “Mɔɔ kasɛ vuu ɓɔɔ zang dɔɔ mɔɔ, a zang ti a mɔɔ ɓɛɛ kpang. A mɔɔ palɛ m ɓaa, bii ɓɔɔ mɔɔ kasɛ nɛɛ n a mɔɔ wukɔ tɔkn ɓɛɛ.
58010006	Mɔɔ tãa tìnang vuu ɓɔɔ zang dɔɔ mɔɔ, nɛɛ ɓɔɔ zang dɔɔ ka ruu vuu shi kpang ɓaa kpang.
58010007	A n kɔɔyi nɛɛ, ‘Wee n ɓee Laa, n a tɔ, n naa palɛ vuu ɓɔɔ mɔɔ kasɛ ɓɛɛ. Naa ɓɔɔ zang bee vuu ka yuu mɛɛ ka yeti labeenang ɓaaɓɛ ɓɛɛ.’”
58010008	Ɓɔɔ wu kɔɔ ruu keɓe, kɔɔ Laa nɛɛ, “Vuu dɔɔnang nɛɛ vuu ɓɔɔ zang alɛ ɓɛɛ, a ɓɔɔ rɛɛ vuu ɓɔɔ zang dɔɔ nɛɛ naa ning dɔ̃ɔ gbete, nɛɛ rɛɛ vuu ɓɔɔ zang dɔɔ ka ruu vuu shi kpang, mɔɔ kasɛ ɓaa kpang. A mɔɔ tã̀a tìnang ɓarɛ ɓaa ti kpang.” (A nyaa dannang kɔɔ ɓi katɔ nɛɛ zang p'al'ɛ rɛɛ vuu keɓe).
58010009	A naa kɔɔyi nɛɛ, “Wee n ɓee, n a tɔ, nɛɛ n naa palɛ vuu ɓɔɔ mɔɔ kasɛ ɓɛɛ.” Yaa ɓɔɔ tìng shɔɔnang nɛɛ tɔɔ ɓɔɔ shɔɔ wu tèng nɔng ɓiɓɛ.
58010010	Laa kɔ kasɛ a zang shingnɛ ruu nwàng zang tɔ̃ɔ ka tìng Laa. Ka ɓɔɔ Yeesɔ Kirisi, a Laa yuu ɓiɓɛ zang nyɔ wu vɔrɔ doo gbete kak ɓɛɛ.
58010011	A zang ɓɔɔ ri dɔɔ vuu ka Gãa Laa, ɓu shii diki diki palɛ shoonang ɓiɓɛ, a Laa rɛɛ vuu dɔɔnang gbete keɓe, paasɛ ka yuu zɔɔ, yuu zɔɔ. Rɛɛ vuu dɔɔnang ɓɔɔ kɔsɔ rɛɛ vuu shi kpang kpang tingkiring ɓɛɛ.
58010012	A ka ɓɔɔ Kirisi, a Laa yuu ɓiɓɛ tɔ doo gbete ɓɔɔ dondong ka ruu rɛɛ vuu shi kpang, nwang tɔ ka nak'n Laa.
58010013	Ɓi doo nɛɛ laa kaɓa, gãrɛ nɛɛ Laa risi zang ɓɔɔ ri shing jìng nɛɛ wu kpang, ri nwang laa ɓɔɔ wu naa doo kagn ɓɛɛ.
58010014	Nɛɛ vuu dɔɔnang ɓɔɔ gbete ɓɔɔ dondong keɓe, Kirisi shing tɔ, zang ɓɔɔ zang kɔsɔ ri vuu shi kpang ɓarɛ tɔ, ri nwang tɔ nyaa kiiri.
58010015	A Suru Laa kɔɔ rùu r'uu ka yuu ɓiɓɛ jong. Gaayu kɔɔyi nɛɛ,
58010016	“Laa kɔɔyi nɛɛ, wee nyaa ɓɔɔ n naa mã nɛɛ ri ka knti rɛɛ diki kaɓa kɔ. N naa shing nyaa dannang mɛɛ ka yeti ɓarɛ, a n beere ka ɓoro ɓarɛ”.
58010017	A gisi ruu ɓɔɔ nɛɛ, “N naa kpaa danggn vuu shi kpang ɓarɛ nɛɛ vuu ɓɔɔ ri ta nyaa dannang ri palɛ ɓɛɛ takpang, dondong.”
58010018	Laa nɛɛ kɔsɔ rɛɛ vuu keɓe tɔ, vuu ɓɔɔ shingnɛ, zang a Laa vuu ka ruu vuu shi kpang tɔ̀'ɔ kagn kpang.
58010019	Ka ruu nɔngkɔ rɛɛ manzung, ka ruu zìi Yeesɔ ɓɔɔ tɛ̃ɛ ɓɛɛ, ruu yaa gn naa daanang, bii Laa kpang.
58010020	Yeesɔ puu ruu gbalang tɔ nɛɛ bii ɓiɓɛ ɓɔɔ wu a ɓɛɛ, gbalang ɓɔɔ zang ri walɛ suru bii nɛɛ mani ɓɛɛ. Gbalang ɓɔɔ ruu tɛɛ nɛɛ mani, ruu daa bii Laa nɛɛ yeti fɔ̃ɔrɔ nyaa pɛɛrɛ kaɓa ɓɔɔ bɛɛ ɓeleng ku gbalang katɔ ɓɛɛ.
58010021	A wee zang bang ɓuru kagn ɓɔɔ dɔɔ Laa vuu, ɓɔɔ wukɔ zang bang ka Gãa Laa ɓee.
58010022	R'uu a nɔɔ ta, ka bii Laa nɛɛ yeti tɔ̃ɔ. Ruu yaa gn naa kpang, ka ruu ɓɔɔ, Kirisi sɔɔ yeti ɓuru tɔ kalang kalang, rɛ̃rɛnang shi kpang kagn kpang. A zang ti sɔɔ ruu bii katɔ nɛɛ mii ɓɔɔ kalang kalang ɓɛɛ.
58010023	R'uu yiti vuu ɓɔɔ ruu kɔ̀ɔ ka yuu danggn ɓɔɔ ruu shing ɓɛɛ gbãnggbãng, rɛ̃rɛnang ɓuru wu vãarɛ kpang. Ka ruu ɓɔɔ, zang ɓɔɔ a nyaa, ɓi zang ɓɔɔ palɛ vuu ɓɔɔ wu a nyaa kagn katɔ ɓɛɛ.
58010024	R'uu kãa gbalang naa ɓɔɔ ruu zarɛ zɔɔ, tɔ̀ɔ, ruu kasɛ zɔɔ, a ruu ti palɛ shoonang ɓɔɔ tɔ̃ɔ ɓɛɛ.
58010025	ruu yaa nɔɔ yuu kpalɛnang nɛɛ zɔɔ kpang, naa ɓɔɔ zang ɓɔɔ ri kɔng bii yaarɛnang ɓɛɛ. Ruu mã nɔɔ zɔɔ danggn ruu ti mã nɔɔ zɔɔ kaa gbãnggbãng, ka wee ruu zi tɔ, diki ɓɔɔ Yeesɔ gbãayu kagn, a naabm kana ɓee.
58010026	Ka ruu ɓɔɔ, naa ruu yi tìng nɛɛ vuu shi kpang palɛnang nɛɛ gbãa, ka knti ɓɔɔ ruu zi ruu ɓɔɔ nizang tɔ, vuu ɓɔɔ zang dɔɔyi ka ruu vuu shi kpang ɓɛɛ takpang.
58010027	Ɓi kaa vɔrɔ kaanang jìng, ɓɔɔ zang kaɓa naa dang ka diki ɓɔɔ Laa naa jɛ̃ɛ zang ruu ɓee, kɔ yaa shɛ̃ɛning, nɛɛ waa ɓɔɔ shing baabi dɔli, ɓɔɔ naa shaa zang ɓɔɔ ri shing jìng nɛɛ Laa kpang ɓɛɛ.
58010028	Zang ɓɔɔ nɛɛ ta nyaa dannang Musa tɔ, naa zang ziti kɔ taati nɛɛ kɔɔyi nɛɛ nɔngkɔ. Zang nyɔ zang keɓe vɔrɔ, gn ɓiɓɛ kɔng zang kpang.
58010029	Ɓɔɔ nɔɔ rɛ̃rɛ ka yeti manɛ, jìng dannang zang ɓɔɔ risi Jaa Laa naa vìi, naa bang ɓu biya? Zang ɓɔɔ risi zìi Yeesɔ ɓɔɔ Laa mã nyaa shɔɔ nɛɛ mani, naa vuu ɓɔɔ kpang ɓɛɛ. Zìi ɓɔɔ zang kɔsɔ wu vuu shi kpang ɓiɓɛ nɛɛ mani ɓɛɛ. A ti dãa Suru Laa ɓɔɔ palɛ zang tɔ̃ɔ ɓɛɛ.
58010030	Ka ruu ɓɔɔ, ruu zi zang ɓɔɔ kɔɔyi nɛɛ, “Pãng waanang ɓi ɓɔɔ mɛɛ, nkɔ naa waayi” ɓɛɛ nung tɔ. A ti kɔɔ tɔkn nɛɛ “Kpanti Laa naa jɛ̃ɛ zang ɓiɓɛ ruu ditɔ”.
58010031	Naa zang shɛ̃ɛ ka naa Laa, nɛɛ tɔ̀ɔ wu jɛ̃ɛ wu ruu, ɓi vuu bii baanang.
58010032	Nɔɔ kpaa danggn diki ɓɔɔ ɓa tɔ ɓɛɛ, ka knti ɓɔɔ nɔɔ zi ruu ɓɔɔ nizang ɓɔɔ ka yuu Kirisi tɔ. Nɔɔ mã danggn, a nɔɔ t'aar'ɛ yuu gbãnggbãng ka jìng dannang.
58010033	Lee ɓɔɔ zang dãa nɔɔ, a zang dang nɔɔ jìng ka jìng zang piti. A lee ɓɔɔ nɔɔ daa ka bii zang ɓɔɔ zang palɛ ri nɔngkɔ, nɔɔ mã ri danggn.
58010034	Ka ruu ɓɔɔ, gn zang ɓɔɔ zang mã ri ka sãa kɔng nɔɔ katɔ. Ɓɔɔ zang laasɛ vuu manɛ zang seeyi, yeti manɛ lasɛ kpang. Ka ruu ɓɔɔ, nɔɔ nɛɛ yuu manɛ, nɔɔ zi tɔ, nɛɛ vuu manɛ kagn ɓɔɔ ɓa weɓe katɔ, a ti nwang ɓi dondong ɓɛɛ.
58010035	Ka ruu nɔngkɔ, n'ɔɔ yaa gn ɓɔɔ nɔɔ mã ɓɛɛ naa kpang, nwǎng nɔɔ vuu ditɔ bang.
58010036	N'ɔɔ yaa danggn mãnang kpang, tɔ̀ɔ, n'ɔɔ p'al'ɛ vuu ɓɔɔ Laa kasɛ ɓɛɛ. Wu a nɔɔ vuu ɓɔɔ wu a nyaa nɛɛ wu a nɔɔ ɓɛɛ kati.
58010037	Zang bee ka labeenang Laa nɛɛ, “Diki bee kpang, zang ɓɔɔ a ɓɛɛ, naa a ditɔ, suukãng kpang.
58010038	A zang tɔ̃ɔ mɛɛ nwang ningkãari ɓi nɛɛ danggn ɓɔɔ wu shing ɓɛɛ. Naa gɔ̃ bii nɛɛ knti, n tãa tìnang ɓiɓɛ kpang”.
58010039	A rùu ɓuru kaa tɔ̀'ɔ ka teteng zang ɓɔɔ ri gɔ̃ bii nɛɛ knti, ri shaarɛ ɓɛɛ kpang. Ruu ɓuru ka teteng zang ɓɔɔ ri shing danggn, a Laa wu ta yuu ɓarɛ ɓɛɛ.
58011001	Danggn shinnang ɓi vuu ɓɔɔ ka yeti ɓuru ɓɔɔ tusu ruu nɛɛ ruu naa walɛ vuu ɓɔɔ ruu shing gn ɓiɓɛ katɔ. Wukɔ shingnɛ vuu ɓɔɔ ruu zi gn kãntang keɓe kpang, wu nwang naa ruu zi katɔ ɓɛɛ.
58011002	Laa kɔɔ ruu tɔ̃ɔ ka yuu rɛɛ dabang dabang ɓuru, ka ruu danggn ɓɔɔ ri shing ɓɛɛ kɔ.
58011003	Danggn ɓɔɔ ruu shingnɛ, kɔ tusu ruu nɛɛ koo keɓe nwàng nɔngkɔ, ka doo ruu ɓɔɔ Laa kɔɔ ɓɛɛ. Ka ruu nɔngkɔ, vuu ɓɔɔ ruu zili keɓe, zang palɛ ɓi nɛɛ vuu ɓɔɔ zang zili kpang ɓɛɛ.
58011004	Danggn shinnang Habila shing wu, a a Laa vuu nɛɛ zang dɔɔyi vuu ɓɔɔ Laa tãa tìnang ɓa ɓɔɔ Kayinu katɔ ɓɛɛ. Danggn shinnang shingnɛ, Laa kɔɔyi nɛɛ, wu zang tɔ̃ɔ ka tìng ɓiɓɛ, ka ɓɔɔ Laa kɔɔ ruu tɔ̃ɔ ka yuu vuu ɓɔɔ wu a ɓɛɛ. A danggn shinnang ɓiɓɛ kɔ shingnɛ, vɔ tɔ doo tɛ̃ɛtɛ̃ɛ, zìi ɓiɓɛ kaa doo naa, nɛɛ Laa wu waa wu pãng ta.
58011005	Danggn shinnang Anuhu shingnɛ, Laa tuu wu nɛɛ koo keɓe ningkãari, daa nɛɛ wu ka lapa. A zang ìi wu kaa takpang, ka ruu ɓɔɔ, Laa tuu wu tɔ ɓɛɛ. Ka ɓɔɔ bɛɛ zang tuu wu gn kpang, zang kɔɔ ruu tɔ̃ɔ ka yuu ɓiɓɛ nɛɛ Laa tãa tìnang ɓiɓɛ katɔ.
58011006	Naa zang shing danggn ka bii Laa kpang, zang p'alɛ̀ vuu ɓɔɔ Laa tãa tìnang zang kpang. Ka ruu ɓɔɔ, zang piti ɓɔɔ a ka bii Laa, wu sh'ing danggn katɔ nɛɛ Laa kagn, wu ti shing danggn nɛɛ Laa a zang ɓɔɔ ri kãa wu vuu katɔ.
58011007	Danggn shinnang Nuhu kɔ shing wu, ɓaa shoo ka nyaa ɓɔɔ Laa shaarɛ wu ka yuu vuu ɓɔɔ naa a ka tìng ɓɔɔ wu zi gn kpang ɓɛɛ. Ɓaa shoo ka nyaa Laa, a palɛ laa na ɓɔɔ wu t'a yuu zang ɓɔɔ ri ka gãa ɓiɓɛ ɓɛɛ. T'us'u ka danggn ɓɔɔ wu sh'ing ɓɛɛ nɛɛ, zang koo keɓe ri palɛ ɓarɛ vuu shi kpang, a raa kaa zang ɓɔɔ Laa tɔɔ wu ɓi zang tɔ̃ɔ ɓɛɛ, ka ruu danggn ɓɔɔ wu shing ɓɛɛ.
58011008	Danggn shinnang Ibirayi shing wu ka ɓɔɔ zang ɓaa wu nyaa nɛɛ wu daa nɔng ɓɔɔ naa nw'ang ɓɔɔ ɓiɓɛ ɓɛɛ, ɓaa shoo a daayi. Naa doo ka ɓɔɔ wu zi nɔng ɓɔɔ wu daa kpang ɓɛɛ.
58011009	Sh'ing danggn, a mãa gãa ɓiɓɛ ka tipi ɓɔɔ zang a wu nyaa ka yuu ɓiɓɛ ɓɛɛ, naa zang zanti ka tipi ɓɔɔgn. Nwang ka yeti rɛɛ k'uutu, nɛɛ Ishaaku nɛɛ Yakubu ɓɔɔ Laa a ri nyaa keɓe jong nɛɛ wu ɓɛɛ.
58011010	Ka ruu ɓɔɔ, shing jìng ɓi ka tìng ka gari ka lapa ɓɔɔ zang loo doo ɓiɓɛ katɔ, ɓɔɔ ɓi Laa kɔ dìi doo ɓiɓɛ, a mãayi ɓɛɛ.
58011011	Danggn shinnang Saratu shingnɛ, Laa a wu naa, a tuu jaa ka ɓɔɔ bɛɛ saa ɓiɓɛ ɓa tɔ ɓɛɛ. Ka ruu ɓɔɔ, zi ɓi tɔ zang ɓɔɔ a nyaa, palɛ vuu ɓɔɔ wu a nyaa kagn katɔ ɓɛɛ.
58011012	A ka ruu nɔngkɔ, nɛɛ bii zang gbete keɓe, ɓɔɔ ɓi kaa naa vɔrɔ dɔ̃ɔ gbete ɓɛɛ, zõ̀ng ri nwangkɛ gaagaa, naa sang ka lapa. A ri ti ɓa ɓɔɔ zang gã ri katɔ naa seseele ɓɔɔ ka nyaa waapo ɓɛɛ.
58011013	Zang keɓe nandon, ri vɔlɔ, bɛɛ ri shing danggn doo katɔ. Ri walɛ vuu ɓɔɔ zang a ri nyaa ka yuu ɓiɓɛ kpang. Ri zili waati nɛɛ nɔng beebang, a ri kasɛ katɔ ka yeti ɓarɛ. A ri ti kasɛ tɔ nɛɛ, ri ɓarɛ zang zanti, a ri ti nwang ɓarɛ ka teteng zang ɓɔɔ ɓi zang ɓarɛ kpang ɓɛɛ ka koo.
58011014	Zang ɓɔɔ ri kɔɔ ruu naa weɓe, ri tusu ɓarɛ nɛɛ, ri kãa ɓarɛ dòo tipi ɓarɛ.
58011015	Naa ri nɛɛ rɛ̃rɛ ka yuu tipi ɓɔɔ ri yaa ɓɛɛ, ri nɛɛ walɛ gbalang ɓɔɔ ri gbãayu kagn tɔ.
58011016	A ri rɛ̃rɛ ɓarɛ ka yuu tipi ɓɔɔ tɔ̃ɔ ɓɛɛ, ɓɔɔ ka lapa ɓɛɛ. Ka ruu nɔngkɔ, yusɛ̃ɛ tuu Laa ka ɓɔɔ zang ɓaa wu nɛɛ wu Laa ɓarɛ ɓɛɛ kpang, ka ruu ɓɔɔ, gbarɛ ri gari tɔ ɓɛɛ.
58011017	Danggn shinnang Ibirayi shing wu ka ɓɔɔ Laa gãsɛ wu, a Laa Ishaaku naa vuu vaa ɓɔɔ zang dɔɔ Laa ɓɛɛ. Zang ɓɔɔ zang alɛ wu nyaa ɓɛɛ, kasɛ tɔ nɛɛ wu dɔɔ jaa gbete ganggang ɓiɓɛ kaa tɔ.
58011018	Bɛɛ Laa kɔɔ wu tɔ nɛɛ, “Zang naa ɓaa zɔ̃ng ɓaaɓɛ nɛɛ bii Ishaaku kɔ”
58011019	Ibirayi rɛ̃rɛ ka yeti ɓiɓɛ nɛɛ Laa zunung ɓɔɔ wu wisi Ishaaku paa nɛɛ vɔrɔ katɔ. Ɓɔɔ zang yàa wu Ishaaku ningkãari, nw'ang kaa naa vɔ katɔ, a yupaa tɔkn.
58011020	Danggn shinnang kɔ shing Ishaaku, shing naa ka yuu rɛɛ Yakubu nɛɛ Isuwa, a kɔ̀ɔrɔ̀ vuu tɔ̃ɔ ɓɔɔ naa a ka tìng ka yuu zang ɓu ɓɛɛ.
58011021	Doo danggn shinnang kɔ shing Yakubu, ka ɓɔɔ bɛɛ tɔɔ wu vɔ kaa tɔ ɓɛɛ, shìng wujɛ Yusufu ɓu naa ka yuu, a gàa ri Laa. Ka laa kaɓa, tiki ka labalang ɓiɓɛ, bang Laa.
58011022	Danggn shinnang Yusufu shing wu, ka ɓɔɔ zi tɔ, diki ɓɔɔ wu vɔrɛ a naabm tɔ ɓɛɛ, kɔɔ ruu ka yuu diki ɓɔɔ zang Isirela ri nwangnɛ, ri yaa tipi Masar. Kɔɔ zang ruu ka yuu naa ɓɔɔ zang palɛ nɛɛ vɔrɔ ɓiɓɛ ɓɛɛ.
58011023	Danggn shinnang rɛɛ zang ɓɔɔ ri yi Musa, shingnɛ, ri waasɛ wu shala taati ka knti ɓɔɔ zang yi wu ɓɛɛ. Ka ruu ɓɔɔ, ri zirɛ jaa bì'i shi dɔli ɓɛɛ, ri kaa vɔrɔ ɓɔɔ ri ta nyaa ɓɔɔ kpanti tipi kaɓa dangnɛ ɓɛɛ kpang.
58011024	Danggn shinnang Musa shing wu, ka ɓɔɔ wu bang tɔ, bɛ̃ɛyi nɛɛ zang ɓàa wu nɛɛ wu jaa jaa Firawuna ɓɔɔ soro kpang.
58011025	Zɔ̃ngnɛ, nɛɛ zang dang wu jìng, nɛɛ rɛɛ zang Laa ka nung ɓɔɔ wu nɛɛ tãa tìnang ɓɔɔ zang tãayi ka ɓɔɔ zang palɛ vuu shi kpang, a diki tìnang bì'i ti bee kpang ɓɛɛ.
58011026	Risi vuu yusɛ̃ɛ ɓɔɔ zang pàl'ɛ zang, ka ruu Kirisi, nɛɛ nwǎng zang tɔ̃ɔ dɔli, ɓa vuu naa ɓɔɔ ka Masar nandon katɔ. Ka ruu ɓɔɔ shing jìng ɓi ka tìng ka vuu tɔ̃ɔ ɓɔɔ wu naa walɛ ɓɛɛ.
58011027	Danggn shinnang shing wu a yaa Masar, kaa vɔrɔ gnvɔ ɓɔɔ naa shà'a kpanti kpang. Mã danggn daayi, naa zang ɓɔɔ zi Laa ɓɔɔ shɔnzang ri zi wu ɓarɛ kpang ɓɛɛ.
58011028	Danggn shinnang kɔ shing wu, gaayu diki nyaalaa borodi ɓɔɔ zang tɛ̃ɛ yisi kagn kpang ɓɛɛ. Kɔɔ zang Isirela nɛɛ ri nwaa zìi ka nyaa gãa ɓarɛ. Tɔ̀ɔ, zang nyaa shoonang Laa ɓɔɔ ka lapa ɓɔɔ naa nyɔ̀k'ɔ jamari zang Masar vɔrɔ, wu nyɔkɔ ɓɔɔ zang Isirela kpang.
58011029	Danggn shinnang shing zang Isirela ri tɛɛ nɛɛ teteng waapo ɓɔɔ zang ɓaa nɛɛ, “Waapo ɓɔɔ Raa katɔ” ɓɛɛ, naa ri ra ka tipi. A ɓɔɔ zang Masar ri tɔɔ ri tɛɛ kaa jong, mii shaa ri.
58011030	Danggn shinnang zang Isirela shingnɛ, vuu ɓɔɔ zang mãayi zang kiiri gari Jeriko nyaa nɛɛ mani ka teteng, jirɛ, ka knti ɓɔɔ ri jìng doo ɓiɓɛ diki manziti ɓɛɛ.
58011031	Danggn shinnang Rahab, jaa soro ɓɔɔ rakɛ wà'azaa ɓɛɛ, shingnɛ, zang nyɔ wu vɔrɔ, ɓi nɛɛ zang ɓɔɔ ri dũng nyaa Laa kpang ɓɛɛ kpang. Ka ruu ɓɔɔ, ta zang Isirela waasɛ̃ ka gãa ɓiɓɛ, ka ɓɔɔ ri daayi nɛɛ ri daa zili nwannang zang gari Jeriko ɓɛɛ.
58011032	A n kɔɔ ɓu vi tɔkn viya? Laa kpang, ɓɔɔ n kɔɔ ruu ka yuu Gidiyɔng, nɛɛ Barak, nɛɛ Samsong, nɛɛ Jafuta, nɛɛ Dawuda, nɛɛ Samayila, a ɓɔɔ rɛɛ zang nyaa shoonang Laa ɓɛɛ.
58011033	Ɓɔɔ ri, ka ruu danggn shinnang ɓarɛ, ri shaa rɛɛ tipi kpanti dɔli nɛɛ sìiri ɓɛɛ. Ri dɔ̀ng zang ruu gn dang gbete kpang, a ri walɛ vuu ɓɔɔ zang a nyaa ka yuu ɓarɛ ɓɛɛ. Zang ɓɔɔ ri nɔɔ nyaa zing.
58011034	Ri ningsi waa ɓɔɔ shaa nɛɛ gnvɔ ning ɓɛɛ, ri wɔ nɛɛ vɔrɔ yere bang. Zang ɓɔɔ bɛɛ ri lakɛ naa ka bii kpang, zang a ri kaka, a ri raa zang ɓɔɔ ri ta sìiri nɛɛ kaka ɓɛɛ, ri shing zang sìiri tipi ɓɔɔgn ri yuku.
58011035	Zang soro ɓɔɔ zang ɓarɛ ɓɔɔ ri vɔlɔ katɔ, zang wisi ri paa tɔ kn ningkãari. Zang ɓɔɔ zang tõ̀ɔrɔ ri shoo, kasɛ katɔ nɛɛ zang dang ri jìng katɔ kɔ jong, ka ɓɔɔ ri nɛɛ yaa danggn ɓɔɔ ri shing ɓɛɛ, a ri vɔlɔ ka ruu ɓɔɔ ri zi tɔ, nɛɛ Laa naa wisi ri paa ditɔ, ri nwang nwannang ɓɔɔ tɔ̃ɔ ka lapa.
58011036	Zang ɓɔɔ zang kpaa ri, a zang nyɔ ri nɛɛ gbãa. A zang ɓɔɔ zang mã̀lɛ̀ ri nɛɛ saka, zang tɛ̃ɛ ri ka sãa.
58011037	Zang luku rɛɛ zang ɓɔɔ nɛɛ tari, ri vɔlɔ, a zang ɓɔɔ zang basɛ ri doo paa ziti. Zang nyɔkɔ zang ɓɔɔ nɛɛ yere bang. Zang keɓe ri ɓarɛ zang ɓɔɔ vuu ka naa kpang, ri mã ɓarɛ koo jàa nɛɛ ɓɔɔ mɛ̀ɛr'ɛ. Zang dang ri jìng dɔli.
58011038	Rɛɛ zang tɔ̃ɔ ɓɔɔ naa weɓe, koo keɓe daa ɓɔɔ ri nwang kagn ɓɛɛ kpang. Ri rakɛ ka jìngti, nɛɛ yuu rɛɛ kɔpɔ. Ri nw'al'ɛ ka yeng tari bang, a ɓɔɔ ka yeng puru.
58011039	Zang keɓe nandon, Laa kɔɔ ruu tɔ̃ɔ ka yuu ɓarɛ ka ruu danggn ɓɔɔ ri shing ɓɛɛ. A zang ɓɔɔ kagn teteng ɓarɛ, ɓɔɔ walɛ vuu ɓɔɔ Laa a nyaa ka yuu ɓiɓɛ ɓɛɛ kaa takpang.
58011040	Laa mang vuu ɓɔɔ tɔ̃ɔ tɔ̃ɔ kagn, ɓɔɔ wu shing rùu jong kagn ɓɛɛ. Naa rùu kagn kpang, nwang nyaa kiiri kpàng.
58012001	Ka ruu nɔngkɔ, wee zang ɓɔɔ ri kɔ̀ɔ ruu r'uu, ri shang nɔngkɔ, ri kiiri ruu nyaa ka teteng ɓee. Ruu vang nɔɔ vuu piti ɓɔɔ zãa ruu gbalang, nɛɛ vuu shi kpang ɓɔɔ kpãa ruu, ɓɔɔ ruu wìi kagn ɓɛɛ. Ruu mã danggn, ruu yuu nɔɔ yunang kɔ, zang shing ka tìng ɓuru ɓee.
58012002	Ruu shing nɔɔ jìng ka bii Yeesɔ ɓɔɔ wukɔ tusu ruu naa ɓɔɔ ruu shing danggn, ti shingnɛ danggn shinnang ɓuru wu nwang nyaa kiiri ɓɛɛ. Zang ɓɔɔ, ka ruu tìnang ɓɔɔ Laa naa a wu ka tìng, mã danggn ka ɓɔɔ zang ɓaa wu naa ka laa ɓɛɛ. Yee laa ka yusɛ̃ɛ n'aa ɓɔɔ zang ɓaa wu ɓɛɛ kpang, a daa nwàng ka nakn laa nwannang Kpanti Laa.
58012003	Nɔɔ rɛ̃rɛ karɛ ka yuu Yeesɔ ɓɔɔ mã danggn ka jìng ɓɔɔ wu dangnɛ ka ɓɔɔ zang bɛ̃ɛ wu ɓɛɛ, tɔ̀ɔ, nɔɔ lee kaa takpang, nɔɔ ti yaa gn naa kpang.
58012004	Ka ɓɔɔ nɔɔ t'aarɛ̀ yuu nɛɛ vuu shi kpang, nɔɔ shii bang gn daa naa ɓɔɔ zang nyɔ nɔɔ vɔrɔ ɓɛɛ kpang.
58012005	Danggn wu ning nɔɔ ruu gn mãnang ɓɔɔ Laa ɓ'aa nɔɔ nɛɛ wujɛ ɓiɓɛ ɓɛɛ kpang, kɔɔyi tɔɔ, “Jaa mɛɛ, mɔɔ risi shoo ɓɔɔ Laa gõ̀ mɔɔ, wu nwang naa vuu pìirinang kpang. Naa ti mangkɛ mɔɔ, mɔɔ yaa gn naa kpang.
58012006	Ka ruu ɓɔɔ, Laa gɔ̃ zang ɓɔɔ wu kasɛ ri katɔ kɔ shoo ɓɛɛ. Wu ti dang zang piti ɓɔɔ wu tarɛ nɛɛ jaa ɓiɓɛ ɓɛɛ jìng.”
58012007	Mã danggn ka jìng dannang, naa ɓɔɔ daa gɔ̃ jaa shoo ɓɛɛ. Ka ruu ɓɔɔ, ɓi jaa kiya daa ɓiɓɛ gõ̀ wu shoo kpang wiya ɓɛɛ?
58012008	Naa zang gõ̀ nɔɔ shoo, naa ɓɔɔ zang gɔ̃ wujɛ piti kpang, nɔɔ manɛ wujɛ gãa kpang, nɔɔ manɛ wujɛ nɔng zaakn.
58012009	Wu nɔngkɔ shɛ̃ɛning kpang, rɛɛ daa ɓuru ɓɔ̀'ɔ bii shɔnzang kagn, ɓɔɔ ri gɔ̃ ruu shoo ɓɛɛ, a ruu seng ri katɔ. Naa ruu a Daa ɓuru ɓɔɔ ka lapa yuu ɓuru tɔ, ruu nw'ang ningkãari, wukɔ daayi kpang ya?
58012010	Rɛɛ daa ɓuru ri gɔ̃ ruu shoo diki bee kpang, naa ɓɔɔ ri zirɛ daa ɓɛɛ. A shoo ɓɔɔ Laa gɔ̃ ruu nwǎng ɓi rukɔ tɔ̃ɔ, tɔ̀ɔ, ruu nwang kaa jong zang ɓɔɔ shi kpang ka bii ɓuru kpang naa wu.
58012011	Ka laa ɓɔɔ zang gɔ̃ mɔɔ shoo, tìng nyaa kpang, kɔng katɔ. Nɛɛ knti shoo kɔ zang kasɛ nɛɛ zang gɔ̃ zang ɓee, naa nwǎng zang kaɓa tɔ̃ɔ, wu ti shingnɛ ri palɛ zang tɔ̃ɔ, ri ti nwang ka nyaa zɔɔ.
58012012	Ka ruu nɔngkɔ, nɔɔ tuuru naa manɛ kɔ tɛ̃ɛ ɓotok, ɓi ta ka lapa, nɔɔ ti shiiri gutu manɛ ɓɔɔ lakɛ naa bii kpang ɓɛɛ ka ruu jìng ɓɔɔ nɔɔ dang ɓɛɛ.
58012013	Nɔɔ yaa shi kpang palɛnang, nɔɔ dũng gbalang Laa ta, tɔ̀ɔ, zang ɓɔɔ kàa katɔ, ka ruu shi kpang palɛnang wu lakɛ katɔ kɔ jong, wu kpaa s'aa doo ɓiɓɛ sasak kpang.
58012014	Kãa gbalang mɔɔ nwang ka nyaa zɔɔ nɛɛ zang piti, mɔɔ ti nwang zang ɓɔɔ shi kpang, ka bii ɓaaɓɛ kpang ɓɛɛ. Naa mɔɔ nwàng zang ɓɔɔ shi kpang, ka bii ɓaaɓɛ kpang ɓɛɛ kpang, mɔɔ zi Laa kpang.
58012015	Nɔɔ gãng jìng kagn, zang ɓɔɔ ka teteng manɛ nɛ̀'ɛ wàlɛ̀ tɔ̃ɔ Laa kpang a zang ɓɔɔ nɛ̀'ɛ ta yeti ɓɔɔ la katɔ ɓɛɛ, ɓɔɔ shingnɛ nyaa haanang seepaa, ɓɔɔ lasɛ zang dɔli ɓɛɛ.
58012016	Nɔɔ gãng jìng kagn, zang ɓɔɔ ka teteng manɛ nɛ̀'ɛ nw'ang zang dũndũng, kɔ wu nwang zang ɓɔɔ yee laa ka vuu Laa kpang naa Isuwa, ɓɔɔ ka ruu vuu shaanang laa gbete, mã̀lɛ̀ bannang ɓiɓɛ, ɓɔɔ wukɔ zang bang, ka naa jaanaa ɓiɓɛ.
58012017	Nɔɔ zi tɔ, nɛɛ knti, naa kasɛ nɛɛ daa ɓiɓɛ wu gàa wu Laa, Laa wu palɛ wu tɔ̃ɔ. A daa ɓiɓɛ bɛ̃ɛ wu. Gbalang ɓɔɔ wu kɔ̃sɔ vuu ɓɔɔ wu palɛ ɓɛɛ takpang, naa doo ɓɔɔ wu kãayi nɛɛ miiri ka jìng ɓɛɛ.
58012018	Nɔɔ à, wu ka kɔpɔ ɓɔɔ zang lee nɛɛ naa kpang ɓɛɛ kpang, naa ɓɔɔ zang Isirela 'a ɓɛɛ kpang. Nɔɔ ti a, wu ka nyɛlɛ waa ɓɔɔ shaa nabm ɓɛɛ kpang, wu ka nɔng ɓɔɔ tɔ̀ɔ katɔ kɔngkɔng ɓɛɛ kpang, a wu ti ka nɔng jasung mii ɓɔɔ rãa ɓɛɛ kpang.
58012019	Nɔ̀ɔ à, wu ti ka nɔng gboo ɓɔɔ kaa nyaa ɓɛɛ kpang, wu ka nɔng yee ɓɔɔ zang ɓɔɔ ri tãa vuu ɓɔɔ kɔɔyi, ri gaayi nɛɛ ri kasɛ ri pàasɛ̀ tãanang takpang ɓɛɛ kpang.
58012020	Ka ruu ɓɔɔ, ri zunung danggn mãnang ka yuu nyaa ɓɔɔ yee kaɓa dang kpang ɓɛɛ. Yee kɔɔyi nɛɛ, “Naa doo vuu vaa lee kɔpɔ keɓe, zang wu luku nɛɛ tari wu vɔrɛ.”
58012021	Nizang, vuu ɓɔɔ ri zirɛ shing baabi dɔli, vuu bì'i shingnɛ Musa kɔɔyi nɛɛ, “N kaa vɔrɔ dɔli, bii zaa m kagn”.
58012022	Nɔɔ à manɛ ka kɔpɔ Sihiyona, a ɓɔɔ ka gari bang ɓɔ̀'ɔ Laa ɓɔɔ ɓi ningkãari ɓɛɛ. Gari keɓe wukɔ Urushalima ɓɔɔ ka lapa ɓɛɛ. Nɔɔ a manɛ ka nɔng ɓɔɔ rɛɛ zang nyaa shoonang Laa ɓɔɔ ri ka lapa, ɓɔɔ ri ɓa naa ɓɔɔ zang gã katɔ, ri kpalɛ zɔɔ ri dɔ̀'ɔ Laa, ri tãa tìnang ɓɛɛ.
58012023	Nɔɔ 'a manɛ tɔ, ka nɔng ɓɔɔ zang ɓɔɔ ri dũng Laa ɓɔɔ rikɔ jamari ɓiɓɛ, ɓɔɔ zang b'eer'e nung ɓarɛ tɔ ka lapa, ri kpalɛ zɔɔ ɓɛɛ. Nɔɔ a ka bii Laa, ɓɔɔ wukɔ jɛ̃ɛ zang piti ruu ɓɛɛ, a ɓɔɔ ka bii rɛɛ suru zang tɔ̃ɔ ɓɔɔ zang shing ri tɔ, ri nwang tɔ nyaa kiiri ɓɛɛ.
58012024	A ɓɔɔ ka bii Yeesɔ ɓɔɔ wukɔ shii ka teteng ɓuru nɛɛ Laa, ka nyaa shɔɔ kɔ Laa mã nɛɛ ruu ɓee. A nɔɔ ti a ka nɔng zìi ɓɔɔ zang ɓisi katɔ, kaa nyavɔ, kɔɔ vuu tɔ̃ɔ ɓa zìi Habila katɔ ɓɛɛ.
58012025	Nɔɔ palɛ waasɛ̃, n'ɔɔ bɛ̃ɛ Laa kɔ rang yee ɓee kpang. Ka ruu ɓɔɔ, naa zang ɓɔɔ ri bɛ̃̀ɛ ruu ɓiɓɛ ɓɔɔ a nɛɛ bii Musa ɓɔɔ shàarɛ̀ ri nyaa ka koo keɓe ri wɔ kpang, a ruu nɛɛ bɛ̃̀ɛ ruu ɓiɓɛ ɓɔɔ a nɛɛ bii Yeesɔ ɓɔɔ a nɛɛ lapa, a shaarɛ ri nyaa ɓɛɛ, ruu palɛ biya ruu wɔ viya?
58012026	Ka diki Musa kaɓa, yee ɓiɓɛ zìiti koo katɔ. A kãntang, a nyaa tɔ nɛɛ, “Yaa dòo doo gbete kak, n naa zìiti wu koo kɔ shɛ̃ɛning kpang, n naa zìiti lapa jong.”
58012027	Ruu kɔ zang kɔɔyi nɛɛ, “Yaa dòo doo gbete” tusu nɛɛ zang naa zìiti vuu ɓɔɔ Laa mãarɛ ɓɛɛ, zang rùk'u, zang yaa nɔng. Tɔ̀ɔ, zang yaa kaa vuu ɓɔɔ zang zunung zìitinang kpang kɔ shɛ̃ɛning.
58012028	Ka ruu nɔngkɔ, r'uu zã̀a nɔɔ Laa, ka ruu ɓɔɔ, a ruu nɔng kpanti roonang ɓɔɔ zang zìiti ɓi kpang ɓɛɛ. R'uu zã̀a nɔɔ Laa ruu ti bang wu ka gbalang ɓɔɔ shing wu, wu tãa tìnang. Ruu a wu bannang, ruu ti kaa vɔrɔ ɓiɓɛ.
58012029	Ka ruu ɓɔɔ, naa ɓɔɔ waa shaarɛ vuu piti katɔ Laa dang zang ɓɔɔ ri ɓaa shoo ka yee ɓiɓɛ kpang jìng doo nɔngkɔ, wu ningsi ri piti.
58013001	Nɔɔ yi tìng nɛɛ zɔɔ kasɛnang, wee nɔɔ manzung zɔɔ ka gbalang Laa dũnnang ɓee.
58013002	Nɔɔ yaa zang zanti tanang ka gãa manɛ kpang, Ka ruu ɓɔɔ, zang ɓɔɔ ri p'al'ɛ nɔngkɔ, a ri ta zang nyaa shoonang Laa ɓɔɔ ri ka lapa ɓɛɛ tɔ̃ɔ, ri zi kpang.
58013003	Danggn zang ɓɔɔ zang mã ri ka sãa, wu ning nɔɔ kpang, nɔɔ nwang naa nɔɔ doo ka sãa kɔ nɛɛ ri. Danggn wu ti ning nɔɔ zang ɓɔɔ zang dang ri jìng ɓɛɛ kpang, ka ruu ɓɔɔ, nɔɔ t'a doo bii kɔ ɓɛɛ.
58013004	Zang piti ɓɔɔ ri gee zɔɔ tɔ, ri seng zɔɔ katɔ, a zang ɓɔɔ ri gee zɔɔ tɔ, ri yaasɛ zɔɔ gn naa kpang. Ka ruu ɓɔɔ, Laa naa dɔng zang ɓɔɔ ri palɛ dũndũng nɛɛ zang ɓɔɔ ri rooro nɛɛ soro zang, ruu katɔ ɓɛɛ.
58013005	Ka nwannang manɛ, nɔɔ tɔɔ kpang nɛɛ, nɔɔ shing jìng ka saka kasɛnang kpang. Vuu ɓɔɔ ka naa manɛ, wu tiisi nɔɔ katɔ. Ka ruu ɓɔɔ, Laa kɔɔyi nɛɛ, “N yàasɛ̀ mɔɔ gn naa kpang, n ti yaa mɔɔ kpang”, ɓɛɛ.
58013006	Ka ruu nɔngkɔ, rùu kɔɔ katɔ, nyaa zaa ruu kpang nɛɛ, “Kpanti Laa wukɔ yi m naa ka bii, n kaa vɔrɔ kpang, shɔnzang p'alɛ̀ m viya?”
58013007	Danggn wu ning nɔɔ zang bang manɛ ɓɔɔ ri ràng nɔɔ yee Laa ɓɛɛ kpang. Nɔɔ p'ɛ̃ɛr'ɛ vuu ɓɔɔ nwannang ɓarɛ nwàng ri ɓɛɛ, nɔɔ màsɛ̀ danggn shinnang ɓarɛ.
58013008	Yeesɔ Kirisi ɓi doo naa ɓɔɔ wu nɛɛ ka ɓɔɔrɔ ɓɛɛ, ɓi doo nɔngkɔ lɛɛkɔ, ti nwang ɓi nɔngkɔ gbinggbing.
58013009	Nɔɔ y'aa vuu ɓɔɔ zang tusu, ɓɔɔ ka zɔ̃ngzɔ̃ng, nɛɛ ɓɔɔ nɔɔ tãa gngn kpang, wu shing nɔɔ, nɔɔ ning gbalang kpang. Ɓi tɔ̃ɔ ɓɔɔ Laa palɛ ruu kɔ, mã ruu danggn, wu vuu shaanang ɓɔɔ ruu shaa ka zɔ̃ngzɔ̃ng ɓɛɛ kpang. Vuu shaanang keɓe, ti nwàng zang ɓɔɔ ri shaayi vuu tɔ̃ɔ kpang.
58013010	Nɔng ɓɔɔ Yeesɔ dɔ̀'ɔ Laa vuu kagn ka ruu ɓuru, ɓi nɔng ɓɔɔ zang ɓɔɔ ri palɛ shoonang ka yeti k'uutu kaɓa, ri walɛ gbalang vuu shaanang kaɓa shaanang kpang ɓɛɛ.
58013011	Ka ruu ɓɔɔ, kpanti rɛɛ zang ɓɔɔ ri dɔɔ vuu ka Gãa Laa, tuu zìi rɛɛ vuu vaa keɓe ɓɔɔ zang dɔ̀'ɔ Laa, ka ruu vuu shi kpang zang daa nɛɛ mani ka nɔng ɓɔɔ shi kpang ɓi kagn kpang tingkiring. Wu a Laa ka ruu vuu shi kpang zang. A yɔpɔ rɛɛ vuu vaa keɓe, zang dɔɔ ɓi kaa yuu knti gari.
58013012	Yeesɔ dang jìng doo nɔngkɔ ka yuu knti gari, nɛɛ tɔ̀ɔ, wu sɔɔ zang vuu shi kpang ɓarɛ kati nɛɛ zìi ɓiɓɛ.
58013013	Ka ruu nɔngkɔ, ruu yaa zang ɓuru ta ruu daa nɔɔ, ka bii ɓiɓɛ ka knti gari, yusɛ̃ɛ wu t'uu ruu jong nɛɛ wu.
58013014	Ka ruu ɓɔɔ, gari ɓɔɔ ɓi ɓɔɔ ɓuru gbinggbing kagn koo keɓe kpang ɓɛɛ. Ruu kãa ɓuru gari ɓɔɔ naa a ɓɛɛ.
58013015	Ka ruu nɔngkɔ, r'uu dɔ̀ɔ nɔɔ Laa diki diki nɛɛ bii Yeesɔ. Naa ruu dɔ̀'ɔ Laa, nwang ɓi kaa vuu ɓɔɔ ruu dɔ̀'ɔ wu ka waa ɓɛɛ. Wee ɓi kaa vuu ɓɔɔ koo nyaa ɓuru a wu ɓɛɛ kɔ, ka ɓɔɔ ruu kɔɔyi nɛɛ wukɔ Kpanti ɓɛɛ.
58013016	Danggn wu ti ning nɔɔ tɔ̃ɔ palɛnang nɛɛ vuu basɛnang nɛɛ zɔɔ kpang, ka ruu ɓɔɔ, Laa tãa tìnang zɔ̃ng vuu keɓe ɓa vuu ɓɔɔ ruu dɔ̀'ɔ wu katɔ ɓɛɛ.
58013017	Nɔɔ ɓaa shoo ka nyaa rɛɛ zang bang manɛ, nɔɔ palɛ vuu ɓɔɔ ri kɔɔ nɔɔ ɓɛɛ. Ka ruu ɓɔɔ, rikɔ gãng jìng ka nɔɔ ɓɛɛ, ri ti naa kɔɔ Laa naa ɓɔɔ ri yiti nɔɔ ditɔ ɓɛɛ. Ri p'al'ɛ shoonang keɓe nɛɛ tìnang tãanang, wu nɛɛ yeti lasɛnang kpang. Ka ruu ɓɔɔ, naa ri palɛ nɔngkɔ, nwàng nɔɔ vuu ɓɔɔ kpang ɓɛɛ.
58013018	Nɔɔ gaa ruu Laa diki diki, ka ruu ɓɔɔ, rùu zi tɔ, rɛ̃rɛnang ɓuru ɓi tɔ̃ɔ ɓɛɛ, a ruu ti kasɛ nɛɛ ruu p'al'ɛ vuu ɓɔɔ daa naa katɔ ɓɛɛ diki diki.
58013019	N gaa nɔɔ katɔ gbãnggbãng, nɔɔ gaa Laa, tɔ̀ɔ, wu shingnɛ, n gbãayu kaa bii manɛ pati.
58013020	N gaa Laa ɓɔɔ shingnɛ, zang nw'ang ka nyaa zɔɔ, ɓɔɔ wisi Kpanti ɓuru Yeesɔ paa tɔkn nɛɛ sàa ɓɛɛ. Yeesɔ ɓɔɔ wukɔ kpanti jagang mɛ̀ɛr'ɛ ɓɛɛ, ka ruu zìi ɓiɓɛ ɓɔɔ Laa mã nyaa ɓɔɔ gbinggbing nɛɛ mani ɓɛɛ.
58013021	N gaa wu, wu a nɔɔ vuu tɔ̃ɔ piti ɓɔɔ nɔɔ kasɛ ɓɛɛ, tɔ̀ɔ, nɔɔ palɛ vuu ɓɔɔ wu kasɛ ɓɛɛ. Wu palɛ vuu ɓɔɔ shing wu, wu tãa tìnang ka yeti ɓuru, nɛɛ bii Yeesɔ Kirisi. Zang a wu bannang ta gbinggbing. Nɔngkɔ.
58013022	Rɛɛ manzung, n gaa nɔɔ, n'ɔɔ mã danggn nɛɛ r'uu kɔ n mã nɔɔ danggn nɛɛ mani ɓee. Vuu kɔ n bee nɔɔ ɓee, ɓi dɔli kpang.
58013023	N kasɛ nɔɔ tãayi nɛɛ, zang yaa manzung ɓuru Timoti naa tɔ nɛɛ sãa. Nɛɛ à pati, ruu naa zi nɔɔ nɛɛ wu.
58013024	N'ɔɔ jèe m zang bang manɛ, nɛɛ rɛɛ zang ɓɔɔ ri dũng Laa nyaa. Zang ɓɔɔ ri à nɛɛ tipi Italiya, ri j'ee nɔɔ nyaa.
58013025	Laa wu pàlɛ̀ nɔɔ tɔ̃ɔ nandon. Nɔngkɔ.
59001001	N jee nɔɔ nyaa zang Isirela Laa ɓɔɔ ri tantɛ ka koo nandon ɓɛɛ. Nkɔ Yakubu zang shoonang Laa nɛɛ ɓɔɔ Kpanti Yeesɔ Kirisi, n bee nɔɔ labeenang keɓe.
59001002	Rɛɛ manzung, nɔɔ tãa manɛ tìnang kɔ jong, naa zang gãsɛ nɔɔ nɛɛ vuu ka zɔ̃ngzɔ̃ng ɓɛɛ.
59001003	Ka ruu ɓɔɔ, nɔɔ zi tɔ nɛɛ, danggn shinnang manɛ kɔ zang gãsɛ ɓee, kɔ shingnɛ nɔɔ zunung danggn mãnang ɓɛɛ.
59001004	Nɔɔ mã danggn nɔngkɔ sasak. Tɔ̀ɔ, n'ɔɔ nwang kaa naa ɓɔɔ Laa kasɛ nɛɛ nɔɔ nwang ɓɛɛ, vuu tɔ̃ɔ ɓɔɔ yaa kagn ka nwannang manɛ kpang.
59001005	Zang ɓɔɔ nɛɛ zũng kpang, wu gaa Laa, Laa a wu zũnang katɔ, ka ruu ɓɔɔ Laa a zang piti vuu katɔ, ti a zang naa ka z'ingz'ing ɓɛɛ. Zãa zang vuu ɓɔɔ zang gaa ɓɛɛ kpang.
59001006	Zang ɓɔɔ nɛɛ gaa vuu ka naa Laa, wu shing gn gbãnggbãng nɛɛ Laa a wu katɔ. Wu yaa gn naa kpang, ka ruu ɓɔɔ, zang ɓɔɔ gaa vuu yaa gn naa katɔ, nwang ɓi naa mii waapo ɓɔɔ gɔnsɔ zɔɔ a jasung ti rãa wu ɓɛɛ.
59001007	Zang ɓɔɔ naa weɓe, ɓɔɔ ta yeti ziti ka tìng Laa. Rɛ̃rɛ ɓi jong gbete ka yuu vuu kpang. Zang keɓe wu tɔɔ kpang nɛɛ Laa a wu vuu ɓɔɔ katɔ kpang.
59001009	Zang ɓɔɔ wu zang ying kpang, ɓɔɔ dũng Laa, wu tãa tìnang, ka ruu ɓɔɔ ka tìng Laa wu ɓi zang bang ɓɛɛ.
59001010	Zang ying ɓɔɔ nɛɛ dũng Laa, Laa nɛɛ sɔɔrɔ wu yuu ka dii, wu tãa tìnang doo nɔngkɔ, ka ruu ɓɔɔ, zang ying shaarɛ ɓi katɔ naa mangwaa ɓɔɔ nyaa kɔ doo naa, waatɛ kaatɔ ɓɛɛ.
59001011	Naa ɓɔɔ Laa nɛɛ tuu tɔ wusi tɔɔrɔ kaatɔ, mangwaa ɓiɓɛ ri ti lɔɔrɔ ri watɛ. Shinang ɓarɛ wu lasɛ. Zang ying lasɛ doo nɔngkɔ, ka ɓɔɔ wu shòngt'o ka nɔng vuu naa ɓiɓɛ kãanang ɓɛɛ.
59001012	Zang ɓɔɔ zang nɛɛ gãsɛ wu, nɛɛ watɛ kpang wukɔ tãa tìnang. Ka ruu ɓɔɔ nɛɛ shìi kakata, nɛɛ watɛ kpang, naa ta vuu ɓɔɔ Kpanti Laa tɔɔ wu a zang ɓɔɔ kasɛ wu katɔ ɓɛɛ. Vuu keɓe wukɔ suru bii ɓɔɔ waa nyaa kpang ɓɛɛ.
59001013	Zang ɓɔɔ zang nɛɛ gãsɛ wu, wu tɔɔ kpang nɛɛ “Ɓi Laa gãsɛ m” kpang, ka ruu ɓɔɔ, vuu ɓɔɔ gãsɛ Laa nɛɛ wu palɛ vuu shi kpang ɓi kagn kpang. Laa nɛɛ yuu ɓiɓɛ gãsɛ zang ɓi kpang.
59001014	Ɓi rɛ̃rɛnang shi kpang ɓɔɔ ka yeti zang kɔ, shing zang zang kasɛ vuu. Wu shing zang zang palɛ vuu shi kpang.
59001015	Rɛ̃rɛnang keɓe nɛɛ ɓaa mɔɔ saara tɔ ka yeti, wu shing mɔɔ mɔɔ palɛ vuu shi kpang. Vuu shi kpang nɛɛ nwang vuu bii ɓaaɓɛ tɔ, wu nwàng mɔɔ vɔrɔ kati.
59001016	Rɛɛ manzung ɓɔɔ n kasɛ ruu manɛ dɔli ɓɛɛ, zang wu nwaarɛ nɔɔ kpang.
59001017	Vuu ɓɔɔ tɔ̃ɔ ɓɔɔ ti gbarɛ katɔ, ɓɔɔ zang a zang piti, a ɓi nɛɛ bii Laa. Vuu keɓe ri a ɓarɛ nɛɛ bii Laa ɓɔɔ wukɔ mãa vuu ɓɔɔ ri yakɛ nɔng ɓɔɔ ri ka lapa ɓɛɛ. Laa ɓɔɔ kɔ̃sɔ bii ɓi jong kpang, ràa ruu yuu knti, wu yaa ruu ka nɔng tɔɔnang kpang.
59001018	Wukɔ kasɛ nɛɛ yuu ɓiɓɛ, a shing ruu ruu nwang wujɛ ɓiɓɛ, nɛɛ yee ɓiɓɛ ɓɔɔ nizang ɓɛɛ. Nɛɛ tɔ̀ɔ, ruu nwang kaa naa jamari rɛɛ vuu ɓɔɔ wu m'ãarɛ̀ ɓɛɛ.
59001019	Ree manzung ɓɔɔ n kasɛ ruu manɛ dɔli ɓɛɛ, danggn wu ning nɔɔ vuu keɓe kpang. Nɔɔ ɓaa shoo waasɛ̃, n'ɔɔ tãa ruu pati, n'ɔɔ kɔlɔ nyaa kaa tɔ̀'ɔ nɔng yee rannang kpang. N'ɔɔ ti see gnvɔ pati kpang.
59001020	Ka ruu ɓɔɔ, gnvɔ nɛɛ kagn ka yeti zang, zang zunung shoonang ɓɔɔ tɔ̃ɔ ɓɔɔ Laa kasɛ ɓɛɛ palɛnang kpang ɓɛɛ.
59001021	Ka ruu nɔngkɔ, nɔɔ yaa gbalang vuu shi kpang ɓɔɔ nɔɔ palɛ, nɛɛ gɔ̃ɔ ɓɔɔ nɔɔ kãa ɓɛɛ nandon. Nɔɔ ta ruu Laa ɓɔɔ Laa shing nɔɔ ka yeti manɛ ɓɛɛ. N'ɔɔ ti tà nɛɛ jìng gbakɛnang kpang. Ka ruu ɓɔɔ, ruu keɓe ta yuu manɛ katɔ ɓɛɛ.
59001022	Nɔɔ palɛ vuu ɓɔɔ ruu keɓe kɔɔ ɓɛɛ katɔ. N'ɔɔ nwaarɛ yuu manɛ nɛɛ ruu tãanang kɔ shɛ̃ɛning kpang.
59001023	Zang ɓɔɔ nɛɛ tãa ruu keɓe, nɛɛ palɛ vuu ɓɔɔ zang kɔɔ, kpang nwang naa zang ɓɔɔ zi jìng ɓiɓɛ ka vìilaa ɓɛɛ.
59001024	Nɛɛ zi waa nyaating ɓiɓɛ tɔ, ɓɔɔ wu yaa nɔng nyaa kɔ doo naa ɓee, danggn ning wu naa ɓɔɔ waa nyaating ɓiɓɛ nwang tɔ.
59001025	Zang ɓɔɔ nɛɛ shing jìng ka nyaa dannang Laa ɓɔɔ ta yuu ɓuru katɔ waasɛ̃. Nɛɛ dũngnɛ sasak, nɛɛ nwang zang ɓɔɔ tãa ruu, danggn ning wu kpang, nɛɛ ti palɛ vuu ɓɔɔ wu tãa ɓɛɛ katɔ. Laa shing zang keɓe wu tãa tìnang ka vuu ɓɔɔ wu palɛ piti.
59001026	Zang ɓɔɔ nɛɛ tɔɔ wu dũng Laa, nɛɛ mung nyaa ɓiɓɛ kpang, nwaarɛ ɓi yuu ɓiɓɛ. Laa dũnnang ɓiɓɛ ɓi ɓɔɔ waati.
59001027	Laa dũnnang ɓɔɔ Daa ɓuru Laa zirɛ nɛɛ wukɔ kalang kalang, a ti tɔ̃ɔ ka jìng ɓiɓɛ keɓe, nɛɛ zang lengke jìng ka rɛɛ javɔ, nɛɛ rɛɛ suvɔ ɓɔɔ ri dang jìng ɓɛɛ. Zang wu lee naa ka vuu shi kpang ɓɔɔ ka koo keɓe kpang.
59002001	Manzung, n'ɔɔ palɛ vuu dang gbete kpang. ka ruu ɓɔɔ, nɔɔ shing danggn tɔ ka bii kpanti Yeesɔ Kirisi ɓɔɔ zang a wukɔ bannang ɓa zang piti ɓɛɛ.
59002002	Naa zang ɓɔɔ a ka nɔng ɓɔɔ nɔɔ kpalɛ yuu, nɛɛ jaa saa naa ɓɔɔ zang palɛ nɛɛ tari ɓɔɔ kɔlɔ katɔ, ɓɔɔ zang ɓaa nɛɛ Zinariya, ka naa ɓiɓɛ, a hãa fɔ̃ɔrɔ tɔ̃ɔ ka bii. A zang ɓɔɔ ɓi zang ying kpang hãa sɛ̃ɛ fɔ̃ɔrɔ ka bii nɛɛ ti a jong.
59002003	A nɔɔ yee zang ɓɔɔ hãa fɔ̃ɔrɔ tɔ̃ɔ laa ka bii. Nɔɔ kɔɔ wu nɛɛ, “Arɛ mɔɔ nwang ka nɔng tɔ̃ɔ keɓe.” A nɔɔ kɔ̀ɔ zang ɓɔɔ ɓi zang ying kpang ɓɔɔ hãa sɛ̃ɛ fɔ̃ɔrɔ ka bii ɓɛɛ nɛɛ, “Shii nɛɛ kaaɓa,” nɔɔ nɛɛ kɔ̀ɔ wu nɔngkɔ kpang nɔɔ kɔ̀'ɔ wu nɛɛ “Nwang ka tipi ka nɔngkɔ.”
59002004	Nɔɔ nɛɛ palɛ tɔ naa weɓe, nɔɔ palɛ vuu gn dang gbete. Nɔɔ jɛ̃̀ɛ zang ruu tɔ shi kpang.
59002005	Manzung ɓɔɔ n kasɛ nɔɔ dɔli ɓɛɛ, nɔɔ ɓaa shoo. Laa zɔ̃ng zang ɓɔɔ ri zang ying kpang, ɓɔɔ ri ka koo keɓe, nɛɛ ri nwang zang ying ka danggn ɓɔɔ ri shing ka bii Laa ɓɛɛ. Shing ri tɔ, ri walɛ vuu ɓɔɔ Laa tɔɔ wu shing zang ɓɔɔ ri kasɛ ruu ɓiɓɛ katɔ ka ɓɔɔ wu roo kpanti ɓɛɛ.
59002006	Nɔɔ risi zang ɓɔɔ ri zang ying kpang naa vìi. Wu zang ying kɔ ri dang nɔɔ jìng kpang ya? Wu rikɔ ɓaa nɔɔ nyaavaa kpang ya?
59002007	Wu rikɔ kɔɔrɔ ruu shi kpang ka yuu n'ung tɔ̃ɔ Yeesɔ kɔ zang ɓaa nɔɔ nɛɛ mani ɓɛɛ kpang ya?
59002008	Nɔɔ nɛɛ dũng nyaa dannang Laa ɓɔɔ ka yeti labeenang ɓiɓɛ. Wukɔ tɔ̃ɔ. Nyaa dannang Laa ɓɔɔ tɔɔ, “Nɔɔ kasɛ zang naa ɓɔɔ nɔɔ kasɛ yuu manɛ ɓɛɛ,”
59002009	Nɔɔ nɛɛ p'alɛ̀ vuu gn dang gbete, nɔɔ palɛ vuu shi kpang tɔ. Nɔɔ ti palɛ vuu shi kpang tɔ, ka ruu ɓɔɔ nɔɔ ta nyaa dannang Laa katɔ ɓɛɛ.
59002010	Zang ɓɔɔ nɛɛ dũng nyaa dannang Laa nandon tɔ̃ɔ tɔ̃ɔ, a naa ta gbete, nwang ɓi kaa naa ɓɔɔ ta nandon ɓɛɛ.
59002011	Ka ruu ɓɔɔ, Laa ɓɔɔ kɔɔyi nɛɛ “Mɔɔ roo nɛɛ soro zang kpang” Wukɔ ti kɔɔyi nɛɛ, “Mɔɔ nyɔ zang vɔrɔ kpang.” mɔɔ nɛɛ roo nɛɛ soro zang kpang, a mɔɔ nyɔ zang vɔrɔ katɔ, mɔɔ ta nyaa dannang tɔ.
59002012	Ka ruu nɔngkɔ, n kɔɔ nɔɔ, vuu ɓɔɔ nɔɔ kɔɔ ɓɛɛ, nɔɔ palɛ doo nɔngkɔ. Danggn wu ning nɔɔ kpang, lee ɓɔɔ Laa naa jɛ̃ɛ ruu ruu ditɔ ka naa ɓɔɔ ruu dñ̀ng nyaa dannang ɓiɓɛ ɓɔɔ ta yuu ɓuru katɔ ɓɛɛ.
59002013	Ka ruu ɓɔɔ, gn kɔng Laa kpang, ka nɔng ɓɔɔ wu jɛ̃ɛ zang ɓɔɔ gn zang kɔ̀ng wu ɓi kpang ɓɛɛ. Zang ɓɔɔ gn zang kɔng wu katɔ, naa zirɛ nɛɛ gn zang ɓɔɔ kɔng Laa ɓa ruu ɓɔɔ wu dɔng zang ɓɛɛ katɔ.
59002014	Manzung, zang ɓɔɔ nɛɛ kɔɔyi nɛɛ wu shing danggn tɔ ka bii Laa, a p'alɛ̀ shoonang ɓɔɔ Laa kasɛ ɓɛɛ kpang, danggn shinnang keɓe nwǎng wu viya? Ta yuu ɓiɓɛ katɔ ya?
59002015	Naa zang ɓɔɔ dũng doo Laa kɔ, zang varɛ, k'ɔ ɓɔɔ soro, fɔ̃ɔrɔ ɓɔɔ wu hãa ka bii kagn kpang. Vuu shaanang ɓɔɔ wu ti shaa lɛɛkɔ kpang.
59002016	A zang gbete ka teteng manɛ kɔɔ wu nɛɛ, “Laa wu yi mɔɔ naa kagn mɔɔ walɛ fɔ̃ɔrɔ nɛɛ vuu shaanang,” a nɔɔ a wu vuu ɓɔɔ wu kasɛ ɓɛɛ kpang, nɔɔ p'alɛ̀ ɓu vuu tɔ̃ɔ ya?
59002017	Ka ruu nɔngkɔ, danggn shinnang ka bii Laa ɓi doo nɔngkɔ, mɔɔ nɛɛ palɛ shoonang ɓɔɔ tusu zang nɛɛ mɔɔ shing danggn ka bii Laa kpang, danggn shinnang ɓaaɓɛ nwang mɔɔ vuu ɓɔɔ ɓi kpang.
59002018	Zang ɓɔɔ kɔɔ ɓi nɛɛ, “Zang keɓe shing ɓi danggn ka bii Laa, a zang kaɓa palɛ ɓi vuu ɓɔɔ Laa kasɛ ɓɛɛ.” N kasɛ wu nyaa nɛɛ, “Zang ɓɔɔ zunung danggn shinnang katɔ, ka bii Laa a palɛ vuu tɔ̃ɔ kpang ya? N tusu mɔɔ nɛɛ n shing danggn ka bii Laa ka vuu ɓɔɔ n palɛ ɓɛɛ.”
59002019	Nɔɔ shing danggn tɔ, nɛɛ Laa ɓi gbete kɔ nwani. Wukɔ tɔ̃ɔ, Suru shi kpang ri zi tɔ kɔ doori, bii kaa ri vɔrɔ kagn.
59002020	Zang ɓɔɔ zũng kpang kiɓi, mɔɔ zi kpang nɛɛ danggn shinnang nɛɛ tusu bii nɛɛ shoonang ɓɔɔ wu palɛ ɓɛɛ kpang, nwang ɓi waati kpang ya?
59002021	Danggn dabang ɓuru Ibirayi ɓɔɔ nwang zang tɔ̃ɔ ka tìng Laa ka ruu shoonang ɓiɓɛ wu ning nɔɔ kpang. Ibirayi tɔɔ wu dɔɔ jaa gbete ɓiɓɛ Ishaaku ka yuu nɔng ɓɔɔ zang dɔɔ Laa vuu vaa kagn ɓɛɛ.
59002022	Nɔɔ zi ka vuu ɓɔɔ Ibirayi palɛ keɓe kɔɔ nɛɛ shoonang nɛɛ danggn shinnang ka bii Laa daa kaa nyaa gbete. Shoonang Ibirayi kɔ shingnɛ danggn shinnang ɓiɓɛ daa kaa nyaa kiiri.
59002023	Vuu keɓe nwang naa ɓɔɔ zang bee ka yeti Labeenang Laa ɓɛɛ. Zang beeyi nɛɛ, “Ibirayi shing danggn ka bii Laa, a Laa ta wu nɛɛ wu ɓi zang tɔ̃ɔ ka tìng ɓiɓɛ. A zang ɓaa wu kaa nɛɛ wusang Laa.”
59002024	Mɔɔ zi tɔ waa, shɔnzang nwang zang tɔ̃ɔ ka tìng Laa nɛɛ shoonang jong. Wu nɛɛ danggn shinnang kɔ shɛ̃ɛning kpang.
59002025	Rahab jaa soro ɓɔɔ bɛɛ rakɛ wà'azaa palɛ doo nɔngkɔ. Nwang zang tɔ̃ɔ ka tìng Laa doo ka vuu shoonang kɔ. Ka ɓɔɔ ta zang nyaa shoonang ɓɔɔ zang shong ri nɛɛ ri zili tipi Jeriko, a shing ri zanti kaa nɛɛ gbalang ɓɔɔgn nɛɛ tɔɔ ri wɔ kati ɓɛɛ.
59002026	Ka ruu nɔngkɔ, naa ɓɔɔ Suru nɛɛ ka bii kpang, bii ɓi kaa vɔrɔ. Mɔɔ nɛɛ palɛ shoonang ɓɔɔ tusu zang nɛɛ mɔɔ shing danggn ka bii Laa kpang, danggn shinnang ɓaaɓɛ vɔ ɓi doo katɔ kɔ.
59003001	Manzung n'ɔɔ nwàng zang ɓɔɔ ri tusu zang vuu kɔ nandon kpang, ka ruu ɓɔɔ nɔɔ zi tɔ wee ruu tusu zang vuu ɓee, zang naa jɛ̃ɛ ruu ruu ɓa ɓɔɔ zang piti katɔ ɓɛɛ.
59003002	Ka ruu ɓɔɔ rùu nandon jìng kpantɛ ruu katɔ diki diki ɓɛɛ. Zang ɓɔɔ nɛɛ tɔɔ, nyaa kpantɛ wu ɓi jong ka nɔng yee rannang kpang, zang keɓe ɓi shɔnzang tɔ̃ɔ ka vuu ɓɔɔ wu palɛ ɓɛɛ. Zunung naa ɓɔɔ wu shing yuu ɓiɓɛ katɔ.
59003003	Ruu hãa gbantang saka ka nyaa, tɔɔ ri palɛ vuu ɓɔɔ ruu kasɛ ɓɛɛ. Ruu ti raa ri jìng ka nɔng ɓɔɔ ruu kasɛ ɓɛɛ.
59003004	Laana kɔ nɔɔ zirɛ bang ka yuu mii, jasung dɔ̃ɔ ɓee. Jaa saka ɓɔɔ zang ɓɔɔ zaayi raa nyaa ɓiɓɛ nɛɛ mani ɓi tɔkɔlɔng hn. Wu ti zaa nɛɛ mani wu daa ka nɔng ɓɔɔ wu kasɛ ɓɛɛ.
59003005	Rìiti ɓɔɔ ka nyaa ɓuru doo nɔngkɔ. Ɓi katɔ tɔkɔlɔng hn ka bii ɓuru, nwangsɛ yee bang bang dɔli. Waala bangnɛ, bangnɛ, waa tɔkɔlɔng dɔɔyi.
59003006	Rìiti nwang naa waa. Ka teteng vuu ɓɔɔ ka bii ɓuru piti, shi kpang nwangnɛ bii rìiti kɔ. Zɔ̀'ɔ bii nimbang keɓe nɛɛ zɔ̃pɔ ɓiɓɛ. Lasɛ nwannang zang ka koo keɓe nɛɛ waa ɓiɓɛ ɓɔɔ nwangnɛ nɔng waa ɓɔɔ ning ɓi jong kpang ɓɛɛ.
59003007	Vuu jìngti, nɛɛ jaaning, nɛɛ vuu ɓɔɔ ri gɔ̃ɔ nɛɛ buru ka tipi, nɛɛ vuu ɓɔɔ ri ka yeti mii waapo ɓɛɛ, shɔnzang zunung mãnang katɔ ka vaa. Zang ti mã katɔ diki, diki.
59003008	A zang ɓɔɔ zunung rìiti mãnang ɓi kagn kpang. Rìiti palɛ ɓi vuu shi kpang kɔ sasak. Zɔ̃pɔ vɔrɔ kagn bii ɓiɓɛ dɔli.
59003009	Ruu dɔ̀'ɔ Laa ɓɔɔ wukɔ Daa ɓuru nɛɛ wukɔ, a ruu ti dãa shɔnzang ɓɔɔ Laa mãa wu naa bii ɓiɓɛ nɛɛ mani.
59003010	Ruu dɔɔ Laa, a ruu ti dãa zang nɛɛ nyaa gbete keɓe. Manzung, nɔɔ palɛ wu nɔngkɔ kpang.
59003011	Mii lalata nɛɛ mii tɔ̃ɔ ri nwang katɔ, nɛɛ sɔlɔna mii gbete ya?
59003012	Manzung, Laa sìiri ra jaa gbaranti katɔ ya? Gbaranti ti ra jaa sìiri katɔ ya? Mii lalata nwangsɛ mii tɔ̃ɔ ɓi jong kpang doo nɔngkɔ.
59003013	Ɓu wi zũng dɔli, a ti zi vuu dɔli ka teteng manɛ wiya? Wu palɛ vuu ɓɔɔ tɔ̃ɔ wu ti lakɛ jìng kpang, tɔɔ zang zi zũnang ɓiɓɛ kati.
59003014	Nɔɔ nɛɛ kaa sũnyaa gbãnggbãng, nɔɔ nɛɛ ti kasɛ yuu manɛ dɔli ka yeti manɛ, n'ɔɔ kɔɔrɔ ruu bang bang ka yuu manɛ kpang, n'ɔɔ ti suu sè'e ka ruu vuu ɓɔɔ nizang kpang.
59003015	Wee ɓi zũnang ɓɔɔ a nɛɛ bii Laa kpang, ɓi ɓɔɔ koo keɓe. Ɓi ɓɔɔ Suru Laa kpang. Ɓi ɓɔɔ suru shi kpang.
59003016	Ka ruu ɓɔɔ, nɔng ɓɔɔ sũnyaa kaanang nɛɛ nɔng ɓɔɔ zang ri kasɛ yuu ɓarɛ dɔli kagn, nɔng keɓe vɔ̃ɔtɔ ɓi kaatɔ. A vuu shi kpang nwang ɓi ka nɔng dɔli.
59003017	Zũnang ɓɔɔ a nɛɛ bii Laa ɓi n'aabm̀. Zang ɓɔɔ zũnang keɓe kagn yeti ɓiɓɛ, shi kpang nwang ɓi ka bii ɓiɓɛ kpang. Zũnang keɓe, shing zang, zang kasɛ nwannang ka bii zɔɔ, palɛ vuu ɓi hakaka kpang, yi wusang ɓi dɔli, gn zang kɔng wu dɔli, a ti palɛ vuu tɔ̃ɔ dɔli. P'alɛ̀ vuu ɓi jong gn dang gbete kpang, ti nwaarɛ zang ɓi nɛɛ vuu palɛnang kpang.
59003018	Zang ɓɔɔ ri kasɛ nɛɛ zang ri nwang ka nyaa zɔɔ, ri p'al'ɛ vuu ɓɔɔ tɔ̃ɔ ɓɛɛ, tɔɔ ri shing zang, zang ri nwang kaa nyaa zɔɔ.
59004001	Ɓu vi shing nɔɔ, nɔɔ haa nyaa, a nɔɔ ti gaa nyaa nɛɛ zɔɔ viya? Wu rɛ̃rɛnang ɓɔɔ nɔɔ rɛ̃rɛ ka yuu vuu ɓɔɔ nɔɔ kasɛ ɓɛɛ kɔ, waa zɔɔ ka yeti manɛ kpang ya?
59004002	Nɔɔ kasɛ vuu, a nɔɔ walɛ kpang, ka ruu nɔngkɔ, nɔɔ nyɔ zang vɔrɔ. Nɔɔ sh'ing ka yeti manɛ nɛɛ vuu keɓe nɛɛ nwàng ɓɔɔ manɛ, a nɔɔ walɛ kaa takpang, ka ruu nɔngkɔ, nɔɔ gaa nyaa a nɔɔ ti ta sìiri. Nɔɔ walɛ vuu ɓɔɔ nɔɔ kasɛ ɓɛɛ kpang, ka ruu ɓɔɔ, nɔɔ gaa ka naa Laa kpang ɓɛɛ.
59004003	Nɔɔ nɛɛ ti gaa tɔ, a nɔɔ kpang, ka ruu ɓɔɔ, nɔɔ gaa ka gbalang shi kpang ɓɛɛ. Tɔ̀ɔ, n'ɔɔ daa vãlɛ ka nɔng vuu ɓɔɔ nɔɔ kasɛ ɓɛɛ.
59004004	Nɔɔ zi kpang nɛɛ naa nɔɔ yi wusang nɛɛ vuu koo keɓe nɔɔ nwang naa zang ɓɔɔ palɛ dũndũng ɓɛɛ kpang ya? Zang keɓe nwang ɓi kaa zang ɓɔɔ gaa nyaa nɛɛ Laa ɓɛɛ. Ka ruu nɔngkɔ, zang ɓɔɔ nɛɛ kasɛ ruu koo keɓe risi yuu ɓiɓɛ kaa zang ɓɔɔ gaa nyaa nɛɛ Laa ɓɛɛ.
59004005	Nɔɔ kɔɔ ɓu nɛɛ, Labeenang Laa kɔ̀ɔ waati nɛɛ, “Suru bii ɓɔɔ Laa shingnɛ nɛɛ wu nwang ka yeti ɓuru, kaa sũnyaa dɔli” ya?
59004006	Kaka ɓɔɔ Laa a ruu nɛɛ ruu dũng wu nɛɛ mani ɓa vuu shi kpang ɓɔɔ ruu rɛ̃rɛ nɛɛ ruu kasɛ ka yeti ɓuru katɔ. Naa ɓɔɔ zang bee ka yeti Labeenang Laa tɔɔ, “Laa kasɛ ruu zang ɓɔɔ lakɛ jìng dɔli ɓɛɛ kpang. Laa a ɓi zang ɓɔɔ lakɛ jìng kpang kaka ɓɔɔ wu dũng wu nɛɛ mani ɓɛɛ”
59004007	Ka ruu nɔngkɔ, a Laa yuu ɓaaɓɛ. Mɔɔ t'aar'ɛ yuu nɛɛ suru shi kpang, yuu ditɔ wu yaa mɔɔ.
59004008	A ka bii Laa naabm, tɔɔ wu ti a jong ka bii ɓaaɓɛ naabm. Ɓɔɔ nɔɔ zang ɓɔɔ nɔɔ p'alɛ̀ vuu shi kpang, nɔɔ yaa vuu shi kpang palɛnang ta. Nɔɔ ti kɔ̃sɔ yeti manɛ nɔɔ zang ɓɔɔ nɔɔ ta yeti ziti ɓɛɛ.
59004009	Yeti manɛ wu lasɛ ta kati, nɔɔ kaa nyaavɔ. Tabɛ̀'ɛ manɛ wu raa kaa nyaavɔ. Tìnang ɓɔɔ nɔɔ tãa ɓɛɛ, wu raa kaa yeti lasɛnang, ka ruu vuu shi kpang ɓɔɔ nɔɔ palɛ ɓɛɛ.
59004010	Risi yuu ɓaaɓɛ naa mɔɔ wu vuu ɓɔɔ kpang, ka tìng Kpanti Laa, tɔɔ Kpanti Laa wu a mɔɔ bannang kati.
59004011	Manzung, n'ɔɔ rang yee shi kpang ka yuu zɔɔ kpang. Zang ɓɔɔ nɛɛ rang yee shi kpang ka yuu zang ɓɔɔ dũng doo Laa kɔ, a ti dɔng wu ruu, rang yee shi kpang ka yuu nyaa dannang Laa a ti tuu yuu ɓiɓɛ naa wu ɓa nyaa dannang Laa katɔ. Mɔɔ nɛɛ tɔɔ, mɔɔ ɓa nyaa dannang Laa katɔ, mɔɔ ɓ'aa zang ɓɔɔ palɛ vuu ɓɔɔ nyaa dannang Laa kɔɔ ɓɛɛ kpang. Mɔɔ ɓaa zang ɓɔɔ ɓa nyaa dannang Laa katɔ ɓɛɛ.
59004012	Zang ɓɔɔ dang nyaa a ti jɛ̃ɛ zang ruu ɓi gbete kɔ nwani, wukɔ Laa. Nɛɛ kasɛ tɔ, wu ta yuu ɓuru. Nɛɛ ti kasɛ kpang, wu nyɔ ruu vɔrɔ. A mɔɔ ɓaa kaa wi mɔɔ jɛ̃ɛ zang ɓɔɔ dũng doo Laa kɔ ruu wiya?
59004013	Nɔɔ ɓaa shoo ka ruu mɛɛ, nɔɔ zang ɓɔɔ nɔɔ kɔɔ nɛɛ, “Nɛɛ lɛɛkɔ kpang, ɓuru ruu daa ka gari keɓe nɛɛ gari kaɓa, ruu daa nwang ka nɔng saa gbete, ruu malɛ vuu, ruu ti hooro ɓɔɔ, tɔ̀ɔ, ruu gisi vuu naa ɓuru kati ɓɛɛ.”
59004014	Nɔɔ ti zi vuu ɓɔɔ ɓuru atɛ ɓɛɛ kpang. Suru bii manɛ nwang naa viya? Nɔɔ nwang manɛ naa miis'ìng ɓɔɔ kpaa nɛɛ gãndi nyaa kɔ doo naa sãtɛ tɔ ɓɛɛ.
59004015	Nɔɔ kɔ̀ɔ manɛ nɛɛ “Laa nɛɛ kasɛ tɔɔ, ruu nwang doo ningkãari, rùu palɛ vuu keɓe nɛɛ vuu kaɓa.”
59004016	Ɓɔɔ kãntang keɓe nɔɔ lakɛ jìng, a nɔɔ rang ruu bang bang ka yuu manɛ. Ruu bang bang ɓɔɔ nɔɔ kɔɔrɔ ka yuu manɛ naa weɓe ɓi vuu shi kpang.
59004017	Ka ruu nɔngkɔ, zang ɓɔɔ nɛɛ zi vuu tɔ̃ɔ naa ɓɔɔ wu nɛɛ palɛ, a nɛɛ palɛ kpang, palɛ ɓi vuu shi kpang.
59005001	Zang ying nɔɔ ɓaa shoo n'ɔɔ tãayi. Nɔɔ kaayi n'ɔɔ ti ɓaa nyaavaa ka ruu jìng dannang bang ɓɔɔ naa a ka yuu manɛ ɓɛɛ.
59005002	Vuu naa manɛ pũng tɔ, fɔ̃ɔrɔ manɛ tuuru ti shaa tɔ,
59005003	a zinariya nɛɛ azurufa manɛ sisaa ti shaa tɔ. Sisaa keɓe kɔ naa nwang vuu ɓɔɔ kɔɔ ruu ka yuu manɛ ɓɛɛ. Ti naa shaa yɔpɔ bii manɛ naa waa. Nɔɔ kp'alɛ̀ saka manɛ kaa làa ɓɔɔ koo waa nyaa tɔ ɓɛɛ.
59005004	Nɔɔ shu zang ɓɔɔ kpalɛ vuu shaanang manɛ ɓɔɔ ka jaa manɛ kpang. Ka ruu nɔngkɔ, ri kaa Laa nyaavɔ kana, a Laa ɓɔɔ mãa vuu piti, ti tãa nyaavɔ ɓarɛ tɔ.
59005005	Nɔɔ nwàng manɛ ka koo keɓe nɔɔ tãa tìnang nɔɔ sh'aa vuu tɔ, nɔɔ ɔ̃rɛ naa napoo ɓɔɔ gã diki ɓɔɔ zang naa yele ri kagn ɓɛɛ.
59005006	Nɔɔ dɔng zang tɔ̃ɔ ruu, a nɔɔ nyɔ ri vɔrɔ. Ri shii bàng nɛɛ nɔɔ kpang.
59005007	Ka ruu nɔngkɔ manzung, n kɔɔ nɔɔ, nɔɔ mã danggn kagn, nɔɔ gã diki ɓɔɔ Kpanti Yeesɔ gbãayu ɓɛɛ. Nɔɔ zi zang ɓɔɔ ri lang jaa ɓɛɛ. Ri gã vuu ɓɔɔ ri ɓaa ka tipi ɓɛɛ, mii tìng shɔɔnang nɛɛ mii ɓɔɔ gɔɔ nyaa wu arɛ. Mã danggn sasak diki ɓɔɔ wu kpalɛ vuu shaanang ka jaa ɓiɓɛ a nɛɛ mani.
59005008	Nɔɔ mã danggn dɔɔ nɔngkɔ. Nɔɔ shing gn kagn, ka ruu ɓɔɔ, diki ɓɔɔ Kpanti Yeesɔ a kagn a naabm tɔ ɓɛɛ.
59005009	Manzung n'ɔɔ gɔ̃ɔrɔ yee ka yuu zɔɔ kpang, ka ruu ɓɔɔ zang nɛɛ jɛ̃ɛ nɔɔ ruu ɓɛɛ. Zang ɓɔɔ naa jɛ̃ɛ ruu r'uu, kɔ shii tɔ ka nyaa gãa ɓee.
59005010	Manzung, nɔɔ kpaa danggn zang nyaa shoonang Laa ɓɔɔ ri rang yee Laa ɓɛɛ. Ri dang jìng, a ri ti mã danggn ɓɛɛ. Nɔɔ mã danggn doo naa ɓɔɔ ri mã ɓɛɛ kɔ.
59005011	Rùu ɓaa ri ɓuru kaa nɛɛ zang ɓɔɔ Laa a ri tìnang tãanang ɓɛɛ, ka ruu danggn ɓɔɔ ri mã gbãnggbãng ɓɛɛ. Nɔɔ tãa ruu Ayuba tɔ, naa ɓɔɔ wu mã danggn ka laa ɓɔɔ wu dang jìng ɓɛɛ. Nɔɔ ti tãa tɔ naa ɓɔɔ Laa shing jìng dannang ɓiɓɛ nwǎng wu vuu tɔ̃ɔ ɓɛɛ. Nizang, sisìng Laa nwaa kpang, gn ɓuru kɔng wu katɔ.
59005012	Manzung, vuu ɓɔɔ ɓa weɓe nandon keɓe. Nɔɔ nɛɛ tɔɔ nɔɔ palɛ vuu ɓɔɔ, n'ɔɔ tũng vuu kpang. N'ɔɔ tũng vuu nɛɛ nung Laa kpang. N'ɔɔ ti tũng vuu nɛɛ nung koo keɓe kpang. N'ɔɔ tũng vuu nɛɛ nung vuu ɓɔɔ kpang tingkiring. Nɔɔ nɛɛ kasɛ ruu katɔ, nɔɔ kasɛ nyaa nɛɛ, “Nn” nɔɔ di nyaa ka nɔngkɔ. Nɔɔ nɛɛ ti bɛ̃ɛ ruu katɔ, nɔɔ kasɛ nyaa nɛɛ “Kpang”, nɔɔ di nyaa ka nɔngkɔ. Ka ruu ɓɔɔ, Laa nɛ̀'ɛ jɛ̃ɛ nɔɔ ruu nɛɛ nɔɔ palɛ vuu shi kpang tɔ ɓɛɛ.
59005013	Zang ɓɔɔ kagn ka teteng manɛ dang jìng ya? Wu gaa Laa. Zang ɓɔɔ kagn tãa ɓi tìnang ya? Wu gaa soo, wu dɔɔ Laa nɛɛ mani.
59005014	Zang ɓɔɔ kagn teteng manɛ vuu palɛ wu katɔ ya? Wu ɓaa nyaa ka zang bang bang gãa Laa, ri gaa wu Laa. Ri tũuru wu nung ka bii nɛɛ nung Kpanti Yeesɔ Kirisi.
59005015	Naa zang gaa Laa, zang shing danggn kagn waasɛ̃, Laa gaanang keɓe shing kɔnang katɔ wu yaa zang nɔng. Laa wu ti a wu kaka bii. Naa palɛ doo vuu shi kpang, Laa yaa wu gbalang vuu shi kpang keɓe katɔ.
59005016	Ka ruu nɔngkɔ, nɔɔ kɔɔ zɔɔ vuu shi kpang manɛ katɔ, n'ɔɔ gaa zɔɔ Laa, tɔɔ n'ɔɔ valɛ. Laa gaanang zang ɓɔɔ ɓi zang tɔ̃ɔ ka tìng Laa palɛ vuu bang bang dɔli.
59005017	Iliya doo shɔnzang naa rukɔ. Gaa Laa, nɛɛ mii wu a kpang. Mii ti 'a kpang saa taati nɛɛ shala mangbete.
59005018	A ti naa gaa Laa tɔkn, mii naa a tɔkn a vuu naa takɛ ka tipi tɔkn.
59005019	Rɛɛ manzung, zang gbete ka teteng manɛ nɛɛ yaa gbalang ɓɔɔ nizang, a zang ɓɔɔ nɛɛ sɔɔrɔ wu tɔkn,
59005020	nɔɔ zi ka yeti manɛ nɛɛ, zang ɓɔɔ shing zang ɓɔɔ palɛ vuu shi kpang, yaa gbalang vuu shi kpang ɓɔɔ wu palɛ ɓɛɛ, ta yuu zang kaɓa tɔ nɛɛ naa vɔrɔ. Laa ti yà'a zang ɓɔɔ palɛ vuu shi kpang kaɓa gbalang vuu shi kpang ɓɔɔ wu palɛ dɔli ɓɛɛ katɔ.
60001001	Nkɔ Bituru zang nyaa shoonang Yeesɔ Kirisi, n bè'e nɔɔ labeenang keɓe, n jee nɔɔ nyaa, zang ɓɔɔ Laa shɛ̃ɛrɛ ri katɔ ɓɛɛ. Ɓɔɔ zang tantɛ nɔɔ nɛɛ nɔng piti piti ka rɛɛ tipi Panta nɛɛ Galatiya nɛɛ Kapaadoosiya nɛɛ Asiya a ɓɔɔ tipi Bɛtaniya ɓɛɛ. Nɔɔ nwalɛ zanti ka nɔngkɔ ɓɛɛ.
60001002	Nɔɔ manɛ zang ɓɔɔ Daa ɓuru Laa zi vuu ɓɔɔ nɛɛ wu palɛ nɛɛ nɔɔ tɔ, doo ka tìng tɛ̃ɛtɛ̃ɛ ɓɛɛ. Laa shɛ̃ɛrɛ nɔɔ nɛɛ naa vuu palɛnang Suru ɓiɓɛ, nɛɛ n'ɔɔ nwang zang ɓiɓɛ, n'ɔɔ ɓaa shoo ka nyaa Yeesɔ Kirisi. Zìi Yeesɔ keɓe wu sɔ̀ɔ nɔɔ, n'ɔɔ nwang zang tɔ̃ɔ ka tìng Laa. Laa wu gisi nɔɔ tìnang tãanang, wu ti shingnɛ yeti manɛ wu valɛ katɔ diki diki.
60001003	Ruu dɔɔ Laa ɓɔɔ wukɔ Laa nɛɛ Daa Kpanti ɓuru Yeesɔ Kirisi ɓɛɛ. Pàlɛ̀ ruu tɔ̃ɔ gbãnggbãng, ka ruu nɔngkɔ, shingnɛ ruu nwàng zang ɓɔɔ zang yi ruu shɔɔ tɔkn ɓɛɛ, nɛɛ tɔ̀ɔ, gn shinnang ɓuru wu shàarɛ̀ kaa takpang. Ruu walɛ vuu keɓe ka ɓɔɔ zang wisi Yeesɔ paa nɛɛ sàa ɓɛɛ.
60001004	Ruu ti zi tɔ nɛɛ ruu naa walɛ vuu tɔ̃ɔ ɓɔɔ Laa shing ka lapa ɓɛɛ ditɔ. Vuu keɓe ri pũng kpang dondong, ri lasɛ kpang, ri ti shàarɛ̀ kpang tingkiring.
60001005	Laa ti gã nɔɔ nɛɛ naa vuu palɛnang ɓiɓɛ, nɔɔ ɓɔɔ nɔɔ shing danggn ka bii ɓiɓɛ ɓɛɛ. Tɔ̀ɔ, zang piti ri zi kati nɛɛ jìng ɓarɛ, nɛɛ Laa ta yuu manɛ ditɔ ka diki ɓɔɔ koo waa nyaa kagn ɓɛɛ.
60001006	Ka ruu nɔngkɔ, nɔɔ tãa tìnang ta ka ruu rɛɛ vuu kɔ Laa palɛ ɓee. Kãntang keɓe, yeti manɛ lasɛ katɔ, ka ruu ɓɔɔ, zang gãsɛ nɔɔ nɛɛ vuu gãsɛnang ka zɔ̃ngzɔ̃ng ɓɛɛ. Nɔɔ ti zi tɔ, diki ɓɔɔ zang gãsɛ nɔɔ kagn keɓe bee kpang.
60001007	Vuu gãsɛnang alɛ ka bii manɛ, tɔ̀ɔ, zang ri zi kati nɛɛ danggn ɓɔɔ nɔɔ shing ka bii Laa ɓi ɓɔɔ nizang kɔ nwani. Zinariya ɓɔɔ lasɛ katɔ ɓɛɛ, zang dɔɔ ka waa, tɔ̀ɔ, zang zirɛ n'ɛɛ ɓɔɔ tɔ̃ɔ ɓɛɛ. Zang palɛ danggn shinnang manɛ ɓɔɔ ɓa zinariya shinang katɔ doo nɔngkɔ. Zang gãsɛ danggn ɓɔɔ nɔɔ shing ka bii Laa kãntang keɓe, ka ruu ɓɔɔ, ka diki ɓɔɔ Yeesɔ Kirisi naa nwang nyaa, zang wu dɔɔ Laa, zang ti a wu bannang ka ruu danggn ɓɔɔ nɔɔ shing ɓɛɛ.
60001008	Nɔɔ zi Yeesɔ gngn nɛɛ jìng manɛ kpang, nɔɔ kasɛ ruu ɓiɓɛ doo nɛɛ mani, a nɔɔ ti shing danggn tɔ ka bii ɓiɓɛ, ka ruu nɔngkɔ, nɔɔ tã̀'a tìnang ka yeti manɛ dɔli ɓa ɓɔɔ zang kɔɔ nɛɛ nyaa ɓɛɛ katɔ.
60001009	Naa nɔɔ shing danggn ka bii Yeesɔ Kirisi nɔngkɔ sasak, Laa ta yuu manɛ, a nɔɔ suru bii ɓɔɔ waa nyaa kpang.
60001010	Zang nyaa shoonang Laa kɔɔ zang ruu doo ka tìng tɛ̃ɛtɛ̃ɛ, ka yuu vuu tɔ̃ɔ ɓɔɔ Laa kɔɔyi, nɛɛ wu a nɔɔ ɓɛɛ. Zang nyaa shoonang Laa keɓe ri kãa nɔng, ri hɛ̃ɛlɛ zang nɛɛ ri zǐ vuu ɓɔɔ kagn ka yuu naa ɓɔɔ Laa ta yuu zang ɓɛɛ.
60001011	Suru Kirisi ɓɔɔ nwang ka yeti ɓarɛ kɔɔrɔ ri naa ɓɔɔ Kirisi naa dang jìng, tɔ̀ɔ, zang naa a wu bannang kati ɓɛɛ. Ri kãa nɔng, ri kasɛ nɛɛ ri zi làa ɓɔɔ zang naa p'alɛ̀ vuu keɓe kagn, nɛɛ naa ɓɔɔ zang naa p'alɛ̀ ɓɛɛ.
60001012	A Laa tusu ri nɛɛ ri pàl'ɛ ɓi yuu ɓarɛ shoonang kpang, ri pàl'ɛ ɓi nɔkɔ. Kãntang keɓe, zang ɓɔɔ ri kɔ̀ɔrɔ̀ nɔɔ ruu Laa, ri kɔɔ nɔɔ rɛɛ vuu keɓe tɔ, naa ɓɔɔ Suru Laa ɓɔɔ à nɛɛ lapa a ri naa ɓɛɛ. Zang nyaa shoonang Laa ɓɔɔ ri ka lapa, ri kasɛ nɛɛ ri zi rɛɛ vuu keɓe jong.
60001013	Ka ruu nɔngkɔ, nɔɔ yiti yuu manɛ waasɛ̃ nɔɔ kpalɛ bii tɔ̃ɔ. Nɔɔ ti shing manɛ gn dɔ̃ɔ gbete ka vuu ɓɔɔ Laa naa a nɔɔ ɓɛɛ, ka diki ɓɔɔ Yeesɔ naa nwang nyaa ɓɛɛ.
60001014	Ka ruu ɓɔɔ, nɔɔ wujɛ ɓɔɔ ɓaa shoo katɔ ka yee ɓɛɛ. Nɔɔ yaa vuu ɓeleng nɔɔ kasɛ palɛnang bɛɛ nɔɔ zi Ruu Tɔ̃ɔ Laa gn kpang ɓɛɛ ta.
60001015	Naa ɓɔɔ Laa ɓɔɔ ɓaa nɔɔ nyaa nɛɛ, nɔɔ nwang zang ɓiɓɛ, palɛ vuu shi kpang ɓi kpang, n'ɔɔ palɛ vuu shi kpang doo kpang kɔ, ka nwannang manɛ ka vuu ɓɔɔ nɔɔ palɛ piti.
60001016	Naa ɓɔɔ zang b'ee ka tìng tɛ̃ɛtɛ̃ɛ ka yeti labeenang Laa ɓɛɛ nɛɛ, “N'ɔɔ palɛ vuu shi kpang ka nwannang manɛ kpang, ka ruu ɓɔɔ, shi kpang ɓi kagn bii mɛɛ kpang tingkiring ɓɛɛ.”
60001017	Nɔɔ nɛɛ gaa Laa, nɔɔ ɓaa wu nɛɛ, “Daa” nɛɛ nɔngkɔ, nɔɔ kaa vɔrɔ ɓiɓɛ ka nwannang tɔ̃ɔ manɛ ka vuu piti ɓɔɔ nɔɔ palɛ, ka wee nɔɔ nwang zanti ka koo keɓe ɓee. Ka ruu ɓɔɔ, Laa ɓɔɔ wukɔ Daa manɛ, dɔ̀ng zang ruu ɓi gn dang gbete kpang, ka naa ɓɔɔ wu palɛ vuu ɓiɓɛ ɓɛɛ.
60001018	Nɔɔ zi tɔ nɛɛ, Yeesɔ Kirisi ta yuu manɛ nɛɛ tɔɔ nɔɔ yaa rɛɛ vuu ɓɔɔ rɛɛ dabang manɛ ri palɛ, ɓɔɔ daa naa kpang ɓɛɛ. Yeesɔ ta yuu manɛ nɛɛ rɛɛ vuu ɓɔɔ lasɛ katɔ naa rɛɛ zinariya nɛɛ azurufa kpang.
60001019	Ta yuu manɛ ɓi nɛɛ zìi bii ɓiɓɛ ɓɔɔ ɓa vuu piti katɔ ɓɛɛ. Yeesɔ Kirisi nwàng naa jaa mɛ̀ɛr'ɛ ɓɔɔ zang zɔ̃ngnɛ nɛɛ zang dɔ̀'ɔ Laa ɓɛɛ. Ɓi zang tɔ̃ɔ, shi kpang ɓi kagn bii ɓiɓɛ kpang.
60001020	Ɓɔɔ bɛɛ Laa mãa koo gn kpang, Laa zɔ̃ng Yeesɔ Kirisi nɛɛ wu ta yuu zang nɔngkɔ. A kãntang keɓe, ka wee koo waa nyaa kaa tɔ ɓee, Laa nwangsɛ wu, ka ruu manɛ kɔ.
60001021	Nɔɔ shing danggn ka bii Laa ka ruu ɓiɓɛ kɔ. Laa ɓɔɔ wisi wu paa nɛɛ sàa, a a wu bannang ɓɛɛ. Ka ruu nɔngkɔ, nɔɔ shing danggn, a nɔɔ ti shing jìng ka bii Laa.
60001022	Nɔɔ nwangsɛ vuu shi kpang ɓɔɔ ka yeti manɛ tɔ, ka ruu ɓɔɔ, nɔɔ dũng ruu Laa ɓɛɛ. A nɔɔ ti kàsɛ̀ ruu zang ɓɔɔ ri dũng doo Laa kɔ kana nizang. Nɔɔ kàs'ɛ ruu zɔɔ nɔngkɔ gbãnggbãng, nɛɛ yeti manɛ nɛɛ kaka manɛ piti.
60001023	Nɔɔ zi tɔ nɛɛ Laa yi nɔɔ tɔ shɔɔ tɔkn, nɛɛ bii ruu ɓiɓɛ ɓɔɔ a zang suru bii ɓɛɛ. Ruu ɓiɓɛ keɓe shing zang katɔ, zang palɛ vuu wu nwang ɓi dondong. Ɓi shɔnzang ɓɔɔ vɔ katɔ kɔ yi nɔɔ kpang, ɓi Laa ɓɔɔ vɔ ɓi jong kpang kɔ a nɔɔ suru bii keɓe nɛɛ yuu ɓiɓɛ.
60001024	Ɓi naa ɓɔɔ zang b'ee ka yeti labeenang Laa ka tìng tɛ̃ɛtɛ̃ɛ ɓɛɛ nɛɛ, “Shɔnzang piti ri nwang naa wusi Shinang ɓarɛ ɓi naa mangwaa wusi, wusi nɛɛ tɔɔrɔ tɔ, mangwaa wu lɔɔyi ɓɛɛ.
60001025	A Ruu Laa nwang ɓi dondong”. Ruu keɓe ɓi wukɔ Ruu Tɔ̃ɔ Laa ɓɔɔ zang kɔɔ nɔɔ ɓɛɛ.
60002001	Ka ruu nɔngkɔ, wee Laa a nɔɔ suru bii shɔɔ tɔ ɓee, nɔɔ nwangsɛ gnvɔ ta nandon ka yeti manɛ, n'ɔɔ suu zang sè'e takpang, n'ɔɔ nwaarɛ zang nɛɛ vuu palɛnang kpang, n'ɔɔ shing jìng ka vuu zang kpang, n'ɔɔ ti rang yee shi kpang tɔ̀'ɔ ka yuu zang kpang.
60002002	Nɔɔ nw'ang manɛ naa wujɛ rɛ̃ɛting ɓɔɔ ri kaa nyɔkɔ mii nà'a ɓarɛ, diki diki ɓɛɛ kɔ jong. Nɔɔ kaa manɛ nyɔkɔ ruu Laa ɓɔɔ wukɔ mii ɓɔɔ nizang, ɓɔɔ shing nɔɔ, nɔɔ zũng danggn ɓɛɛ. Diki ɓɔɔ Laa naa ta yuu manɛ wu a nɛɛ mani.
60002003	Nɔɔ zi tɔ, nɛɛ yuu manɛ nɛɛ dabang ɓuru Yeesɔ p'alɛ̀ tɔ̃ɔ dɔli.
60002004	Ka ruu nɔngkɔ, nɔɔ a naabm ka bii ɓiɓɛ. Wukɔ tari ɓɔɔ nwang ɓi dondong kaɓa, ɓɔɔ a zang suru bii, ɓɔɔ shɔnzang ri bɛ̃ɛyi naa vuu ɓɔɔ shi kpang ɓɛɛ. Ka jìng Laa ɓɔɔ zɔ̃ng wu, wu ɓi zang ɓɔɔ daa naa ɓɔɔ zang a wu bannang ɓa zang piti ɓɛɛ.
60002005	Nɔɔ ɓɔɔ Yeesɔ Kirisi a nɔɔ suru bii tɔ ɓɛɛ, nɔɔ nwàng doo naa rɛɛ tari kɔ. Tari ɓɔɔ Laa mãa gãa ɓɔɔ suru nwang kagn ɓɛɛ. Nɔɔ manɛ zang ɓɔɔ Laa zɔ̃ng ri nɛɛ ri nwang zang ɓɔɔ ri dɔ̀'ɔ wu vuu ɓɛɛ. Nɛɛ tɔ̀ɔ, n'ɔɔ shòng wu kaa nɛɛ yeti manɛ piti naa ɓɔɔ wu tãa tìnang ɓɛɛ, ka ruu Yeesɔ Kirisi.
60002006	Zang b'ee ka yeti labeenang Laa ka tìng tɛ̃ɛ tɛ̃ɛ nɛɛ, Laa kɔɔyi tɔ̀ɔ, “Nɔɔ zirɛ, N sh'ing tari tɔ̃ɔ ka Sihiyona, tari ɓɔɔ n mãa gãa mɛɛ ka yuu ɓiɓɛ kɔ. Nkɔ zɔ̃ng wu, ɓa vuu piti katɔ ka jìng mɛɛ. Zang piti ɓɔɔ nɛɛ shing danggn ka bii ɓiɓɛ yusɛ̃ɛ tuu wu kpang.”
60002007	Ɓɔɔ nɔɔ shing danggn tɔ, Yeesɔ kɔ ɓa vuu piti ka jìng manɛ. Zang ɓɔɔ ri shing danggn ka bii ɓiɓɛ kpang ri naa zirɛ, “Tari ɓɔɔ zang ɓɔɔ ri mãa gãa ri bɛ̃ɛyi, wukɔ naa ràa tari ɓɔɔ yiti gãa kati.”
60002008	Zang bèe ka nɔng ɓɔɔ ka yeti labeenang Laa nɛɛ, “Wee tari ɓɔɔ zang naa kpaa doo kagn, zang watɛ ɓɛɛ kɔ”. Ri kpaa doo ri watɛ, ka ruu ɓɔɔ, ri dñ̀ng ruu Laa kpang ɓɛɛ. Laa kɔ kasɛ nɛɛ wu nwang nɔngkɔ, doo ka tìng tɛ̃ɛtɛ̃ɛ.
60002009	Ɓɔɔ manɛ, nɔɔ manɛ zɔ̃ng zang ɓɔɔ Laa shɛ̃ɛrɛ ri katɔ ɓɛɛ, rɛɛ zang ɓɔɔ ri dɔɔ vuu ɓɔɔ ri shong kpanti ɓɛɛ. Nɔɔ manɛ zɔ̃ng zang ɓɔɔ Laa shɛ̃ɛrɛ ri nɛɛ nɔɔ nwang zang ɓiɓɛ ɓɛɛ. Laa shɛ̃ɛrɛ n'ɔɔ nɛɛ nɔɔ kɔɔ zang rɛɛ vuu bang bang, ɓɔɔ tɔ̃ɔ tɔ̃ɔ, ɓɔɔ wu pàlɛ̀ nɔɔ ka ɓɔɔ wu nwangsɛ nɔɔ nɛɛ nɔng ɓɔɔ tɔ̀ɔ katɔ ɓɛɛ. A 'atɛ̀ nɔɔ nɛɛ n'ɔɔ nwang ka nɔng ɓiɓɛ ɓɔɔ yakɛ katɔ, ɓɔɔ zang zirɛ zang mã naa ka danggn ɓɛɛ.
60002010	Ɓeleng nɔɔ manɛ zang Laa kpang. Kãntang keɓe nɔɔ raa zang Laa tɔ. Ɓeleng nɔɔ zi gn zang ɓɔɔ kɔng Laa ɓɛɛ kpang, kãntang keɓe gn manɛ kɔng wu kaa tɔ.
60002011	Masang ɓɔɔ n kasɛ ruu manɛ dɔli ɓɛɛ, nɔɔ manɛ zang zanti. Nɔɔ nwàng manɛ zanti waati ka koo keɓe. Ka ruu nɔngkɔ, n gaa nɔɔ, n'ɔɔ yaa rɛɛ vuu shi kpang ɓɔɔ nɔɔ kasɛ ka yeti manɛ nɛɛ nɔɔ palɛ ɓɛɛ. Ka ruu ɓɔɔ, rɛɛ vuu keɓe ri kasɛ nɛɛ ri nyɔ nɔɔ vɔrɔ ɓɛɛ.
60002012	Nɔɔ nwang nwannang tɔ̃ɔ, tɔ̀ɔ, zang ɓɔɔ ri zi Laa kpang ri zirɛ. Ka ruu ɓɔɔ, naa ri rang yee shi kpang doo ka yuu manɛ, ri zili vuu tɔ̃ɔ ɓɔɔ nɔɔ palɛ ɓɛɛ, ri naa dɔ̀ɔ Laa ditɔ, ka diki ɓɔɔ wu naa a ka bii ɓarɛ ɓɛɛ.
60002013	Nɔɔ ɓaa shoo ka nyaa rɛɛ zang piti ɓɔɔ zang shing ri zang bang ka yuu zang ka koo keɓe ɓɛɛ, ka ruu Yeesɔ Kirisi. Nɔɔ seng kpanti ɓɔɔ ɓa rɛɛ kpanti piti ɓɛɛ.
60002014	Nɔɔ ti ɓaa shoo ka nyaa rɛɛ gɔmna ɓɔɔ kpanti keɓe tuu ri nɛɛ ri dang zang ɓɔɔ ri palɛ vuu shi kpang jìng, wu ti dɔ̀ɔ zang ɓɔɔ ri palɛ vuu tɔ̃ɔ ɓɛɛ.
60002015	Laa kasɛ nɛɛ n'ɔɔ palɛ vuu ɓɔɔ tɔ̃ɔ ɓɛɛ, tɔ̀ɔ, zang ɓɔɔ ri zi vuu ɓɔɔ kpang, ɓɔɔ ri rangkɛ yee shi kpang ka yuu manɛ, ri vɔ̃ nyaa kati.
60002016	Nɔɔ nwàng manɛ naa zang ɓɔɔ ri jaafoo zang ɓɔɔ kpang ɓɛɛ. N'ɔɔ tɔɔ kpang nɛɛ wee nɔɔ jaafoo zang ɓɔɔ kpang ɓee, nɔɔ walɛ gbalang vuu shi kpang palɛnang tɔ kpang. Nɔɔ nwang nwannang ɓɔɔ daa naa ɓɔ̀'ɔ zang ɓɔɔ ri pàl'ɛ Laa shoonang ɓɛɛ.
60002017	N'ɔɔ a zang piti bannang katɔ. N'ɔɔ ti kàsɛ̀ ruu zang ɓɔɔ ri dũng doo Laa kɔ katɔ. N'ɔɔ kaa vɔrɔ Laa Katɔ. N'ɔɔ ti a kpanti bannang katɔ.
60002018	Zang shoonang, n'ɔɔ gãsɛ yuu manɛ nɛɛ zang ɓɔɔ rikɔ dabang gãa manɛ kpang, nɔɔ seng ri katɔ ka vuu piti. Ri nɛɛ palɛ nɔɔ tɔ̃ɔ, k'ɔ ri nɛɛ dang nɔɔ jìng, nɔɔ seng ri gbã̀'agbãa.
60002019	Zang ɓɔɔ nɛɛ mã danggn ka jìng ɓɔɔ wu dang ɓɛɛ, ka ruu ɓɔɔ, wu zi tɔ nɛɛ Laa tãa tìnang nwannang ɓɔɔ naa weɓe katɔ, naa nɛɛ dang jìng ka ruu vuu shi kpang ɓɔɔ wu palɛ ɓɛɛ kpang, zang dɔ̀'ɔ zang keɓe kɔ.
60002020	Naa zang ɓɔɔ palɛ vuu shi kpang, a mã danggn ka ɓɔɔ zang nyɔ wu, ka ruu vuu shi kpang ɓɔɔ wu palɛ ɓɛɛ, zang dɔ̀'ɔ wu katɔ ya? Zang p'alɛ̀ wu ɓi vuu ɓɔɔ daa naa ɓɔɔ zang nɛɛ palɛ wu kɔ nwani. Naa zang ɓɔɔ palɛ tɔ̃ɔ, a zang dang wu jìng ka ruu tɔ̃ɔ ɓɔɔ wu palɛ, a mã danggn, zang keɓe daa naa ɓɔɔ Laa dɔ̀'ɔ wu tɔ.
60002021	Laa ɓaa nɔɔ nyaa nɛɛ, n'ɔɔ nwang zang ɓiɓɛ nɛɛ naa nɔɔ nɛɛ palɛ tɔ̃ɔ a zang dang nɔɔ jìng, nɔɔ mã danggn katɔ. Ka ruu ɓɔɔ, Yeesɔ Kirisi nɛɛ yuu ɓiɓɛ, dang jìng ka ruu manɛ ɓɛɛ. Nwannang ɓiɓɛ kɔ tusu nɔɔ naa ɓɔɔ nɔɔ nw'ang ɓɛɛ.
60002022	Yeesɔ Kirisi p'al'ɛ vuu shi kpang ɓɔɔ kagn kpang tingkiring, sè'e ti nwang gngn nɛɛ nyaa ɓiɓɛ kpang.
60002023	Zang ri dãlɛ wu, a dãa zang ɓi kaa tɔ̀'ɔ jong kpang. Ka ɓɔɔ zang dang wu jìng, kɔɔ kpang nɛɛ, wu naa palɛ zang vuu shi kpang ditɔ jong kpang. Shing jìng ɓi ka bii Laa ɓɔɔ dɔ̀ng zang ruu gn dang gbete kpang ɓɛɛ kɔ jong.
60002024	Yeesɔ ta vuu shi kpang ɓuru ɓɔɔ ruu palɛ ɓɛɛ ka yuu ɓiɓɛ, ka ɓɔɔ zang ɓaa wu naa ka laa ɓɛɛ. Nɛɛ tɔ̀ɔ, ruu yi tìng tɔɔ nɛɛ vuu shi kpang palɛnang kpang. Ruu nw'angn'ɛ ruu p'al'ɛ kaa vuu tɔ̃ɔ. Kɔnang ɓuru valɛ tɔ nandon, ka ruu nyaa vuu waa ɓɔɔ zang shìli wu ka bii ɓɛɛ.
60002025	Ɓeleng nɔɔ nwang manɛ naa mɛ̀ɛr'ɛ ɓɔɔ ning katɔ ɓɛɛ, kãntang keɓe, nɔɔ gbãayu tɔ, nɔɔ dũng kaa zang ɓɔɔ gã nɔɔ, kasɛ kpang nɛɛ vuu ɓɔɔ wu lee nɔɔ naa ka bii kpang.
60003001	Doo nɔngkɔ, ɓɔɔ nɔɔ zang soro ɓɛɛ, n'ɔɔ gãsɛ yuu nɛɛ varɛ manɛ kpang. Ka ruu ɓɔɔ, naa varɛ zang ɓɔɔ nɛɛ shing danggn ka ruu Laa kpang, nwannang tɔ̃ɔ soro ɓiɓɛ shing wu katɔ, wu arɛ, wu dũng ruu Laa naa nɔɔ rang ri yee doo nɛɛ nyaa manɛ kpang ɓɛɛ.
60003002	Ka ruu ɓɔɔ, varɛ manɛ ri zìl'i nwannang tɔ̃ɔ manɛ, ri ti zìl'i naa ɓɔɔ nɔɔ kaa vɔrɔ Laa ɓɛɛ.
60003003	N'ɔɔ tɔɔ kpang nɛɛ, nɔɔ rɛ̃rɛ diki diki ka yuu naa ɓɔɔ nɔɔ gbarɛ bii manɛ nɛɛ yuu tinang ɓɔɔ n'aabm̀, nɔɔ hãa vutu zinariya ka turu, nɔɔ ti hãalɛ fɔ̃ɔrɔ ka bii ɓɛɛ kpang.
60003004	Shinang manɛ wu tusu bii ka nwannang tɔ̃ɔ manɛ kɔ jong. Nwang kikiri mɔɔ tuu yuu ɓaaɓɛ kpang, zɔ̃ng shinang keɓe kɔ làsɛ̀ ɓi kpang, ti nwǎng mɔɔ vuu tɔ̃ɔ katɔ ka tìng Laa.
60003005	Zang soro ɓɔɔ ri ka tìng tɛ̃ɛtɛ̃ɛ ɓɔɔ ri shing jìng ka bii Laa, ri gb'ar'ɛ bii ɓarɛ nɔngkɔ, ka ruu ɓɔɔ, ri gãsɛ yuu nɛɛ varɛ ɓarɛ kpang ɓɛɛ.
60003006	Saratu nwang doo nwannang keɓe kɔ. A Ibirayi bannang, ɓaa wu nɛɛ, “Daa mɛɛ”. Nɔɔ nɛɛ nwang nwannang ɓɔɔ tɔ̃ɔ, nɔɔ nɛɛ ti kaa vɔrɔ vuu ɓɔɔ kpang ɓɛɛ, kãntang nɔɔ kaa wujɛ ɓiɓɛ kɔ.
60003007	Ɓɔɔ nɔɔ varɛ zang ɓɛɛ, nɔɔ nwang nwannang tɔ̃ɔ nɛɛ soro manɛ, nɔɔ zi tɔ, ri lakɛ naa ka bii naa nɔkɔ kpang. Ka ruu nɔngkɔ, nɔɔ a ri bannang jong ka ruu ɓɔɔ nɔɔ nandon nɔɔ wàl'ɛ suru bii ɓɔɔ Laa a zang waati kɔ ɓɛɛ. Naa nɔɔ palɛ nɔngkɔ, vuu ɓɔɔ zãayi, Laa tãa gaanang ɓɔɔ nɔɔ gaa wu kpang ɓɛɛ kagn kpang.
60003008	N hangsɛ nɔɔ nyaa ruu kaa nɛɛ ruu keɓe. Nɔɔ nandon nyaa manɛ wu daa gbete, gn zɔɔ wu kɔng nɔɔ katɔ, nɔɔ kasɛ ruu zang ɓɔɔ ri dũng doo Laa kɔ katɔ, ka ruu ɓɔɔ ri ɓarɛ rɛɛ ɓaazung ɓɛɛ. N'ɔɔ ti pàlɛ̀ zɔɔ tɔ̃ɔ katɔ, a n'ɔɔ ti lakɛ jìng kpang.
60003009	Zang ɓɔɔ nɛɛ pàlɛ̀ nɔɔ shi kpang, n'ɔɔ ti palɛ ri doo shi kpang kɔ kpang. Zang ri nɛɛ dãa nɔɔ, n'ɔɔ ti dãa ri jong kpang. Nɔɔ gaa ri manɛ Laa kɔ jong, wu pàlɛ̀ ri tɔ̃ɔ, ka ruu ɓɔɔ, Laa shɛ̃ɛrɛ nɔɔ nɛɛ wu pàl'ɛ nɔɔ tɔ̃ɔ ɓɛɛ.
60003010	Zang bee ka yeti Labeenang Laa tɔɔ, “Zang ɓɔɔ nɛɛ kasɛ nɛɛ wu nwang tɔ̃ɔ, wu tãa tìnang, wu ràng yee ɓɔɔ shi kpang takpang. Wu ti suu sè'e takpang.
60003011	Wu yaa vuu shi kpang palɛnang, wu palɛ vuu ɓɔɔ daa bii katɔ ɓɛɛ. Wu kãa gbalang ɓɔɔ wu nwang nɛɛ zang ka nyaa zɔɔ ɓɛɛ, wu shing jìng ka wukɔ shɛ̃ɛning.
60003012	Laa gãng jìng ɓi ka zang ɓɔɔ ri palɛ vuu ɓɔɔ daa bii katɔ ɓɛɛ. Ti ɓ'aa shoo katɔ ka ɓɔɔ ri gaa wu ɓɛɛ. Bɛ̃ɛ zang ɓɔɔ ri palɛ vuu shi kpang ɓi katɔ”.
60003013	Naa mɔɔ shing ka yeti ɓaaɓɛ nɛɛ, mɔɔ palɛ ɓaa tɔ̃ɔ kɔ gbete, zang ɓɔɔ palɛ mɔɔ shi kpang kagn ya?
60003014	Naa zang dàng mɔɔ doo jìng, ka ruu ɓɔɔ mɔɔ palɛ vuu ɓɔɔ daa bii katɔ, Laa pàl'ɛ mɔɔ tɔ̃ɔ katɔ. Ka ruu nɔngkɔ, mɔɔ kaa vɔrɔ zang ɓɔɔ ri kasɛ nɛɛ ri palɛ mɔɔ shi kpang, kpang. Vuu ɓɔɔ wu ti kpãa mɔɔ kpang.
60003015	Shing jìng ɓaa ka ɓɔɔ mɔɔ a Yeesɔ Kirisi bannang kɔ jong gbete. Wu nw'ang kpanti ɓaaɓɛ ka vuu piti. Nɔɔ kpalɛ bii manɛ katɔ diki diki, n'ɔɔ kɔɔ zang ɓɔɔ ri hɛ̃ɛ nɔɔ vuu ɓɔɔ palɛ, nɔɔ shing danggn ka bii Yeesɔ Kirisi ɓɛɛ.
60003016	Ka ɓɔɔ nɔɔ kɔɔ zang ruu Laa ɓɛɛ, nɔɔ tuu yuu manɛ katɔ kpang, nɔɔ seng zang katɔ. Nɔɔ ti p'al'ɛ vuu ɓɔɔ nɔɔ zi ka yeti manɛ nɛɛ tɔ̃ɔ ɓɛɛ. Ka ruu ɓɔɔ, zang ɓɔɔ ri nɛɛ tɔɔ ri rang yee shi kpang ka yuu manɛ, yusɛ̃ɛ wu tuu ri ka ɓɔɔ ri dãlɛ nɔɔ ɓɛɛ. Ka ruu ɓɔɔ, ri naa zǐ nwannang manɛ ɓɔɔ daa naa ɓɔ̀'ɔ zang ɓɔɔ ri dũng Kirisi ditɔ ɓɛɛ.
60003017	Naa nɔɔ dang jìng ka ruu ɓɔɔ nɔɔ palɛ tɔ̃ɔ, wukɔ tɔ̃ɔ, Laa nɛɛ kàs'ɛ nɔngkɔ ɓɛɛ, ka ɓɔɔ nɔɔ nɛ̀'ɛ dang j'ìng ka ruu shi kpang palɛnang ɓɛɛ.
60003018	Yeesɔ Kirisi nɛɛ yuu ɓiɓɛ dang jìng, ka ruu vuu shi kpang ɓuru a hangsɛ shoonang keɓe doo gbete. Zang ɓɔɔ ɓi zang tɔ̃ɔ ka tìng Laa, vɔ ka ruu zang ɓɔɔ ri palɛ ɓarɛ vuu ɓɔɔ daa bii kpang ɓɛɛ. Nɛɛ tɔ̀ɔ, wu atɛ ruu ka bii Laa. Zang ri nyɔ wu vɔrɔ, a Laa wisi wu paa nɛɛ sàa tɔkn.
60003019	Ka knti ɓɔɔ Laa a wu suru bii tɔ, daayi daa ràng rɛɛ suru shi kpang Ruu Laa ka nɔng ɓɔɔ zang mã ri kagn ɓɛɛ.
60003020	Suru shi kpang keɓe, ɓi ɓɔ̀'ɔ zang ɓɔɔ ri bɛ̃ɛ ruu Laa dũnnang doo tɛ̃ɛtɛ̃ɛ, ka ɓɔɔ Laa mã danggn, gã ri ka diki ɓɔɔ Nuhu p'alɛ̀ laana ɓɛɛ. Ka diki kaɓa, zang mantaati ɓɔɔ ri vang laana, ri wɔrɛ.
60003021	Mii kaɓa tùs'u zang ɓi kaa batizima ɓɔɔ kãntang keɓe ta yuu manɛ ɓɛɛ. Batizima ɓɔɔ zang pàl'ɛ nɔɔ, sɔɔ nɔɔ manɛ bii rìiti manɛ kpang, ɓi vuu ɓɔɔ ruu gaa Laa nɛɛ mani, nɛɛ wu kɔsɔ ruu vuu shi kpang nɛɛ yeti ɓuru ɓɛɛ. Laa ta yuu ɓuru ka ruu ɓɔɔ Yeesɔ Kirisi yupaa nɛɛ sàa ɓɛɛ.
60003022	Yeesɔ Kirisi daa tɔ ka lapa, nwàng ɓi kaa nɔng nwannang bang ka nakn Laa. Ti roo kpanti jong ka yuu rɛɛ zang nyaa shoonang Laa ɓɔɔ ri ka lapa nɛɛ rɛɛ suru ɓɔɔ naa vuu palɛnang ɓarɛ kagn piti.
60004001	Ruu zi tɔ nɛɛ Yeesɔ Kirisi dang jìng nɛɛ bii ɓiɓɛ. Ka ruu nɔngkɔ, nɔɔ kpalɛ bii doo nɔngkɔ, nɔɔ dang jìng nɛɛ bii manɛ naa ɓɔɔ wu dang ɓɛɛ. Ka ruu ɓɔɔ, zang ɓɔɔ nɛɛ dang jìng tɔ nɛɛ bii ɓiɓɛ, yaa vuu shi kpang palɛnang ɓi tɔ ɓɛɛ.
60004002	Vuu ɓɔɔ yi nɛɛ lɛɛkɔ, nɔɔ p'alɛ̀ manɛ vuu ɓɔɔ Laa kasɛ ɓɛɛ, wu vuu ɓɔɔ bii shɔnzang kasɛ ɓɛɛ kpang.
60004003	Nɔɔ suukãng tɔ dɔli, ka nɔng ɓɔɔ nɔɔ palɛ vuu ɓɔɔ zang ɓɔɔ ri zi Laa kpang ri palɛ ɓɛɛ. Nɔɔ di nyaa ta ka nɔngkɔ. Ɓeleng nɔɔ nwang manɛ nwannang ɓɔɔ daa naa kpang ɓɛɛ. Nɔɔ palɛ manɛ vuu ɓɔɔ yeti manɛ kasɛ ɓɛɛ, nɔɔ ɓooro vuu ɓɔɔ si nɔɔ ɓɛɛ, nɔɔ gaarɛ zɔɔ nɔɔ tãa tìnang diki diki, nɔɔ ɓooro sàa, nɔɔ ti bang vaka, vuu ɓɔɔ Laa dang nyaa nɛɛ n'ɔɔ p'alɛ̀ kpang ɓɛɛ.
60004004	Kãntang keɓe nɔɔ kp'alɛ̀ zɔɔ tɔ̀'ɔ nɛɛ ri, nɔɔ palɛ zɔ̃ng rɛɛ vuu shi kpang ɓɔɔ ɓa kaka katɔ kaɓa kpang. Ɓɔɔ ri zi naa weɓe ri mã naa kaa danggn, ri dãa nɔɔ.
60004005	Diki a doo kana, ɓɔɔ zang ɓɔɔ ri dãa nɔɔ keɓe, ri naa shii ka tìng Laa, ri kɔɔ naa ɓɔɔ ri nwàng ka koo keɓe ɓɛɛ. Diki bee kpang, ɓɔɔ Laa naa dɔng zang ɓɔɔ ri ningkãari ka koo keɓe nɛɛ zang ɓɔɔ ri vɔlɔ tɔ ruu ɓɛɛ.
60004006	Kirisi ràng zang ɓɔɔ ri vɔlɔ tɔ ruu Laa tɔ jong nɛɛ tɔ̀ɔ, suru bii ɓarɛ wu nwang kaa naa ɓɔɔ Laa nwàng ɓɛɛ. Ruu zi tɔ nɛɛ Laa jɛ̃ɛ ri ruu tɔ kaa ɓɔɔ ri ka koo keɓe naa ɓɔɔ wu jɛ̃ɛ zang piti ɓɛɛ.
60004007	Diki ɓɔɔ koo keɓe waa nyaa kagn, a naabm tɔ, ka ruu nɔngkɔ, nɔɔ yiti yuu manɛ waasɛ̃, n'ɔɔ shii tɔ̃ɔ, tɔ̀ɔ, n'ɔɔ gaa Laa kati.
60004008	Nɔɔ kasɛ ruu zɔɔ katɔ gbãnggbãng nɛɛ yeti manɛ nandon, wukɔ ɓa vuu piti. Ka ruu ɓɔɔ, naa nɔɔ kasɛ ruu zang, nɔɔ yaa ri gbalang vuu shi kpang ɓɔɔ ri pàlɛ̀ nɔɔ dɔli ɓɛɛ katɔ.
60004009	Nɔɔ ta zang ɓɔɔ ri a ka gãa manɛ katɔ, n'ɔɔ gɔ̃ɔrɔ yee kagn kpang.
60004010	Laa palɛ nɔɔ tɔ̃ɔ tɔ ka gbalang n'aabm̀ n'aabm̀. Laa a zang ɓu naa vuu palɛnang wu palɛ vuu ka zɔ̃ngzɔ̃ng. Ka ruu nɔngkɔ, zang ɓu wu palɛ tɔ̃ɔ, wu palɛ shoonang nɛɛ naa ɓɔɔ Laa a wu, wu yi zang ɓɔɔ naa ka bii.
60004011	Zang ɓɔɔ Laa nɛɛ a wu naa yee rannang, wu rang yee ɓɔɔ a nɛɛ bii Laa ɓɛɛ. Zang ɓɔɔ nɛɛ zunung ɓɔɔ wu shŏng zang katɔ, wu shong nɛɛ kaka ɓɔɔ Laa a wu piti. Nɔɔ palɛ nɔngkɔ tɔ̀ɔ, zang ri dɔɔ Laa ka ruu vuu piti, ka ruu Yeesɔ Kirisi. Bannang nɛɛ naa vuu palɛnang ɓi ɓɔɔ ɓiɓɛ kɔ dondong. Nɔngkɔ.
60004012	Rɛɛ masang, ɓɔɔ n kasɛ ruu manɛ dɔli ɓɛɛ, n'ɔɔ mã naa ka danggn ka ruu rɛɛ jìng dannang ɓɔɔ bang dɔli kɔ ri alɛ ka bii manɛ ɓee kpang. Vuu keɓe ri alɛ nɛɛ ri gãsɛ danggn ɓɔɔ nɔɔ shing ka bii Laa ɓɛɛ, ka ruu nɔngkɔ, n'ɔɔ rɛ̃rɛ kpang nɛɛ ɓi vuu shɔɔ kpang.
60004013	N'ɔɔ tãa tìnang kɔ jong, ka ruu ɓɔɔ nɔɔ kpalɛ yuu manɛ doo ka jìng dannang ɓɔɔ Yeesɔ dang ɓɛɛ kɔ. Ka ruu ɓɔɔ, ka diki ɓɔɔ zang nɛɛ tusu bannang ɓiɓɛ tɔ, nɔɔ tãa tìnang kaa dɔli.
60004014	Naa zang ri dãa nɔɔ, ka ruu ɓɔɔ nɔɔ dũng Kirisi, n'ɔɔ tãa manɛ tìnang. Naa nɔɔ dang jìng nɔngkɔ, Suru Laa ɓɔɔ ɓa zang piti bannang katɔ, ɓi nɛɛ nɔɔ ning.
60004015	Naa zang ɓɔɔ ka teteng manɛ dang jìng ka ruu vuu shi kpang ɓɔɔ wu palɛ, naa nyɔ zang vɔrɔ, naa ɓɔɔ zang viri, naa zang ɓɔɔ kàs'ɛ nyaa ka ruu kɛɛm kɛɛm ɓɛɛ, zang dɔɔ zang ɓɔɔ dang jìng ka ruu rɛɛ vuu keɓe katɔ ya? Zang gbete ka teteng manɛ wu dang jìng ɓi nɔngkɔ kpang.
60004016	Naa zang ɓɔɔ dang jìng, ka ruu ɓɔɔ wu dũng Kirisi, yusɛ̃ɛ wu tuu wu kpang. Wu zãa ɓi Laa kɔ jong, ka ruu ɓɔɔ, zang gã wu ɓi kaa teteng rɛɛ zang Kirisi ɓɛɛ.
60004017	Diki a tɔ, ɓɔɔ Laa dɔng zang ruu ɓɛɛ, gaayu dɔng zang ɓiɓɛ kɔ ruu shɔɔnang. Laa nɛɛ gaayu nɛɛ dɔng rukɔ ruu shɔɔnang, a naa hangsɛ nyaa ɓi kaa biya nɛɛ zang ɓɔɔ ri dũng Ruu Tɔ̃ɔ Laa kpang viya?
60004018	Zang bee ka yeti labeenang Laa nɛɛ, “Ɓɔɔ zang tɔ̃ɔ ri wɔrɛ, zang dɔng ri ruu kpang, kpãa nyaa dɔli. Nɛɛ nɔngkɔ, zang ɓɔɔ ri palɛ vuu shi kpang, ri dũng Laa kpang, ri palɛ ɓarɛ kaa biya?”
60004019	Ka ruu nɔngkɔ, zang ɓɔɔ ri dang jìng ka ruu ɓɔɔ Laa kɔ kasɛ nɔngkɔ, ri palɛ tɔ̃ɔ diki diki, ri ti a Laa yuu ɓarɛ. Laa ɓɔɔ wukɔ mãa ruu, a ti palɛ vuu ɓɔɔ wu kɔɔyi nɛɛ wu palɛ katɔ ɓɛɛ.
60005001	Ruu ɓɔɔ n kɔɔ rɛɛ zang bang Gãa Laa ɓɔɔ ri ka teteng manɛ kagn. N m doo zang bang kɔ. N zi jìng ɓɔɔ Yeesɔ dang ɓɛɛ nɛɛ jìng mɛɛ. N ti naa walɛ bannang jong nɛɛ nɔɔ ka diki ɓɔɔ Laa naa a ruu bannang keɓe ɓɛɛ. Ka ruu nɔngkɔ, n gaa nɔɔ n tɔɔ n'ɔɔ,
60005002	gãng jìng ka rɛɛ zang Laa ɓɔɔ Laa a nɔɔ ri ka naa ɓɛɛ. Nɛɛ n'ɔɔ gãng jìng ka ri naa ɓɔɔ jagang gang jìng ka mɛ̀ɛr'ɛ ɓɛɛ, vuu ɓɔɔ wu lee ri naa ka bii kpang. N'ɔɔ gãng jìng wu naa zang mã nɔɔ nyaa kagn kpang, nɔɔ gãng jìng naa vuu ɓɔɔ nɔɔ tãa tìnang palɛnang katɔ nɛɛ yeti gbete ɓɛɛ. Wu ka ruu saka ɓɔɔ zang shu nɔɔ kɔ shɛ̃ɛning kpang, ka ruu ɓɔɔ, nɔɔ kasɛ tɔ ka yeti manɛ nɛɛ nɔɔ palɛ shoonang keɓe katɔ ɓɛɛ.
60005003	N'ɔɔ p'alɛ̀ zang ɓɔɔ Laa a nɔɔ ri ka naa, nɛɛ n'ɔɔ gãng jìng ka ri nɛɛ kaka kpang. Nɔɔ nwang nwannang ɓɔɔ ri zirɛ, ri dũng ɓɛɛ kɔ jong.
60005004	Naa nɔɔ palɛ nɔngkɔ, ka diki ɓɔɔ Yeesɔ Kirisi ɓɔɔ wukɔ kpanti jagang tusu yuu ɓiɓɛ nɛɛ tɔ̀ɔ, zang piti ri zi wu nɛɛ jìng, naa a nɔɔ bannang. Zang kãng nɔɔ lapoo yuu kpanti ɓɔɔ kɔlɔ katɔ ɓɛɛ ka yuu. Kɔlɔnang lapoo keɓe tù ɓi kpang dondong. Ka ruu ɓɔɔ, nɔɔ ɓa suru shi kpang yuu tɔ ɓɛɛ.
60005005	Ɓɔɔ nɔɔ manɛ doo jasang n kɔɔ nɔɔ doo nɔngkɔ. Nɔɔ ɓaa shoo ka nyaa rɛɛ zang bang. Ɓɔɔ nɔɔ nandon ɓɛɛ, nɔɔ seng zɔɔ katɔ, a nɔɔ kpalɛ bii diki diki n'ɔɔ shòng zɔɔ. Ka ruu ɓɔɔ, zang bee ka yeti labeenang Laa nɛɛ, “Laa kasɛ ruu zang ɓɔɔ ri tuu yuu ɓarɛ kpang, a ɓi zang ɓɔɔ ri tuu yuu ɓarɛ kpang tìnang tãanang.”
60005006	Ka ruu nɔngkɔ, n kɔɔ nɔɔ n'ɔɔ tuu yuu manɛ ka tìng Laa ɓɔɔ wukɔ kpanti zang piti ɓɛɛ kpang, tɔ̀ɔ, wu naa shing nɔɔ, n'ɔɔ nwang zang bang ka tìng ɓiɓɛ, ka diki ɓɔɔ wu kasɛ ɓɛɛ.
60005007	Nɔɔ yaa vuu ɓɔɔ kpãa nɔɔ piti ka naa ɓiɓɛ, ka ruu ɓɔɔ, wukɔ gãng jìng ka nɔɔ ɓɛɛ.
60005008	Nɔɔ yiti yuu manɛ waasɛ̃ nɔɔ ti gãng jìng waasɛ̃, sheetang zang ɓɔɔ shing jìng nɛɛ nɔɔ kpang kaɓa rakɛ nɛɛ nɔng piti piti. Nwang ɓi zing ɓɔɔ shaa varɛ ɓɛɛ, kãa vuu ɓɔɔ wu shaa ɓɛɛ.
60005009	N'ɔɔ yàa wu gbalang kpang, nɔɔ shii gbãnggbãng. Nɔɔ shing danggn ka bii Laa diki diki n'ɔɔ kaa vɔrɔ kpang. Nɔɔ zi tɔ, zang ɓɔɔ ri dũng Laa ɓɔɔ ri ka nɔng piti piti ka koo keɓe, ri dang jìng doo nɔngkɔ, naa ɓɔɔ nɔɔ dǎng ɓɛɛ.
60005010	Nɔɔ nɛɛ dang jìng tɔ nɔngkɔ tɔkɔlɔng, Laa ɓɔɔ tɔ̃ɔ piti a nɛɛ bii ɓiɓɛ kɔ, ɓɔɔ wukɔ ɓaa nɔɔ nyaa nɛɛ n'ɔɔ naa nwang nɛɛ Kirisi, ka nɔng bannang ɓiɓɛ dondong ɓɛɛ. Laa kɔ nɛɛ yuu ɓiɓɛ naa gbarɛ nɔɔ tɔkn, wu ti naa shingnɛ nɔɔ shii nɛɛ kaka ka yeti vuu piti.
60005011	Kpanti roonang Laa wu nwang ɓɔɔ ɓiɓɛ kɔ dondong. Nɔngkɔ.
60005012	Ɓi Siila yì m naa kagn, a bèe nɔɔ labeenang tɔkɔlɔng kɔ n a nɔɔ ɓee. N zi tɔ Siila ɓi doo zang ɓɔɔ dũng Laa kɔ nɛɛ ruu. Siila daa naa ɓɔɔ zang shing gn ka bii ɓiɓɛ tɔ. N bè'e nɔɔ ruu keɓe n tɔɔ, n mã nɔɔ danggn. N ti kɔɔ nɔɔ faarik nɛɛ nizang, wee ɓi naa ɓɔɔ Laa pàlɛ̀ ruu tɔ̃ɔ ɓɛɛ kɔ. Ka ruu nɔngkɔ, nɔɔ sh'ii nɛɛ kaka ka rɛɛ vuu keɓe.
60005013	Zang ɓɔɔ ri dũng Laa ɓɔɔ ri ka Babila, ɓɔɔ Laa ti zõ̀ng ri doo katɔ kɔ ɓɛɛ ri jee nɔɔ nyaa. Jaa mɛɛ Maraku jee nɔɔ nyaa jong.
60005014	Nɔɔ jee zɔɔ nyaa n'ɔɔ kɔ̃ng zɔɔ ka danggn, zang zi ka wukɔ nɛɛ nɔɔ kasɛ ruu zɔɔ katɔ. Yeti manɛ nandon, ɓɔɔ nɔɔ dũng Yeesɔ Kirisi wu valɛ katɔ.
61001001	Labeenang keɓe, nɛɛ naa mɛɛ, nkɔ Siman Bituru, nkɔ jaafoo Yeesɔ Kirisi, nkɔ ti zang shoonang ɓiɓɛ. N bè'e nɔɔ labeenang keɓe, nɔɔ nandon ɓɔɔ nɔɔ shing danggn tɔ ka bii Yeesɔ Kirisi naa ɓɔɔ ruu shing jong ɓɛɛ. Ka ruu tɔ̃ɔ Yeesɔ Kirisi ɓɔɔ wukɔ ta yuu ɓuru nɛɛ nɔɔ, nɛɛ tɔ̃ɔ Laa, ruu walɛ gbalang, a ruu shing danggn keɓe.
61001002	Laa wu palɛ nɔɔ tɔ̃ɔ, wu shingnɛ yeti manɛ wu ti valɛ katɔ, ka ɓɔɔ nɔɔ zi vuu ka yuu Laa nɛɛ yuu Kpanti ɓuru Yeesɔ ka yuu zɔɔ, yuu zɔɔ ɓɛɛ.
61001003	Yeesɔ Kirisi kɔ shingnɛ a ruu zi Laa ɓɔɔ wukɔ zɔ̃ng ruu nɛɛ ruu nwang nɛɛ wu ka nɔng bannang ɓiɓɛ ɓɛɛ, a ruu ti nwang zɔ̃ng nwannang tɔ̃ɔ ɓiɓɛ. Ka ruu ɓɔɔ, ruu zi Laa tɔ, a ruu vuu piti nɛɛ naa vuu palɛnang ɓiɓɛ. Vuu ɓɔɔ yi ruu naa kagn, ruu nwang nwannang tɔ̃ɔ, ruu ti dũng gbalang ɓɔɔ Laa tãa tìnang ɓɛɛ.
61001004	Ka gbalang keɓe, a ruu vuu bang bang ɓɔɔ bɛɛ kɔɔyi nɛɛ wu a ruu ɓɛɛ, ɓɔɔ naa nwǎng ruu vuu tɔ̃ɔ katɔ ɓɛɛ. Palɛ vuu keɓe nɔngkɔ, nɛɛ tɔ̀ɔ, ka ruu rɛɛ vuu keɓe, ruu wɔ nɛɛ naa vuu shi kpang ɓɔɔ ka koo keɓe, ɓɔɔ zang koo keɓe ri kasɛ ɓɛɛ. Tɔ̀ɔ, nɔɔ yi tìng kɔ jong. Laa wu a nɔɔ zɔ̃ng nwannang ɓiɓɛ.
61001005	Ka ruu nɔngkɔ, wee nɔɔ shing danggn tɔ ka bii Yeesɔ Kirisi ɓee, nɔɔ gisi nwannang tɔ̃ɔ kaa gn, n'ɔɔ ti gisi zũnang ka yuu nwannang tɔ̃ɔ manɛ.
61001006	Wu zũnang kɔ shɛ̃ɛning kpang, nɔɔ ti yiti yuu manɛ waasɛ̃. Nɔɔ ti mã danggn gbãnggbãng, nɔɔ nɛɛ mã danggn tɔ, nɔɔ ti nwang nwannang ɓɔɔ Laa tãa tìnang ɓɛɛ.
61001007	Nɔɔ pàlɛ̀ zɔɔ tɔ̃ɔ, naa nɔɔ jaanaa gbete, ka yuu nwannang keɓe. Nɔɔ ti kasɛ zang piti.
61001008	Naa nɔɔ palɛ rɛɛ vuu keɓe diki diki, zinang ɓɔɔ nɔɔ zì Kpanti ɓuru Yeesɔ Kirisi naa nwǎng nɔɔ vuu ɓɔɔ katɔ. Nwannang manɛ ti nwǎng nɔɔ vuu ɓɔɔ katɔ.
61001009	Zang ɓɔɔ nɛɛ p'alɛ̀ rɛɛ vuu keɓe kpang, nwang naa zang jìng ringtang ɓɔɔ zi vuu ɓɔɔ kpang ɓɛɛ. Danggn ning wu tɔ nɛɛ, Laa yàa wu gbalang vuu shi kpang ɓɔɔ ɓeleng wu palɛ ɓɛɛ tɔ.
61001010	Ka ruu nɔngkɔ, rɛɛ manzung, n gaa nɔɔ, nɔɔ shing jìng kagn, nɔɔ palɛ rɛɛ vuu keɓe nɛɛ kaka manɛ, ka ruu ɓɔɔ, Laa ɓaa nɔɔ nyaa a ti zɔ̃ng nɔɔ nɛɛ n'ɔɔ palɛ naa weɓe kɔ ɓɛɛ. Naa nɔɔ palɛ rɛɛ vuu keɓe, nɔɔ yaa gbalang Laa kpang dondong.
61001011	Ka gbalang keɓe kɔ, nɔɔ naa walɛ gbalang daanang nɔng ɓɔɔ kpanti ɓuru Yeesɔ Kirisi naa roo kpanti. Yeesɔ ɓɔɔ wukɔ ti ta yuu ɓuru ɓɛɛ. Ruu naa daa nwang nɛɛ wu ka nɔng kaɓa dondong.
61001012	Ka ruu nɔngkɔ, n kpàar'ɛ nɔɔ danggn rɛɛ vuu keɓe doo nɛɛ mani ka wee nɔɔ zi ri tɔ, a nɔɔ ti shii tɔ gbãnggbãng ka yuu ruu nizang kɔ nɔɔ ta ɓee.
61001013	Ka wee n doo ningkãari ka koo ɓee, n zirɛ tɔ̃ɔ n kpàarɛ̀ nɔɔ danggn rɛɛ vuu keɓe, tɔ̀ɔ n'ɔɔ kpalɛ bii diki diki.
61001014	N zi tɔ, diki yaa ka tɔkɔlɔng n vɔ kaa tɔ, naa ɓɔɔ Kpanti ɓuru Yeesɔ Kirisi kɔɔ m doo tɛ̃ɛtɛ̃ɛ ɓɛɛ.
61001015	N palɛ vuu ɓɔɔ n zunung katɔ ɓɛɛ ditɔ, n shing nɔɔ danggn rɛɛ vuu keɓe wu ning nɔɔ kpang, ka knti ɓɔɔ bɛɛ n vɔ tɔ ɓɛɛ.
61001016	Rùu kɔɔ nɔɔ ruu, naa ɓɔɔ Kpanti ɓuru Yeesɔ Kirisi naa a nɛɛ naa vuu palɛnang ɓiɓɛ ɓɛɛ tɔ. Vuu ɓɔɔ ruu kɔɔrɔ keɓe wu ruu gbãagbãa ɓɔɔ shɔnzang nwangsɛ nɛɛ zũnang ɓiɓɛ kpang. Ruu zi bannang ɓiɓɛ nɛɛ jìng ɓuru.
61001017	Ka diki ɓɔɔ Laa tusu ruu bannang nɛɛ naa vuu palɛnang Yeesɔ Kirisi ɓɛɛ, ruu ka nɔng. Ruu ti tãa katɔ ka ɓɔɔ, Laa ɓɔɔ ɓa zang piti bannang kɔɔyi ɓɛɛ nɛɛ, “Wee Jaa mɛɛ ɓɔɔ n kasɛ katɔ gbãnggbãng ɓɛɛ kɔ, shing m n tãa tìnang dɔli.”
61001018	Bɛɛ ruu nɛɛ Kpanti ɓuru Yeesɔ ka yuu kɔpɔ Laa, a ruu tãa yee ɓɔɔ nwangnɛ lapa nɛɛ shoo ɓuru.
61001019	Ka ruu nɔngkɔ, ruu zi tɔ nɛɛ, r'uu ɓɔɔ zang nyaa shoonang Laa ri kɔ̀ɔrɔ̀, ɓi nizang kɔ nwani. Naa nɔɔ ɓaa shoo ka ruu keɓe waasɛ̃, wukɔ tɔ̃ɔ, ka ruu ɓɔɔ, ruu kaɓa nwàng naa waa zà'ang sɔɔ ɓɔɔ yakɛ ka nɔng ɓɔɔ tɔ̀ɔ katɔ, nɔng gãntɛ nɛɛ mani ɓɛɛ. Ka diki keɓe, ɓɔɔ Kirisi ɓɔɔ wukɔ sang yuu gãndi naa arɛ, nɔɔ naa zi vuu piti kaa wukɔ gbayi gbayi.
61001020	Vuu ɓɔɔ ɓa weɓe, n kɔɔ nɔɔ nɛɛ ruu ɓɔɔ rɛɛ zang nyaa shoonang Laa ri kɔɔrɔ, ɓɔɔ ri b'eere ka labeenang Laa. Rikɔ kɔɔrɔ dìiri ruu bì'i nɛɛ zũnang ɓarɛ kpang.
61001021	Ruu ɓɔɔ rɛɛ zang nyaa shoonang ri kɔɔyi nwang ɓi nɛɛ rɛ̃rɛnang shɔnzang kpang. Ɓi Suru Laa kɔ a zang naa, wu ti shing zang, zang kɔɔ ruu ɓɔɔ a nɛɛ bii Laa ɓɛɛ.
61002001	Ka tìng tɛ̃ɛtɛ̃ɛ, zang nyaa shoonang Laa ɓɔɔ sè'e, ri nw'ang nyaa ka teteng rɛɛ zang Laa. Kãntang keɓe doo nɔngkɔ, maalang ɓɔɔ ri tusu zang vuu sè'e, ri naa nwang nyaa ditɔ ka teteng manɛ. Ri naa arɛ, ri tusu zang vuu sè'e ɓɔɔ shing zang ri ning gbalang ɓɛɛ. Ri naa laa nyaa nɛɛ ri zi dabang ɓuru Yeesɔ Kirisi ɓɔɔ t'a yuu ɓarɛ ka vuu shi kpang ɓarɛ kpang. Ka ruu vuu kɔ ri palɛ ɓee, diki bee kpang, jìng dannang bang a ditɔ ka yuu ɓarɛ, wu nyɔkɔ ri vɔrɔ.
61002002	Zang dɔli ri naa palɛ dũndũng ɓɔɔ maalang keɓe ri palɛ ɓɛɛ. Tɔ̀ɔ, ri shing zang kati zang ri rang ruu shi kpang ka yuu gbalang Laa ɓɔɔ nizang ɓɛɛ.
61002003	Rɛɛ maalang ɓɔɔ tùs'u zang vuu sè'e kaɓa, ri shing jìng ɓarɛ ka vuu zang, ka ruu nɔngkɔ, ri naa nwaarɛ nɔɔ nɛɛ sè'e, tɔ̀ɔ, ri walɛ vuu kaa naa manɛ. Laa dɔng ri ruu ɓi tɔ doo tɛ̃ɛtɛ̃ɛ, kpalɛ bii tɔ nɛɛ wu dang ri jìng. Diki ɓɔɔ wu naa ningsi ri dɔ̃ɔ gbete, a naabm tɔ.
61002004	Ka tìng tɛ̃ɛtɛ̃ɛ, rɛɛ zang nyaa shoonang Laa ɓɔɔ ri ka lapa ɓɛɛ, ri palɛ vuu shi kpang, gn ɓarɛ kɔng Laa kpang. Laa yiki ri, vang ri ka nɔng waa. Zang mã̀lɛ̀ ri doo nɛɛ saka, ka nɔng waa kaɓa ɓɔɔ tɔ̀ɔ kɔngkɔng ɓɛɛ, tɔ̀ɔ, diki ɓɔɔ zang naa jɛ̃ɛ ri ruu wu a nɛɛ mani.
61002005	Zang ɓeleng ka tìng tɛ̃ɛtɛ̃ɛ, ɓɔɔ ri palɛ vuu shi kpang gn ɓarɛ kɔng Laa doo kpang kɔ. Shingnɛ mii kpayi, nyɔkɔ zang ɓɔɔ ri ɓaa shoo ka nyaa ɓiɓɛ kpang nandon. Ta ɓi yuu Nuhu, ka ruu ɓɔɔ, Nuhu kɔɔrɔ zang nɛɛ zang ri palɛ vuu tɔ̃ɔ ɓɔɔ Laa kasɛ ɓɛɛ. Ta yuu Nuhu nɛɛ zang ɓɔɔ, ri manziti.
61002006	Ɓɔɔ rɛɛ gari Sɔɔdɔm nɛɛ Gomora doo nɔngkɔ, Laa ti dɔng zang ɓɔɔ ri nwalɛ kagn ruu. A dɔɔ rɛɛ gari ziti keɓe dɔ̃ɔ gbete nɛɛ waa, yaa pũngku ɓarɛ kɔ shɛ̃ɛning ka tipi. Wee tusu zang nɛɛ zang ri zi naa ɓɔɔ wu dang zang ɓɔɔ ri naa dñ̀ng nyaa ɓiɓɛ kpang jìng ɓɛɛ.
61002007	Ka diki kaɓa, ta yuu Lootu ɓɔɔ wukɔ zang tɔ̃ɔ ɓɛɛ kɔ shɛ̃ɛning. Ka ruu ɓɔɔ, dũndũng ɓɔɔ zang shi kpang kaɓa ri palɛ ka gari, kpãa Lootu ka yeti dɔli ɓɛɛ.
61002008	Lootu zang tɔ̃ɔ kaɓa, nwang ka teteng zang shi kpang. Zìl'i zɔ̃ng vuu shi kpang ɓɔɔ ri palɛ diki diki ɓɛɛ. Ti tã̀l'ɛ ruu shi kpang ɓɔɔ ri kɔɔrɔ ɓɛɛ. Vuu shi kpang ɓɔɔ zang kaɓa ri palɛ, làsɛ̀ wu yeti dɔli, ka ruu ɓɔɔ, wu ɓi zang tɔ̃ɔ ɓɛɛ.
61002009	Ruu Nuhu nɛɛ Lootu tusu ruu nɛɛ Laa zi gbalang ɓɔɔ wu naa ta yuu zang ɓiɓɛ nɛɛ mani tɔ, nɛɛ naa vuu ɓɔɔ gãsɛ ri ɓɛɛ. Vuu keɓe kɔ, ti tusu nɛɛ Laa zi gbalang ɓɔɔ wu naa dang zang ɓɔɔ ri palɛ vuu shi kpang jìng tɔ, diki ɓɔɔ wu naa jɛ̃ɛ zang ruu kagn, wu a nɛɛ mani.
61002010	Jìng dannang keɓe naa a ka bii zang ɓɔɔ ri palɛ vuu shi kpang ka naa ɓɔɔ bii ɓarɛ kasɛ ɓɛɛ. A ri ti bɛ̃ɛ naa vuu palɛnang Laa katɔ ɓɛɛ. Maalang ɓɔɔ ri tusu zang vuu sè'e keɓe, ri kaa vɔrɔ vuu ɓɔɔ kpang, ri tuu yuu ɓarɛ dɔli. Ri ti kaa vɔrɔ ruu shi kpang kɔɔrɔnang ka yuu zang bang bang ɓɔɔ ri ka tìng Laa ka lapa, ɓɔɔ zang a ri bannang katɔ ɓɛɛ kpang. Ri dãlɛ ri ɓarɛ katɔ kɔ jong.
61002011	Doo zang nyaa shoonang Laa ɓɔɔ ri ka lapa ɓɔɔ ri ɓa rɛɛ maalang ɓɔɔ ri tusu zang vuu sè'e keɓe kaka katɔ nɛɛ bannang, ri dãlɛ ri nɔngkɔ ka tìng Laa kpang.
61002012	Zang keɓe ri rangkɛ yee shi kpang ka yuu vuu ɓɔɔ ri zi tɔ̃ɔ tɔ̃ɔ kpang ɓɛɛ. Ri palɛ vuu naa shoko. Ri palɛ vuu teetee naa yɔpɔ jìngti ɓɔɔ zang yi ri nɛɛ, ri nɛɛ bang tɔ, zang yirɛ zang yee ɓɛɛ. Nizang, ri shaarɛ doo nɔngkɔ, naa yɔpɔ jìngti, zang tãa nung ɓarɛ takpang.
61002013	Laa naa dang ri jìng jong ka ruu ɓɔɔ ri dang zang jìng ɓɛɛ. Zang keɓe, ri kasɛ nɛɛ ri tãa ɓarɛ tìnang naa doo nɛɛ laagɛ̃ piti. Nwannang ɓarɛ ɓi vuu ɓɔɔ shingnɛ yusɛ̃ɛ tuu nɔɔ ɓɛɛ. Ri nwalɛ nɛɛ nɔɔ, ri shaa vuu shaanang a ɓeekpang ri nwaarɛ nɔɔ manɛ waati. Ri palɛ ɓarɛ vuu shi kpang ɓɔɔ ri kasɛ ɓɛɛ.
61002014	Ri pɛ̃ɛrɛ vuu ɓɔɔ ɓarɛ kpang, diki diki jìng ɓarɛ ɓi ka zang soro ɓɔɔ ri rakɛ, wà'azaa ɓɛɛ, tɔ̀ɔ, ri palɛ dũndũng nɛɛ ri. Ri lee vuu shi kpang palɛnang ɓarɛ kpang. Naa ri zi zang ɓɔɔ shii ka gbalang Laa nɛɛ kaka kpang, ri nwaarɛ ri, ri shing ri, ri palɛ vuu shi kpang. Ri shing jìng ɓarɛ ka vuu zang kɔ diki, diki. Zɔ̃ng zang ɓɔɔ naa weɓe, Laa dɔng ri ruu ɓarɛ tɔ.
61002015	Ri yaa gbalang tɔ̃ɔ tɔ, ri dũng ɓarɛ kaa gbalang Balamu jaa Beeyɔ kɔ jong. Ka tìng tɛ̃ɛtɛ̃ɛ, Balamu kasɛ nɛɛ yuu ɓiɓɛ, wu palɛ vuu shi kpang nɛɛ tɔɔ zang a wu saka.
61002016	A zang mangkɛ wu ka ruu vuu shi kpang ɓɔɔ wu palɛ ɓɛɛ. Ka diki kaɓa, seesaa ɓɔɔ rang yee ɓi jong kpang, rang wu yee naa ɓɔɔ shɔnzang rang ɓɛɛ. Seesaa bì'i zãa zang nyaa shoonang Laa keɓe, vuu shoko ɓɔɔ wu nɛɛ wu palɛ ɓɛɛ.
61002017	Maalang ɓɔɔ ri tusu zang vuu sè'e keɓe, ri nwang ɓarɛ naa too mii ɓɔɔ ɔ̃ɔ tɔ ɓɛɛ. Ri nwang naa sãmbong mii ɓɔɔ jasung tantɛ, atɛ mii kpang ɓɛɛ. Laa yaa ri nɔng ɓarɛ kagn ka nɔng ɓɔɔ tɔ̀ɔ, katɔ kɔngkɔng ɓɛɛ.
61002018	Ri rangkɛ yee bang bang ɓɔɔ waati ka yuu ɓarɛ. Ri ti kasɛ ri nwaarɛ zang ɓɔɔ ri kasɛ nɛɛ ri yaa vaa zang ɓɔɔ ri zi gbalang Laa kpang ɓɛɛ. Maalang ɓɔɔ ri tusu zang vuu sè'e keɓe, ri kasɛ nɛɛ ri shing zang, zang ri palɛ zɔ̃ng dũndũng piti nɛɛ vuu shi kpang, shi kpang ɓɔɔ ri tãa tìnang palɛnang doo katɔ kɔ ɓɛɛ.
61002019	Ri kɔɔrɔ zang kaɓa nɛɛ ri naa yaa ri naa ditɔ, a ɓeekpang ɓɔɔ ri rang yee keɓe, ri zunung naa ɓɔɔ ri yaa vuu shi kpang ɓɔɔ ri palɛ ɓɛɛ kpang. Naa vuu ɓɔɔ yiti zang, zang zunung yaanang kpang, zang nwang ɓi kaa jaafoo vuu bì'i.
61002020	Naa zang ri zi Yeesɔ Kirisi ɓɔɔ wukɔ Kpanti ɓuru, a wukɔ ti ta yuu ɓuru, a ri yaa vuu shi kpang ɓɔɔ koo keɓe, ɓɔɔ shing zang, zang ri nwang zang shi kpang ɓɛɛ. Ri nɛɛ naa ràa jìng tɔkn, ri gaayu rɛɛ vuu shi kpang keɓe palɛnang nɛɛ knti, nwannang ɓarɛ naa lasɛ, ɓa ɓɔɔ tìng shɔɔnang kaa tɔ.
61002021	Ri nɛ̀'ɛ zi gbalang ɓɔɔ tɔ̃ɔ kpang gbã̀'agbãa, wukɔ nɛɛ tɔ̃ɔ. Ka ɓɔɔ ri zi tɔ, ri naa yaa nyaa dannang Laa tɔkn ri dũng takpang ɓɛɛ.
61002022	Vuu kɔ zɔ̃ng zang keɓe ri palɛ ɓee, daa teetee nɛɛ nyaa vuu jeenang ɓɔɔ zang ɓuru ri kɔɔrɔ ɓɛɛ, nɛɛ, “Zaa gbã̀ayu daa sh'aa jennang ɓiɓɛ, a ɓɔɔ ti nɛɛ gãnya ɓɔɔ zang sɔɔ wu bii katɔ, gbãayu ɓi tɔ, daa gbãa bii ɓi kana ɔ̃ti tɔkn.”
61003001	Masang, ɓɔɔ n kasɛ ruu manɛ dɔli ɓɛɛ, n bè'e nɔɔ labeenang daa kaa nɛɛ weɓe doo ziti. Ka yeti labeenang ziti keɓe, n kpàa nɔɔ danggn rɛɛ vuu ɓɔɔ bɛɛ nɔɔ zi tɔ ɓɛɛ, tɔ̀ɔ, wu shing nɔɔ, nɔɔ rɛ̃rɛ kaa tɔ̃ɔ ka yuu rɛɛ vuu keɓe.
61003002	N kasɛ nɛɛ danggn ruu ɓɔɔ zang nyaa shoonang Laa ri kɔɔ ka tìng doo tɛ̃ɛtɛ̃ɛ wu ning nɔɔ kpang. Danggn nyaa dannang ɓɔɔ dabang ɓuru Yeesɔ Kirisi, ɓɔɔ wukɔ ta yuu ɓuru kɔɔ zang shoonang, ɓɔɔ wu shongko ri ka bii manɛ, nɛɛ ri kɔɔ nɔɔ ɓɛɛ, wu ti ning nɔɔ kpang.
61003003	Vuu ɓɔɔ n kasɛ nɛɛ nɔɔ zi shɔɔnang keɓe. N kasɛ nɛɛ nɔɔ zirɛ nɛɛ ka diki ɓɔɔ koo keɓe waa nyaa kaatɔ, zang ɓɔɔgn ri nwangkɛ nyaa, ri palɛ vuu ɓɔɔ yeti ɓarɛ kasɛ ɓɛɛ. Zang keɓe, ri naa kpaa nɔɔ katɔ.
61003004	Ri naa kɔɔrɔ nɛɛ, “Yeesɔ Kirisi kɔɔ zang nɛɛ wu gbãayu katɔ nizang, a wu kaa kiya? Dabang ɓuru ɓɔɔ ri ta ruu Laa, ri vɔlɔ tɔ, vuu piti ɓi doo naa ɓeleng. Ɓu doo ɓɔɔ koo gaayu katɔ doo tɛ̃ɛtɛ̃ɛ ɓɛɛ, vuu ɓɔɔ kɔ̃sɔ bii gn kpang.”
61003005	Zang ɓɔɔ ri kɔɔrɔ naa weɓe kaɓa, ri kasɛ kpang, nɛɛ ka tìng tɛ̃ɛtɛ̃ɛ nɛɛ Laa rang yee waati, a lapa nɛɛ tipi nwangsɛ bii kpang. Nwangsɛ tipi nɛɛ yeti mii, ka ruu nɔngkɔ, palɛ tipi ɓi kaa nɛɛ mii.
61003006	Laa ningsi koo ɓɔɔ tìng shɔɔnang doo nɛɛ mii kɔ, ka laa ɓɔɔ mii bang kpayi shaa koo nandon ɓɛɛ.
61003007	A yee ɓɔɔ Laa rangnɛ kɔ shingnɛ, lapa nɛɛ tipi ɓɔɔ kãntang keɓe, wu nwangnɛ, wu gã diki ɓɔɔ waa naa lasɛ vuu ɓɔɔ ka yeti ɓiɓɛ nandon ɓɛɛ. Yaa vuu piti ka nɔngkɔ, nɛɛ diki ɓɔɔ wu naa dɔng zang piti ruu, wu ti ningsi zang ɓɔɔ ri palɛ vuu shi kpang, a ri dũng wu kpang ɓɛɛ.
61003008	Masang ɓɔɔ n kasɛ ruu manɛ dɔli ɓɛɛ, danggn wu ning nɔɔ vuu tɔ̃ɔ gbete keɓe kpang. Ka jìng Laa, diki gbete ɓi naa saa labang gbete. A saa labang gbete, ɓi naa diki gbete. Ka jìng ɓiɓɛ ri ɓarɛ gbete.
61003009	Zang ɓɔɔ ri kɔɔyi nɛɛ Laa suu zang kãng dɔli, p'alɛ̀ vuu ɓɔɔ wu kɔɔyi nɛɛ wu palɛ ɓɛɛ kpang. Ɓi nɔngkɔ kpang, Laa mã ɓi danggn kɔ jong nɛɛ nɔɔ. Laa yaa zang ɓi gbalang nɛɛ, wu yaa vuu shi kpang ɓɔɔ wu palɛ ɓɛɛ. Kasɛ kpang nɛɛ zang ɓɔɔ wu shaarɛ kpang, kasɛ nɛɛ zang piti ri kɔ̃sɔ yeti, ri yaa vuu shi kpang ɓɔɔ ri palɛ ɓɛɛ.
61003010	Naa doo nɔngkɔ piti, diki nɛɛ a tɔ, Kpanti Yeesɔ Kirisi naa gbãayu naa shɔngɓɔ ka diki kaɓa, zang ri naa tãa nyaa ɓɔɔ zang mɛɛ ɓɛɛ, a lapa wu ning kati. Waa wu shaa vuu ɓɔɔ ka lapa nɛɛ koo kati nandon. Tipi nɛɛ vuu ɓɔɔ ka yuu ɓiɓɛ piti naa ning katɔ nandon.
61003011	Wee nɔɔ zi tɔ nɛɛ, vuu piti naa yaalɛ nɔngkɔ ɓee, nɔɔ nwang nwannang manɛ waasɛ̃. Nɔɔ a Laa yuu manɛ dɔ̃ɔ gbete, nɔɔ dũng wu ka vuu piti ɓɔɔ wu kɔɔ nɔɔ ɓɛɛ.
61003012	Nɔɔ shing jìng manɛ ka diki Laa, n'ɔɔ ti palɛ vuu ɓɔɔ naa shingnɛ diki kaɓa naa a pati ɓɛɛ. Diki kaɓa, ɓɔɔ waa shaa lapa kagn, tɔ̀ɔ, wu ning kati ɓɛɛ. A waa wu ti yaalɛ vuu ɓɔɔ ka lapa nɛɛ koo nandon ɓɛɛ.
61003013	Laa kɔɔ ruu ɓuru tɔ, nɛɛ wu naa mãa lapa shɔɔ nɛɛ koo shɔɔ. Nɔng ɓɔɔ vuu piti naa nwang ɓi tɔ̃ɔ diki diki ɓɛɛ. Wee ɓi vuu ɓɔɔ ruu gã ɓɛɛ kɔ.
61003014	Ka ruu nɔngkɔ, masang ɓɔɔ n kasɛ ruu manɛ dɔli ɓɛɛ, n kɔɔ nɔɔ ka wee nɔɔ gã diki ɓɔɔ Yeesɔ a tɔkn ɓee, nɔɔ shing yuu manɛ n'ɔɔ nwang nwannang tɔ̃ɔ, tɔ̀ɔ Laa wu kɔɔ kpang. Nɛɛ nɔɔ palɛ vuu shi kpang kpang, nɔɔ nwang kaa nyaa zɔɔ nɛɛ wu.
61003015	Nɔɔ zirɛ, Kpanti ɓuru Yeesɔ Kirisi suukãng, ka ruu ɓɔɔ, n'ɔɔ walɛ gbalang Laa wu ta yuu manɛ kati ɓɛɛ. Manzung ɓuru Bulu ɓɔɔ ruu kasɛ ruu ɓiɓɛ katɔ ɓɛɛ, bee nɔɔ labeenang doo nɔngkɔ, nɛɛ zũnang ɓɔɔ Laa a wu ɓɛɛ, a kɔɔ nɔɔ doo naa weɓe kɔ.
61003016	Ka yeti rɛɛ labeenang ɓɔɔ wu beere nandon, kɔɔrɔ zɔ̃ng vuu keɓe kɔ. Ka rɛɛ labeenang ɓiɓɛ kaɓa, ruu ɓɔɔ kagn ɓɔɔ kpãa nyaa dɔli ɓɛɛ. Zang ɓɔɔ ri zũng kpang, ɓɔɔ ri yiti vuu ɓɔɔ ri shing danggn kagn gbãnggbãng kpang ɓɛɛ. Ri risi ruu keɓe naa ɓɔɔgn naa ɓɔɔ ri risi ruu nimbang ɓɔɔ ka yeti labeenang Laa ɓɛɛ. Wee ri palɛ nɔngkɔ ɓee, ri sh'ing ɓarɛ nɛɛ Laa wu naa ningsi ri katɔ.
61003017	Masang ɓɔɔ n kasɛ ruu manɛ dɔli ɓɛɛ, ɓɔɔ manɛ nɔɔ zi vuu keɓe manɛ tɔ, ka ruu nɔngkɔ, n kɔɔ nɔɔ, nɔɔ gãng jìng waasɛ̃. Zang ɓɔɔ ri dũng nyaa Laa kpang, ri nɛ̀'ɛ shing nɔɔ, n'ɔɔ palɛ vuu shi kpang ɓɔɔ ri palɛ ɓee. R'i nɛɛ ti wàl'ɛ gbalang ri shing nɔɔ, n'ɔɔ yaa nɔng tɔ̃ɔ kɔ nɔɔ shii kagn ɓɛɛ.
61003018	Nɔɔ dũng manɛ Kpanti ɓuru Yeesɔ Kirisi kɔ jong, ɓɔɔ wukɔ ta yuu ɓuru ɓɛɛ. Tɔ̀ɔ, wu palɛ nɔɔ tɔ̃ɔ kaa yuu zɔɔ, yuu zɔɔ. Zinang ɓɔɔ nɔɔ zi wu, wu ti daa ka tìng. Zang ri a wukɔ bannang dondong. Nɔngkɔ.
62001001	Ruu bè'e nɔɔ ruu ka yuu zang ɓɔɔ a zang suru bii ɓɛɛ. Ɓɔɔ nwang ka tìng tɛ̃ɛtɛ̃ɛ bɛɛ Laa gaayu koo mãanang gn kpang ɓɛɛ. Ruu tãa ruu ɓiɓɛ, a ruu ti zi wu nɛɛ jìng ɓuru. Ruu pɛ̃ɛrɛ wu, a ruu ti lee wu nɛɛ naa ɓuru.
62001002	Ɓɔɔ Laa naa nwangsɛ wu yuu, ruu zi wu, a ruu ti kɔɔ nɔɔ vuu ɓɔɔ ruu zi nɛɛ jìng ɓuru, a ruu ti tãa nɛɛ shoo ɓuru ɓɛɛ. Ruu kɔɔ nɔɔ ruu zang ɓɔɔ nw'ang nɛɛ Daa ka tìng, a Daa naa nwàngsɛ̀ ruu wu kati.
62001003	Vuu ɓɔɔ ruu zirɛ, ruu ti tãayi, ruu kɔɔ nɔɔ wukɔ. Tɔ̀ɔ, n'ɔɔ nwang kaa jong nɛɛ ruu ka nyaa zɔɔ tɔ̃ɔ. Ruu nwàng ɓuru ka nyaa zɔɔ tɔ̃ɔ nɛɛ Daa ɓuru Laa, nɛɛ Jaa ɓiɓɛ Yeesɔ Kirisi.
62001004	Ruu bè'e nɔɔ ruu keɓe, tɔ̀ɔ, tìnang tãanang ɓuru wu ɓee nyaa kati.
62001005	Yee ɓɔɔ ruu tãa ka nyaa ɓiɓɛ, ruu kɔɔ nɔɔ wukɔ. Laa kɔ nɔng yakɛnang, Ruu ɓiɓɛ hãa ɓi kagn nɛɛ vuu shi kpang, kpang.
62001006	Naa ruu kɔɔyi nɛɛ, ruu nwàng nɛɛ wu ka nyaa zɔɔ tɔ̃ɔ tɔ̃ɔ, a ruu ti palɛ vuu ɓɔɔ daa bii kpang, ruu suu sè'e, ruu p'alɛ̀ vuu ɓɔɔ Laa kasɛ ɓɛɛ kpang.
62001007	Ruu nɛɛ nwang ka nɔng ɓɔɔ yakɛ katɔ naa wukɔ, ruu nwang katɔ nyaa zɔɔ tɔ̃ɔ tɔ̃ɔ. Zìi Jaa ɓiɓɛ Yeesɔ sɔɔ ruu vuu shi kpang ɓuru katɔ nandon.
62001008	Naa ruu kɔɔyi nɛɛ, vuu shi kpang ɓi kagn bii ɓuru kpang, ruu nwaarɛ yuu ɓuru. Ruu nizang kagn yeti ɓuru kpang.
62001009	Ruu nɛɛ kasɛ nyaa tɔɔ nɛɛ, ruu p'al'ɛ vuu shi kpang tɔ, Laa ta nyaa ɓiɓɛ ɓi kpang, palɛ vuu shi kpang ɓi kpang, yà'a ruu gbalang vuu shi kpang ɓɔɔ ruu palɛ ɓee katɔ. Wu ti sɔɔ ruu vuu shi kpang ɓuru nandon.
62001010	Naa ruu laa nyaa nɛɛ, ruu p'alɛ̀ vuu ɓɔɔ shi kpang ɓuru gngn kpang, ruu ɓaa kaa Laa kɔ sè'e jong. Ruu ɓiɓɛ kagn yeti ɓuru kpang.
62002001	Wujɛ mɛɛ, n bè'e nɔɔ ruu keɓe, ka ruu ɓɔɔ, nɔɔ nɛɛ pàl'ɛ vuu shi kpang ɓɛɛ. Zang ɓɔɔ nɛɛ palɛ vuu shi kpang, wu zirɛ nɛɛ, zang ɓɔɔ rang ruu yee nɛɛ Daa ɓuru Laa kagn. Wukɔ Yeesɔ Kirisi ɓɔɔ zang tɔ̃ɔ ɓɛɛ.
62002002	Laa yàa ruu gbalang vuu shi kpang ɓuru ka ruu vɔrɔ ɓɔɔ Yeesɔ vɔ ɓɛɛ. Vɔ ka ruu vuu shi kpang ɓuru kɔ shɛ̃ɛning kpang, ka ruu vuu shi kpang zang koo piti.
62002003	Naa ruu ɓa nyaa ɓɔɔ Laa dang kpang, ruu zi ka wukɔ nɛɛ ruu zi wu tɔ.
62002004	Shɔnzang ɓɔɔ kɔɔyi tɔɔ, “N zi wu tɔ,” a ti shing jìng ka nyaa ɓɔɔ wu dang ɓɛɛ kpang, ɓi zang sè'e. Ruu ɓɔɔ nizang ɓi kagn yeti ɓiɓɛ kpang.
62002005	Zang ɓɔɔ ɓaa shoo ka vuu ɓɔɔ wu kɔɔyi, kasɛ Laa katɔ nizang. Wee naa ɓɔɔ shɔnzang zi kagn nɛɛ wu zang Yeesɔ Kirisi kɔ.
62002006	Zang ɓɔɔ nɛɛ tɔɔ, wu zang Yeesɔ Kirisi nwang doo naa ɓɔɔ Yeesɔ Kirisi nw'ang ɓɛɛ kɔ.
62002007	Masang ɓɔɔ n kasɛ nɔɔ katɔ dɔli ɓɛɛ, nyaa ɓɔɔ Laa dangnɛ kɔ n bè'e nɔɔ ɓee, wu ɓɔɔ shɔɔ kpang. Ɓi doo ɓɔɔ gbaala ɓɔɔ nɔɔ tãa ka diki ɓɔɔ nɔɔ gaayu ruu Laa tãanang ɓɛɛ.
62002008	Nyaa dannang kɔ n bè'e nɔɔ ɓee, ɓi kaa shɔɔ, ka ruu ɓɔɔ nwannang Yeesɔ Kirisi nɛɛ ɓɔɔ manɛ kɔ tùsù ruu nɛɛ vuu ɓɔɔ Laa kɔɔyi ɓi nizang kɔ nwani ɓɛɛ. Nɔɔ ti zi tɔ ka yeti manɛ nɛɛ ruu keɓe ɓi nizang. Nɔng tɔɔnang koo keɓe ɓa kana, kaa nɔng yakɛnang ɓɔɔ nizang yakɛ nɔng. Ruu zi kaa nɛɛ nizang ka bii Yeesɔ Kirisi nɛɛ ɓɔɔ manɛ.
62002009	Zang ɓɔɔ tɔɔ wu ka nɔng yakɛnang, a kasɛ ruu ɓeezung kpang, ɓi doo ka nɔng ɓɔɔ tɔ̀ɔ katɔ ɓɛɛ.
62002010	Zang ɓɔɔ kasɛ ruu ɓeezung katɔ, nwàng ɓi ka nɔng ɓɔɔ yakɛ katɔ ɓɛɛ. Vuu ɓɔɔ shing zang, zang palɛ vuu shi kpang, ɓi ka bii ɓiɓɛ kpang.
62002011	Zang ɓɔɔ kasɛ ruu ɓeezung kpàng, nwàng ɓi doo ka nɔng ɓɔɔ tɔ̀ɔ katɔ ɓɛɛ. Ra ɓi ka nɔng ɓɔɔ tɔ̀ɔ katɔ ɓɛɛ. Zi nɔng ɓɔɔ wu daa ɓi kpang, ka ruu ɓɔɔ, nɔng ɓɔɔ tɔ̀ɔ katɔ, tɔ̀ɔ wu jìng katɔ ɓɛɛ.
62002012	Wujɛ mɛɛ, n bè'e nɔɔ ruu keɓe, ka ruu ɓɔɔ, Laa yaa nɔɔ gbalang vuu shi kpang manɛ tɔ, ka ruu Yeesɔ Kirisi.
62002013	N bè'e nɔɔ ruu keɓe ɓɔɔ nɔɔ d'aa wujɛ ɓɛɛ, ka ruu ɓɔɔ, nɔɔ zi Yeesɔ ɓɔɔ nw'ang doo ka tìng tɔ ɓɛɛ. Yeesɔ nw'ang nɛɛ Laa, bɛɛ Laa gaayu koo mãanang gn kpang. Jasang, n bè'e nɔɔ vuu keɓe, ka ruu ɓɔɔ, nɔɔ ɓa Sheetang yuu tɔ ɓɛɛ. Wujɛ seseere, n bè'e nɔɔ vuu keɓe, ka ruu ɓɔɔ, nɔɔ zi Daa ɓuru Laa tɔ ɓɛɛ.
62002014	Daa wujɛ, n bè'e nɔɔ vuu keɓe, ka ruu ɓɔɔ, nɔɔ zi Yeesɔ ɓɔɔ nw'ang ka tìng tɔ ɓɛɛ. Yeesɔ nw'ang nɛɛ Laa, bɛɛ Laa gaayu koo mãanang gn kpang. Jasang, n bè'e nɔɔ ruu keɓe, ka ruu ɓɔɔ, nɔɔ lakɛ katɔ ɓɛɛ. Yee Laa nwàng ka yeti manɛ kɔ, a nɔɔ ti ɓa Sheetang yuu tɔ.
62002015	Nɔɔ kasɛ koolaa keɓe kpang. Nɔɔ ti kasɛ vuu ɓɔɔ ka yeti ɓiɓɛ kpang. Zang ɓɔɔ kasɛ ruu koolaa keɓe piti, kasɛ Laa ka yeti ɓiɓɛ kpang.
62002016	Ka ruu ɓɔɔ, vuu ɓɔɔ ka koo keɓe nandon naa rɛɛ, vuu ɓɔɔ bii shɔnzang kasɛ, nɛɛ vuu ɓɔɔ zang zirɛ, zang ti kasɛ katɔ ɓɛɛ, a ɓɔɔ jìng gbakɛnang ɓɔɔ zang gbakɛ ka ruu vuu naa zang ɓɛɛ. Vuu keɓe nandon ɓi ɓɔɔ Daa ɓuru Laa kpang, ɓi ɓɔɔ koolaa keɓe.
62002017	Diki ɓɔɔ koolaa keɓe naa waa nyaa, waa nyaa ɓi nɛɛ vuu ɓɔɔ zang kasɛ ka yeti ɓiɓɛ ning. Zang ɓɔɔ palɛ vuu ɓɔɔ yeti Laa kasɛ, wukɔ nwang ɓi gbinggbing.
62002018	Wujɛ mɛɛ, diki ɓɔɔ koo keɓe waa nyaa ri a naabm tɔ. Nɔɔ tãayi nɛɛ, zang ɓɔɔ shing jìng nɛɛ Yeesɔ kpang a ditɔ, kãntang keɓe, zang ɓɔɔ shing jìng nɛɛ Yeesɔ kpang, ri nwangsɛ yuu tɔ dɔli. Ka ruu nɔngkɔ, ruu zi tɔ nɛɛ, diki ɓɔɔ koo keɓe waa nyaa gn keɓe kɔ.
62002019	Ri nw'ang nɛɛ teteng ɓuru, ka ruu ɓɔɔ, bɛɛ ri ɓarɛ zang ɓuru ɓɔɔ nizang kpang kɔ nwani ɓɛɛ. Naa ri nɛɛ zang ɓuru, ri nɛɛ nwàng doo nɛɛ ruu. Daanang ɓarɛ kɔ tusu zang nɛɛ, zang ɓuru kagn teteng ɓarɛ gbete kpang.
62002020	Kirisi a nɔɔ Suru Laa manɛ tɔ. Nɔɔ ti zi ruu ɓɔɔ nizang manɛ tɔ nandon.
62002021	N bè'e nɔɔ wu ka ruu ɓɔɔ nɔɔ zi ruu ɓɔɔ nizang kpang ɓɛɛ kpang. N bè'e nɔɔ, ka ruu ɓɔɔ, nɔɔ zi tɔ ɓɛɛ. Nɔɔ ti zi tɔ nɛɛ, sè'e ɓi ti kagn yeti ruu ɓɔɔ nizang kpang.
62002022	Ɓu wi, zang sè'e wiya? Zang ɓɔɔ laa nyaa nɛɛ Yeesɔ kɔ Kirisi, (Zang ɓɔɔ naa a ɓɛɛ) kpang ɓɛɛ. Zang keɓe, wukɔ ti laa nyaa Jaa Laa, nɛɛ Daa ɓiɓɛ Laa nandon.
62002023	Zang ɓɔɔ bɛ̃ɛ Jaa, Daa ɓi kagn yeti ɓiɓɛ kpang. Zang ɓɔɔ nɛɛ ta Jaa, Daa ɓi kagn yeti ɓiɓɛ kɔ doori.
62002024	Nɔɔ yaa yee Laa ɓɔɔ nɔɔ tãa ka diki ɓɔɔ nɔɔ gaayu yee Laa tanang wu nwang ka yeti manɛ. Ruu Laa keɓe nɛɛ nwang tɔ ka yeti manɛ, nɔɔ nwang ditɔ ka nyaa zɔɔ nɛɛ Jaa Laa nɛɛ Daa ɓiɓɛ Laa.
62002025	Vuu ɓɔɔ Yeesɔ kɔɔyi tɔɔ, wu naa a ruu, wukɔ suru bii ɓɔɔ waa nyaa kpang ɓɛɛ.
62002026	N bè'e nɔɔ vuu keɓe, ka yuu zang ɓɔɔ ri kongso nɛɛ ri nwaarɛ nɔɔ ɓɛɛ.
62002027	Ɓɔɔ bii manɛ Suru Laa ɓɔɔ nɔɔ ta nɛɛ bii Yeesɔ kagn yeti manɛ. Ka ruu nɔngkɔ, nɔɔ manɛ tɔ̀'ɔ zang ɓɔɔ zang ɓɔɔgn kɔɔ nɛɛ, wu tusu nɔɔ vuu ɓɔɔ kpang. Ka ruu ɓɔɔ Suru Laa tusu nɔɔ vuu piti ɓɛɛ. Vuu ɓɔɔ Suru Laa keɓe tusu, ɓi ɓɔɔ nizang ɓɛɛ, ɓi ɓɔɔ sè'e kpang. Ka ruu nɔngkɔ, nɔɔ nwang nɛɛ Kirisi ka nyaa zɔɔ naa ɓɔɔ Suru Laa tusu nɔɔ ɓɛɛ.
62002028	Wujɛ seseere, nɔɔ nwang nɛɛ wu, ka ruu ɓɔɔ nɛɛ nwang nyaa tɔ, ruu naa kaa vɔrɔ kpang ɓɛɛ. Yusɛ̃ɛ ti naa tuu ruu ka tìng ɓiɓɛ, ka diki ɓɔɔ wu gbãayu ɓɛɛ kpang.
62002029	Nɔɔ nɛɛ zi tɔ nɛɛ Kirisi ɓi zang tɔ̃ɔ, nɔɔ zi katɔ nɛɛ zang ɓɔɔ palɛ vuu tɔ̃ɔ, ɓi zang ɓɔɔ Laa yi ɓɛɛ kɔ.
62003001	Nɔɔ zi naa ɓɔɔ Daa kasɛ ruu ɓuru ɓɛɛ. Kasɛ ruu ɓuru dɔli, ka ruu nɔngkɔ, zang ɓaa ruu nɛɛ Wujɛ ɓiɓɛ. Ruu ti wujɛ ɓiɓɛ kɔ nizang. Zang ɓɔɔ ri dñ̀ng Laa kpang, ri zi ruu kpang, ka ruu ɓɔɔ, ri zi Laa ɓarɛ kpang ɓɛɛ.
62003002	Rɛɛ masang ɓɔɔ n kasɛ nɔɔ dɔli ɓɛɛ, ruu kaa wujɛ Laa. Naa ɓɔɔ ruu naa nwangnɛ, ruu zi gn kpang. Ruu zi tɔ nɛɛ, naa Yeesɔ nwang nyaa, ruu naa nwang kaa naa wukɔ doori. Ka ruu ɓɔɔ, ruu naa zi wu ka naa ɓɔɔ wu nwang ɓɛɛ.
62003003	Zang ɓɔɔ shing gn ka bii Yeesɔ Kirisi, a ti shing gn nɛɛ vuu keɓe naa nwang ditɔ nɔngkɔ, wu nwang tɔ̃ɔ tɔ̃ɔ naa ɓɔɔ Yeesɔ nwàng ɓɛɛ.
62003004	Zang ɓɔɔ palɛ vuu shi kpang, ɓa nyaa ɓɔɔ Laa dang ɓɛɛ, ka ruu ɓɔɔ, nyaa ɓɔɔ Laa dangnɛ ɓanang, zang ɓaa wukɔ nɛɛ vuu shi kpang ɓɛɛ.
62003005	Nɔɔ zi tɔ nɛɛ, Yeesɔ arɛ nɛɛ wu naa kɔ̀s'ɔ zang vuu shi kpang. Vuu shi kpang ɓi kagn bii ɓiɓɛ kpang.
62003006	Zang ɓɔɔ nwàng nɛɛ Kirisi a ti dũng ruu ɓiɓɛ, huu shoo nɛɛ vuu shi kpang palɛnang kpang. Zang ɓɔɔ huu shoo nɛɛ vuu shi kpang palɛnang, zi wu nung ɓi gn kpang.
62003007	Wujɛ mɛɛ, zang ɓɔɔ wu nwaarɛ nɔɔ kpang. Zang ɓɔɔ palɛ vuu tɔ̃ɔ, ɓi zang tɔ̃ɔ, naa ɓɔɔ Yeesɔ zang tɔ̃ɔ ɓɛɛ.
62003008	Zang ɓɔɔ palɛ vuu shi kpang sasak, ɓi jaa Sheetang, ka ruu ɓɔɔ, sheetang p'al'ɛ vuu shi kpang ɓi doo ka tìng ɓɛɛ. Jaa Laa arɛ nɛɛ wu naa jili vuu ɓɔɔ sheeetang p'al'ɛ kɔ.
62003009	Zang ɓɔɔ nɛɛ jaa Laa piti, palɛ vuu shi kpang ɓi sasak kpang, ka ruu ɓɔɔ, yeti ɓɔɔ Laa tarɛ kagn yeti ɓiɓɛ ɓɛɛ. P'alɛ̀ vuu shi kpang ɓi jong kpang, ka ruu ɓɔɔ, wu ɓi kaa jaa Laa ɓɛɛ.
62003010	Zang ɓɔɔ p'alɛ̀ vuu tɔ̃ɔ kpang, ɓi zang Laa kpang. Zang ɓɔɔ ti kasɛ ruu ɓeezung kpang, ɓi doo zang Laa kpang kɔ. Wee naa ɓɔɔ ruu zi zang ɓɔɔ ri wujɛ Laa nɛɛ zang ɓɔɔ ri wujɛ sheetang kagn kɔ.
62003011	Wee ruu ɓɔɔ nɔɔ tãa ka tìng shɔɔnang kɔ, nɛɛ ruu kasɛ ruu zɔɔ katɔ.
62003012	R'uu nwàng naa Kayinu kpang. Kayinu zang Sheetang ɓɔɔ nyɔ jaa niiɓɛ vɔrɔ ɓɛɛ. Nyɔ jaa niiɓɛ vɔrɔ ɓu ka ruu viya? Nyɔ wu ka ruu ɓɔɔ, vuu ɓɔɔ wu palɛ ɓi vuu shi kpang, a ɓɔɔ ɓeezung ɓi kaa ɓɔɔ tɔ̃ɔ ɓɛɛ.
62003013	Manzung, zang ɓɔɔ koo keɓe nɛɛ kasɛ ruu manɛ kpang, nɔɔ mã naa ka danggn kpang.
62003014	Ruu zi tɔ nɛɛ ruu ɓuru tɔ̀'ɔ ka naa vɔrɔ kpang. Ruu ɓuru kaa zang ningkãari, ka ruu ɓɔɔ, ruu kasɛ ruu zɔɔ ɓuru katɔ ɓɛɛ. Zang ɓɔɔ kasɛ ruu ɓeezung kpang, ɓi doo ka naa vɔrɔ.
62003015	Zang ɓɔɔ kasɛ ruu ɓeezung kpang, wukɔ zang ɓɔɔ nyɔ zang vɔrɔ ɓɛɛ. Nɔɔ ti zi tɔ nɛɛ, suru bii ɓɔɔ waa nyaa kpang, ɓi kagn bii zang ɓɔɔ nyɔ zang vɔrɔ ɓɛɛ kpang.
62003016	Yeesɔ Kirisi tusu ruu, ruu zang kasɛnang ka ɓɔɔ wu malɛ bii ɓiɓɛ ka ruu ɓuru ɓɛɛ. Ka ruu nɔngkɔ, ruu malɛ bii ɓuru ta jong ka ruu manzung ɓuru.
62003017	Naa zang ɓɔɔ vuu naa ɓiɓɛ dɔli, zi ɓeezung ɓɔɔ dang jìng, a raa wu yuu knti, ruu zang kasɛnang ɓɔɔ Laa a shɔnzang, kagn yeti ɓiɓɛ ya?
62003018	Wujɛ mɛɛ, ruu kasɛ nɔɔ zang, wu nɛɛ nyaa waati kpang. Zang kasɛnang ɓuru wu nwang ɓɔɔ nizang, ka vuu ɓɔɔ ruu p'alɛ̀ ɓɛɛ ning.
62003019	Ruu zi ka wukɔ nɛɛ, ruu ɓuru kaa zang Laa ɓɔɔ ruu palɛ vuu ɓɔɔ nizang ɓɛɛ. Rùu kaa vɔrɔ shiinang ka tìng Laa kpang.
62003020	Ka ruu nɔngkɔ, naa rɛ̃rɛnang ɓuru tusu ruu nɛɛ ruu palɛ vuu shi kpang, Laa ɓɔɔ ɓa rɛ̃rɛnang ɓuru katɔ, zi vuu piti ɓi tɔ.
62003021	Masang ɓɔɔ n kasɛ nɔɔ dɔli ɓɛɛ, naa rɛ̃rɛnang ɓuru tusu ruu nɛɛ, ruu p'alɛ̀ vuu ɓɔɔ shi kpang, kpàng, rùu kaa vɔrɔ ka tìng Laa kpang.
62003022	Laa a ruu vuu piti ɓɔɔ ruu gaa ka naa ɓiɓɛ katɔ, ka ruu ɓɔɔ, ruu ɓaa shoo ka nyaa ɓɔɔ wu dang ɓɛɛ. Ruu ti p'al'ɛ vuu ɓɔɔ yeti ɓiɓɛ kasɛ ɓɛɛ.
62003023	Laa dang nyaa tɔ nɛɛ ruu shing danggn ka bii Jaa ɓiɓɛ Yeesɔ Kirisi. Nɛɛ ruu ti kasɛ ruu zɔɔ katɔ naa ɓɔɔ wu dang ruu nyaa ɓɛɛ.
62003024	Zang ɓɔɔ nɛɛ ɓaa shoo ka nyaa ɓɔɔ Laa dangnɛ wukɔ nwàng ɓi nɛɛ Laa. Laa ti nwàng nɛɛ wu. Ruu zirɛ nɛɛ Laa nwàng nɛɛ ruu, ka suru bii ɓɔɔ wu a ruu ɓɛɛ.
62004001	Rɛɛ masang ɓɔɔ n kasɛ nɔɔ katɔ dɔli ɓɛɛ, nɔɔ shing gn ka zang ɓɔɔ kɔɔyi nɛɛ, Suru Laa kagn bii ɓarɛ kpang. Nɔɔ gãsɛ ri katɔ, nɔɔ zi suru ɓɔɔ ka bii ɓarɛ, nɛɛ ɓɔɔ Laa ɓɛɛ. Ka ruu ɓɔɔ, zang ɓɔɔ ri suu sè'e nɛɛ ri zang nyaa shoonang Laa, ri nwangsɛ bii tɔ ka koolaa dɔli ɓɛɛ.
62004002	Wee naa ɓɔɔ nɔɔ zi suru Laa ɓɛɛ. Suru ɓɔɔ kasɛ katɔ nɛɛ, Yeesɔ Kirisi a ka koolaa keɓe, tuu bii shɔnzang ɓɛɛ, suru kaɓa kɔ Suru Laa.
62004003	Suru ɓɔɔ kɔɔyi nɛɛ Yeesɔ tuu bii shɔnzang kpang, ɓi Suru Laa kpang. Suru keɓe a ɓi nɛɛ bii zang ɓɔɔ shing jìng nɛɛ Kirisi kpang, ɓɔɔ nɔɔ tãa nyaa nɛɛ a ditɔ ɓɛɛ. Zang kaɓa a tɔ ka koo kãntang keɓe.
62004004	Wujɛ mɛɛ, nɔɔ manɛ zang Laa. Nɔɔ ɓa ri yuu manɛ tɔ. Ka ruu ɓɔɔ, Suru Laa ɓɔɔ ka yeti manɛ, ɓa suru Sheetang ɓɔɔ ka yeti zang ɓɔɔ ka koolaa keɓe katɔ ɓɛɛ.
62004005	Ri ɓarɛ zang koo keɓe, ka ruu nɔngkɔ, ri rang yee naa zang koolaa keɓe. zang koo keɓe, ri ɓaa shoo katɔ ka nyaa ɓarɛ.
62004006	Ruu ɓuru zang Laa. Zang ɓɔɔ zi Laa katɔ, ri ɓaa shoo ɓi katɔ nyaa ɓuru. Zang ɓɔɔ zang Laa kpang, ti ɓaa shoo ɓi ka nyaa ɓuru kpang. Ruu zi suru ɓɔɔ nizang, nɛɛ suru ɓɔɔ sè'e nung naa weɓe kɔ.
62004007	Rɛɛ masang ɓɔɔ n kasɛ nɔɔ katɔ dɔli ɓɛɛ, ruu kasɛ nɔɔ ruu zɔɔ katɔ, ka ruu ɓɔɔ, zang kasɛnang a ɓi nɛɛ bii Laa ɓɛɛ. Zang ɓɔɔ kasɛ ruu zang, ɓi zang Laa kɔ, ti zi Laa ɓi katɔ.
62004008	Zang ɓɔɔ kasɛ ruu zang kpang, zi Laa ɓi kpang, ka ruu ɓɔɔ, vuu piti ɓɔɔ Laa palɛ, palɛ ɓi ka ruu zang kasɛnang ɓɔɔ ka yeti ɓiɓɛ ɓɛɛ.
62004009	Laa tusu ruu naa ɓɔɔ wu kasɛ ruu ɓuru ka Jaa gbete ɓiɓɛ ɓɔɔ wu shong ka koolaa ɓɛɛ. Laa shong wu nɛɛ tɔɔ ruu walɛ suru bii ɓɔɔ waa nyaa kpang ka bii ɓiɓɛ.
62004010	Zang kasɛnang nwàng ɓi hn. Wu rukɔ gaayu Laa kasɛnang kpang, Laa kɔ kasɛ ruu ɓuru jong, a shong Jaa ɓiɓɛ nɛɛ wu naa nwang kaa naa vuu vaa ɓɔɔ zang dɔɔ Laa, tɔ̀ɔ, Laa wu yaa ruu gbalang vuu shi kpang ɓuru kati.
62004011	Rɛɛ masang ɓɔɔ n kasɛ nɔɔ katɔ dɔli ɓɛɛ, Laa nɛɛ kasɛ ruu ɓuru naa weɓe, ruu kasɛ nɔɔ ruu zɔɔ ta jong.
62004012	Zang ɓɔɔ zi Laa gngn nɛɛ jìng kpang. Ruu nɛɛ kasɛ ruu zɔɔ katɔ, Laa kagn yeti ɓuru. Ruu zang kasɛnang ɓɔɔ Laa ti kagn yeti ɓuru nizang.
62004013	Suru ɓiɓɛ ɓɔɔ wu a ruu, wukɔ tusu ruu nɛɛ, ruu nwang nɛɛ Laa, a Laa ti ka yeti ɓuru.
62004014	Ruu zi ka wukɔ a ruu ti kɔɔyi nɛɛ Daa shong Jaa ɓiɓɛ nɛɛ wu naa ta yuu zang koo keɓe.
62004015	Zang ɓɔɔ nɛɛ kɔɔ nɛɛ nyaa ɓiɓɛ nɛɛ Yeesɔ ɓi Jaa Laa, Laa nwang kagn yeti ɓiɓɛ, a ti nwàng ɓi nɛɛ Laa.
62004016	Ruu zi naa ɓɔɔ Laa kasɛ ruu tɔ ka yeti ɓuru, a ruu ti shing gn ka ruu zang kasɛnang ɓiɓɛ keɓe katɔ. Kasɛ ruu zang ɓi katɔ. Zang ɓɔɔ kasɛ ruu zang katɔ sasak, nwàng ɓi nɛɛ Laa, a Laa ti nwàng ɓi kagn yeti ɓiɓɛ.
62004017	Ruu nɛɛ nwàng naa weɓe, r'uu zang kasɛnang Laa kagn yeti ɓuru nizang. Ka ruu nɔngkɔ, rùu naa kaa vɔrɔ ka diki ɓɔɔ Laa naa jɛ̃ɛ zang koo keɓe ruu ɓɛɛ kpang. Ka ruu ɓɔɔ, nwannang ɓuru ka koo keɓe nwàng naa nwannang Kirisi.
62004018	Mɔɔ nɛɛ kasɛ zang katɔ mɔɔ kaa vɔrɔ kpang. Vɔrɔ kaanang ɓi kagn yeti zang kasɛnang kpang, ka ruu ɓɔɔ, zang kasɛnang ɓɔɔ nizang nwangsɛ vɔrɔ kaanang ɓi katɔ kɔ jong ɓɛɛ. Ɓi zang ɓɔɔ palɛ vuu shi kpang kɔ kaa vɔrɔ, ka ruu ɓɔɔ, zi tɔ ka yeti ɓiɓɛ nɛɛ Laa naa dang wu jìng ɓi katɔ ɓɛɛ. Zang ɓɔɔ r'uu zang kasɛnang Laa kagn yeti ɓiɓɛ, kaa vɔrɔ ɓi kpang.
62004019	Ruu kasɛ ruu zɔɔ, ka ruu ɓɔɔ, Laa kɔ kasɛ ruu ɓuru shɔɔnang ɓɛɛ.
62004020	Naa zang ɓɔɔ kɔɔyi tɔɔ, wu kasɛ ruu Laa katɔ, a kasɛ ruu ɓeezung kpang, ɓi zang sè'e. Ka ruu ɓɔɔ, zang ɓɔɔ kasɛ ruu ɓeezung ɓɔɔ wu zi katɔ kpang, kàs'ɛ Laa ɓɔɔ wu zi nɛɛ jìng kpang, ɓi biya?
62004021	Laa dang ruu nyaa tɔ nɛɛ, zang ɓɔɔ kasɛ ruu Laa, wu ti kasɛ ruu ɓeezung jong.
62005001	Zang ɓɔɔ nɛɛ kasɛ tɔɔ nɛɛ Yeesɔ wukɔ Kirisi ɓi jaa Laa. Zang ɓɔɔ nɛɛ kasɛ Daa jaa, kàs'ɛ jaa ɓi doo ka tɔ kɔ.
62005002	Ka ruu nɔngkɔ, ruu nɛɛ kasɛ Laa katɔ, a ruu nɛɛ ti dũng nyaa ɓɔɔ wu dang ɓɛɛ katɔ, ruu zi ka wukɔ nɛɛ, ruu kasɛ wujɛ Laa katɔ.
62005003	Zang ɓɔɔ kasɛ ruu Laa katɔ nizang, dũng nyaa ɓɔɔ Laa dang ɓɛɛ katɔ. Nyaa ɓɔɔ Laa dangnɛ kpãa dũnnang ɓi kpang.
62005004	Ka ruu ɓɔɔ, zang ɓɔɔ zang Laa, Laa a wu naa ɓɔɔ wu ɓa yuu vuu ɓɔɔ nwaarɛ zang ka koo keɓe tɔ ɓɛɛ. Danggn ɓɔɔ ruu shing ka bii Laa wukɔ 'a ruu naa, ruu ɓa yuu vuu ɓɔɔ nwaarɛ zang ka koo keɓe ɓɛɛ.
62005005	Ɓu wi ɓa yuu vuu ɓɔɔ nwaarɛ zang ka koo keɓe yuu wiya? Zang ɓɔɔ shing danggn nɛɛ Yeesɔ Jaa Laa ɓɛɛ.
62005006	Vuu ziti ɓɔɔ ruu zi kagn nɛɛ Kirisi ɓi zang ɓɔɔ nizang ɓɛɛ. Ruu zi ka diki ɓɔɔ zang pàlɛ̀ wu batizima nɛɛ diki ɓɔɔ zìi ɓiɓɛ tɛ̃ɛ ka laa ɓɔɔ zang ɓaa wu naa kagn ɓɛɛ. Wu batizima kɔ tusu ruu gbete kpang. Zìi ɓiɓɛ ɓɔɔ tɛ̃ɛyi, wukɔ tusu ɓɔɔ ri. Suru Laa ti tusu ruu nɛɛ nɔngkɔ nizang, ka ruu ɓɔɔ, Suru Laa, tusu zang ruu ɓɔɔ nizang ɓɛɛ.
62005007	Vuu taati tusu ruu r'uu keɓe.
62005008	Suru Laa, nɛɛ batizima ɓɔɔ zang palɛ wu, nɛɛ zìi ɓiɓɛ ɓɔɔ tɛ̃ɛ ka ruu ɓuru ɓɛɛ. Vuu taati keɓe, nyaa ɓarɛ ti daa gbete.
62005009	Ruu nɛɛ ta vuu ɓɔɔ zang kɔɔ katɔ nɛɛ nizang, vuu ɓɔɔ Laa kɔɔyi ɓa ɓɔɔ zang katɔ. Laa kɔɔyi nɛɛ, Yeesɔ Jaa ɓiɓɛ.
62005010	Ka ruu nɔngkɔ, zang ɓɔɔ shing danggn ka bii Jaa Laa, zi katɔ ka yeti ɓiɓɛ nɛɛ ruu keɓe ɓi nizang. Zang ɓɔɔ ta vuu ɓɔɔ Laa kɔɔ kpang, ɓaa Laa sè'e tɔ. Ka ruu ɓɔɔ, kasɛ vuu ɓɔɔ Laa kɔɔ ka yuu Jaa ɓiɓɛ kpang ɓɛɛ.
62005011	Vuu ɓɔɔ Laa kɔɔ keɓe kɔ. Laa a ruu suru bii ɓɔɔ waa nyaa kpang tɔ. Suru bii ɓɔɔ waa nyaa kpang keɓe, ruu walɛ ka bii Jaa ɓiɓɛ.
62005012	Zang ɓɔɔ ta Jaa Laa ka yeti ɓiɓɛ, walɛ suru bii ɓɔɔ waa nyaa kpang tɔ. Zang ɓɔɔ ta Jaa Laa ka yeti ɓiɓɛ kpang, suru bii ɓɔɔ waa nyaa kpang, kagn bii ɓiɓɛ kpang.
62005013	Zang ɓɔɔ ri shing danggn tɔ ka Jaa Laa ɓɛɛ, n b'ee nɔɔ vuu keɓe, tɔ̀ɔ, n'ɔɔ zi kati, nɛɛ nɔɔ walɛ suru bii ɓɔɔ waa nyaa kpang manɛ tɔ.
62005014	Ruu shing danggn ka Laa gaanang ɓɔɔ ruu gaayi, ka ruu ɓɔɔ, naa ruu gàa vuu ka gbalang ɓɔɔ wu kasɛ, a ruu katɔ ɓɛɛ.
62005015	Ruu nɛɛ zi tɔ nɛɛ, Laa tãa vuu piti ɓɔɔ ruu gaa wu katɔ, ruu zi katɔ nɛɛ ruu wàlɛ̀ vuu ɓɔɔ ruu gàa wu ɓɛɛ tɔ.
62005016	Zang ɓɔɔ nɛɛ zi ɓeezung ɓɔɔ dũng Laa kɔ doori, palɛ vuu shi kpang ɓɔɔ naa nyɔ wu vɔrɔ kpang, wu gàa ɓeezung keɓe Laa, wu a wu suru bii ɓɔɔ waa nyaa kpang ɓɛɛ. Vuu shi kpang ɓɔɔ nyɔ zang vɔrɔ katɔ kagn, n kɔɔ nɛɛ zang wu gàa Laa ka ruu ɓiɓɛ kɔ kpang.
62005017	Vuu ɓɔɔ zang palɛ ɓɔɔ daa bii kpang, zang ɓaa wukɔ nɛɛ vuu shi kpang. Vuu shi kpang ɓɔɔ kagn nyɔ zang vɔrɔ kpang.
62005018	Ruu zì tɔ nɛɛ, zang ɓɔɔ Laa yirɛ, huu shoo ɓi nɛɛ vuu shi kpang palɛnang kpang. Ka ruu ɓɔɔ, Jaa Laa yiti wu katɔ ɓɛɛ. Sheetang p'alɛ̀ wu vuu ɓɔɔ ɓi kpang.
62005019	Ruu zi tɔ, ruu ɓuru wujɛ Laa. Zang ɓɔɔ dñ̀ng Laa kpang, ri ɓarɛ ka naa Sheetang.
62005020	Ruu zi tɔ nɛɛ, Jaa Laa arɛ tùsù ruu gbalang ɓɔɔ ruu zi Laa ɓɔɔ wukɔ nizang ɓɛɛ. Ruu ɓuru ɓɔɔ Laa keɓe kɔ, ka ruu ɓɔɔ, ruu ɓuru ɓɔɔ Jaa ɓiɓɛ Yeesɔ Kirisi ɓɛɛ. Yeesɔ Kirisi keɓe wukɔ Laa nizang, wukɔ ti suru bii ɓɔɔ waa nyaa kpang ɓɛɛ.
62005021	Wujɛ mɛɛ, nɔɔ bang vaka kpang. Nɔɔ ti daa nɔng ɓiɓɛ kpang.
63001001	Jaa soro ɓɔɔ Laa zõ̀ng katɔ ɓɛɛ, nɛɛ wujɛ ɓaaɓɛ ɓɔɔ n kasɛ ruu manɛ katɔ dɔli ɓɛɛ. Nkɔ zang bang, nkɔ bè'e nɔɔ labeenang keɓe. Wu nkɔ kasɛ ruu manɛ gbete kpang, zang ɓɔɔ ri zi ruu nizang katɔ, ri kasɛ nɔɔ doo katɔ kɔ.
63001002	Ka ruu ruu nizang ɓɔɔ ka yeti ɓuru, ɓɔɔ ti nwàng kaa nɛɛ ruu gbinggbing ɓɛɛ.
63001003	Daa Kpanti Laa nɛɛ Yeesɔ Kirisi jaa Daa, r'i pàlɛ̀ ruu tɔ̃ɔ jong. Gn ɓuru wu kɔng ri katɔ, ri ti a ruu nwannang tɔ̃ɔ, naa ɓɔɔ ruu dũng ruu ɓiɓɛ ɓɔɔ nizang, a ruu ti kasɛ ruu zɔɔ katɔ ɓɛɛ.
63001004	Ɓɔɔ n zi wujɛ ɓaaɓɛ ɓɔɔgn, ri dũng ruu ɓɔɔ nizang, naa ɓɔɔ Daa ɓuru dang ruu nyaa, n tãa tìnang dɔli.
63001005	N gaa mɔɔ katɔ jaa soro, n bè'e mɔɔ wu nyaa shɔɔ kpang, ɓi doo ɓɔɔ gbaala ɓɔɔ ruu tãa ka diki ɓɔɔ ruu gaayu ruu Laa tanang ɓɛɛ. Laa kɔɔyi tɔɔ, ruu kasɛ ruu zɔɔ katɔ.
63001006	Naa ruu dñ̀ng nyaa ɓɔɔ Laa dangnɛ sasak, zang zi ka wukɔ nɛɛ ruu kasɛ Laa katɔ. Nyaa ɓɔɔ Laa dangnɛ, ɓɔɔ ruu tãa tìng shɔɔnang kɔɔyi tɔɔ, ruu kasɛ ruu zɔɔ katɔ.
63001007	Zang ɓɔɔ ri nwaarɛ zang, ri baa koolaa tɔ dɔli. Ri kɔɔrɔ zang nɛɛ Yeesɔ ɓɔɔ a ka koo keɓe, tuu ɓi bii shɔnzang kpang. Zang ɓɔɔ kɔɔrɔ zang naa weɓe, wukɔ zang ɓɔɔ nwaarɛ zang ɓɛɛ, wukɔ ti zang ɓɔɔ shing jìng nɛɛ Yeesɔ kpang ɓɛɛ.
63001008	Nɔɔ gãng jìng kagn, nɔɔ nɛ̀'ɛ loo vuu ɓɔɔ nɔɔ p'al'ɛ shoonang ka ruu ɓiɓɛ ɓɛɛ. Laa wu naa a nɔɔ vuu ɓɔɔ wu shing nɔɔ katɔ nyaa kiiri.
63001009	Zang ɓɔɔ dñ̀ng vuu ɓɔɔ Yeesɔ tusu kpang, palɛ ɓi naa ɓɔɔ wu kasɛ ɓɛɛ, Laa ɓi kagn yeti ɓiɓɛ kpang. Zang ɓɔɔ dũng vuu ɓɔɔ Yeesɔ tusu, Laa kagn yeti ɓiɓɛ nɛɛ Jaa piti.
63001010	Zang piti ɓɔɔ nɛɛ alɛ ka bii manɛ, nɛɛ tusu nɔɔ wu vuu ɓɔɔ Yeesɔ tusu ɓɛɛ kpang, n'ɔɔ ta wu ka gãa manɛ kpang. N'ɔɔ ti jee wu nyaa kpang tingkiring.
63001011	Ka ruu ɓɔɔ, zang ɓɔɔ nɛɛ jeere wu nyaa, kasɛ vuu shi kpang ɓɔɔ zang kaɓa palɛ ɓi doo katɔ kɔ ɓɛɛ.
63001012	Vuu ɓɔɔ n bè'e nɔɔ dɔli, n bèe nɔɔ takpang, ka ruu ɓɔɔ, n kasɛ n tɔɔ n naa leng nɔɔ katɔ ɓɛɛ. N naa kɔɔ nɔɔ kaa nɛɛ nyaa mɛɛ, tɔ̀ɔ ruu tãa nɔɔ tìnang kaa nɛɛ zɔɔ tɔ̃ɔ tɔ̃ɔ.
63001013	Wujɛ jaa naaɓɛ ɓɔɔ Laa zɔ̃ng ri katɔ, ri jee mɔɔ nyaa.
64001001	Masang Gaayu, ɓɔɔ n kasɛ ruu ɓaaɓɛ katɔ nizang ɓɛɛ, nkɔ zang bang, n bè'e mɔɔ labeenang keɓe.
64001002	Masang ɓɔɔ n kasɛ mɔɔ katɔ dɔli ɓɛɛ, n gaa Laa nɛɛ, mɔɔ nwang waasɛ̃. Bii ɓaaɓɛ wu nwang tɔ̃ɔ, ka ruu ɓɔɔ, n zi tɔ, mɔɔ nwang ɓaa tɔ̃ɔ nɛɛ Kpanti Laa ɓɛɛ.
64001003	N tãa tìnang dɔli, ka ruu ɓɔɔ, zang Laa ɓɔɔ ri arɛ, ri naa kɔɔ m naa ɓɔɔ mɔɔ yiti ruu Laa nɛɛ yeti gbete, a mɔɔ ti palɛ vuu naa ɓɔɔ ruu Laa kɔɔ ɓɛɛ.
64001004	Tìnang ɓɔɔ n tã̀'a kagn ɓɔɔ ɓa ɓɔɔ zang naa kɔɔ m nɛɛ, wujɛ mɛɛ dũng ruu ɓɔɔ nizang kagn, kpang.
64001005	Masang ɓɔɔ n kasɛ mɔɔ katɔ dɔli ɓɛɛ, vuu kɔ mɔɔ p'alɛ̀ ɓaazung ɓɔɔ ri dũng Laa, ɓɔɔ mɔɔ zi ri nung katɔ, nɛɛ ɓɔɔ mɔɔ zi ri nung kpang, mɔɔ p'alɛ̀ vuu ɓɔɔ Laa kasɛ ɓɛɛ kɔ.
64001006	Zang ɓɔɔ kagn teteng zang ɓɔɔ mɔɔ yì ri naa ka bii kaɓa, ri arɛ, ri naa kɔɔ zang ɓɔɔ ri dũng Laa ka nihn, naa ɓɔɔ mɔɔ kasɛ ruu ɓarɛ ɓɛɛ. P'al'ɛ nɔngkɔ, a ri vuu ɓɔɔ ri yiti naa zanti ɓɔɔ ri daa ɓɛɛ nɔngkɔ, ka ruu ɓɔɔ, ri zang nyaa shoonang Laa ɓɛɛ.
64001007	Ri nwang zanti ka ruu shoonang Yeesɔ palɛnang. Ri ta vuu ɓɔɔ kagn ka naa zang ɓɔɔ ri dñ̀ng Laa kpang ɓɛɛ kpang.
64001008	Ka ruu nɔngkɔ, ɓɔɔ ruu zang Laa, ruu yi nɔɔ zang ɓɔɔ ri palɛ shoonang tɔ̃ɔ naa weɓe, naa ka bii ning. Tɔ̀ɔ, ruu nwang kaa gbete nɛɛ ri ka shoonang ruu ɓɔɔ nizang palɛnang.
64001009	N bèe nɔɔ ɓɔɔ nɔɔ dũng Laa labeenang ɓɔɔ kagn, a Diyotirifi ɓɔɔ tuu yuu ɓiɓɛ nɛɛ wukɔ bang, kasɛ nɛɛ wu ɓaa shoo ka yee ɓɔɔ n bèe nɔɔ kpang.
64001010	Ka ruu nɔngkɔ, n nɛɛ a tɔ, n naa nwangsɛ vuu ɓɔɔ wu p'al'ɛ ɓɛɛ ditɔ. Vuu shi kpang ɓɔɔ wu kɔ̀ɔr'ɔ ka yuu ɓuru, nɛɛ sè'e ɓɔɔ suuru ka yuu ɓuru ɓɛɛ. Ti palɛ vuu shi kpang ɓɔɔ ɓa weɓe katɔ kagn tɔkn. Naa zang ɓɔɔ ri dũng Laa arɛ, tà ri kpang. Ti zãa zang ɓɔɔ ri kasɛ zang kaɓa tanang ɓɛɛ katɔ. Wu ti nw'angs'ɛ zang ɓɔɔ ta zang zanti kaɓa nɛɛ teteng zang ɓɔɔ ri dũng Laa ɓɛɛ.
64001011	Masang ɓɔɔ n kasɛ mɔɔ dɔli ɓɛɛ, m'ɔɔ màsɛ̀ zang ɓɔɔ ri palɛ vuu shi kpang, kpang. Màsɛ̀ zang ɓɔɔ ri p'alɛ̀ vuu tɔ̃ɔ ɓɛɛ, zang ɓɔɔ palɛ vuu tɔ̃ɔ wukɔ zang Laa. Zang ɓɔɔ p'alɛ̀ vuu shi kpang, zi Laa nung ɓi gn kpang.
64001012	Zang piti ri kɔɔ ruu tɔ̃ɔ ka yuu Dimitiriyu. Vuu ɓɔɔ Dimitiriyu p'alɛ̀, wukɔ tusu zang nɛɛ wu zang tɔ̃ɔ nizang. Ruu ti kɔɔ ruu tɔ̃ɔ ɓiɓɛ doo nɔngkɔ. Mɔɔ ti zi tɔ, nɛɛ n suu sè'e kpang.
64001013	Vuu ɓɔɔ n tɔ̀ɔ, n bè'e mɔɔ dɔli, n bèe mɔɔ takpang,
64001014	ka ruu ɓɔɔ n kasɛ anang katɔ bii manɛ pati ɓɛɛ. Tɔ̀ɔ, ruu naa kɔɔ zɔɔ kaa nɛɛ nyaa.
64001015	Laa wu a nɔɔ nwannang tɔ̃ɔ katɔ. Rɛɛ masang ɓuru ɓɔɔ ri ka nihn, ri jee mɔɔ nyaa. Jèe m rɛɛ masang ɓuru ɓɔɔ ri nɛɛ mɔɔ nyaa jong gbete gbete.
65001001	Labeenang keɓe nɛɛ bii mɛɛ Yahuza, zang shoonang Yeesɔ Kirisi, ɓɔɔ ti jaanaa Yakubu ɓɛɛ. N bè'e zang ɓɔɔ Laa ɓaa ri nyaa ɓɛɛ. Ɓɔɔ Laa ɓɔɔ wukɔ Daa, kasɛ ri katɔ, a Yeesɔ Kirisi ti gãng jìng ka ri ɓɛɛ.
65001002	N gaa Laa, gn manɛ wu kɔng wu, wu ti shingnɛ yeti manɛ wu valɛ katɔ, wu ti kasɛ ruu manɛ, gbãnggbãng.
65001003	Masang, ɓɔɔ n kasɛ nɔɔ dɔli ɓɛɛ, bɛɛ n wà'a doo diki ɓɔɔ n bè'e nɔɔ labeenang ka ruu yuu ɓuru ɓɔɔ Yeesɔ ta ɓɛɛ. A vuu ɓɔɔ shing m kãntang keɓe n bè'e nɔɔ labeenang, n kasɛ n kɔɔ nɔɔ nɛɛ nɔɔ shii nɛɛ bang, ka ruu danggn shinnang kɔ Laa a zang ɓiɓɛ tɔ dɔ̃ɔ gbete ɓee.
65001004	Zang ɓɔɔ ri dñ̀ng Laa kpang, ɓɔɔ kagn ri hãa tɔ ka teteng manɛ nɛɛ nwiiri, ruu zi kpang. Zang ɓɔɔ ri kɔ̃sɔ ruu tɔ̃ɔ ɓɔɔ Laa ɓuru pàl'ɛ zang, nwang ri ɓarɛ kaa naa zang yaa ri gbalang dũndũng palɛnang, a ri bɛ̃ɛ Yeesɔ Kirisi ɓɔɔ wukɔ gbete, Kpanti nɛɛ dabang ɓuru ɓɛɛ. Labeenang Laa kɔɔ ruu ɓi tɔ ka yuu ruu kɔ zang dɔ̀ng ri ɓee.
65001005	Ruu kɔ n tɔɔ n kɔɔ nɔɔ ɓee, nɔɔ zi tɔ. N tɔɔ n kpaa nɔɔ m danggn kaa naa ɓɔɔ Laa ta yuu zang Isirela nɛɛ tipi Masar ɓɛɛ, a nɛɛ knti naa ningsi zang ɓɔɔ ka teteng ɓarɛ ɓɔɔ ri shing danggn ka bii ɓiɓɛ kpang ɓɛɛ.
65001006	Danggn wu ning nɔɔ kpang. Zang nyaa shoonang Laa ɓɔɔ ri ka lapa, ɓɔɔ ri nw'ang ka nɔng ɓɔɔ Laa a ri naa kagn ɓɛɛ kpang, ri y'aa nɔng nwannang ɓarɛ ɓɛɛ. Zang mã ri doo nɛɛ saka ka nɔng ɓɔɔ tɔ̀ɔ kɔngkɔng ka tipi dii, ka nɔng ɓɔɔ Laa shing ri, gã diki bang kaɓa ɓɔɔ wu naa dɔng ri ruu kagn ɓɛɛ.
65001007	Danggn gari Sɔɔdɔm nɛɛ Gomora nɛɛ rɛɛ gari ɓɔɔ ri naabm ɓɛɛ, wu ning nɔɔ kpang. Ri p'al'ɛ dũndũng ka zɔ̃ngzɔ̃ng. Laa dang ri jìng, ningsi ri nɛɛ waa ɓɔɔ ning ɓi kpang dondong ɓɛɛ, tɔ̀ɔ zang piti ri zi kaa gn.
65001008	Zang kɔ n rang yee ka yuu ɓarɛ ɓee, doo nɔngkɔ. Ri rɔ̃kɔ rɔ̃kɔnang ɓɔɔ shing ri, ri pàl'ɛ bii ɓarɛ vuu shi kpang. Ri t'a nyaa ɓɔɔ Laa dang ɓɛɛ, a ri ti dãlɛ zang nyaa shoonang Laa ɓɔɔ ri ka lapa ɓɛɛ.
65001009	Naa doo Maakel ɓɔɔ wukɔ kpanti zang nyaa shoonang Laa ɓɔɔ ri ka lapa ɓɛɛ, ka ɓɔɔ ri laa zɔɔ nyaa nɛɛ Sheetang ka yuu vɔrɔ Musa, dãa Sheetang kpang. Kɔɔ wu katɔ waati nɛɛ “Laa wu dang mɔɔ jìng.”
65001010	A zang keɓe ri dãlɛ vuu piti ɓɔɔ ri zi dìiri ɓiɓɛ kpang ɓɛɛ. Vuu ɓɔɔ kagn ri zi katɔ, a ri zi kaa tɔ̀'ɔ ka rɛ̃rɛnang ɓɔɔ ri rɛ̃rɛ ka yuu ɓiɓɛ kpang, ri tãa ɓarɛ nɛɛ bii naa ɓɔɔ yɔpɔ jìngti ɓɔɔ rang yee ɓi kpang tãa ɓɛɛ. Ti vuu keɓe kɔ ningsi ri.
65001011	Jìng dannang kagn yuu ɓarɛ. Ri sɔ̀ɔ gbalang Kayinu. Ka ruu saka ɓɔɔ ri kasɛ ɓɛɛ, ri p'al'ɛ vuu shi kpang ɓɔɔ Balamu p'al'ɛ ɓɛɛ tɔ. Ri taarɛ yuu naa Koora, a zang ti ningsi ri naa ɓɔɔ zang nyɔ wu vɔrɔ ɓɛɛ.
65001012	Ri nwàng ɓarɛ naa vuu rìiti, ka teteng manɛ ka nɔng ɓɔɔ nɔɔ shaa vuu shaanang ɓɔɔ nɔɔ tusu zɔɔ nɛɛ nɔɔ kasɛ zɔɔ katɔ ɓɛɛ. Ri lasɛ nɔɔ nɔng nɛɛ vuu ɓɔɔ ri palɛ yusɛ̃ɛ tuu ri kpang ɓɛɛ. Ri gãng jìng ɓarɛ ka yuu ɓarɛ kɔ shɛ̃ɛning. Ri ɓarɛ naa sãmbong ɓɔɔ mii kagn kpang, jasung rãayi ɓɛɛ. Ri ɓarɛ naa laa ɓɔɔ ra jaa kpang, naa doo nɛɛ guusi ɓɛɛ. Ri nwàng naa laa ɓɔɔ zang ru katɔ nɛɛ dìiri, a vɔ dɔ̃ɔ gbete ɓɛɛ.
65001013	Ri nwàng ɓarɛ naa mii waapo ɓɔɔ rãa dɔli, a vuu shi kpang ɓɔɔ ri palɛ tusu bii ɓi kaa naa puru ɓɔɔ pu ka yuu mii waapo ɓɛɛ. Ri nwàng ɓarɛ naa sang ɓɔɔ jìli ka lapa ɓɛɛ. Laa shìng ri nɔng tɔ dondong, ka nɔng ɓɔɔ tɔ̀ɔ katɔ kɔngkɔng ɓɛɛ.
65001014	Enɔk, zɔ̃ng Adamu ɓɔɔ daa kaa manziti ɓɛɛ, kɔ kɔɔ ruu keɓe ka yuu ɓarɛ tɔɔ, “Nɔɔ zirɛ, Kpanti Laa naa a ditɔ nɛɛ zang nyaa shoonang ɓiɓɛ ɓɔɔ ri ka lapa ɓɛɛ labang gaagaa.
65001015	Wu naa jɛ̃ɛ zang nandon ruu, wu dɔng zang ɓɔɔ ri palɛ vuu shi kpang, ɓɔɔ ri dũng Laa kpang ɓɛɛ ruu, ka ruu vuu shi kpang ɓɔɔ ri palɛ ka gbalang ɓarɛ ɓɛɛ. A ɓɔɔ ti ka vuu shi kpang ɓɔɔ zang ɓɔɔ ri dñ̀ng Laa kpang keɓe ri kɔɔrɔ ka yuu Laa ɓɛɛ.”
65001016	Zang keɓe ri gɔ̃ɔrɔ ɓarɛ yee diki diki, a ri kɔɔyi nɛɛ zang ɓɔɔ kɔ, wu palɛ vuu. Ri dũng ɓarɛ vuu shi kpang ɓɔɔ yeti ɓarɛ kasɛ ɓɛɛ. Ri rangkɛ yee bang bang ka yuu ɓarɛ, ri nyɔ zang nɛɛ nyaa nɛɛ tɔ̀ɔ, ri walɛ vuu.
65001017	Rɛɛ masang, danggn vuu ɓɔɔ zang nyaa shoonang Yeesɔ Kirisi ri kɔɔ nɔɔ ka tìng, wu ning nɔɔ kpang.
65001018	Ri kɔɔ nɔɔ nɛɛ, “Diki ɓɔɔ koo waa nyaa kagn nɛɛ a tɔ, zang ri naa nwang nyaa, ri naa kpaa nɔɔ, ri naa dũng ɓarɛ vuu shi kpang ɓɔɔ yeti ɓarɛ ɓɔɔ zi Laa kpang kasɛ ɓɛɛ.”
65001019	Wee zang ɓɔɔ ri shing nɔɔ, nɔɔ basɛ zɔɔ kɔ, ɓɔɔ ri dũng ɓarɛ vuu ɓɔɔ ri tãa nɛɛ bii ɓɛɛ, a Suru Laa ɓi kaa tɔ̀'ɔ bii ɓarɛ kpang.
65001020	Rɛɛ masang ɓɔɔ manɛ, nɔɔ p'al'ɛ vuu ɓɔɔ shingnɛ nɔɔ daa manɛ nɛɛ tìng kɔ jong ka danggn kɔ nɔɔ shing ka bii Laa ɓee. Suru Laa wu a nɔɔ naa, nɔɔ gaa Laa.
65001021	Nɔɔ yiti yuu manɛ ka kasɛnang ɓɔɔ Laa kasɛ nɔɔ ɓɛɛ, ka ɓɔɔ nɔɔ gã Kpanti ɓuru Yeesɔ Kirisi wu pàlɛ̀ ruu tɔ̃ɔ, wu a ruu suru bii ɓɔɔ waa nyaa kpang ɓɛɛ.
65001022	Zang ɓɔɔ rɛ̃rɛnang ɓarɛ nɛɛ vãarɛ ditɔ, gn ɓarɛ wu kɔng nɔɔ katɔ.
65001023	Nɔɔ zɔ̃ng ri nɛɛ yeti waa, nɔɔ ta yuu ɓarɛ. Gn zang ɓɔɔ wu kɔng nɔɔ katɔ, nɔɔ ɓakɛ nɛɛ vɔrɔ kaanang ning. Naa doo fɔ̃ɔrɔ ɓarɛ ɓɔɔ ri palɛ vuu shi kpang ɓɔɔ bii ɓarɛ kasɛ ɓɛɛ nɛɛ mani, nɔɔ bɛ̃ɛ katɔ.
65001024	Zang wu a Laa bannang. Laa ɓɔɔ zunung ɓɔɔ wu yiti nɔɔ, nɔɔ yaa gbalang ɓiɓɛ kpang ɓɛɛ. Wu atɛ nɔɔ ka tìng ɓiɓɛ, shi kpang kagn ka bii manɛ kpang, a nɔɔ ti tãa tìnang ɓɛɛ.
65001025	Laa ɓɔɔ ɓa zang piti, wukɔ ti gbete, wukɔ t'a yuu ɓuru nɛɛ bii Kpanti ɓuru Yeesɔ Kirisi ɓɛɛ. Bannang nɛɛ naa vuu palɛnang ɓi ɓɔɔ ɓiɓɛ doo ka saa ɓɔɔ tɛɛrɛ tɔ ɓɛɛ, nɛɛ kãntang keɓe, ti nwang ɓɔɔ ɓiɓɛ gbinggbing. Nɔngkɔ.
66001001	Wee vuu ɓɔɔ Yeesɔ Kirisi nwangsɛ zang, ɓɔɔ Laa a wu nɛɛ wu tusu zang ɓɔɔ ri pàl'ɛ Laa shoonang nɛɛ tɔ̀ɔ, ri zi vuu ɓɔɔ naa palɛ diki bee takpang ɓɛɛ. A Yeesɔ shong zang nyaa shoonang Laa ɓɔɔ ka lapa ɓɛɛ, ka bii zang shoonang ɓiɓɛ Yɔhana nɛɛ tɔ̀ɔ wu tusu wu rɛɛ vuu keɓe.
66001002	Yɔhana ɓɔɔ kɔɔ zang vuu piti ɓɔɔ wu zili ɓɛɛ. Wukɔ b'ee vuu ɓɔɔ Laa kɔɔ ɓɛɛ, ɓɔɔ Yeesɔ Kirisi nwangsɛ wu ɓɛɛ.
66001003	Tìnang tãanang ɓi ɓɔɔ zang ɓɔɔ gã ruu kɔ Laa nw'angsɛ̀ ɓee. Tìnang tãanang ɓi ti ɓɔɔ zang piti, ɓɔɔ ri tã̀a ruu keɓe, a ri dũng vuu ɓɔɔ zang bee kagn ɓɛɛ. Ka ruu ɓɔɔ, laa ɓɔɔ vuu keɓe naa palɛ a naabm tɔ ɓɛɛ.
66001004	Labeenang keɓe nɛɛ bii mɛɛ, nkɔ Yɔhana n bè'e nɔɔ zang Laa ɓɔɔ nɔɔ ka rɛɛ Gãa Laa manziti ɓɔɔ ka tipi Asiya ɓɛɛ. Laa wu palɛ nɔɔ tɔ̃ɔ, wu shingnɛ yeti manɛ wu valɛ katɔ. Laa ɓɔɔ ɓi ningkãari kãntang keɓe, ɓɔɔ bɛɛ ɓi ningkãari, ka ɓɔɔ bɛɛ zang mãa koo gn kpang, ɓɔɔ ti naa gbãayu ditɔ ka koo keɓe ɓɛɛ. Rɛɛ suru Laa man ziti ɓɔɔ ri shiiri ka tìng ɓiɓɛ, ka ɓɔɔ wu nwang ka yuu laa kpanti ɓiɓɛ ɓɛɛ. Ri palɛ nɔɔ tɔ̃ɔ jong, ri ti shingnɛ yeti manɛ wu valɛ katɔ.
66001005	Yeesɔ Kirisi ɓɔɔ kɔɔ ɓi ruu ɓɔɔ nizang diki diki ɓɛɛ, ɓɔɔ Laa wisi wukɔ paa shɔɔnang nɛɛ sàa, a wukɔ ti nwang kpanti ka yuu rɛɛ kpanti ɓɔɔ ka koo keɓe, wu palɛ nɔɔ tɔ̃ɔ jong, wu ti shingnɛ yeti manɛ wu valɛ katɔ. Yeesɔ ɓɔɔ kasɛ ruu katɔ, a vɔ ka ruu ɓuru nɛɛ, tɔ̀ɔ, zìi ɓiɓɛ wu ta ruu kaa nɛɛ naa vuu shi kpang ɓɔɔ ruu palɛ ɓɛɛ.
66001006	A shing ruu, ruu nwang zang ɓɔɔ ri dɔɔrɔ vuu ka Gãa Laa, ɓɔɔ Laa kɔ ɓi kpanti ɓuru ɓɛɛ, a Laa ti daa ɓiɓɛ ɓɛɛ. Bannang nɛɛ kpanti roonang wu nwang ɓɔɔ ɓiɓɛ dondong. Nɔngkɔ.
66001007	Nɔɔ zirɛ, n'aa a ka yeti sãmbong, zang piti ri naa zi wu jìng ka bii. Zang ɓɔɔ ri shu wu nɛɛ shalang, ri ti naa zi wu jong. Zang tipi koolaa keɓe nandon, ri naa kaa ka ruu ɓiɓɛ. Vuu keɓe naa nwang ditɔ nɔngkɔ nizang. Nɔngkɔ.
66001008	Kpanti Laa kɔɔyi tɔɔ, “Nkɔ ka tìng shɔɔnang, nkɔ ti waa nyaa knti.” N nwàng ningkãari kãntang keɓe, n ti nwang ningkãari bɛɛ zang mãa koo gn kpang, n ti naa a ditɔ ka koo tɔkn. Nkɔ kpanti ka yuu vuu piti.
66001009	Nkɔ Yɔhana manzung manɛ, ɓɔɔ ruu ɓakɛ zɔɔ tɔ nɛɛ Yeesɔ ɓɛɛ. Ruu mã danggn nɛɛ zɔɔ ka jìng ɓɔɔ ruu dangnɛ, ka ruu ɓɔɔ, Yeesɔ kpanti ɓuru ɓɛɛ. Zang shing m ka tipi ɓɔɔ mii kiiri wu nyaa ka teteng, ɓɔɔ zang ɓaa nɛɛ Patimu ɓɛɛ, ka ruu ɓɔɔ, n kɔɔ zang ruu Laa ɓɔɔ Yeesɔ kasɛ tɔ, nɛɛ ɓi nizang ɓɛɛ.
66001010	Ka nɔng kaɓa, ka lee Lahadi Suru Laa a ka bii mɛɛ, a n nwang kaa naa n rɔ̃kɔ katɔ. N tãa yee zang mɛɛ nyaa ka knti mɛɛ nabm naa gboo.
66001011	Kɔ̀'ɔ m nɛɛ, “Tuu labeenang mɔɔ bee vuu kɔ mɔɔ zili ɓee, m'ɔɔ shòng zang ɓɔɔ ri dũng Laa ka Gãa Laa manziti kaɓa. Gãa Laa ɓɔɔ ri ka gari Afisa nɛɛ gari Simina nɛɛ gari Pagamu, nɛɛ gari Tayatira nɛɛ gari Sadisu, nɛɛ ɓɔɔ gari Filadifiya a ɓɔɔ gari Lawodikiya ɓɛɛ.”
66001012	A n raa jìng, n tɔɔ, n zi zang ɓɔɔ rang m yee ɓɛɛ. Ɓɔɔ n raa jìng, n zi vuu ɓɔɔ zang shìli waa zà'ang sɔɔ ka yuu ɓiɓɛ ɓɛɛ manziti.
66001013	Ka teteng rɛɛ vuu ɓɔɔ zang shìli waa zà'ang sɔɔ kagn kaɓa, n zi vuu shii ka nɔng nwang shɔnzang. Hãa fɔ̃ɔrɔ beebang, à wu ka jìng doo, a mã vuu ɓɔɔ zang ti nɛɛ zinariya ka danggn.
66001014	Suuyuu ɓiɓɛ nɛɛ yuu ɓiɓɛ puru shãashãa naa ruutu, puru shãashãa naa zũng mii takong ɓɔɔ zang ɓaa nɛɛ sino ɓɛɛ. Jìng ɓiɓɛ yakɛ nɔng naa nyɛlɛ waa.
66001015	Doo ɓiɓɛ kɔlɔ naa saka ɓɔɔ zang ɓaa nɛɛ tagula, ɓɔɔ zang mɔlɔ bii ɓiɓɛ nɛɛ waa ɓɛɛ, a yee ɓiɓɛ naa mii zɛ̃ɛ ka rang kɔpɔ.
66001016	Yiti sang manziti ka nakn ɓiɓɛ. Yere bang ɓɔɔ nyaa ziti nw'ang nɛɛ nyaa ɓiɓɛ. Waa nyaa tìng ɓiɓɛ, yakɛ naa laa yakɛ nɔng, bɛɛ kaa dãngdãng yuu.
66001017	Ɓɔɔ n zi wu, n watɛ ka tìng ɓiɓɛ naa zang ɓɔɔ vɔ katɔ ɓɛɛ. A arɛ shing nakn ɓiɓɛ ka bii mɛɛ, a kɔɔ m nɛɛ “Mɔɔ kaa vɔrɔ kpang, Nkɔ zang tìng shɔɔnang, nkɔ ti gɔɔ zang nyaa.
66001018	Nkɔ ti zang ɓɔɔ ningkãari ɓɛɛ. Bɛɛ n vɔ katɔ, a kãntang keɓe, n kaa ningkãari dondong. Saka ɓɔɔ zang puu nyaa gãa zang ɓɔɔ daa nɔng vɔrɔ nɛɛ ɓɔɔ koo rɛɛ suru, ka naa mɛɛ kɔ.
66001019	Ka ruu nɔngkɔ, b'ee vuu ɓɔɔ mɔɔ zili ɓɛɛ ta, vuu ɓɔɔ palɛ kãntang keɓe, nɛɛ vuu ɓɔɔ naa palɛ nɛɛ knti ɓɛɛ.
66001020	Zirɛ, rɛɛ sang manziti kɔ n yiti ka naa ɓee, nɛɛ rɛɛ vuu manziti ɓɔɔ zang shìli waa zà'ang sɔɔ kagn, ɓɔɔ zang palɛ ri nɛɛ zinariya ɓɛɛ. N kaa ɓi n nwangsɛ mɔɔ dìiri rɛɛ vuu keɓe. Rɛɛ sang manziti keɓe, ɓi rɛɛ zang nyaa shoonang Laa, ɓɔɔ ri ka lapa, ɓɔɔ ri gãng jìng, ka rɛɛ Gãa Laa manziti kaɓa ɓɛɛ. Vuu manziti ɓɔɔ zang shìli waa zà'ang sɔɔ kagn kaɓa, ɓi kaa rɛɛ Gãa Laa bì'i nɛɛ yuu ɓarɛ.
66002001	“A zang ɓɔɔ n zi wu kaɓa, kɔɔ m nɛɛ, “Bèe zang nyaa shoonang Laa ɓɔɔ ka lapa ɓɔɔ gãng jìng ka zang Laa ɓɔɔ ri ka gari Afisa ruu keɓe. Mɔɔ kɔɔ wu nɛɛ, “Wee ruu ɓɔɔ nwang nɛɛ nyaa zang ɓɔɔ yiti sang manziti ka nakn ɓiɓɛ ɓɛɛ, ɓɔɔ rakɛ ka teteng rɛɛ vuu manziti ɓɔɔ zang palɛ nɛɛ zinariya zang shìli waa zà'ang sɔɔ kagn ɓɛɛ.
66002002	N zi shoonang ɓɔɔ nɔɔ p'alɛ̀ ɓɛɛ tɔ, naa ɓɔɔ nɔɔ palɛ shoonang nɛɛ kaka manɛ, a nɔɔ ti mã danggn ɓɛɛ. N ti zi naa ɓɔɔ nɔɔ kasɛ kpang nɛɛ zang ɓɔɔ ri palɛ vuu shi kpang, ri nwàng ka teteng manɛ kpang tɔ. Nɔɔ ti gãsɛ rɛɛ zang ɓɔɔ ri suu sè'e ri tuu yuu ɓarɛ naa ri zang shoonang Yeesɔ tɔ, a nɔɔ ti ìiyi, ri suu ɓarɛ sè'e waati.
66002003	N zi tɔ nɔɔ mã danggn tɔ, nɔɔ dang jìng tɔ dɔli, ka ruu nung mɛɛ, a nɔɔ ti yaa gn naa kpang.
66002004	A vuu shi kpang ɓɔɔ nɔɔ p'alɛ̀ keɓe, nɔɔ kasɛ m tɔ̀'ɔ naa ɓɔɔ nɔɔ kasɛ m tìng shɔɔnang ɓɛɛ kpang.
66002005	Ka ruu nɔngkɔ, nɔɔ kpaa danggn zɔ̃ng nwannang ɓɔɔ nɔɔ nwang ka tìng ɓɛɛ ta, nɔɔ kɔ̃sɔ yeti, nɔɔ gaayu vuu ɓɔɔ nɔɔ p'al'ɛ ka tìng ɓɛɛ palɛnang tɔkn. Naa nɔɔ kɔ̃sɔ yeti nɔɔ yaa vuu shi kpang ɓɔɔ nɔɔ palɛ keɓe kpang, n a ditɔ ka bii manɛ. N naa tuu vuu ɓɔɔ nɔɔ shìli waa zà'ang sɔɔ manɛ kagn ɓɛɛ, n daa nɛɛ mani.
66002006	A vuu kagn gbete ɓɔɔ n dɔɔ nɔɔ ka yuu ɓiɓɛ ɓɛɛ, nɔɔ bɛ̃ɛ rɛɛ vuu shi kpang ɓɔɔ rɛɛ zang ɓɔɔ zang ɓaa ri nɛɛ zang Nikola ri palɛ ɓɛɛ katɔ, naa ɓɔɔ n bɛ̃ɛ doo katɔ kɔ ɓɛɛ.
66002007	“Zang ɓɔɔ shoo ɓiɓɛ nɛɛ kagn, wu ɓaayi wu tãa vuu kɔ Suru Laa kɔɔ rɛɛ zang ɓɔɔ ri dũng Laa ɓɛɛ. Zang ɓɔɔ nɛɛ mã danggn nɛɛ ɓa vuu gãsɛnang yuu, n naa yaa wukɔ, wu shaa jìng laa ɓɔɔ ra ka laa ɓɔɔ a zang suru bii ɓɔɔ waa nyaa kpang, ɓɔɔ ta ka yeti jaa ɓɔɔ Laa shìli ɓɛɛ.
66002008	“A kɔɔ m tɔkn nɛɛ, “Bèe zang nyaa shoonang Laa ɓɔɔ ka lapa ɓɔɔ gãng jìng ka zang Laa ɓɔɔ ri ka gari Simina ruu keɓe, mɔɔ kɔɔ wu nɛɛ, “Wee ruu ɓɔɔ nwang nɛɛ nyaa zang ɓɔɔ wukɔ ka tìng shɔɔnang wukɔ ti waa nyaa knti ɓɛɛ, ɓɔɔ vɔrɛ, a yupaa tɔkn ningkãari ɓɛɛ.
66002009	N zi jìng ɓɔɔ nɔɔ dang ɓɛɛ tɔ. N ti zi tɔ, nɔɔ vuu ka naa kpang. A nizang nɔɔ wu vuu ka naa kpang, kpang, nɔɔ manɛ wujɛ ying. N ti zi naa ɓɔɔ zang kaɓa ɓɔɔ ri suu sè'e, ri tuu yuu ɓarɛ naa ri zang Yahudawa, ri rangkɛ ruu shi kpang ka yuu manɛ tɔ. Ri ɓarɛ zang ɓɔɔ ri dũng Sheetang ɓɛɛ.
66002010	N'ɔɔ kaa vɔrɔ jìng dannang ɓɔɔ yaa kaa tɔkɔlɔng nɔɔ dǎng kaa tɔ kaɓa kpang. Nɔɔ ɓaa shoo, Sheetang naa gãsɛ nɔɔ ditɔ, naa shingnɛ zang wu mã zang ɓɔɔ ka teteng manɛ ka sãa. Zang naa dang nɔɔ jìng diki kopi kɔ nwani. N'ɔɔ yaa danggn ɓɔɔ nɔɔ shing ka bii mɛɛ kpang, naa zang nyɔ nɔɔ doo vɔrɔ ɓɛɛ. Tɔ̀ɔ, n a nɔɔ suru bii ɓɔɔ waa nyaa kpang, n'ɔɔ walɛ bannang kati.
66002011	Zang ɓɔɔ shoo ɓiɓɛ nɛɛ kagn wu ɓaayi wu tãa vuu ɓɔɔ Suru Laa kɔɔ rɛɛ zang ɓɔɔ dũng Laa ɓɛɛ. Zang ɓɔɔ shii gbãnggbãng nɛɛ ɓa vuu gãsɛnang yuu, vɔrɔ ɓɔɔ zang naa vɔ tɔkn, daa kaa doo ziti, naa palɛ wu vuu ɓɔɔ kpang tingkiring.
66002012	“A kɔɔ m tɔkn nɛɛ, “Bèe zang nyaa shoonang Laa ɓɔɔ ka lapa ɓɔɔ gãng jìng ka zang Laa ɓɔɔ ri ka gari Pagamu ɓɛɛ ruu keɓe, mɔɔ kɔɔ wu nɛɛ, “Wee ruu ɓɔɔ nwang nɛɛ nyaa zang ɓɔɔ yere bang ɓiɓɛ kagn nyaa ɓiɓɛ ziti, wɔng katɔ kɔ nandon ɓɛɛ.
66002013	N zi nɔng ɓɔɔ nɔɔ nwàng gn ɓɛɛ tɔ, ka nɔng ɓɔɔ Sheetang roo kpanti kagn ɓɛɛ. Nɔɔ yaa kɔɔnang kpang nɛɛ nkɔ kpanti manɛ kpang. Nɔɔ yaa danggn ɓɔɔ nɔɔ shing ka bii mɛɛ kpang doo nɛɛ mani, ka laa ɓɔɔ zang nyɔ Antiba, yɔɔ ɓɔɔ dũng m nɛɛ yeti gbete vɔrɔ ɓɛɛ. Zang nyɔ wu vɔrɔ ka teteng manɛ, ka nɔng ɓɔɔ Sheetang nwang ɓɛɛ, ka ruu ɓɔɔ, kɔ ka shoo zang piti nɛɛ wu dũng ɓi nkɔ ɓɛɛ.
66002014	A vuu shi kpang ɓɔɔ nɔɔ palɛ kaa gn, ɓɔɔ n kasɛ kpang ɓɛɛ. Zang ɓɔɔ kagn ka teteng manɛ ɓɔɔ ri palɛ vuu ɓɔɔ yɔɔ ɓɔɔ zang ɓaa wu nɛɛ Balamu tusu zang ɓɛɛ. Balamu ɓɔɔ kpɛ̃ɛrɛ Balak naa ɓɔɔ wu shing zang Isirela, ri palɛ vuu shi kpang, nɛɛ ri shaa vuu shaanang ɓɔɔ zang a vaka, nɛɛ ri palɛ dũndũng.
66002015	Nɔɔ doo nɔngkɔ, zang ɓɔɔ kagn ka teteng manɛ, ɓɔɔ ri palɛ zɔ̃ng vuu shi kpang, ɓɔɔ zang ɓɔɔ ri dũng Nikola ri palɛ ɓɛɛ.
66002016	Ka ruu nɔngkɔ, nɔɔ kɔ̃sɔ yeti ta. Naa nɔngkɔ kpang, n a ditɔ ka bii manɛ, n ta sìiri nɛɛ ri nɛɛ yere bang ɓɔɔ nw'ang nɛɛ nyaa mɛɛ ɓɛɛ.
66002017	Zang ɓɔɔ shoo ɓiɓɛ nɛɛ kagn, wu ɓaayi, wu tãa vuu ɓɔɔ Suru Laa kɔɔ rɛɛ zang ɓɔɔ ri dũng Laa ɓɛɛ. Zang piti ɓɔɔ nɛɛ ɓa vuu gãsɛnang yuu, n a wu vuu shaanang ɓɔɔ zang ɓaa nɛɛ maanaa ɓɔɔ zang waasɛ katɔ ɓɛɛ. N ti a wu tari ɓɔɔ kagn puru nɛɛ nung shɔɔ ɓɔɔ zang bee ka yuu tari bì'i. Zang ɓɔɔ zi nung bì'i kpang ɓi zang ɓɔɔ tarɛ kɔ zi shɛ̃ɛning.
66002018	“A kɔɔ m tɔkn nɛɛ, “Bèe zang nyaa shoonang Laa ɓɔɔ ka lapa ɓɔɔ gãng jìng ka zang Laa ɓɔɔ ri ka gari Tayatira ɓɛɛ ruu keɓe, mɔɔ kɔɔ wu nɛɛ “Wee ruu ɓɔɔ nwang nɛɛ nyaa Jaa Laa, ɓɔɔ jìng ɓiɓɛ yakɛ nɔng naa nyɛlɛ waa ɓɛɛ, doo ɓiɓɛ kɔlɔ naa saka ɓɔɔ zang ɓaa nɛɛ tagula ɓɔɔ zang mɔlɔ bii ɓiɓɛ nɛɛ waa ɓɛɛ.
66002019	N zi shoonang ɓɔɔ nɔɔ palɛ ɓɛɛ tɔ, nɛɛ naa ɓɔɔ nɔɔ kasɛ zang ɓɛɛ, nɛɛ danggn ɓɔɔ nɔɔ shing ɓɛɛ. Naa ɓɔɔ nɔɔ yi zɔɔ naa ka bii tɔ̃ɔ, nɔɔ ti mã danggn ɓɛɛ. N ti zi tɔ vuu ɓɔɔ nɔɔ palɛ kãntang, ɓa ɓɔɔ nɔɔ p'al'ɛ ka tìng ɓɛɛ katɔ.
66002020	A vuu ɓɔɔ nɔɔ palɛ kaa gn gbete ɓɔɔ n kasɛ kpang ɓɛɛ. Naa ɓɔɔ nɔɔ yaa jaa soro kaɓa, ɓɔɔ zang ɓaa wu nɛɛ Jezebel, nwàng ka teteng manɛ ɓɛɛ. A kpɛ̃ɛrɛ zang mɛɛ, nwaarɛ ri nɛɛ ri palɛ dũndũng, nɛɛ ri ti shaa vuu shaanang ɓɔɔ zang a vaka ɓɛɛ.
66002021	N yaa wu gbalang wu kɔ̃sɔ yeti ɓiɓɛ, a bɛ̃ɛ yeti kɔ̃sɔnang, wu yaa dũndũng palɛnang.
66002022	Ka ruu nɔngkɔ, n shing wu ditɔ, wu roo kɔnang, wu roo ka latãng wu dang jìng. Zang ɓɔɔ ri palɛ dũndũng nɛɛ wu, ri roo kɔnang jong. N shingnɛ ri dang jìng gbãnggbãng, naa ri kõ̀sɔ̀ yeti, ri yaa zɔ̃ng vuu shi kpang ɓɔɔ wu palɛ kaɓa kpang ɓɛɛ.
66002023	N naa nyɔkɔ zang ɓɔɔ ri dũng wu vɔrɔ nandon. Tɔ̀ɔ, zang ɓɔɔ ri dũng Laa ka nɔng piti, ri zi kati nɛɛ nkɔ zang ɓɔɔ zi rɛ̃rɛnang zang tɔ nɛɛ yeti ɓarɛ piti ɓɛɛ. N a zang ɓu vuu ka doo shoonang ɓɔɔ wu palɛ ɓɛɛ.
66002024	“Ɓɔɔ zang ɓɔɔ ri yaa ka Tayatira ɓɛɛ, ɓɔɔ nɔɔ dũng vuu ɓɔɔ Jezebel kpɛ̃ɛrɛ zang ɓɛɛ manɛ kpang, nɔɔ ti zi rɛɛ vuu shi kpang ɓɔɔ zang ri ɓaa nɛɛ vuu Sheetang ɓɔɔ hãa bii dɔli ɓɛɛ manɛ kpang ɓɛɛ. N kɔɔ nɔɔ, wu vuu ɓɔɔgn nɛɛ nɔɔ palɛ kpang.
66002025	Nɔɔ yiti vuu ɓɔɔ ka naa manɛ gbãnggbãng, n gbãayu nɛɛ mani.
66002026	Zang piti ɓɔɔ nɛɛ ɓa yuu vuu gãsɛnang, nɛɛ ti palɛ vuu ɓɔɔ n tãa tìnang, diki ɓɔɔ n a kagn wu a nɛɛ mani. N naa a wu naa, wu roo kpanti ka yuu rɛɛ zang tipi ɓɔɔ ka koo keɓe ɓɛɛ.
66002027	Naa ɓɔɔ Daa mɛɛ a m naa ka yuu ɓarɛ ɓɛɛ. Naa tuu labalang kpanti ɓɔɔ zang palɛ nɛɛ saka ɓɛɛ, wu roo kpanti ka yuu rɛɛ tipi kaɓa. Wu naa sãlɛ ri pũusi pũusi naa ɓɔɔ zang sãlɛ ɓari tapɔng ɓɛɛ.
66002028	N ti naa a zang ɓɔɔ ɓa vuu gãsɛnang yuu, sang ɓɔɔ yakɛ nɔng nɛɛ yuu gãndi ɓɛɛ.
66002029	“Zang ɓɔɔ shoo ɓiɓɛ nɛɛ kagn, wu ɓaayi wu tãa ruu kɔ Suru kɔɔrɔ rɛɛ zang Laa ɓee.
66003001	“Zang kaɓa kɔɔ m tɔkn nɛɛ, “Bèe zang nyaa shoonang Laa ɓɔɔ ka lapa ɓɔɔ gãng jìng ka zang Laa ɓɔɔ ri ka gari Sadisu ɓɛɛ ruu keɓe, mɔɔ kɔɔ wu nɛɛ, “Wee ruu ɓɔɔ nwang nɛɛ nyaa zang ɓɔɔ yiti rɛɛ Suru Laa man ziti nɛɛ sang manziti ka naa ɓɛɛ. N zi shoonang ɓɔɔ nɔɔ palɛ ɓɛɛ tɔ. Zang zi nɔɔ naa nɔɔ ningkãari, a ɓeekpang nɔɔ vɔlɔ manɛ katɔ.
66003002	Nɔɔ yupaa, nɔɔ t'a bii kagn, nɔɔ yì suru bii ɓɔɔ yaa doogn tɔkɔlɔng ɓɛɛ naa kagn, tɔ̀ɔ, nɔɔ vɔ kaa tɔ̀'ɔ dɔ̃ɔ gbete kpang. N zirɛ shoonang manɛ daa gn teetee ka tìng Laa mɛɛ kpang.
66003003	Ka ruu nɔngkɔ, danggn wu ning nɔɔ vuu ɓɔɔ nɔɔ tãayi, a nɔɔ ti tarɛ ɓɛɛ kpang. Nɔɔ yiti katɔ, nɔɔ ti kɔ̃sɔ yeti manɛ. Naa nɔɔ yupaa kpang, n a ditɔ naa shɔngɓɔ, a nɔɔ zi laa ɓɔɔ n a kagn yuu manɛ kpang.
66003004	A zang ɓɔɔ kaa gn teteng manɛ, ka Sadisu ka nɔngkɔ, ɓɔɔ ri tɔ̀ɔ fɔ̃ɔrɔ ɓarɛ kpang ɓɛɛ. Zang kaɓa ri naa hã̀l'ɛ fɔ̃ɔrɔ puru ri rakɛ nɛɛ n, ka ruu ɓɔɔ, nwannang ɓarɛ daa naa tɔ ɓɛɛ.
66003005	Zang piti ɓɔɔ nɛɛ ɓa vuu gãsɛnang yuu, zang naa hãa wu fɔ̃ɔrɔ puru, n àlɛ̀ nung ɓiɓɛ ka labeenang ɓɔɔ zang beere nung zang ɓɔɔ ri walɛ suru bii ɓɔɔ waa nyaa kpang ɓɛɛ kpang. N naa kɔɔ ka tìng Daa mɛɛ nɛɛ rɛɛ zang nyaa shoonang ɓiɓɛ ɓɔɔ ri ka lapa ɓɛɛ, nɛɛ wu ɓi ɓɔɔ mɛɛ.
66003006	Zang ɓɔɔ shoo ɓiɓɛ kagn wu ɓaayi wu tãa vuu ɓɔɔ Suru Laa kɔɔ zang ɓɔɔ ri dũng Laa ɓɛɛ.
66003007	“A kɔɔ m tɔkn nɛɛ, “Bèe zang nyaa shoonang Laa ɓɔɔ ka lapa ɓɔɔ gãng jìng ka zang Laa ɓɔɔ ri ka gari Filadifiya ɓɛɛ ruu keɓe, mɔɔ kɔɔ wu nɛɛ, “Wee ruu ɓɔɔ nwang nɛɛ nyaa zang ɓɔɔ shi kpang ɓi ka bii ɓiɓɛ kpang, zang ɓɔɔ wu ɓi nizang ɓɛɛ. Wukɔ yiti shong saka nyaa gãa ɓɔɔ bɛɛ Dawuda yiti ɓɛɛ. Nɛɛ puu nyaa gãa tɔ, zang ɓɔɔ zunung kunang kagn kpang, nɛɛ ti ku tɔ, zang ɓɔɔ zunung puunang kagn kpang.
66003008	N zi shoonang ɓɔɔ nɔɔ palɛ ɓɛɛ tɔ. Nɔɔ zirɛ, n puu nɔɔ nyaa gãa tɔ, ɓɔɔ zang ɓɔɔ zunung kunang kpang ɓɛɛ. N zi tɔ kaka manɛ kagn dɔli kpang, a nɔɔ dũng nyaa mɛɛ doo nɛɛ mani, nɔɔ ti laa nyaa kpang nɛɛ nɔɔ zi nung mɛɛ kpang, kpang.
66003009	Ɓɔɔ zang ɓɔɔ ri dũng Sheetang kaɓa, ɓɔɔ ri suu sè'e nɛɛ ri zang Yahudawa ɓa, n naa shing zang sè'e kaɓa, ri arɛ, ri tang nɛɛ gutu ka tìng manɛ. Ri zi kati nɛɛ n kasɛ nɔɔ katɔ.
66003010	Nɔɔ dũng ruu mɛɛ ɓɔɔ n kɔ̀ɔ nɔɔ nɛɛ nɔɔ mã danggn ɓɛɛ tɔ, ka ruu nɔngkɔ, n naa shingnɛ, n'ɔɔ wɔ ka jìng dannang ɓɔɔ a kaatɔ ka koo piti ɓɔɔ zang gãsɛ zang ɓɔɔ ri nwang ka koo nɛɛ mani ɓɛɛ.
66003011	N gbãayu katɔ pati. Nɔɔ yiti vuu ɓɔɔ ka naa manɛ waasɛ̃, tɔ̀ɔ, zang ɓɔɔ nwaarɛ nɔɔ, wu ta vuu ɓɔɔ Laa kasɛ nɛɛ wu a nɔɔ ɓɛɛ kpang.
66003012	Zang ɓɔɔ nɛɛ ɓa vuu gãsɛnang yuu, naa nw'ang naa laajàa ɓɔɔ zang di sãa Gãa Laa nɛɛ mani ɓɛɛ. Ri yaa Gãa Laa takpang. N bee nung Laa mɛɛ, ka bii ɓarɛ, nɛɛ nung nɔng nwannang Laa mɛɛ, nɔng ɓɔɔ zang ɓaa nɛɛ Urushalima ɓɔɔ shɔɔ ɓɔɔ shooro nɛɛ lapa nɛɛ nɔng Laa mɛɛ ɓɛɛ. N ti bee nung mɛɛ ɓɔɔ shɔɔ jong ka bii ɓarɛ.
66003013	“Zang ɓɔɔ shoo ɓiɓɛ nɛɛ kagn wu ɓaayi wu tãa vuu ɓɔɔ Suru Laa kɔɔ zang ɓɔɔ ri dũng Laa ɓɛɛ.
66003014	“A zang kaɓa kɔɔ tɔkn nɛɛ, “Bèe zang nyaa shoonang Laa ɓɔɔ ka lapa ɓɔɔ gãng jìng ka zang Laa ɓɔɔ ri ka gari Lawodikiya ɓɛɛ ruu keɓe, mɔɔ kɔɔ wu nɛɛ, “Wee ruu ɓɔɔ nwang nɛɛ nyaa zang ɓɔɔ zang ɓaa wu nɛɛ, Wu nwang ta nɔngkɔ ɓɛɛ. Zang ɓɔɔ kɔɔ ɓi ruu ɓɔɔ nizang diki diki, ɓɔɔ ti palɛ vuu ɓɔɔ wu kɔɔ ɓɛɛ katɔ ɓɛɛ Laa ti m'ãarɛ̀ vuu piti nɛɛ bii ɓiɓɛ kɔ.
66003015	N zi shoonang ɓɔɔ nɔɔ palɛ ɓɛɛ tɔ. Nɔɔ nwaa katɔ kpang, nɔɔ ti valɛ katɔ kpang. Nɔɔ nɛɛ ti nwaa katɔ, kɔ nɔɔ nɛɛ valɛ katɔ.
66003016	Wee nɔɔ nwaa lulupu waati ɓee, n vang nɔɔ katɔ nɛɛ yeti nyaa mɛɛ.
66003017	Wee nɔɔ kɔɔ tɔ nɛɛ nɔɔ manɛ wujɛ ying, nɛɛ vuu naa manɛ kagn, rang vuu ɓɔɔ kpaa nɔɔ kpang ɓee. A nɔɔ zi kpang vuu ɓi ka naa manɛ kpang, zang vuu gn kɔnang. Nɔɔ nwang naa zang ɓɔɔ vuu ka naa ɓarɛ kpang ɓɔɔ ri bii bɔ̃bɔ̃rɔ ɓɛɛ. Nɔɔ nwang naa zang ɓɔɔ jìng zuu ri katɔ ɓɛɛ.
66003018	Ka ruu nɔngkɔ, n kɔɔ nɔɔ, nɔɔ arɛ n'ɔɔ hoo zɔ̃ng zinariya ɓɔɔ zang dɔɔ nɛɛ waa nɛɛ, tɔ̀ɔ, bii ɓiɓɛ wu turɛ wu nwang kaa tɔ̃ɔ ɓɛɛ, tɔ̀ɔ, n'ɔɔ nwang kaa zang ying ɓɔɔ nizang ɓɛɛ. Nɔɔ ti arɛ nɔɔ hooro fɔ̃ɔrɔ puru n'ɔɔ hãayi, tɔ̀ɔ, bii bɔ̃bɔ̃rɔ manɛ wu shing kaa tɔ̀'ɔ yusɛ̃ɛ wu tuu nɔɔ kpang. Nɔɔ hoo gãnang ɓɔɔ zang tɛ̃̀'ɛ nɔɔ ka jìng ɓɛɛ, tɔ̀ɔ, n'ɔɔ zi nɔng kati.
66003019	Zang ɓɔɔ n kasɛ ri katɔ, n mangkɛ rikɔ, n ti gɔ̃ ri shoo. Ka ruu nɔngkɔ, nɔɔ ta bii ta kagn, nɔɔ yaa vuu shi kpang, nɔɔ dũng m kaa nɛɛ yeti gbete.
66003020	Nɔɔ zirɛ, n shii ka nyaa gãa, n waa nyaa gãa. Zang ɓɔɔ nɛɛ tãa yee mɛɛ, nɛɛ puu nyaa gãa, n shɛ̃ɛ ka yeti gãa ɓiɓɛ. Ruu shaa vuu shaanang nɛɛ zɔɔ nɔng gbete.
66003021	Zang ɓɔɔ nɛɛ shii gbãnggbãng, nɛɛ ɓa yuu vuu gãsɛnang, n kasɛ tɔ, wu naa nwang nɛɛ n, ka laa kpanti roonang mɛɛ. Naa ɓɔɔ n ɓa yuu vuu gãsɛnang ka tìng, n naa nwàng nɛɛ Daa mɛɛ ka laa kpanti roonang ɓiɓɛ ɓɛɛ.
66003022	“Zang ɓɔɔ shoo ɓiɓɛ nɛɛ kagn, wu ɓaayi wu tãa vuu ɓɔɔ Suru Laa kɔɔ rɛɛ zang ɓɔɔ ri dũng Laa ɓɛɛ.”
66004001	Ka knti rɛɛ vuu keɓe, n shing jìng, a n zirɛ nyaa gãa puu ka lapa. A n tãa yee naa gboo, ɓɔɔ ɓaasi rang m yee ɓɛɛ, ɓaa m nyaa kɔɔyi nɛɛ, “A ka lapa ka nihn, tɔ̀ɔ, n tusu mɔɔ vuu ɓɔɔ naa palɛ katɔ nɛɛ knti ɓɛɛ.”
66004002	Nyaa kɔ doo naa ɓee, Suru Laa a ka bii mɛɛ. Ka lapa ka nɔng kaɓa, n zi laa nwannang kpanti, a zang ɓɔɔ nwang ka yuu ɓiɓɛ.
66004003	Zang ɓɔɔ nwang ka yuu laa nwannang kpanti kaɓa, kɔlɔ katɔ naa rɛɛ tari ɓɔɔ kɔlɔ ɓɔɔ zang palɛ nɛɛ Jasifa nɛɛ kaneliya ɓɛɛ. Sɔkɔ mii ti lurɛ kiiri laa nwannang kpanti ka teteng. Sɔkɔ bì'i ta bii naa tari ɓɔɔ zang ɓaa nɛɛ Emɛra ɓɛɛ.
66004004	L'aa nwannang kpanti ɓɔɔ ri ti kagn bmati tu dɛ̃ɛti, ri kiiri laa nwannang kpanti ɓɔɔ gbete keɓe nyaa ka teteng. Zang bang, ri bmati tu dɛ̃ɛti ri nwalɛ ka yuu rɛɛ laa kaɓa, zang ɓu hãa fɔ̃ɔrɔ puru wu ti kãng lapoo kpanti ɓɔɔ zang palɛ nɛɛ zinariya ɓɛɛ ka yuu.
66004005	Ka nɔng laa kpanti kaɓa, shala mangkɛ a ti mɛ̀ɛr'ɛ. A n ti zi waa zà'ang sɔɔ manziti yàkɛ̀ nɔng gbayi gbayi ka tìng laa nwannang kpanti kaɓa. Rɛɛ waa zà'ang sɔɔ manziti kaɓa rikɔ rɛɛ Suru Laa ɓɔɔ manziti ɓɛɛ.
66004006	Ka tìng laa nwannang kpanti kaɓa, n ti zi vuu ɓɔɔ nwàng naa mii waapo kɔlɔ katɔ puru naa vìilaa. Vuu dɛ̃ɛti ɓɔɔ suru bii ɓarɛ kagn ri shiiri ka nɔng laa nwannang kpanti kaɓa, ri kiiri laa nyaa ka teteng, ka nakn ziti, ka nagang ziti. Ri takɛ jìng dɔli nɛɛ bii piti piti, ɓɔɔ ka tìng, ɓɔɔ ka knti.
66004007	Vuu ɓɔɔ tìng shɔɔnang nwang zing, a ɓɔɔ ɓang wu nwang guu napoo, a ɓɔɔ ɓang weɓe, waa nyaating ɓiɓɛ, nwang ɓɔɔ shɔnzang, a ɓɔɔ gɔ̀ɔ nyaa nwang ɓi kaa gangong ɓɔɔ tãa katɔ ɓɛɛ.
66004008	Vuu dɛ̃ɛti ɓɔɔ suru bii kagn keɓe, vuu ɓu ta nasãng mangbete, bii ɓarɛ ɓi jìng kɔ shɛ̃ɛning, ka dakn nɛɛ yeti piti. Ri yaa soo g'aanang kpang, nɛɛ zìi nɛɛ laagɛ̃, ri gaa soo nɛɛ, “Kpanti Laa ɓɔɔ mɔkɔ kpanti ka yuu vuu piti ɓɛɛ, shi kpang ɓi kagn bii ɓaaɓɛ kpang Mɔkɔ nw'ang ɓaa ningkãari doo ka tìng tɛ̃ɛtɛ̃ɛ, mɔɔ ti ɓaa ningkãari kãntang keɓe, mɔkɔ ti naa gbãayu tɔkn ka koo keɓe.”
66004009	Vuu dɛ̃ɛti ɓɔɔ suru bii ɓarɛ kagn keɓe, ri nɛɛ dɔ̀ɔ zang ɓɔɔ nwàng ka yuu laa nwannang kpanti ɓɔɔ nw'ang ɓi ningkãari dondong, ri nɛɛ ti a wu bannang, ri nɛɛ zã̀a wu tɔ naa weɓe,
66004010	rɛɛ zang bang bmati tu dɛ̃ɛti kaɓa, ri tang zang ɓɔɔ nwàng ka laa kpanti ɓɔɔ nw'ang ɓi ningkãari dondong kaɓa nɛɛ gutu, ri bang wu. Ri ti tu lapoo ɓɔɔ ri kãng ka yuu, ɓɔɔ zang palɛ nɛɛ zinariya ɓɛɛ, ri shing ka tipi ka tìng zang kaɓa, ri ti gà'a wu soo nɛɛ,
66004011	“Laa ɓɔɔ mɔkɔ kpanti ɓuru ɓɛɛ, mɔkɔ daa naa ɓɔɔ zang bang mɔɔ, zang dɔɔ mɔɔ, a naa vuu palɛnang piti ka naa ɓaaɓɛ kɔ. Mɔkɔ m'ãarɛ̀ vuu piti ka tìng tɛ̃ɛtɛ̃ɛ, a mɔkɔ ti kasɛ nɛɛ ri nwalɛ naa weɓe, a mɔɔ m'ãarɛ̀ ri kati.”
66005001	A n zi labeenang ɓɔɔ kagn, ka nakn zang ɓɔɔ nwang ka yuu laa nwannang kpanti ɓɛɛ. Zang bèe vuu ka yeti nɛɛ biling piti a zang leng kati. Zang ɓang nyaa ɓiɓɛ nɛɛ lang nɔng man ziti.
66005002	A n zi zang nyaa shoonang Laa ɓɔɔ ka lapa gbete ɓɔɔ lakɛ katɔ ɓɛɛ, mɛɛ nyaa ka lapa nabm kɔɔyi nɛɛ, “Wi daa naa ɓɔɔ wu tãlɛ lang keɓe, wu kãlɛ labeenang keɓe wiya?”
66005003	A zang ɓɔɔ kaa tɔ̀'ɔ gn kpang, ka lapa nɛɛ koo, nɛɛ koo rɛɛ suru zang ɓɔɔ ri vɔlɔ tɔ, ɓɔɔ daa naa ɓɔɔ wu puu labeenang kaɓa, wu gã vuu ɓɔɔ kagn kpang.
66005004	Ka ruu nɔngkɔ n kaa gbãnggbãng, ka ruu ɓɔɔ, zang ɓɔɔ kagn ɓɔɔ daa naa ɓɔɔ wu puu labeenang kaɓa, wu gã vuu ɓɔɔ zang bee gn kpang ɓɛɛ.
66005005	A zang bang gbete ka teteng rɛɛ zang bang bmati tu dɛ̃ɛti kaɓa, kɔɔ m nɛɛ, “Mɔɔ kaa kpang, zirɛ, yɔɔ ɓɔɔ zang ɓaa wu nɛɛ Zing, nwangnɛ teteng zang Yahuda ɓɔɔ ti zang bang zɔ̃ng Dawuda, ɓa yuu vuu piti tɔ. Daa naa ɓɔɔ wu tãlɛ lang ɓɔɔ zang ɓang labeenang kaɓa nɛɛ mani nɔng manziti kaɓa tɔ, wu puuyi.”
66005006	A n zi Jaa mɛ̀ɛr'ɛ shii ka nɔng laa nwannang kpanti naabm, a rɛɛ vuu dɛ̃ɛti ɓɔɔ suru bii ɓarɛ kagn kaɓa, nɛɛ zang bang bmati tu dɛ̃ɛti ri kiiri wu nyaa ka teteng. Jaa mɛɛrɛ bì'i mɔɔ kɔɔ nɛɛ bɛɛ zang y'ee katɔ ka tìng. Ta jee manziti, a jìng ɓiɓɛ ti manziti. Rɛɛ jìng manziti keɓe, ɓi rikɔ Suru Laa manziti ɓɔɔ zang shing ka dalɛ koo piti piti ɓɛɛ.
66005007	Jaa Mɛ̀ɛr'ɛ kaɓa daayi daa ta labeenang kaɓa nɛɛ nakn zang ɓɔɔ nwàng ka yuu laa nwannang kpanti ɓɛɛ.
66005008	A ɓɔɔ daa ta labeenang kaɓa tɔ, rɛɛ zang bang bmati tu dɛ̃ɛti kaɓa, ri tang nɛɛ gutu ka tìng Jaa Mɛ̀ɛr'ɛ kaɓa. Zang kaɓa nandon, zang ɓu yiti vũngta ka naa, nɛɛ pii ɓɔɔ zang palɛ nɛɛ zinariya ɓɛɛ. Vuu ɓɔɔ a sɛ̃ɛ tɔ̃ɔ kagn ka yeti pii ka nyaa gaagaa. Vuu ɓɔɔ a sɛ̃ɛ tɔ̃ɔ keɓe, ɓi Laa gaanang rɛɛ zang Laa.
66005009	Ri gaa soo shɔɔ, ri kɔɔyi nɛɛ, “Mɔɔ daa naa tɔ, mɔɔ ta labeenang kaɓa, mɔɔ ti tãlɛ lang ɓɔɔ zang ɓang nɛɛ mani ɓɛɛ. Ka ruu ɓɔɔ, zang ny'ɔ mɔɔ vɔrɔ ka tìng, a mɔɔ ta Laa yuu zang dɔli nɛɛ zìi ɓaaɓɛ ɓɛɛ. Zang ɓɔɔ mɔɔ ta yuu ɓarɛ keɓe, ri nwangnɛ zɔ̃ng zang piti ka koo keɓe, nɛɛ nyaa ɓɔɔ ka koo piti, ri nwangnɛ tipi piti, a ɓɔɔ nɛɛ tipi rɛɛ kpanti ka bm bm.
66005010	Mɔɔ risi ri nɛɛ ri nw'ang zang ɓɔɔ mɔkɔ kpanti ɓarɛ ɓɛɛ, a ri ti nwang zang ɓɔɔ ri dɔɔ vuu ka Gãa Laa ɓɔɔ ri palɛ Laa ɓuru shoonang ɓɛɛ. Rikɔ roo kpanti ka koo keɓe.”
66005011	A n shing jìng n zi zang nyaa shoonang Laa ɓɔɔ ri ka lapa ɓɛɛ, ri labang labang gaagaa daa ɓɔɔ zang gã ri kpang. A n ti tãa yee ɓarɛ. Ri shiiri, ri kiiri laa nwannang kpanti nɛɛ rɛɛ vuu dɛ̃ɛti ɓɔɔ suru bii ɓarɛ kagn ɓɛɛ, nyaa ka teteng.
66005012	Ri gaa soo ri mɛɛ nyaa nabm nɛɛ, “Jaa Mɛ̀ɛr'ɛ ɓɔɔ bɛɛ zang ny'ɔ wu vɔrɔ ɓɛɛ, daa naa ɓɔɔ zang a wu naa vuu palɛnang tɔ, nɛɛ vuu naa, nɛɛ zũnang, nɛɛ kaka, nɛɛ bannang, nɛɛ dɔɔnang a ɓɔɔ zɔ̃ɔrɔnang.”
66005013	A n tãa yee rɛɛ vuu ɓɔɔ ningkãari, ka lapa nɛɛ koo keɓe, nɛɛ ɓɔɔ koo rɛɛ suru zang ɓɔɔ vɔlɔ tɔ ɓɛɛ, nɛɛ rɛɛ vuu piti ɓɔɔ ka yeti mii ɓɛɛ, ri gaa soo nandon, ri kɔɔyi nɛɛ, “Ruu dɔ̀ɔ nɔɔ zang ɓɔɔ nwang ka laa nwannang kpanti ta, a ɓɔɔ Jaa Mɛ̀ɛr'ɛ. Ruu a ri bannang, ruu ti zãa ri. Zang wu zɔ̃ɔrɔ ri, naa vuu palɛnang wu nwang ɓɔɔ ɓarɛ gbinggbing.”
66005014	A rɛɛ vuu dɛ̃ɛti ɓɔɔ suru bii ɓarɛ kagn kaɓa, ri kasɛ nyaa nɛɛ, “Wu nwang nɔngkɔ.” Rɛɛ zang bang bmati tu dɛ̃ɛti kaɓa ri tang jong ka tìng zang ɓɔɔ nwàng ka laa nwannang kpanti nɛɛ Jaa Mɛ̀ɛr'ɛ ri bang ri.
66006001	A n zirɛ Jaa Mɛ̀ɛr'ɛ Laa, tãa lang ɓɔɔ tìng shɔɔnang, a n tãayi vuu gbete ka teteng vuu dɛ̃ɛti ɓɔɔ suru bii ɓarɛ kagn kaɓa, kɔɔyi, yee ɓiɓɛ naa shala mɛɛyi nɛɛ, “Arɛ.”
66006002	N shing jìng tɔkn a n zi gbantang puru a kana. Zang ɓɔɔ vang ka dakn gbantang kaɓa yiti taka ka naa, a zang kãng wu lapoo yuu kpanti ɓɔɔ zang palɛ nɛɛ zinariya ka yuu. 'Arɛ, mɔɔ kɔɔ nɛɛ zang ɓɔɔ shaarɛ zang ka nyaa sìiri diki diki ɓɛɛ, a daayi nɛɛ tɔ̀ɔ wu daa shaa zang tɔkn ka nɔng sìiri.
66006003	A ɓɔɔ wu tãa lang ɓɔɔ ɓang doo ɓɔɔ tìng shɔɔnang, n tãayi vuu ɓɔɔ ɓang doo ɓɔɔ tìng shɔɔnang ka teteng vuu dɛ̃ɛti kaɓa, ɓɔɔ suru bii ɓarɛ kagn ɓɛɛ, ɓaa nyaa nɛɛ, “Arɛ.”
66006004	A gbantang ɓɔɔgn nwɛɛri nwangnɛ. Zang ɓɔɔ vang ka dakn ɓiɓɛ, zang a wu naa wu shingnɛ zang koo ri nwàng tɔ̀'ɔ ka nyaa zɔɔ kpang, tɔ̀ɔ, zang ri nyɔkɔ zɔɔ vɔrɔ kati. A zang a wu yere bang ka naa.
66006005	A Jaa Mɛ̀ɛr'ɛ Laa tãa lang ɓɔɔ daa kaa taati. A n ti tãa yee vuu gbete ka teteng vuu dɛ̃ɛti ɓɔɔ suru bii ɓarɛ kagn kaɓa daa kaa taati, ɓaa nyaa nɛɛ, “Arɛ.” N shing jìng tɔkn, n zi gbantang vìiri nwangnɛ. Zang ɓɔɔ vang ka dakn ɓiɓɛ, yiti vuu ɓɔɔ zang ma vuu nɛɛ mani ɓɛɛ.
66006006	N tãa yee mɔɔ kɔɔ nɛɛ nwangnɛ teteng rɛɛ vuu dɛ̃ɛti kaɓa, ɓɔɔ suru bii ɓarɛ kagn ɓɛɛ kɔɔyi nɛɛ, “Zang t'uu saka shoonang ɓɔɔ zang palɛ ka diki gbete zang hoo zee taasa gbete. Zang ti tuu saka shoonang ɓɔɔ zang palɛ ka diki gbete zang hoo nyɔngkɔ taasa taati. N'ɔɔ lasɛ nung kpang, n'ɔɔ ti lasɛ mii inabi kpang.”
66006007	A tãa lang ɓɔɔ tɔkn daa kaa dɛ̃ɛti, a n tãa yee vuu ɓɔɔ waa nyaa knti ka teteng rɛɛ vuu dɛ̃ɛti ɓɔɔ suru bii ɓarɛ kagn kaɓa, ɓaa nyaa nɛɛ, “Arɛ.”
66006008	N shing jìng tɔkn, a n zi gbantang bii shànkalang. Zang ɓɔɔ vang ka dakn ɓiɓɛ zang ɓaa wu nɛɛ vɔrɔ. A zang ɓɔɔ zang ɓaa wu nɛɛ koo rɛɛ suru zang ɓɔɔ ri vɔlɔ tɔ ɓɛɛ, dũng wu ka knti naabm. A zang a ri naa nɛɛ ri roo kpanti ka koo dang gbete, naa zang basɛ koo keɓe nɔng dɛ̃ɛti ɓɛɛ. Nɛɛ ri nyɔ̀kɔ̀ zang ɓɔɔ ri ka nɔng kaɓa vɔrɔ nɛɛ yere bang, a ɓɔɔ nɛɛ nyɔkɔ bang. Ɓɔɔ nɛɛ kɔnang, nɛɛ ri shing ɓɔɔ, yɔpɔ kpaasi ɓɔɔ shaa varɛ dɔli, ɓɔɔ ri ka koo keɓe, ri nyɔkɔ zang.
66006009	Ɓɔɔ tãa lang ɓɔɔ daa kaa maani ɓɛɛ, n zili suru bii zang ɓɔɔ zang nyɔkɔ ri vɔrɔ ka ruu ɓɔɔ ri kɔɔrɔ zang ruu Laa, a ri ti kɔɔ ruu nizang ka yuu danggn ɓɔɔ ri shing ɓɛɛ. N zi suru bii ɓarɛ ka dii nɔng ɓɔɔ zang dɔɔ Laa vuu kagn ɓɛɛ.
66006010	A ri mɛɛ nyaa nabm nɛɛ, “Laa ɓɔɔ mɔkɔ kpanti ɓɛɛ, shi kpang ka bii ɓaaɓɛ kpang. Mɔkɔ kɔɔ ruu ɓɔɔ nizang ɓɛɛ, ruu nw'ang diki nɛya ka nihn, tɔ̀ɔ, mɔɔ dɔng zang koo ɓɔɔ ri nyɔkɔ ruu ruu, mɔɔ waa ruu pãng wiya?”
66006011	A zang a zang ɓu ka teteng ɓarɛ fɔ̃ɔrɔ puru. A zang kɔɔ ri nɛɛ, ri gã ka gbongkarɛ tɔkɔlɔng, ka ruu ɓɔɔ, ri ɓee nyaa gn kpang ɓɛɛ. Rɛɛ ɓeezung ɓarɛ ɓɔɔ ri dũng doo Laa kɔ ɓɔɔ zang koo naa nyɔkɔ ri vɔrɔ ditɔ jong, naa ɓɔɔ ɓeleng zang nyɔkɔ nɔɔ vɔrɔ ɓɛɛ.
66006012	A ɓɔɔ Jaa Mɛɛrɛ tãa lang ɓɔɔ daa kaa mangbete, n zirɛ tipi ruutu gbãnggbãng, a làa risi kaa vìiri kɔngkɔng naa fɔ̃ɔrɔ vìiri ɓɔɔ zang palɛ nɛɛ suuyuu ɓɛɛ, a shala raa kaa nwɛɛri naa zìi.
66006013	Sang ri shili nɛɛ lapa ka tipi naa ɓɔɔ jasung pũngku rãayi, kpàng gbãngko sìiri ɓɔɔ ra doo knti ka tipi ɓɛɛ.
66006014	Lapa leng naa ɓɔɔ zang leng siri ɓɛɛ, a yaa nɔng, rɛɛ kɔpɔ nandon, nɛɛ tipi ɓɔɔ mii kiiri nyaa ka teteng ɓɛɛ, ri ti yaa nɔng ɓɔɔ bɛɛ ri kagn ɓɛɛ.
66006015	A zang piti, rɛɛ kpanti nɛɛ rɛɛ zang bang, nɛɛ rɛɛ, zang bang sɔɔja, rɛɛ zang ying, nɛɛ rɛɛ zang ɓɔɔ naa vuu palɛnang ɓarɛ kagn ɓɛɛ, nɛɛ rɛɛ zang ɓɔɔ nandon rɛɛ jaafoo nɛɛ rɛɛ jaa gãa, ri yuu nandon, ri daa waa ka yeng puru, a ɓɔɔ ka teteng rɛɛ tari bang ka kɔpɔ.
66006016	Ri ɓaa rɛɛ kɔpɔ nyaa nɛɛ tari bang nɛɛ, “Nɔɔ watɛ ta ka yuu ɓuru, nɔɔ waasɛ ruu, tɔ̀ɔ, zang ɓɔɔ nwang ka laa nwannang kpanti kaɓa, wu zi ruu kaa takpang, Ruu ti wɔrɛ, Jaa Mɛ̀ɛr'ɛ Laa wu dang ruu jìng kaa takpang.
66006017	Ka ruu ɓɔɔ, laa ɓɔɔ gnvɔ ɓarɛ tusu bii kagn, a tɔ ɓɛɛ. Wi zunung ɓɔɔ wu shii ka tìng ɓarɛ wiya?”
66007001	A knti weɓe, n zi rɛɛ zang nyaa shoonang Laa ɓɔɔ ri kaa lapa ɓɛɛ dɛ̃ɛti, ri shiiri ka nyaa kãngkãng koo. Ri nɔɔ jasung ɓɔɔ nɛɛ wu ra nɛɛ nɔng kaɓa ɓɛɛ, nɛɛ tɔ̀ɔ, ri rà kaa takpang ka tipi, nɛɛ yuu rɛɛ waapo, a ɓɔɔ ka yuu laa ɓɔɔ ka koo ɓɛɛ.
66007002	A n zi zang nyaa shoonang Laa ɓɔɔ ka lapa ɓɛɛ gbete a nɛɛ paa ɓɔɔ laa nwang nɛɛ mani ɓɛɛ. Yiti vuu ɓɔɔ Laa ɓɔɔ ɓi ningkãari ɓang ka bii vuu, zang zi vuu ɓiɓɛ nung kaa gn ɓɛɛ. A mɛɛ nyaa nabm, ɓaa nyaa ka rɛɛ zang nyaa shoonang Laa ɓɔɔ ri ka lapa ɓɛɛ dɛ̃ɛti kaɓa, ɓɔɔ Laa a ri naa tɔ nɛɛ ri dang tipi nɛɛ waapo jìng ɓɛɛ.
66007003	A kɔɔ ri nɛɛ, “N'ɔɔ dang rɛɛ tipi nɛɛ waapo, nɛɛ laa, jìng gn kpang. Ruu ɓǎng rɛɛ zang shoonang Laa ɓuru vuu ɓiɓɛ doo ka nyaating ka gbongkarɛ.”
66007004	A n tãayi, zang gã rɛɛ zang kaɓa, ɓɔɔ zang nyaa shoonang Laa ɓɔɔ ka lapa ɓang ri vuu ka nyaating ɓɛɛ. Zang ri nandon, labang dakn laa maani tu laa ziti tu dɛ̃ɛti. Ri nwangnɛ teteng zɔ̃ng zang Isirela nandon.
66007005	Zang ɓang zang labang dakn kopi tu ziti ka teteng zɔ̃ng zang Yahuda. Zang labang dakn kopi tu ziti ka teteng zɔ̃ng zang Rubeng, zang labang dakn kopi tu ziti ka teteng zɔ̃ng zang Gaadi.
66007006	Zang labang dakn kopi tu ziti ka teteng zɔ̃ng zang Ashaa, zang labang dakn kopi tu ziti ka teteng zɔ̃ng zang Nafitali, a zang labang dakn kopi tu ziti ka teteng zɔ̃ng zang Manase.
66007007	Zang labang dakn kopi tu ziti ka teteng zɔ̃ng zang Simiyon, zang labang dakn kopi tu ziti ka teteng zɔ̃ng zang Leevi, a zang labang dakn kopi tu ziti ka teteng zɔ̃ng zang Isaka.
66007008	Zang labang dakn kopi tu ziti ka teteng zɔ̃ng zang Zebuluna, zang labang dakn kopi tu ziti ka teteng zɔ̃ng zang Yusufu, a zang labang dakn kopi tu ziti ka teteng zɔ̃ng zang Biliyaminu.
66007009	Ka knti vuu keɓe, n shing jìng, a n zirɛ zang ri kpalɛ yuu zingkãng zingkãng, daa naa gãnang kpang. Ri nwangnɛ teteng zɔ̃ng zang piti, nɛɛ nɔng piti ka koo keɓe, a ɓɔɔ nyaa ɓɔɔ ka koo piti. Ri shiiri ka tìng laa nwannang kpanti ka nɔng ɓɔɔ Jaa Mɛ̀ɛr'ɛ kagn ɓɛɛ. Ri hã̀lɛ̀ fɔ̃ɔrɔ puru, a ri ti yiti nasãng laa nung manja ka naa.
66007010	Ri nandon, ri mɛɛ nyaa ka lapa nabm nɛɛ, “Ɓi Laa ɓuru ɓɔɔ nwang ka yuu laa nwannang kpanti nɛɛ Jaa Mɛɛrɛ rikɔ ta yuu ɓuru.”
66007011	A rɛɛ zang nyaa shoonang Laa ɓɔɔ ri ka lapa nandon, ɓɔɔ ri shiiyi ri kiiri rɛɛ zang bang bmati tu dɛ̃ɛti nɛɛ vuu dɛ̃ɛti ɓɔɔ suru bii ɓarɛ kagn kaɓa nyaa ka teteng ɓɛɛ, ri tang nɛɛ gutu ka tìng laa nwannang kpanti a ri bang Laa.
66007012	Ri kɔɔrɔ nɛɛ “Ruu kasɛ tɔ, dɔɔnang, nɛɛ bannang nɛɛ zũnang nɛɛ zã̀anang, nɛɛ zang sennang nɛɛ naa vuu palɛnang, nɛɛ kpanti roonang ɓi ɓɔɔ Laa ɓuru gbinggbing, wu nwang nɔngkɔ”
66007013	A zang bang gbete hɛ̃ɛ m nɛɛ, “Zang kɔ ri hãlɛ fɔ̃ɔrɔ puru ɓee, mɔɔ zi ri nung tɔ ya? Mɔɔ ti zi nɔng ɓɔɔ ri alɛ nɛɛ mani tɔ ya?”
66007014	A n kasɛ wu nyaa nɛɛ, “Dabang, ɓi mɔkɔ zirɛ.” A kɔɔ m nɛɛ, “Wee ɓi rɛɛ zang ɓɔɔ ri wɔ nɛɛ jìng dannang bang kaɓa ɓɛɛ, a ri sɔɔ fɔ̃ɔrɔ ɓarɛ kaa nɛɛ zìi Jaa Mɛ̀ɛr'ɛ, a tu kaa puru shãa shãa.
66007015	Ka ruu nɔngkɔ, ri shii ka tìng laa nwannang Kpanti Laa ri bang wu nɛɛ zìi nɛɛ laagɛ̃ ka yeti Gãa ɓɔɔ zang bang wu kagn ɓɛɛ. Zang ɓɔɔ nwang ka yuu laa nwannang kpanti yiti ri katɔ, wu gãng jìng ka ri, tɔ̀ɔ, vuu ɓɔɔ wu lee ri naa kaa tɔ̀'ɔ bii kpang.
66007016	Nyɔkɔ nyɔ ri takpang, sutu ti mãa ri takpang, a laa ɓɔɔ t'uu ɓɛɛ, nyɔ ri bii takpang.
66007017	Ka ruu ɓɔɔ, Jaa Mɛ̀ɛr'ɛ ɓɔɔ ka nɔng laa nwannang kpanti gãng jìng katɔ ka ri ɓɛɛ. Sɔɔ ri tìng, atɛ ri ka rang mii ɓɔɔ a zang suru bii ɓɔɔ waa nyaa kpang ɓɛɛ. Laa ti naa àl'ɛ ri miiri nandon ka jìng ɓarɛ.”
66008001	Ka knti ruu keɓe, Jaa Mɛ̀ɛr'ɛ tãa lang ɓɔɔ daa kaa manziti ɓɛɛ, a zang vɔ̃ nyaa kaa lapa selele, daa nung minti bmati tu kopi katɔ.
66008002	A n zi rɛɛ zang nyaa shoonang Laa ɓɔɔ ri ka lapa ɓɛɛ ɓɔɔ manziti kaɓa, ɓɔɔ ri shiiri ka tìng Laa ɓɛɛ, a zang, a zang ɓu gboo ka naa.
66008003	A zang nyaa shoonang Laa ɓɔɔ ka lapa ɓɛɛ gbete, arɛ naa shii ka nɔng ɓɔɔ zang dɔ̀ɔ Laa vuu kagn ɓɛɛ. Yiti taasa ɓɔɔ zang palɛ nɛɛ zinariya ka naa. A zang ɓɔɔ arɛ naa a wu vuu ɓɔɔ a sɛ̃ɛ tɔ̃ɔ ɓɛɛ dɔli. Nɛɛ wu dɔɔyi nɛɛ gaanang rɛɛ zang Laa, ka tìng laa nwannang kpanti. Ka yuu nɔng ɓɔɔ zang dɔɔ Laa vuu kagn ɓɔɔ zang palɛ nɛɛ zinariya ɓɛɛ.
66008004	A dɔɔ waa ka vuu ɓɔɔ a sɛ̃ɛ tɔ̃ɔ kaɓa, a zìiri ɓiɓɛ gaayu paa seenang, a daa kaa lapa nɛɛ Laa gaanang zang Laa, ka bii Laa.
66008005	A zang nyaa shoonang Laa ɓɔɔ ka lapa ɓɛɛ kaɓa, see waa nɛɛ nɔng ɓɔɔ zang dɔɔ Laa vuu kaɓa, a tɛ̃ɛ ka taasa ɓɔɔ zang palɛ nɛɛ zinariya ɓɛɛ kaɓa, a tasɛ ka koo. Ɓɔɔ wu tasɛ, shala mɛɛyi, a shala ti mangnɛ, a tipi ruutu.
66008006	A ka knti vuu keɓe, rɛɛ zang nyaa shoonang Laa ɓɔɔ ri ka lapa, manziti, ɓɔɔ zang ɓu yiti gboo ka naa kaɓa ɓɛɛ, ri kpalɛ bii gboo jeenang kati.
66008007	Zang nyaa shoonang Laa ɓɔɔ ka lapa ɓɔɔ tìng shɔɔnang jee gboo ɓiɓɛ, a nyaa kɔ doo naa ɓee, mii takong nɛɛ waa ri nwɛɛtɛ zɔɔ nɛɛ zìi vuu a zang vang ri ka tipi. A tìng gbete ka teteng koo ɓɔɔ zang basɛ tìng taati ɓɛɛ, waa shaayi. A naa zang basɛ rɛɛ laa ɓɔɔ ri ka tipi tìng taati, waa shaa tìng gbete, a waa shaa wusi bɛbɛtɛ jong nandon.
66008008	A zang nyaa shoonang Laa ɓɔɔ ka lapa ɓɛɛ, ɓɔɔ ɓang ɓɔɔ tìng shɔɔnang, jee gboo ɓiɓɛ. Zang ɓɔɔ tuu vuu ɓɔɔ nwang kɔpɔ bang ɓɔɔ waa shaa kana ɓɛɛ, a tasɛ ka yeti waapo.
66008009	Naa zang basɛ waapo tìng taati, mii tìng gbete raa zìi. Vuu ɓɔɔ ka yeti waapo nandon naa zang basɛ ri tìng taati, ɓɔɔ tìng gbete, ri vɔlɔ. A tìng gbete ka teteng rɛɛ laana ɓɔɔ nandon ri shaarɛ.
66008010	A zang nyaa shoonang Laa ɓɔɔ ka lapa ɓɛɛ, ɓɔɔ daa kaa taati ɓɛɛ, jee gboo ɓiɓɛ. A sang bang watɛ nɛɛ lapa, waa shaa kagn naa zang mang waa ka wusi. A watɛ ka rang, nɛɛ rɛɛ sɔlɔng mii dang gbete, naa zang basɛ ri tìng taati ɓɛɛ.
66008011	(Zang ɓaa sang bì'i nɛɛ Lanang). Mii tìng gbete la kaatɔ, a zang dɔli ɓɔɔ ri ɓoo mii, ri vɔlɔ ka ruu lanang ɓiɓɛ.
66008012	Zang nyaa shoonang Laa ɓɔɔ ka lapa, ɓɔɔ daa kaa dɛ̃ɛti ɓɛɛ, jee gboo ɓiɓɛ. A tìng gbete ka teteng tìng taati ɓɔɔ zang basɛ làa, nɛɛ shala nɛɛ rɛɛ sang ɓɛɛ, ri tɔɔyi. Tìng gbete ɓɔɔ laagɛ̃ nɛɛ ɓɔɔ nɔng zìi yakɛ kpang.
66008013	N shing jìng a n zi gangong tãa ka lapa, n tãayi mɛɛ nyaa nabm kɔɔyi nɛɛ, “Ayìi rang, jìng dannang kagn yuu manɛ, zang ɓɔɔ ri nwalɛ ka koo ɓɛɛ. Naa zang jee rɛɛ gboo ɓɔɔ yaa knti, kɔ̀ rɛɛ zang nyaa shoonang Laa ɓɔɔ ri ka lapa ɓɔɔ ri yaa taati, ri kpalɛ bii jeenang ɓa ɓɛɛ.”
66009001	A zang nyaa shoonang Laa ɓɔɔ ka lapa ɓɛɛ, ɓɔɔ daa kaa maani ɓɛɛ, jee gboo ɓiɓɛ. A n zi sang ɓɔɔ watɛ ka koo nɛɛ lapa ɓɛɛ. A zang a wu saka ɓɔɔ wu puu too ɓɔɔ dii ɓiɓɛ kagn kpang nɛɛ mani ɓɛɛ.
66009002	A puu nyaa too, nyaa kɔ doo naa ɓee, zìiri nwangnɛ mɔɔ kɔɔ nɛɛ waa ɓɔɔ shaa bang. Zìiri kaɓa, zuu làa dɔ̃ɔ gbete, zang zi laa takpang, nɔng tɔ̀ɔ kaa nɛɛ laagɛ̃.
66009003	Zɔɔrɔ dɔli ri nwangnɛ yeti zìiri kaɓa, ri arɛ ri zuu tipi nandon. A zang a ri naa nɛɛ ri ta zang naa ɓɔɔ gbuuri ta zang ɓɛɛ.
66009004	Zang kɔɔ ri nɛɛ, ri p'alɛ̀ rɛɛ wusi nɛɛ vuu ɓɔɔ takɛ ka tipi nɛɛ rɛɛ laa vuu ɓɔɔ kpang. Zang nɛɛ ri ta ɓarɛ shɔnzang ɓɔɔ zang ɓang vuu ɓɔɔ zang zi nung kagn nɛɛ ri zang Laa ka nyaating ɓarɛ kpang kɔ shɛ̃ɛning.
66009005	Zang a ri naa nɛɛ ri nyɔkɔ zang kaɓa vɔrɔ kpang. Zang nɛɛ ri dang ri jìng shala maani kɔ nwani. Jìng dannang kaɓa kɔng naa ɓɔɔ gbuuri nɛɛ ta zang tɔ, kɔng zang ɓɛɛ.
66009006	Ka shala maani keɓe, shɔnzang ri kãa vɔrɔ nɛɛ tɔ̀ɔ, ri wɔ ka jìng dannang kaɓa, a ri ìi vɔrɔ kaa takpang. Zang ri wà'a vɔrɔ katɔ a vɔrɔ nyɔ ri kaa takpang
66009007	Zɔɔrɔ kaɓa ri ta bii naa gbantang ɓɔɔ zang kpalɛ ri bii nɛɛ ri daa ka nyaa sìiri ɓɛɛ. Vuu ɓɔɔ ri hãa ka yuu nwang lapoo yuu kpanti ɓɔɔ zang palɛ nɛɛ zinariya ɓɛɛ. Waa nyaating ɓarɛ nwàng ɓɔɔ shɔnzang.
66009008	Suuyuu ɓarɛ bee naa suuyuu zang soro, tãri ɓarɛ ti wɔng naa ɓɔɔ zing.
66009009	Ri zùu danggn ɓarɛ nɛɛ saka, a nasãng ɓarɛ kaa nyaa nabm naa keke sìiri tanang ɓɔɔ gbantang ri gɔ̃kɔ ri daa nɔng nyaa sìiri ɓɛɛ.
66009010	Ri takɛ dãng, shɔng kagn naa ɓɔɔ rɛɛ gbuuri. N'aa ɓɔɔ zang a ri nɛɛ ri dang zang jìng shala maani keɓe, ka dãng ɓarɛ keɓe kɔ.
66009011	Kpanti rɛɛ zɔɔrɔ keɓe, ɓi zang nyaa shoonang Laa ɓɔɔ gãng jìng ka too ɓɔɔ dii kagn kpang kaɓa. Zang ɓaa nung ɓiɓɛ nɛɛ nyaa zang Yahudawa nɛɛ Abadɔng, ka nyaa zang Heleni zang ɓaa wu nɛɛ Apoliyɔng, dìiri nung keɓe ɓi, “Zang ɓɔɔ lasɛ vuu ɓɛɛ.”
66009012	Wee kɔ jìng dannang bang ɓɔɔ tìng shɔɔnang ɓɛɛ, jìng dannang bang ɓɔɔ naa a ɓɛɛ yaa kaa ziti.
66009013	A zang nyaa shoonang Laa ɓɔɔ ka lapa ɓɛɛ, ɓɔɔ daa ka mangbete jee gboo ɓiɓɛ. A n tãa yee nwangnɛ yeti j'ee dɛ̃ɛti, ɓɔɔ ka yuu paa nɔng ɓɔɔ zang dɔɔ Laa vuu kagn ɓɔɔ zang palɛ nɛɛ zinariya ɓɛɛ, ɓɔɔ bɛɛ ka tìng Laa ɓɛɛ.
66009014	Yee kaɓa kɔɔ zang nyaa shoonang Laa ɓɔɔ ka lapa ɓɔɔ jee gboo ɓɛɛ nɛɛ, “Yaarɛ rɛɛ zang nyaa shoonang Laa ɓɔɔ ka lapa, ɓɔɔ dɛ̃ɛti kaɓa ɓɔɔ zang mãlɛ ri ka nyaa rang Yufireti ɓɛɛ naa ta.”
66009015	Rɛɛ zang nyaa shoonang Laa dɛ̃ɛti kaɓa bɛɛ zang mã ri ka nɔng kaɓa nɛɛ ri gã là'a keɓe, nɛɛ diki keɓe, nɛɛ shala keɓe, nɛɛ saa keɓe. Tɔ̀ɔ, zang yaa ri naa kati ri nyɔkɔ zang tìng gbete vɔrɔ, naa zang basɛ zang koo tìng taati ɓɛɛ.
66009016	Zang sɔɔja ɓarɛ ɓɔɔ ri vang ɓarɛ gbantang ɓɛɛ, zang kɔɔ m nɛɛ ri labang labang, laa maani dakn ziti.
66009017	Wee naa ɓɔɔ n zi rɛɛ gbantang bì'i, ka vuu ɓɔɔ zang tusu ɓɛɛ. Zang ɓɔɔ ri vãlɛ gbantang bì'i ri hãa saka ɓɔɔ zuu ri danggn ɓɛɛ, ta bii nwɛɛri naa waa, a ɓɔɔ ta bii naa zargina, a ɓɔɔ ta bii naa mii rong. Rɛɛ gbantang, ri takɛ yuu naa ɓɔɔ zing. Waa nɛɛ zìiri nɛɛ vuu ɓɔɔ ta bii naa mii rong, nwangkɛ nɛɛ nyaa ɓarɛ.
66009018	Rɛɛ kɔnang taati kɔ nwangkɛ nɛɛ nyaa rɛɛ gbantang ɓee, waa nɛɛ zìiri nɛɛ vuu ɓɔɔ ta bii naa mii rong ɓɛɛ, ri nyɔ̀kɔ̀ shɔnzang tìng gbete nɛɛ wukɔ, naa zang basɛ shɔnzang ɓɔɔ koo tìng taati ɓɛɛ.
66009019	Kaka rɛɛ gbantang kaɓa, ɓi ka nyaa ɓarɛ nɛɛ dãng ɓarɛ. Dãng ɓarɛ nwang naa sɔkɔ, ri ta yuu kagn. Ri shing zang nyaa vuu waa nɛɛ wukɔ.
66009020	A zang ɓɔɔ kɔnang kaɓa nyɔkɔ ri vɔrɔ kpang, ri kɔ̃sɔ yeti ɓarɛ kpang. Ri yi tìng, ri bang ɓarɛ doo rɛɛ suru shi kpang nɛɛ rɛɛ vaka ɓɔɔ ri palɛ nɛɛ naa ɓarɛ ɓɛɛ. Ri palɛ vaka ɓɔɔ nɛɛ zinariya, ɓɔɔ nɛɛ azurufa, a ɓɔɔ nɛɛ tagula. Ri palɛ ɓɔɔ nɛɛ tari, a zang sèe ɓɔɔ laa zang palɛ nɛɛ mani. Vuu keɓe ri rang yee kpang, ri ti tãa nɔng kpang, a ri ti ra kpang.
66009021	Zang kaɓa ri kɔ̃sɔ yeti, ri yaa zang nyɔkɔnang vɔrɔ, nɛɛ nvaa shaanang nɛɛ dũndũng palɛnang a ɓɔɔ shɔngɓɔ ɓɔɔnang ɓarɛ kpang.
66010001	Ka knti vuu keɓe, n zi zang nyaa shoonang Laa ɓɔɔ ka lapa ɓɛɛ, ɓɔɔ naa vuu palɛnang ɓiɓɛ kagn ɓɛɛ, a nɛɛ lapa. Sãmbong zuu wu naa fɔ̃ɔrɔ, a sɔkɔ mii kãng ka yuu ɓiɓɛ. Waa nyaating ɓiɓɛ kɔlɔ katɔ naa laa, a doo ɓiɓɛ naa nyɛlɛ waa ɓɔɔ kɔ nabm ɓɛɛ.
66010002	Yiti jaa labeenang tɔkɔlɔng ɓɔɔ zang puu katɔ ɓɛɛ ka naa. Arɛ naa n'aa doo nakn ɓiɓɛ ka yuu waapo a n'aa doo nagang ɓi ka tipi.
66010003	Ɓaa nyaa nabm, yee ɓiɓɛ naa ɓɔɔ zing mɛɛ nyaa ɓɛɛ. Ɓɔɔ wu ɓaa nyaa naa weɓe, rɛɛ shala mii manziti kaɓa ri mɛɛyi.
66010004	Ɓɔɔ rɛɛ shala mii manziti kaɓa ri mɛɛyi, bɛɛ n tɔɔ n bee vuu ɓɔɔ ri kɔɔ ɓɛɛ kaa tɔ. A n tãa yee nɛɛ lapa kɔɔ m nɛɛ, “Mɔɔ nwangsɛ zang bii ruu kaɓa kpang, mɔɔ beere kpang.”
66010005	A zang nyaa shoonang Laa ɓɔɔ ka lapa ɓɔɔ naa doo ka waapo nɛɛ tipi kaɓa, tuu nakn ɓiɓɛ ka lapa.
66010006	A tũng vuu nɛɛ nung Laa ɓɔɔ nwang ɓi ningkãari dondong, ɓɔɔ mãa lapa nɛɛ vuu piti ɓɔɔ kagn ɓɛɛ, nɛɛ tipi nɛɛ vuu piti ɓɔɔ kagn ɓɛɛ. A ɓɔɔ waapo nɛɛ vuu piti ɓɔɔ kagn ɓɛɛ, kɔɔyi nɛɛ, laa ɓɔɔ zang suukãng ɓɛɛ takpang.
66010007	Zang nyaa shoonang Laa ɓɔɔ ka lapa ɓɔɔ daa kaa manziti nɛɛ naa jee gboo ɓiɓɛ tɔ, tɔ̀ɔ, vuu ɓɔɔ ri waasɛ bii katɔ, ri nwangsɛ bii kati, tɔ̀ɔ, wu hangsɛ nyaa ɓarɛ kati naa ɓɔɔ wu nwàngsɛ̀ rɛɛ zang nyaa shoonang ɓiɓɛ ɓɔɔ ri kɔ̀ɔrɔ̀ zang ruu Laa ɓɛɛ.
66010008	A yee ɓaasi n tãayi a nɛɛ lapa ɓɛɛ, kɔɔ m nɛɛ, “Daayi, mɔɔ ta labeenang ɓɔɔ zang puu katɔ kaɓa. Ɓɔɔ zang nyaa shoonang Laa ɓɔɔ ka lapa ɓɔɔ shii ka yuu waapo nɛɛ tipi, yiti ka naa ɓa.”
66010009	A n daayi, n daa kɔɔ zang nyaa shoonang Laa ɓɔɔ ka lapa kaɓa nɛɛ wu a m jaa labeenang bì'i. Kɔɔ m nɛɛ, “Ta ta, mɔɔ shaayi. T'ìng katɔ ka nyaa ɓaaɓɛ naa nung warɛ, a nɛɛ daa tɔ yeti ɓaaɓɛ, daa la kaatɔ.”
66010010	A n ta jaa labeenang bì'i nɛɛ naa ɓiɓɛ n shaayi. T'ìng katɔ ka nyaa mɛɛ naa nung warɛ, a ɓɔɔ n mãrɛ, daa la kaatɔ ka yeti mɛɛ.
66010011	A zang ɓɔɔ kɔɔ m nɛɛ, “Daa tɔkn mɔɔ daa kɔɔ ruu ka yuu zang koo laa ɓɔɔ nyaa ɓarɛ ka bm bm ɓɛɛ, nɛɛ rɛɛ kpanti ɓarɛ.”
66011001	Ka knti vuu keɓe, zang a m laa ɓɔɔ zang gãsɛ nɔng nɛɛ mani ɓɛɛ. A zang kɔɔ m nɛɛ “Yupaa mɔɔ daa gãsɛ Gãa Laa, nɛɛ nɔng ɓɔɔ zang dɔɔ wu vuu kagn ɓɛɛ. Mɔɔ ti gã zang ɓɔɔ ri bang Laa ka nɔng ɓɛɛ.
66011002	A mɔɔ gãsɛ dàbang ɓɔɔ ɓi ka biling ka nɔng Gãa Laa ɓɛɛ kpang. Ka ruu ɓɔɔ, zang yàa ɓi zang tipi ɓɔɔgn, ɓɔɔ ri naa naalɛ Urushalima nɛɛ doo ɓarɛ shala laa ziti tu ziti ɓɛɛ.
66011003	N shong zang mɛɛ ziti ɓɔɔ ri daa kɔɔ zang ruu ka yuu mɛɛ ɓɛɛ. Ri naa hã̀l'ɛ fɔ̃ɔrɔ ɓɔɔ zang ɓɔɔ ri kaa nyaavɔ ri hã̀l'ɛ ɓɛɛ. N a ri naa ri kɔɔ zang ruu ka yuu mɛɛ diki labang gbete tu laa maani dakn ziti, tu laa taati.”
66011004	Zang ziti ɓɔɔ ri kɔɔ ruu ɓiɓɛ keɓe, rikɔ laa zeetung ziti nɛɛ waa zà'ang sɔɔ ziti ɓɔɔ ka tìng Laa ɓɔɔ wukɔ kpanti koo piti ɓɛɛ.
66011005	Zang ɓɔɔ nɛɛ tɔɔ wu palɛ ri vuu shi kpang, waa nwangnɛ nyaa ɓarɛ wu shaa zang ɓɔɔ ri shing jìng nɛɛ ri kpang kaɓa. Wee naa ɓɔɔ zang nyɔkɔ zang ɓɔɔ ri shing jìng nɛɛ ri kpang kɔ, tɔɔ ri wɔ kaa takpang.
66011006	Zang a ri naa vuu palɛnang katɔ ɓɔɔ ri zãa mii lapa anang katɔ ka làa ɓɔɔ ri kɔ̀'ɔ zang ruu Laa ɓɛɛ. Ri ti zunung katɔ ri risi mii ɓɔɔ ka koo nandon, wu raa zìi. Zang ti a ri naa ɓɔɔ ri atɛ jìng dannang ka zɔ̃ngzɔ̃ng ka koo keɓe ka yuu zɔɔ yuu zɔɔ, ka laa ɓɔɔ ri kasɛ piti ɓɛɛ.
66011007	Ri nɛɛ hangsɛ ruu Laa kɔɔnang tɔ, yɔpɔ jìngti ɓɔɔ shaa varɛ dɔli, ɓɔɔ nwangnɛ yeti too ɓɔɔ dii kagn kpang, wu naa ta sìiri nɛɛ ri. Naa ɓa ri kaka, wu nyɔkɔ ri vɔrɔ.
66011008	Zang naa yaa vɔrɔ ɓarɛ ka gbalang ɓɔɔ ka yeti gari bang kaɓa, ɓɔɔ nɛɛ nyaa vuu jɛ̃ɛnang, zang ɓaa nɛɛ Saduma nɛɛ Masar ɓɛɛ. Nɔng ɓɔɔ zang ɓ'aa kpanti ɓarɛ naa ka laa kagn ɓɛɛ.
66011009	Zang ɓɔɔ ri nwangnɛ zɔ̃ng zang piti, nɛɛ nɔng piti ka koo, ɓɔɔ nyaa ɓarɛ ka bm bm ɓɛɛ, ri naa pɛ̃ɛrɛ vɔrɔ ɓarɛ, diki ɓa katɔ taati nɛɛ nyaa gãasa. Ri zãa zang vɔrɔ rɛɛ zang keɓe gbãanang katɔ.
66011010	Zang koo keɓe ri naa gaarɛ zɔɔ, ri tãa tìnang ka ruu vɔrɔ zang ziti keɓe. Ri alɛ zɔɔ vuu waati ka ruu ɓɔɔ zang nyaa shoonang Laa kaɓa, ri kɔɔ ruu Laa, ri dang zang ɓɔɔ ri nwalɛ ka koo jìng dɔli ɓɛɛ.
66011011	Ɓɔɔ diki taati nɛɛ nyaa gãasa naa ɓarɛ, ɔ̃kɔnang ɓɔɔ a zang suru bii ɓɛɛ, a nɛɛ bii Laa, a daa ka yeti ɓarɛ, a ri shii doo paa. Ɓɔɔ ri shii paa, zang kaɓa nandon, ɓɔɔ ri zi ri, bii kaa ri vɔrɔ dɔli.
66011012	A zang ziti kaɓa, ri tãa yee nwangnɛ lapa, ɓaa ri nyaa nabm nɛɛ, “Nɔɔ a ta ka lapa ka nihn.” A ri daa lapa ka yeti sãmbong, zang ɓɔɔ ri shing jìng nɛɛ ri kpang nandon, ri zi ri jìng bii.
66011013	Nyaa kɔ doo naa ɓee, tipi ruutu nabm, a naa zang basɛ gari bang kaɓa tìng kopi, tìng gbete ka teteng ɓarɛ jirɛ. A tipi ɓɔɔ ruutu ɓee nyɔ shɔnzang labang manziti. A zang ɓɔɔ ri yaa knti, bii kaa ri vɔrɔ dɔli, a ri dɔɔ Laa ɓɔɔ ka lapa ɓɛɛ kati.
66011014	Jìng dannang ɓɔɔ daa kaa ziti ɓa tɔ, ɓɔɔ ya gbete wu daa kaa taati a doo ka naa.
66011015	A zang nyaa shoonang Laa ɓɔɔ wukɔ waa rɛɛ zang nyaa shoonang Laa ɓɔɔ ri manziti nyaa knti ɓɛɛ, jee gboo ɓiɓɛ. A n tãlɛ yee nwangnɛ lapa, ri rang yee nabm nɛɛ, “Kpanti roonang koo keɓe, raa ɓɔɔ kpanti ɓuru tɔ, nɛɛ ɓɔɔ Kirisi ɓiɓɛ. Laa kɔ naa roo kpanti gbinggbing.”
66011016	A rɛɛ zang bang bmati tu dɛ̃ɛti, ɓɔɔ zang ɓu nwang ka yuu laa kpanti ɓɔɔ ɓarɛ ka tìng Laa ɓɛɛ, ri tang nɛɛ gutu ka tìng Laa, ri sòo yuu ka dii, ri bang Laa.
66011017	Ri kɔɔrɔ nɛɛ, “Ruu zãa mɔɔ tɔ kpanti ɓuru Laa, ɓɔɔ naa vuu palɛnang piti ka naa ɓaaɓɛ kɔ ɓɛɛ. Mɔɔ nw'ang ɓaa doo ka tìng, a mɔkɔ ti nwang kãntang keɓe. Ruu zãa mɔɔ tɔ, ka ruu ɓɔɔ, mɔɔ tuu naa vuu palɛnang ɓaaɓɛ, ɓɔɔ bang, mɔɔ gaayu kpanti roonang kana nɛɛ mani ka koo ɓɛɛ.
66011018	Zang koo ɓɔ̀'ɔgn, ɓɔɔ ri ɓarɛ zang Laa kpang, ri lasɛ yeti tɔ nɛɛ mɔɔ gbãnggbãng, a diki ɓɔɔ mɔɔ lasɛ yeti jong nɛɛ ri ti a tɔ. Diki ɓɔɔ mɔɔ dɔng zang ɓɔɔ ri vɔlɔ tɔ ruu kagn, mɔɔ ti sɔ̀ɔrɔ̀ rɛɛ zang nyaa shoonang ɓaaɓɛ nɛɛ rɛɛ zang ɓaaɓɛ doo, ka ruu shoonang ɓɔɔ ri palɛ ɓɛɛ. Nɛɛ rɛɛ zang bang, nɛɛ wujɛ ɓɔɔ ri a nung ɓaaɓɛ bannang katɔ ɓɛɛ. Zang ti ningsi zang ɓɔɔ bɛɛ ri ningsi koo ɓɛɛ.”
66011019	A nyaa Gãa Laa ɓɔɔ ka lapa puuyi, zang zǐ akpaati nyaa ɓɔɔ Laa mã nɛɛ zang ɓiɓɛ kagn ɓɛɛ katɔ, ka yeti Gãa Laa. A shala mangkɛ, zang mɛɛrɛ nyaa nabm, tipi ruutu, shala mɛɛrɛ, a mii takong a dɔli.
66012001	A vuu bang ɓɔɔ zang zirɛ zang mã naa ka danggn ɓɛɛ, nwangsɛ bii ka lapa. Vuu keɓe ɓi Jaa soro zuu bii nɛɛ làa, a naa doo ɓiɓɛ ka yuu shala. A kãng lapoo yuu kpanti, zang palɛ nɛɛ sang kopi tu ziti ka yuu ɓiɓɛ.
66012002	Bɛɛ tuu jaa ka yeti, a laa jaa yinang ɓiɓɛ a tɔ, kaa nyaa ka ruu jaa ɓɔɔ kɔng wu ɓɛɛ.
66012003	A vuu bang ɓɔɔgn ɓɔɔ zang zirɛ zang mã naa ka danggn nwangsɛ bii ka lapa. Vuu keɓe ɓi sɔkɔ nwɛɛri bang baabi katɔ, ta yuu manziti nɛɛ jee kopi, ti kãng lapoo yuu kpanti ka yuu manziti nandon.
66012004	Naa zang basɛ sang kɔ ka lapa ɓee tìng taati. Sɔkɔ keɓe, waarɛ ɓɔɔ tìng gbete nɛɛ dãng ɓiɓɛ, vang ri ka tipi. A sɔkɔ bì'i daa shii ka tìng jaa soro ɓɔɔ nɛɛ wu yi kaa jaa ɓɛɛ, nɛɛ tɔɔ wu shaa jaa ɓɔɔ jaa soro yi ɓɛɛ kati.
66012005	A jaa soro yi jaa zang varɛ, ɓɔɔ naa roo kpanti ka yuu zang koo nandon ɓɛɛ, laa ɓɔɔ kpanti yiti ka naa, ɓɔɔ ɓiɓɛ zang palɛ nɛɛ saka. Ka ɓɔɔ jaa nwang hn, zang tantɛ wu tuunang raayi, zang daa nɛɛ wu ka bii Laa, ka nɔng ɓɔɔ wu nwang ka yuu laa nwannang kpanti ɓɛɛ.
66012006	A jaa soro bì'i ti yurɛ daa ka jìngti, ka nɔng ɓɔɔ Laa gbàrɛ̀ wu ɓɛɛ. Zang gãng jìng ka wu diki labang gbete tu laa maani dakn ziti a tu laa taati ɓɛɛ.
66012007	A sìiri yupaa ka lapa. Zang nyaa shoonang Laa ɓɔɔ ka lapa ɓɛɛ ɓɔɔ bang, ɓɔɔ zang ɓaa wu nɛɛ Maakel ɓɛɛ, nɛɛ rɛɛ zang nyaa shoonang Laa ɓɔɔ ri ka lapa ɓɛɛ, ɓɔɔ ri nɛɛ wu ri ta sìiri nɛɛ sɔkɔ bang kaɓa. Sɔkɔ bang nɛɛ rɛɛ zang nyaa shoonang Laa ɓɔɔ ka lapa, ɓɔɔ ri dũng ɓarɛ kaa sɔkɔ keɓe, ri taarɛ yuu gbãnggbãng.
66012008	A Maakel nɛɛ zang ɓiɓɛ ri shaa ri, a ri zãa rɛɛ sɔkɔ nɛɛ zang ɓiɓɛ nwannang ka lapa.
66012009	A ri nwangsɛ sɔkɔ bang nɛɛ lapa, ri tasɛ wu ka koo nɛɛ rɛɛ zang ɓɔɔ ri dũng wu nandon. Sɔkɔ bang kaɓa zang ɓaa nung ɓiɓɛ nɛɛ Sheetang, wukɔ kpanti rɛɛ suru shi kpang. Wukɔ ti nwaarɛ zang ka koo doo tɛ̃ɛtɛ̃ɛ.
66012010	A n tãa yee mɛɛ nɛɛ lapa kɔɔyi nɛɛ, “Kãntang keɓe Laa ta yuu ɓuru tɔ, zang ti zi naa vuu palɛnang ɓiɓɛ tɔ, nɛɛ kpanti roonang ɓiɓɛ. A zang ti zi naa vuu palɛnang Kirisi ɓiɓɛ tɔ, ka ruu ɓɔɔ, zang ɓɔɔ bɛɛ shii ka tìng Laa kɔɔrɔ ruu shi kpang, ka yuu rɛɛ manzung ɓuru diki diki nɛɛ zìi nɛɛ laagɛ̃, zang hing wu tɔ nɛɛ lapa zang tasɛ wu tɔ ka koo ɓɛɛ.
66012011	Ri ti ɓa wu yuu tɔ, nɛɛ naa vuu palɛnang zìi Jaa Mɛ̀ɛr'ɛ, a ɓɔɔ ka ruu ruu ɓiɓɛ ɓɔɔ ri kɔɔyi nɛɛ ɓi nizang ɓɛɛ. Ri ti kasɛ tɔ nɛɛ ri vɔrɛ ka ruu ɓiɓɛ.
66012012	Ka ruu nɔngkɔ, zang ri tãa tìnang ta ka lapa. Zang ɓɔɔ ri nwang ka lapa piti ri tãa tìnang. A ɓɔɔ tipi nɛɛ waapo, jìng dannang ɓi kagn yuu ɓarɛ, ka ruu ɓɔɔ, Sheetang a tɔ, ka nɔng ɓarɛ ka tipi ɓɛɛ. Gnvɔ shaa wu dɔli, ka ruu ɓɔɔ, zi tɔ nɛɛ diki ɓiɓɛ yaa kaa tɔkɔlɔng ɓɛɛ.”
66012013	Ka ɓɔɔ sɔkɔ bang zirɛ zang nwangsɛ wu tɔ nɛɛ lapa, gaayu ɓɔɔ wu hing jaa soro ɓɔɔ yi jaa zang varɛ ɓɛɛ.
66012014	A zang a jaa soro nasãng ziti naa ɓɔ̀'ɔ gangong, ka ruu nɔngkɔ, tãayi yaa sɔkɔ bang. Tãayi daa ka nɔng ɓɔɔ zang gbàrɛ̀ wu ka jìngti ɓɛɛ. Daa nwang ka nɔngkɔ, zang gãng jìng ka wu saa taati nɛɛ shala mangbete.
66012015	A sɔkɔ bang kaɓa, jeng mii nɛɛ nyaa ɓiɓɛ naa rang, ka knti jaa soro bì'i nɛɛ mii wu tuu jaa soro kati.
66012016	A tipi yi jaa soro naa ka bii. Tipi puuyi a mii ɓɔɔ sɔkɔ bang jeng nɛɛ nyaa daa kagn nandon.
66012017	Ka ruu nɔngkɔ, gnvɔ shaa sɔkɔ bang nɛɛ jaa soro kaɓa dɔli. Daayi nɛɛ wu daa ta sìiri nɛɛ rɛɛ zɔ̃ng jaa soro kaɓa, ɓɔɔ ri nandon ri palɛ ɓarɛ vuu ɓɔɔ Laa kasɛ ɓɛɛ, ɓɔɔ ri ti shing danggn tɔ, ka ruu ɓɔɔ, nizang ɓɔɔ Yeesɔ Kirisi tùsù ri ɓɛɛ.
66012018	A sɔkɔ bang kaɓa daa shii ka yuu seseele, ka nyaa waapo.
66013001	Ka knti vuu keɓe, n zi yɔpɔ jìngti ɓɔɔ nwangnɛ yeti waapo. Yuu ɓiɓɛ manziti, a takɛ jee kagn kopi. Kãng lapoo yuu kpanti ka jee ɓu, a zang ti bee wu nung shi kpang ɓɔɔ dãa Laa ka yuu ɓu.
66013002	Yɔpɔ jìngti ɓɔɔ n zirɛ ɓɛɛ, nwang gbɛ̃ɛ, doo ɓiɓɛ naa ɓɔ̀'ɔ vuu jìngti ɓɔɔ zang ɓaa nɛɛ biyaa ɓɛɛ, a nyaa ɓiɓɛ nwang ɓɔɔ zing. Sɔkɔ bang tuu bannang ɓiɓɛ nɛɛ kpanti ɓiɓɛ, a ɓɔɔ naa vuu palɛnang ɓiɓɛ, a yɔpɔ kaɓa.
66013003	Yuu yɔpɔ jìngti kaɓa gbete, nwàng naa ɓɔɔ bɛɛ zang shing wu nyaa vuu waa bang kagn, a nyaa vuu waa bì'i zũng tɔ ɓɛɛ. Yɔpɔ kaɓa palɛ vuu ɓɔɔ zang zirɛ zang mã naa ka danggn dɔli, ka ruu nɔngkɔ, zang koo nandon ri gaayu ɓɔɔ ri dũng wu ɓɛɛ.
66013004	Zang piti ri bang sɔkɔ bang, ka ruu ɓɔɔ, wu a yɔpɔ kaɓa naa vuu palɛnang ɓiɓɛ ɓɛɛ. A ri bang yɔpɔ kaɓa, ri kɔɔrɔ nɛɛ, “Ɓu wi naa yɔpɔ keɓe wiya? Ɓu wi zunung ɓɔɔ wu gaa nyaa nɛɛ wu wiya?”
66013005	Zang a yɔpɔ jìngti kaɓa naa, wu rangkɛ yee bang bang ka yuu ɓiɓɛ, a wu ti rangkɛ yee shi kpang ka yuu Laa. Zang a wu naa wu palɛ vuu ɓɔɔ wu kasɛ ɓɛɛ, shala laa ziti tu ziti.
66013006	A gaayu ɓɔɔ wu rangkɛ yee shi kpang ka yuu Laa, nɛɛ nung Laa, ɓɔɔ nɔng nwannang Laa, a ɓɔɔ kaa zang piti ɓɔɔ ri nwang ka lapa ɓɛɛ.
66013007	A zang ti yaa wu nɛɛ wu ta sìiri nɛɛ rɛɛ zang Laa wu ti shaa ri. A zang a wu naa wu roo kpanti ka yuu zɔ̃ng zang ka nɔng piti ka koo, nɛɛ zang ɓɔɔ ri rangkɛ nyaa ka bm bm ɓɛɛ.
66013008	Zang ɓɔɔ ri nwang ka koo nandon ri naa bang wu. Rɛɛ zang ɓɔɔ zang bee nung ɓarɛ doo tɛ̃ɛtɛ̃ɛ kpang, ka yeti labeenang Jaa Mɛ̀ɛr'ɛ Laa, ɓɔɔ bɛɛ zang nyɔ wu vɔrɔ ɓɛɛ.
66013009	Zang ɓɔɔ shoo ɓiɓɛ nɛɛ kagn wu tãa ruu keɓe
66013010	Zang ɓɔɔ naa zang zɔ̃ng wu, nɛɛ zang naa yi wu katɔ ka nyaa sìiri, zang ti yi wu ɓi katɔ nizang. Zang ɓɔɔ naa zang zɔ̃ng wu nɛɛ zang nyɔ wu vɔrɔ ɓi nɛɛ yere bang, zang ti nyɔ wu vɔrɔ ɓi nɛɛ yere bang nizang. Ka ruu nɔngkɔ, zang Laa ri mã danggn katɔ, ri ti yaa danggn shinnang ka bii Laa kpang.
66013011	Ka knti vuu keɓe, n zi yɔpɔ jìngti ɓɔɔ, shing baabi dɔli, nwangnɛ tipi. Ta jee ka yuu ziti, naa jaa mɛ̀ɛr'ɛ, a ti r'ang yee naa sɔkɔ bang.
66013012	Tuu naa vuu palɛnang yɔpɔ jìngti ɓɔɔ tìng shɔɔnang ɓɛɛ nandon, palɛ vuu nɛɛ mani ka jìng ɓiɓɛ ka nɔngkɔ. A shing koo nɛɛ zang ɓɔɔ ri ka koo nandon nɛɛ ri bang yɔpɔ jìngti ɓɔɔ tìng shɔɔnang, ɓɔɔ zang shing wu nyaa vuu waa bang, a zũng tɔ ɓɛɛ.
66013013	Yɔpɔ jìngti ɓɔɔ doo knti, palɛ vuu ɓɔɔ zang zirɛ zang mã naa ka danggn ɓɛɛ dɔli. Shingnɛ waa nwangnɛ lapa a ka tipi, ka jìng zang piti.
66013014	Tuu vuu ɓɔɔ zang a wu naa palɛnang ka tìng yɔpɔ jìngti ɓɔɔ tìng shɔɔnang kaɓa, a nwaarɛ zang piti, ɓɔɔ ri nwalɛ ka koo nandon nɛɛ mani. Kɔɔ ri nɛɛ, ri p'al'ɛ vuu ɓɔɔ nwang yɔpɔ jìngti ɓɔɔ tìng shɔɔnang, ɓɔɔ bɛɛ zang shing wu nyaa vuu waa ka bii nɛɛ yere bang a nwang doo ningkãari ɓɛɛ, ri a wu bannang nɛɛ mani.
66013015	A zang a yɔpɔ jìngti ɓɔɔ doo knti kaɓa naa, wu shingnɛ vuu ɓɔɔ zang palɛ nwang yɔpɔ jìngti ɓɔɔ tìng shɔɔnang, wu ɔ̃kɔ, tɔ̀ɔ, wu rang yee kati. Zang ti yaa wu nɛɛ, zang ɓɔɔ ri nɛɛ kasɛ kpang nɛɛ ri bang vuu keɓe kpang, wu nyɔkɔ ri vɔrɔ.
66013016	Yɔpɔ jìngti ɓɔɔ doo knti ti shingnɛ nɛɛ zang piti, zang bang nɛɛ wujɛ, nɛɛ zang ying, nɛɛ zang ɓɔɔ vuu ka naa ɓarɛ kpang ɓɛɛ, jaafoo, nɛɛ jaa gãa, zang nɛɛ ɓang ri vuu ka nakn kpang, zang ɓang ri ka nyaating ɓarɛ.
66013017	Zang ɓɔɔ zang nɛɛ ɓang wu vuu keɓe kpang, zang yaa wu, wu hoo vuu kpang, ti malɛ vuu kpang. Vuu kɔ zang ɓang zang ɓee ɓi nung yɔpɔ jìngti kaɓa nɛɛ lamba ɓɔɔ wukɔ nwàng kaa naa nung ɓiɓɛ ɓɛɛ.
66013018	Vuu keɓe, ɓi vuu zũnang. Zang ɓɔɔ nɛɛ zũng katɔ wu zi dìiri lamba yɔpɔ jìngti keɓe, ka ruu ɓɔɔ, ɓi lamba shɔnzang ɓɛɛ. Lamba bì'i ɓi laa maani dakn mangbete tu laa taati tu mangbete.
66014001	A n shing jìng, n zi Jaa Mɛ̀ɛr'ɛ Laa shii ka yuu kɔpɔ Sihiyona. Shɔnzang labang dakn laa maani tu laa ziti tu dɛ̃ɛti ri shii nɛɛ wu. Zang ɓɔɔ zang bee nung Daa ɓiɓɛ tɔ, nɛɛ nung ɓiɓɛ ka waa nyaating ɓarɛ ɓɛɛ.
66014002	A n tãa yee nwangnɛ lapa naa mii zɛ̃ɛyi ka rang kɔpɔ. Ti kaa nyaa naa shala mii mɛɛyi, a ti tìngnɛ naa zang ri w'aarɛ̀ vũngta.
66014003	Zang kaɓa nandon, ri shii ka tìng laa nwannang Kpanti Laa, nɛɛ tìng rɛɛ vuu dɛ̃ɛti ɓɔɔ suru bii ɓarɛ kagn ɓɛɛ, nɛɛ tìng rɛɛ zang bang bmati tu dɛ̃ɛti kaɓa, ri gaa soo shɔɔ. Zang ɓɔɔ zunung ɓɔɔ wu mantɛ soo kaɓa kagn kpang, ɓi zang labang dakn laa maani tu laa ziti tu dɛ̃ɛti kɔ zunung shɛ̃ɛning. Rikɔ zang ɓɔɔ zang tà yuu ɓarɛ nɛɛ koo ɓɛɛ.
66014004	Zang keɓe nandon, ɓi rikɔ zang ɓɔɔ ri palɛ dũndũng nɛɛ zang soro kpang, ri yiti yuu ɓarɛ waasɛ̃ ɓɛɛ. Rikɔ ti dũlu Jaa Mɛ̀ɛr'ɛ ka knti ka nɔng ɓɔɔ wu dà'a ɓɛɛ piti. Zang tà yuu ɓarɛ kɔ, nɛɛ teteng rɛɛ shɔnzang, a zang a Laa nɛɛ Jaa Mɛɛrɛ ɓiɓɛ ri.
66014005	Ri suu sè'e ɓarɛ gngn kpang, vuu shi kpang ɓɔɔ zang kɔɔyi nɛɛ ri palɛ ɓɛɛ, ɓi ti kagn kpang.
66014006	A n zi zang nyaa shoonang Laa ɓɔɔ ka lapa ɓɛɛ ɓɔɔgn, tãa ka lapa. Atɛ Ruu Tɔ̃ɔ Laa ɓɔɔ di nyaa kpang ɓɛɛ, ɓɔɔ wu naa daa kɔɔrɔ zang ɓɔɔ ri nwang ka koo ɓɛɛ, nɛɛ zɔ̃ng zang piti, nɛɛ nɔng piti ka koo, a ɓɔɔ zang ɓɔɔ ri rangkɛ nyaa ka bm bm ɓɛɛ.
66014007	A mɛɛ nyaa nabm kɔɔyi nɛɛ, “Nɔɔ dũng nyaa Laa ta, nɔɔ ti a wu bannang ka ruu ɓɔɔ, diki ɓɔɔ Laa naa jɛ̃ɛ zang piti ruu, a tɔ ɓɛɛ. Ka ruu nɔngkɔ, nɔɔ bang Laa ta, ɓɔɔ wukɔ mãa lapa nɛɛ tipi, nɛɛ waapo nɛɛ sɔlɔng mii nandon ɓɛɛ.”
66014008	A zang nyaa shoonang Laa ɓɔɔ ka lapa ɓɛɛ, ɓɔɔgn ti a tɔkn ka knti ɓɔɔ tìng shɔɔnang ɓɛɛ, kɔɔyi nɛɛ, “Shaarɛ tɔ, Gari bang kaɓa, ɓɔɔ zang ɓaa nɛɛ Babila, shaarɛ tɔ, gari ɓɔɔ ɓeleng shing zang tipi ɓɔɔgn ri ɓoo sàa ɓiɓɛ, ɓɔɔ wukɔ ɓi kaa nung sũnang nɛɛ dũndũng ɓiɓɛ ɓɛɛ.”
66014009	A zang nyaa shoonang Laa ɓɔɔ ka lapa ɓɛɛ, ɓɔɔ daa kaa nɛɛ wukɔ taati ɓɛɛ, arɛ, a mɛɛ nyaa nabm, kɔɔyi nɛɛ, “Zang ɓɔɔ nɛɛ bang yɔpɔ jìngti kaɓa nɛɛ vuu ɓɔɔ zang palɛ nwang wu kaɓa, nɛɛ ti kasɛ, zang nɛɛ ɓang wu vuu ɓiɓɛ ka nakn kpang, zang ɓang wu ka nyaating.
66014010	Gnvɔ naa shaa Laa nɛɛ wu. Gnvɔ kaɓa, ɓi naa sàa ɓɔɔ la katɔ, zang tɛ̃ɛ mii kagn kpang ɓɛɛ. A zang naa dang wu jìng nɛɛ waa ɓɔɔ nwaa dɔli, nɛɛ mii takong, ka tìng rɛɛ zang nyaa shoonang Laa ɓɔɔ ri ka lapa ɓɛɛ nɛɛ tìng Jaa Mɛ̀ɛr'ɛ.
66014011	Zìiri waa ɓɔɔ zang dang ri jìng kagn shii paa ɓi sasak di nyaa kpang. Zang ɓɔɔ ri nɛɛ bang yɔpɔ jìngti nɛɛ vuu ɓɔɔ zang palɛ nwang wu, a ri ti kasɛ zang ɓang ri vuu nung ɓiɓɛ ɓɛɛ, ri ɔ̃sɔ kpang nɛɛ zìi nɛɛ laagɛ̃ piti.”
66014012	Ka ruu nɔngkɔ, zang Laa ri mã danggn katɔ, ri dũng nyaa Laa, ri ti yaa danggn shinnang ka bii Yeesɔ kpang.
66014013	A n ti tãa yee ɓɔɔ tɔkn nɛɛ lapa kɔɔyi nɛɛ, “B'eer'e ruu keɓe, tìnang tãanang ɓi ɓɔɔ zang ɓɔɔ ri naa vɔlɔ, ka ruu ɓɔɔ ri shing danggn tɔ ka bii Laa ɓɛɛ.” A Suru Laa kasɛ nyaa tɔɔ, “N, nizang, ri tãa tìnang tɔ. Ri ɔ̃sɔ kaa tɔ nɛɛ shoonang bang ɓɔɔ ri ri palɛ ɓɛɛ, ka ruu ɓɔɔ, tɔ̃ɔ ɓɔɔ shoonang ɓarɛ nwàng ri, dũng ri ka knti ɓɛɛ.”
66014014	A n shing jìng, n zi sãmbong puru. A zang ɓɔɔ nwàng ka yuu sãmbong kaɓa, nwang Jaa shɔnzang. Kãng lapoo yuu kpanti ɓɔɔ zang palɛ nɛɛ zinariya ɓɛɛ, ka yuu ɓiɓɛ, a yiti jangsi ɓɔɔ wɔng nyaa dɔli ɓɛɛ, ka naa ɓiɓɛ.
66014015	A zang nyaa shoonang Laa ɓɔɔ ka lapa ɓɛɛ, nwangnɛ yeti Gãa Laa, rang yee nabm. Kɔɔ zang ɓɔɔ nwang ka yuu sãmbong ɓɛɛ nɛɛ, “Tuu jangsi ɓaaɓɛ ta mɔɔ gaayu vuu shaanang kpaanang, ka ruu ɓɔɔ laa vuu shaanang kpalɛnang a tɔ ɓɛɛ. Vuu shaanang zũng tɔ, gbayi gbayi.”
66014016	A zang kaɓa ɓɔɔ nwang ka yuu sãmbong tuu jangsi ɓiɓɛ, gɔ̃kɔ ka tipi, a kpaa vuu shaanang nandon.
66014017	A n zi zang nyaa shoonang Laa ɓɔɔ ka lapa ɓɛɛ, ɓɔɔgn nwangnɛ yeti Gãa Laa, yiti jangsi ɓɔɔ wɔng nyaa dɔli jong ka naa.
66014018	A zang nyaa shoonang Laa ɓɔɔ ka lapa ɓɛɛ, ɓɔɔgn nwangnɛ nɔng ɓɔɔ zang dɔɔ Laa vuu kagn ɓɛɛ, ɓɔɔ zang a wukɔ naa waa, ka nɔng kaɓa ɓɛɛ. Rang yee nabm kɔɔ zang nyaa shoonang Laa ɓɔɔ ka lapa ɓɔɔ yiti jangsi ɓɔɔ wɔng nyaa dɔli kaɓa nɛɛ, “Zirɛ shing jangsi ɓaaɓɛ ta, mɔɔ kpang jìng laa inabi ɓɔɔ ra ka laa ka koo ɓɛɛ, ri zũng tɔ.”
66014019	Ka ruu nɔngkɔ, zang nyaa shoonang Laa ɓɔɔ ka lapa ɓɛɛ kaɓa, gɔ̃ jangsi ɓiɓɛ, a kpang jìng laa inabi, a vang ka nɔng ɓɔɔ zang naa kãng ri kagn ɓɔɔ nwang kaa naa nɔng ɓɔɔ Laa dang zang jìng kagn ɓɛɛ.
66014020	Too ɓɔɔ zang kãng mii inabi kagn, ɓi ka yuu knti gari. Ri kãng mii jìng inabi, a zìi nwangnɛ nɔngkɔ, zɛ̃ɛyi daa naa nung mɛli laa maani dakn ziti naa mɔɔ shɛ̃ɛ kagn, a mɔɔ ka danggn.
66015001	Ka knti vuu keɓe, n zi vuu ɓɔɔgn ɓɔɔ zang zirɛ zang mã naa ka danggn ɓɛɛ ka lapa, daa naa ɓɔɔ zang rang yee ɓiɓɛ kpang. N zi zang nyaa shoonang Laa ɓɔɔ ri ka lapa ɓɛɛ, ri manziti, ri yiti kɔnang man ziti ka naa. Rɛɛ kɔnang keɓe, rikɔ kɔnang ɓɔɔ Laa di nyaa kɔnang atɛnang kaa gn ɓɛɛ kɔ. Laa hangsɛ nyaa gnvɔ ɓiɓɛ kaa nɛɛ rikɔ.
66015002	A n zi vuu ɓɔɔ nwang waapo ɓɔɔ kɔlɔ naa vìilaa, a waa ti shaa kagn ɓɛɛ. Zang kaɓa ɓɔɔ ri ɓa yɔpɔ jìngti kaɓa yuu ɓɛɛ, nɛɛ vuu ɓɔɔ zang palɛ nwang wu, nɛɛ lamba nung ɓiɓɛ piti ɓɛɛ, ri shiiri ka nyaa waapo kaɓa. Ri yi vũngta ɓɔɔ Laa a ri ɓɛɛ kaa naa.
66015003	Ri gaa soo ɓɔɔ Musa zang nyaa shoonang Laa ri gaa ɓɛɛ, a Jaa Mɛ̀ɛr'ɛ ti g'aa jong ɓɛɛ, ri kɔɔyi nɛɛ, “Laa ɓɔɔ mɔkɔ kpanti ɓuru ɓɛɛ, ɓɔɔ mɔɔ ɓa zang piti katɔ ɓɛɛ. Shoonang ɓaaɓɛ bang dɔli, ti shing zang, zang mã naa ka danggn. Mɔkɔ kpanti zang ɓɔɔ ri ka koo nandon Vuu ɓɔɔ mɔɔ palɛ ɓɛɛ, ɓi tɔ̃ɔ, a mɔɔ ti zang ɓɔɔ palɛ vuu ɓɔɔ nizang.
66015004	Ɓu wi kaa vɔrɔ ɓaaɓɛ, wu ti a mɔɔ bannang kpang wiya kpanti Laa? Ɓi mɔkɔ gbete ɓɔɔ shi kpang ka bii ɓaaɓɛ kpang ɓɛɛ. Zɔ̃ng zang tipi piti piti ri naa arɛ ri bang mɔɔ, ka ruu ɓɔɔ, ri zi naa ɓɔɔ mɔɔ d'ɔng ruu tɔ tɔ̃ɔ ɓɛɛ.”
66015005	Ka knti vuu keɓe, n zirɛ, zang puu nɔng ɓɔɔ shi kpang ɓi kagn kpang ɓɛɛ, nɔng ɓɔɔ zang shìli vuu ɓɔɔ tusu nyaa ɓɔɔ Laa a ɓɛɛ, ɓɔɔ ka Gãa Laa ka lapa ɓɛɛ.
66015006	Zang nyaa shoonang Laa ɓɔɔ ka lapa manziti ɓɔɔ ri atɛ kɔnang manziti kaɓa, ri nwangnɛ yeti Gãa Laa. Ri hãlɛ fɔ̃ɔrɔ puru ɓɔɔ kɔlɔ katɔ ɓɛɛ, ri ti mã guruji ɓɔɔ zang palɛ nɛɛ zinariya ɓɛɛ, ka danggn ɓarɛ.
66015007	Vuu gbete ka teteng vuu dɛ̃ɛti ɓɔɔ suru bii ɓarɛ kagn kaɓa, 'al'ɛ rɛɛ zang nyaa shoonang Laa ɓɔɔ ri ka lapa ɓɛɛ ɓɔɔ ri manziti ɓɛɛ kaɓa, taasa ɓɔɔ zang palɛ nɛɛ zinariya gbete gbete. Laa ɓɔɔ nw'ang ɓi ningkãari dondong ɓɛɛ, gnvɔ ɓiɓɛ yiki nyaa taasa katɔ.
66015008	Zìiri ɓɔɔ nwangnɛ bannang Laa, a ɓɔɔ nɛɛ naa vuu palɛnang ɓiɓɛ, yi nyaa Gãa Laa. Kɔnang manziti ɓɔɔ rɛɛ zang nyaa shoonang Laa ɓɔɔ ri ka lapa ɓɛɛ, ri atɛ kaɓa. Ri nɛɛ palɛ tɔ nandon, tɔ̀ɔ, zang ɓɔɔ wu zunung ɓɔɔ wu shɛ̃ɛ yeti Gãa Laa kaɓa ɓɛɛ kati.
66016001	Ka knti vuu keɓe, n tãa yee a nɛɛ Gãa Laa, mɛɛ nyaa nabm. Kɔɔ zang nyaa shoonang Laa ɓɔɔ ri ka lapa ɓɛɛ, ɓɔɔ ri manziti kaɓa nɛɛ, “Nɔɔ daayi zang ɓu wu daa tuu taasa manziti ɓɔɔ gnvɔ Laa kagn kaɓa, gbete nɔɔ ɓàarɛ̀ ka koo.”
66016002	Ka ruu nɔngkɔ, zang nyaa shoonang Laa ɓɔɔ ka lapa ɓɛɛ, ɓɔɔ tìng shɔɔnang daayi daa ɓaa kɔnang ɓɔɔ ka yeti taasa ɓiɓɛ ka koo. Ɓu doo ɓɔɔ wu ɓaayi hn, nɔɔrɔ bang bang ɓɔɔ kɔng zang dɔli, gaayu ɓɔɔ wu yiki zang piti, ɓɔɔ bɛɛ zang ɓang ri vuu yɔpɔ jìngti ka bii, ɓɔɔ bɛɛ ri bang vuu ɓɔɔ zang palɛ nwang yɔpɔ jìngti bì'i ɓɛɛ.
66016003	A zang nyaa shoonang Laa ɓɔɔ ka lapa ɓɛɛ, ɓɔɔ ɓang ɓɔɔ tìng shɔɔnang naa ɓaa kɔnang ɓɔɔ ka yeti taasa ɓiɓɛ ka waapo. A tantɛ raanang naa zìi zang ɓɔɔ vɔ katɔ ɓɛɛ. Vuu piti ɓɔɔ ka yeti waapo, ɓɔɔ suru bii ɓarɛ kagn ɓɛɛ, ri vɔlɔ nandon.
66016004	Zang nyaa shoonang Laa ɓɔɔ ka lapa ɓɛɛ, ɓɔɔ daa kaa taati ti arɛ, naa ɓaa kɔnang ɓɔɔ ka yeti taasa ɓiɓɛ, ka rang nandon, nɛɛ sɔlɔng mii nandon, a ri raa zìi jong nandon.
66016005	N tãayi, zang nyaa shoonang Laa ɓɔɔ ka lapa ɓɛɛ, ɓɔɔ gãng jìng ka mii kɔɔyi nɛɛ, “Laa ɓɔɔ mɔkɔ shi kpang ka bii kpang gbete ɓɛɛ. Mɔkɔ kãntang keɓe, mɔkɔ nw'ang ka tìng. Mɔɔ palɛ vuu gn dang gbete ka ruu kɔ mɔɔ dɔ̀ng zang ɓee kpang.
66016006	Ka ruu ɓɔɔ, zang ri nyɔkɔ zang ɓaaɓɛ nɛɛ rɛɛ zang nyaa shoonang ɓaaɓɛ ɓɔɔ ri kɔɔrɔ zang ruu ɓaaɓɛ, a zìi ɓarɛ tɛ̃ɛ ka tipi ɓɛɛ, a mɔɔ a ri zìi kãntang keɓe nɛɛ ri ɓooyi. Daa ri tɔ teetee.”
66016007	A n tãayi yee nwangnɛ nɔng ɓɔɔ zang dɔɔ Laa vuu kagn ɓɛɛ, kasɛ nyaa nɛɛ, “Nizang, Kpanti Laa ɓɔɔ mɔɔ ɓa zang piti katɔ ɓɛɛ. Mɔɔ ɓaa zang ɓɔɔ palɛ vuu ɓɔɔ nizang ɓɛɛ, mɔɔ ti dɔ̀ng zang ruu ɓaa gn dang gbete kpang.”
66016008	Zang nyaa shoonang Laa ɓɔɔ ka lapa ɓɛɛ, ɓɔɔ daa kaa dɛ̃ɛti ɓɛɛ, arɛ naa ɓaa kɔnang ɓɔɔ ka yeti taasa ɓiɓɛ ka yuu làa. A zang a laa naa, wu shaa zang naa waa.
66016009	A shɛ̃ɛnshɛ̃ɛn laa shaarɛ zang kati. Naa ɓɔɔ ri nɛ̀'ɛ kɔ̃sɔ yeti, ri yaa vuu shi kpang ɓarɛ, ri 'a Laa bannang. Ri kasɛ kpang, ri rangkɛ ɓarɛ ruu shi kpang kɔ jong, ka nung Laa ɓɔɔ naa vuu palɛnang ɓiɓɛ kagn ka yuu rɛɛ kɔnang keɓe ɓɛɛ.
66016010	A zang nyaa shoonang Laa ɓɔɔ ka lapa ɓɛɛ, ɓɔɔ daa ka maani ɓɛɛ, arɛ naa ɓaa kɔnang ɓɔɔ ka taasa ɓiɓɛ ka yuu laa nwannang kpanti, ɓɔɔ yɔpɔ jìngti kaɓa nwang kagn ɓɛɛ. A nɔng tɔɔnang zuu zang ɓɔɔ wu roo kpanti ka yuu ɓarɛ ɓɛɛ. Zang ri shaa rìiti ka ruu jìng ɓɔɔ ri dang ɓɛɛ.
66016011	Ri dãlɛ Laa ɓɔɔ ka lapa ɓɛɛ, ka ruu jìng ɓɔɔ ri dang ɓɛɛ, nɛɛ nɔɔrɔ ɓɔɔ ka bii ɓarɛ ɓɛɛ. A ri kasɛ kaa takpang ri kɔ̃sɔ yeti ɓarɛ, ri yaa vuu shi kpang ɓarɛ kpang.
66016012	A zang nyaa shoonang Laa ɓɔɔ ka lapa ɓɛɛ, ɓɔɔ daa ka mangbete ɓɛɛ, arɛ naa ɓaa kɔnang ɓɔɔ ka taasa ɓiɓɛ, ka mii rang bang, ɓɔɔ zang ɓaa nɛɛ Yufireti. Mii rang keɓe ɔ̃ɔ nandon, tɔ̀ɔ, wu yàa rɛɛ kpanti ɓɔɔ ri a nɛɛ paa ɓɔɔ laa nwang ɓɛɛ gbalang kati.
66016013	A n zi suru shi kpang taati, ɓɔɔ ri nwang vɔ̃kɔ ɓɛɛ. Ri nwangkɛ nɛɛ nyaa sɔkɔ bang, nɛɛ nyaa yɔpɔ jìngti kaɓa, a ɓɔɔ nɛɛ nyaa zang nyaa shoonang Laa ɓɔɔ sè'e kaɓa.
66016014	Ri ɓarɛ, suru shi kpang ɓɔ̀'ɔ Sheetang. Naa vuu palɛnang ɓarɛ kagn ɓɔɔ ri palɛ vuu ɓɔɔ zang zirɛ zang mã naa ka danggn ɓɛɛ. Ri daarɛ ka bii rɛɛ kpanti ɓɔɔ ka koo nandon, nɛɛ ri kp'al'ɛ ri, ri ta sìiri ka diki bang kaɓa, ɓɔɔ Laa ɓɔɔ ɓa zang piti katɔ naa tusu zang yuu ɓiɓɛ kagn ɓɛɛ.
66016015	A Yeesɔ kɔɔyi tɔɔ, “N naa a naa shɔngɓɔ. Tìnang tãanang ɓi zang ɓɔɔ nwang doo paa, gãng jìng, hãa fɔ̃ɔrɔ ɓiɓɛ ka bii ɓɛɛ. Ka ruu ɓɔɔ nɛɛ yaa bii bɔ̃bɔ̃rɔ, yusɛ̃ɛ nɛɛ tuu wu ɓɛɛ.”
66016016	A rɛɛ suru shi kpang kaɓa, ri kpalɛ rɛɛ kpanti ɓɔɔ ka koo nandon, ka nɔng ɓɔɔ zang ɓaa nɛɛ Amagedɔng nɛɛ nyaa zang Yahudawa ɓɛɛ.
66016017	A zang nyaa shoonang Laa ɓɔɔ ka lapa ɓɛɛ ɓɔɔ daa ka manziti ɓɛɛ, arɛ ɓaa kɔnang ɓɔɔ ka taasa ɓiɓɛ ɓɛɛ, ka jasung waati. A yee nwangnɛ laa nwannang kpanti ka yeti Gãa Laa, mɛɛ nabm kɔɔyi nɛɛ, “Zang hangsɛ vuu piti tɔ.”
66016018	Shala mangkɛ, a ti mɛɛyi, a tipi ti ruutu gbãnggbãng. Tipi ruutu gngn naa waɓa kpang ɓu doo ɓɔɔ zang ri gaayu nwannang katɔ ka koo ɓɛɛ.
66016019	Gari bang kaɓa puusu taati, a rɛɛ gari nandon, ɓɔɔ ka tipi piti ka koo ri ti jili. Laa kpaa danggn gari bang kaɓa ɓɔɔ zang ɓaa nɛɛ Babila ɓɛɛ. A shingnɛ gnvɔ ɓiɓɛ nɛɛ jìng dannang a kaa gari kaɓa, a shing ri ri dang jìng, ri hangsɛ naa ɓɔɔ zang ɓoo waka saa ɓɔɔ gbang katɔ, zang kusu ɓɛɛ.
66016020	Tipi ɓɔɔ mii kiiri nyaa ka teteng ka koo keɓe nandon, ri ningki nɛɛ rɛɛ kɔpɔ piti. Zang zili ri takpang.
66016021	Mii a nɛɛ takong bang bang nɛɛ lapa ka yuu shɔnzang. Takong ɓɔɔ ri watɛ ɓɛɛ, ri kpiti naa tari bang. Vuu keɓe shing baabi dɔli. Zang ri dãlɛ Laa, ka ruu jìng ɓɔɔ wu dang ri nɛɛ mii takong keɓe ɓɛɛ.
66017001	Vuu keɓe ɓa tɔ, a ka teteng zang nyaa shoonang Laa ɓɔɔ ka lapa ɓɛɛ, ɓɔɔ manziti ɓɔɔ ri yiti taasa ka naa ɓɛɛ. Gbete arɛ naa kɔɔ m nɛɛ, “Arɛ, n tusu mɔɔ jìng ɓɔɔ Laa naa dang jaa soro ɓɔɔ rakɛ wà'azaa dɔli, ɓɔɔ wukɔ gari ɓɔɔ zang mãa ka nɔng ɓɔɔ mii kagn dɔli ɓɛɛ.
66017002	Ɓɔɔ rɛɛ kpanti ɓɔɔ ri ka koo ri palɛ dũndũng nɛɛ wu ɓɛɛ, a zang koo nandon ri ɓoo sàa dũndũng ɓiɓɛ tɔ, sàa si ri kana ɓɛɛ.”
66017003	A Suru Laa a kaa bii mɛɛ, a zang nyaa shoonang Laa ɓɔɔ ka lapa ɓɛɛ kaɓa, tuu m daa nɛɛ n ka jìngti. A n zi jaa soro ka nɔng, nw'ang kaa yɔpɔ jìngti ɓɔɔ ta bii nwɛɛri ɓɛɛ. Yɔpɔ bì'i zang beere nung shi kpang ɓɔɔ zang dãlɛ Laa nɛɛ mani ka bii ɓiɓɛ nandon. Yɔpɔ bì'i yuu ɓiɓɛ manziti, a takɛ jee kagn kopi.
66017004	Jaa soro kaɓa hãlɛ fɔ̃ɔrɔ nwɛɛri, ɓɔɔ shili dɔli ɓɛɛ. Gbarɛ bii ɓiɓɛ nɛɛ zinariya, nɛɛ rɛɛ tari tɔ̃ɔ ɓɔɔ kɔlɔ katɔ ɓɛɛ, ka zɔ̃ngzɔ̃ng. Yiti juwa ɓɔɔ zang palɛ nɛɛ zinariya ɓɛɛ ka naa. Sãnsãnrãng, nɛɛ dũndũng ɓɔɔ wu palɛ, yi nyaa juwa bii katɔ lɛɛri.
66017005	Ka nyaating jaa soro bì'i, zang bèe nung ɓɔɔ kagn, zang waasɛ vuu ɓɔɔ nung bì'i kɔɔ ɓɛɛ katɔ. Zang bee nɛɛ, “Gari Babila ɓɔɔ bang dɔli ɓɛɛ, mɔɔ nwang nà'a rɛɛ zang ɓɔɔ rakɛ wà'azaa ɓɛɛ tɔ nandon, nɛɛ ɓɔɔ vuu gn baanang ɓɔɔ ka koo keɓe nandon.”
66017006	A n zirɛ jaa soro bì'i, ɓoo zìi rɛɛ zang Laa ɓɔɔ zang nyɔkɔ ri vɔrɔ ka ruu ɓɔɔ ri kɔɔyi nɛɛ Yeesɔ kɔ Kpanti ɓarɛ ɓɛɛ, a zìi ɓarɛ si wu kana. Ɓɔɔ n zi jaa soro kaɓa, n mã naa ka danggn.
66017007	Ka ruu nɔngkɔ, zang nyaa shoonang Laa ɓɔɔ ka lapa ɓɛɛ kaɓa, hɛ̃ɛ m nɛɛ, “Mɔɔ mã naa ka danggn ka ruu viya? N kaa ɓi n nwangsɛ mɔɔ vuu ɓɔɔ mɔɔ zi kpang ka yuu jaa soro kaɓa ɓɛɛ, nɛɛ ɓɔɔ yɔpɔ jìngti ɓɔɔ tuu wu kaɓa, ɓɔɔ yuu ɓiɓɛ manziti, a takɛ jee kopi ɓa.
66017008	Yɔpɔ jìngti kaɓa bɛɛ ningkãari, kãntang keɓe tɔ̀'ɔ ningkãari kpang. Naa nwang ditɔ nɛɛ too ɓɔɔ dii kagn kpang kaɓa, wu daa kaa nɔng ɓɔɔ zang daa nyɔ wu vɔrɔ ɓɛɛ. Zang ɓɔɔ ri nwang ka koo ɓɔɔ zang bee nung ɓarɛ ka labeenang ɓɔɔ zang beere nung zang ɓɔɔ ri walɛ suru bii ɓɔɔ waa nyaa kpang, bɛɛ zang mãa koo gn kpang, kpang ɓɛɛ. Ri nɛɛ naa zi yɔpɔ jìngti bì'i tɔ, ri naa mã naa ka danggn. Ka ruu ɓɔɔ, bɛɛ yɔpɔ jìngti kaɓa ningkãari, a kãntang keɓe tɔ̀'ɔ ningkãari kpang ɓɛɛ, a ti naa gbãayu ditɔ tɔkn ɓɛɛ.
66017009	“Vuu keɓe ɓi zang ɓɔɔ zũng katɔ a ti zi vuu dɔli ɓɛɛ zirɛ. Rɛɛ yuu manziti kaɓa, ɓi rɛɛ jaa kɔpɔ manziti ɓɔɔ jaa soro kaɓa nwang kagn ɓɛɛ.
66017010	Ri ɓarɛ rɛɛ kpanti manziti, kpanti ɓɔɔ maani, ri vɔlɔ tɔ, ɓɔɔ gbete doogn. Ɓɔɔ gbete a ditɔ. Nɛɛ a tɔ, roo kpanti diki bee kpang.
66017011	Yɔpɔ jìngti ɓɔɔ bɛɛ ningkãari kpang ɓɛɛ, wukɔ kaa kpanti ɓɔɔ daa kaa mantaati ɓɛɛ, a ɓi kaa doo teteng rɛɛ kpanti manziti kaɓa kɔ. Bɛɛ daa kaatɔ, ka nɔng ɓɔɔ zang daa nyɔ wu vɔrɔ gbinggbing ɓɛɛ.
66017012	“Rɛɛ jee kopi ɓɔɔ mɔɔ zi ɓɛɛ, rikɔ rɛɛ kpanti kopi, ɓɔɔ zang a ri naa kpanti roonang gn kpang ɓɛɛ. Zang nɛɛ naa a ri naa kpanti roonang tɔ, ri naa roo kpanti nɛɛ yɔpɔ jìngti kaɓa, làa bee ri kpang.
66017013	Rɛɛ kpanti kopi keɓe, rɛ̃rɛnang ɓarɛ gbete, ri naa tuu naa vuu palɛnang nɛɛ bannang ɓarɛ, ri a yɔpɔ jìngti bì'i.
66017014	Ri naa ta sìiri nɛɛ Jaa Mɛ̀ɛr'ɛ Laa, a Jaa Mɛ̀ɛr'ɛ naa shaa ri katɔ, ka ruu ɓɔɔ, wukɔ kpanti ka yuu rɛɛ kpanti nandon. Kpanti roonang ɓiɓɛ, ɓa ɓɔɔ zang piti ɓɛɛ. Zang ɓiɓɛ ɓɔɔ wu zɔ̃ngkɔ, a ɓaa ri nyaa katɔ, ɓɔɔ ri dũng wu nɛɛ yeti gbete, ri naa shaa zang jong ka nyaa sìiri nɛɛ wu.”
66017015	A zang nyaa shoonang Laa ɓɔɔ ka lapa ɓɛɛ kaɓa, kɔɔ m nɛɛ, “Mii ɓɔɔ mɔɔ zi jaa soro ɓɔɔ rakɛ wà'azaa dɔli nwang ka yuu ɓiɓɛ kaɓa, ɓi zang dɔli ɓɔɔ ka tipi piti, ka nɔng piti ka koo, ɓɔɔ ri ti rangkɛ nyaa ka bm bm ɓɛɛ.
66017016	Rɛɛ jee kopi ɓɔɔ mɔɔ zi kaɓa, nɛɛ yɔpɔ jìngti, ri naa kàsɛ̀ jaa soro ɓɔɔ rakɛ wà'azaa ɓɛɛ takpang. Ri naa talɛ vuu ɓiɓɛ nandon ri y'aa wu bii bɔ̃bɔ̃rɔ. Ri naa shaa yɔpɔ bii ɓiɓɛ, ri ti dɔɔ wu nɛɛ waa.
66017017	Ɓi Laa kɔ shing rɛɛ kpanti kopi kaɓa, rɛ̃rɛnang ɓarɛ wu daa gbete, tɔ̀ɔ, ri palɛ vuu ɓɔɔ wu mang ɓɛɛ kati. Ɓi Laa kɔ shing ri, nɛɛ ri a yɔpɔ jìngti naa kpanti roonang ɓarɛ, tɔ̀ɔ, vuu piti wu naa nwang kaa naa ɓɔɔ wu kɔɔyi nɛɛ naa nwang ɓɛɛ.
66017018	“Jaa soro ɓɔɔ mɔɔ zi ɓɛɛ, wukɔ gari bang kaɓa, ɓɔɔ roo kpanti ka yuu rɛɛ kpanti ɓɔɔ ka koo ɓɛɛ.”
66018001	Vuu keɓe naa ɓa tɔ, a n zi zang nyaa shoonang Laa ɓɔɔ ka lapa ɓɛɛ, a nɛɛ lapa a ka tipi. Naa vuu palɛnang ɓiɓɛ bang dɔli, a bii ɓiɓɛ yakɛ nɔng ka koo nandon.
66018002	Mɛɛ nyaa nɛɛ kaka nabm, kɔɔyi nɛɛ, “Shàarɛ̀ tɔ, Babila gari bang kaɓa, shaarɛ tɔ. Raa nɔng nwannang rɛɛ raanang, nɛɛ nɔng ɓɔɔ rɛɛ suru shi kpang, ɓɔɔ yeti ɓarɛ la dɔli, ri kpalɛ zɔɔ kagn ɓɛɛ tɔ. Zɔ̃ng rɛɛ jaaning ɓɔɔ ri baabi dɔli, ɓɔɔ zang kasɛ ri kpang ɓɛɛ piti, ri nwang kaa nɔngkɔ.
66018003	Ka ruu ɓɔɔ, bɛɛ zɔ̃ng zang nandon ri ɓooro sà'a dũndũng ɓiɓɛ tɔ ɓɛɛ. Rɛɛ kpanti ɓɔɔ ka koo, ri p'alɛ̀ dũndũng nɛɛ wu ɓɛɛ. Zang ɓɔɔ ri hooro vuu, ri daa malɛ ka koo ɓɔɔgn, ri nwang zang ying tɔ. Ka ruu ɓɔɔ, gari kaɓa kasɛ vuu koo dɔli ɓɛɛ.”
66018004	A n tãa yee ɓɔɔgn nwangnɛ lapa, kɔɔyi nɛɛ, “Nɔɔ ɓɔɔ nɔɔ zang mɛɛ ɓɛɛ, nɔɔ nwang ta, nɔɔ yaa gari kaɓa, tɔ̀ɔ, nɔɔ kpalɛ yuu kaa tɔ̀'ɔ nɛɛ wu, nɔɔ palɛ vuu shi kpang, kpang. Laa nɛ̀'ɛ ti dang nɔɔ jìng nɛɛ ri.
66018005	Laa kpaa danggn vuu shi kpang ɓɔɔ ri palɛ ɓɛɛ tɔ, ka ruu ɓɔɔ, shang dɔli ɓɛɛ. Pãngsɛ ka yuu zɔɔ, daa lee lapa naa ka bii.
66018006	Nɔɔ p'al'ɛ wu vuu doo naa ɓɔɔ wu p'al'ɛ zang ɓɛɛ kɔ. Nɔɔ dang wu jìng, wu ɓa ɓɔɔ wu dang zang katɔ dakn ziti. Juwa ɓɔɔ wu a zang Sàa ɓiɓɛ kagn, nɔɔ tɛ̃ɛ wu saa ɓɔɔ gbangnɛ, ɓa ɓɔɔ ɓiɓɛ katɔ dakn ziti ɓɛɛ. doo ka wukɔ, nɔɔ a wu, wu ɓooyi.
66018007	Naa ɓɔɔ ɓeleng wu a yuu ɓiɓɛ bannang, a ti nwangnɛ tãa tìnang ɓɛɛ, wu ti dang jìng ta, wu ti zaa doo nɔngkɔ teetee. Ka ruu ɓɔɔ, kɔɔrɔ yuu ɓiɓɛ nɛɛ, ‘N m kpanti, n m suvɔ kpang. N kaa nyavɔ m kpang dondong ɓɛɛ.’”
66018008	Ka ruu ɓɔɔ, wu kɔɔ nɔngkɔ. Ka diki gbete, jìng dannang ɓɔɔ bang dɔli ɓɔɔ daa wu katɔ, naa a ka yuu ɓiɓɛ. Kɔnang naa yi wu, naa zaayi, nyɔkɔ naa nyɔ wu, waa ti naa shaa wu. Ka ruu ɓɔɔ, Laa ɓɔɔ wukɔ kpanti, ɓɔɔ ɓa zang piti, wukɔ dɔng wu ruu ɓɛɛ.
66018009	Rɛɛ kpanti ɓɔɔ ka koo keɓe, ɓɔɔ bɛɛ ri palɛ dũndũng nɛɛ wu, a ri ti tãa tìnang nɛɛ wu, ri nɛɛ zi zìiri waa, ɓɔɔ shaa gari kaɓa tɔ hn, ri naa zaayi ri kaayi.
66018010	Ri naa shii nɛɛ nɔng beebang, ka ruu ɓɔɔ, ri kaa vɔrɔ jìng dannang ɓiɓɛ ɓɛɛ, ri kɔɔyi nɛɛ, “Ayìi rang, Babila gari bang kaɓa, ɓɔɔ bɛɛ ɓa gari piti ɓɛɛ, làa gbete zang dang mɔɔ jìng tɔ, waa shaa mɔɔ tɔ, dɔ̃ɔ gbete.”
66018011	Zang ɓɔɔ ri hooro vuu, ri ti daa malɛ ka koo ɓɔɔgn, ri ti naa zaa ditɔ, ri kà'a wu nyavɔ. Ka ruu ɓɔɔ, zang ɓɔɔ naa hòor'o ri vuu ɓarɛ takpang ɓɛɛ.
66018012	Ri malɛ rɛɛ vuu naa rɛɛ zinariya nɛɛ azurufa nɛɛ rɛɛ tari ɓɔɔ shili dɔli ɓɛɛ, nɛɛ fɔ̃ɔrɔ liling ɓɔɔ yalɛyalɛ ɓɛɛ, ka zɔ̃ngzɔ̃ng. Ɓɔɔ ta bii nwɛɛri, ɓɔɔ naa latɔ̀'ɔ, ɓɔɔ puru. Ɓɔɔ kaa laa ɓɔɔ a sɛ̃ɛ tɔ̃ɔ tɔ̃ɔ ɓɛɛ ka zɔ̃ngzɔ̃ng, nɛɛ rɛɛ vuu ɓɔɔ zang palɛ nɛɛ tãri bɔng ɓɛɛ, ka zɔ̃ngzɔ̃ng. Wee vuu ɓɔɔ zang see nɛɛ laa ɓɔɔ shaa nyaa dɔli ɓɛɛ, nɛɛ vuu ɓɔɔ zang palɛ nɛɛ saka tagula ɓɛɛ. Nɛɛ ɓɔɔ zang palɛ nɛɛ saka waati ɓɛɛ, nɛɛ ɓɔɔ tari ɓɔɔ shì katɔ ɓɛɛ.
66018013	Rɛɛ vuu ɓɔɔ a sɛ̃ɛ tɔ̃ɔ ɓɛɛ, naa Kirifa, nɛɛ vuu yaaji. Nɛɛ vuu ɓɔɔ zang dɔɔ ka waa, a sɛ̃ɛ tɔ̃ɔ ɓɛɛ, nɛɛ vuu ɓɔɔ zang ɓaa nɛɛ muru, a ɓɔɔ luuban ɓɛɛ. Nɛɛ mii inabi, nɛɛ nung, nɛɛ zũng ɓɔɔ zang palɛ borodi nɛɛ mani ɓɛɛ, nɛɛ jìng alakama ɓɔɔ zang nang zũng keɓe nɛɛ mani ɓɛɛ. Nɛɛ rɛɛ napoo, nɛɛ mɛ̀ɛr'ɛ nɛɛ gbantang, nɛɛ keke ɓɔɔ gbantang gɔ̃ ɓɛɛ, a ɓɔɔ shɔnzang ɓɔɔ zang malɛ ri, ri nwang kaa jaafoo ɓɛɛ.
66018014	Zang ɓɔɔ ri malɛ vuu kaɓa, ri ti kɔɔ wu nɛɛ, “Vuu piti ɓɔɔ mɔɔ shing gn kagn ri daa tɔ. Vuu ɓɔɔ mɔɔ tãa tìnang nɛɛ mani, nɛɛ vuu naa ɓaaɓɛ nandon ri daa tɔ, mɔɔ zi ri takpang.”
66018015	Zang ɓɔɔ ri malɛ rɛɛ vuu kaɓa, a ri naa ràa zang ying ɓɛɛ, bii naa kaa ri vɔrɔ dɔli, ka ruu jìng dannang bang ɓɔɔ gari kaɓa dang ɓɛɛ. Ri naa shii nɛɛ nɔng beebang, ri naa zaayi, ri kaa nyavɔ, ri kɔɔyi nɛɛ,
66018016	“Ayìi rang, gari bang kaɓa, raa vuu gn kɔnang tɔ. Bɛɛ nwang naa jaa soro ɓɔɔ hãlɛ fɔ̃ɔrɔ ka bii tɔ̃ɔ, fɔ̃ɔrɔ ɓɔɔ shili katɔ, ɓɔɔ ta bii puru, a ɓɔɔ nwɛɛri. Gbarɛ bii nɛɛ rɛɛ vuu ɓɔɔ zang palɛ nɛɛ zinariya nɛɛ rɛɛ tari tɔ̃ɔ tɔ̃ɔ, ɓɔɔ kɔlɔ katɔ ɓɛɛ, ka zɔ̃ngzɔ̃ng.
66018017	Laa gbete vuu naa ɓiɓɛ zang lasɛ tɔ nandon,” Zang ɓɔɔ ri zaa laana ɓɛɛ, nɛɛ zang ɓɔɔ ri daa zanti nɛɛ laana ɓɛɛ, nɛɛ zang ɓɔɔ ri hooro vuu, ri ti malɛ ɓɛɛ, a ɓɔɔ zang ɓɔɔ ri palɛ shoonang ɓarɛ ka waapo ɓɛɛ. Ri shii nɛɛ nɔng beebang,
66018018	ri goo nyaa ka lapa nabm, ka ɓɔɔ ri zi zìiri waa ɓɔɔ shaa gari bì'i ɓɛɛ, ri kɔɔyi nɛɛ, “Gari bang ɓɔɔ kagn naa weɓe kpang.”
66018019	A ri see tapuru, ri vang ka yuu ɓarɛ, ka ɓɔɔ ri zaayi, ri kaa nyavɔ ɓɛɛ. Ri kaa nabm nɛɛ, “Ayii rang, gari bang kaɓa, raa vuu gn kɔnang tɔ. Bɛɛ ɓeleng zang piti ɓɔɔ laana ɓarɛ kagn ka waapo, ri raa zang ying, nɛɛ vuu naa gari kaɓa, laa gbete zang lasɛ wu tɔ.
66018020	Zang ɓɔɔ ri ka lapa ɓɛɛ, ri tãa tìnang ta, ka ruu ɓɔɔ, gari Babila shaarɛ tɔ ɓɛɛ. Nɔɔ tãa tìnang jong, rɛɛ zang Laa, nɛɛ rɛɛ zang shoonang ɓiɓɛ, nɛɛ rɛɛ zang nyaa shoonang ɓiɓɛ, ka ruu ɓɔɔ, Laa dɔng wu ruu tɔ ka ruu vuu shi kpang ɓɔɔ bɛɛ palɛ nɔɔ ɓɛɛ.”
66018021	Vuu keɓe ɓa tɔ, a zang nyaa shoonang Laa ɓɔɔ ka lapa ɓɛɛ, ɓɔɔ lakɛ dɔli ɓɛɛ, arɛ naa tuu ree bang, tasɛ ka waapo, a kɔɔyi nɛɛ, “Zang ɓɔɔ naa tuu Babila gari bang kaɓa ditɔ nɔngkɔ, wu lu nabm ka tipi. Zang naa zi gari Babila takpang.
66018022	Zang naa paasɛ vũngta ɓɔɔ zang tarɛ, tãanang tɔ̀'ɔ yeti ɓiɓɛ kpang, nɛɛ soo gaarɛnang nɛɛ leere jeenang, a ɓɔɔ gboo jeenang. Zang ti paasɛ zang ɓɔɔ ri palɛ zɔ̃ng shoonang kiya zinang tɔ̀'ɔ yeti gari bì'i kpang. Zang ti paasɛ nyaa ree tãanang tɔ̀'ɔ yeti ɓiɓɛ kpang.
66018023	Waa zà'ang sɔɔ ti yakɛ yeti ɓiɓɛ takpang, zang ti paasɛ yè'e zang ɓɔɔ gee soro, nɛɛ ɓɔ̀'ɔ sinyɛ tãanang takpang, ka yeti ɓiɓɛ kpang. Ɓeleng zang ɓɔɔ mɔɔ hooro vuu ɓarɛ rikɔ zang bang ka koo zang ti nwaarɛ zɔ̃ng zang ɓɔɔ ka koo, nɛɛ nvaa ɓaaɓɛ kɔ.
66018024	Zang ti 'ìi zìi rɛɛ zang nyaa shoonang Laa nɛɛ ɓɔɔ rɛɛ zang Laa nɛɛ ɓɔɔ zang piti ɓɔɔ zang nyɔkɔ ri vɔrɔ ka koo ɓɛɛ, ka gari kaɓa kɔ.”
66019001	Vuu keɓe, ɓa tɔ, a n tãa vuu naa yee zang, ri kpalɛ ka lapa gaagaa, ri goo nyaa nabm, ri gaa soo nɛɛ, “Haliluyaa, ɓi Laa ɓuru kɔ tà yuu ɓuru. Bannang, nɛɛ naa vuu palɛnang ɓi ɓɔɔ ɓiɓɛ.
66019002	Ɓi zang ɓɔɔ palɛ vuu ɓɔɔ nizang ɓɛɛ, ti dɔ̀ng zang ruu ɓi gn dang gbete kpang. Dɔ̀ng jaa soro ɓɔɔ rakɛ wà'azaa dɔli kaɓa, ɓɔɔ lasɛ koo nɛɛ dũndũng ɓiɓɛ ɓɛɛ, ruu tɔ. Ti wàa zang shoonang ɓiɓɛ pãng zìi ɓarɛ tɔ ka yuu ɓiɓɛ.”
66019003	A ri mɛɛ nyaa tɔkn dɔ̃ɔ gbete nɛɛ, “Haliluyaa, zìiri ɓɔɔ yupaa nɛɛ bii ɓiɓɛ daa ka lapa nɔngkɔ sasak dondong.”
66019004	A rɛɛ zang bang bmati tu dɛ̃ɛti kaɓa, nɛɛ vuu dɛ̃ɛti ɓɔɔ suru bii ɓarɛ kagn kaɓa, ri tang jong ka tìng Laa, ɓɔɔ nwang ka yuu laa nwannang kpanti ɓɛɛ. Ri bang wu, ri kɔɔyi nɛɛ, “Nɔngkɔ, Haliluyaa”
66019005	A n tãa yee nwangnɛ laa nwannang Laa kɔɔyi nɛɛ, “Nɔɔ zang ɓɔɔ nɔɔ pàl'ɛ Laa shoonang ɓɔɔ nɔɔ a wu bannang, zang bang nɛɛ wujɛ nandon, nɔɔ dɔɔ Laa ɓuru.”
66019006	A n tãa vuu naa yee zang ɓɔɔ ri kpalɛ zɔɔ gaagaa ɓɛɛ. Yee ɓarɛ kaa nyaa naa mii zɛ̃ɛ ka rang kɔpɔ, a ɓɔɔ ti naa shala ɓɔɔ mɛɛ nabm ɓɛɛ. Yee bii kɔɔyi nɛɛ, “Haliluyaa, Laa ɓɔɔ wukɔ kpanti ɓuru, wukɔ ɓa zang piti, gaayu kpanti roonang tɔ.
66019007	Ruu dɔ̀ɔ nɔɔ bii, ruu tãa tìnang, ruu dɔɔ bannang ɓiɓɛ, ka ruu ɓɔɔ, laa ɓɔɔ Jaa Mɛ̀ɛr'ɛ gee soro ɓiɓɛ kagn a tɔ, a sinyɛ ɓiɓɛ ti kpalɛ bii tɔ ɓɛɛ.
66019008	Zang wu a sinyɛ fɔ̃ɔrɔ liling ɓɔɔ tɔ̃ɔ ɓɛɛ, ɓɔɔ kɔlɔ katɔ, a bii rìiti kagn kpang ɓɛɛ, wu hãayi.” Ka ruu ɓɔɔ, fɔ̃ɔrɔ liling ɓɔɔ tɔ̃ɔ kaɓa, wukɔ ɓi shoonang tɔ̃ɔ ɓɔɔ rɛɛ zang Laa ri palɛ ɓɛɛ.
66019009	A zang nyaa shoonang Laa ɓɔɔ ka lapa ɓɛɛ kaɓa, kɔɔ m nɛɛ, “B'ee ruu keɓe, Zang ɓɔɔ zang g'aarɛ̀ ri, nɛɛ ri naa shaa kn sinyɛ Jaa Mɛ̀ɛr'ɛ ri tãa tìnang ɓarɛ tɔ.” A ti kɔɔ m nɛɛ, “Ruu keɓe nwangnɛ, nɛɛ nyaa Laa nɛɛ yuu ɓiɓɛ.”
66019010	A n tang nɛɛ gutu ka tìng ɓiɓɛ, n tɔɔ n bang wu kaa tɔ, a kɔɔ m tɔɔ, “M'ɔɔ palɛ vuu keɓe kpang tingkiring, ruu ɓuru zang shoonang Laa nɛɛ mɔɔ, nɛɛ rɛɛ ɓaazung ɓɔɔ ri shing danggn tɔ, ka ruu ɓɔɔ nizang ɓɔɔ Yeesɔ tùsù ri ɓɛɛ. B'ang ɓaa Laa.” Ka ruu ɓɔɔ, ruu nizang ɓɔɔ Yeesɔ nwangsɛ ruu, rɛɛ zang nyaa shoonang Laa, ri walɛ ruu ɓɔɔ ri kɔɔrɔ zang ka wukɔ ɓɛɛ.
66019011	Vuu keɓe ɓa tɔ, a n zi nyaa gãa puu ka lapa. Gbantang puru nwangnɛ. Zang ɓaa nung zang ɓɔɔ vang kagn nɛɛ, “Zang ɓɔɔ palɛ vuu ɓɔɔ wu kɔɔ ɓɛɛ katɔ ɓɛɛ” a ɓɔɔ “Zang ɓɔɔ kɔɔ ɓi ruu ɓɔɔ nizang diki diki ɓɛɛ.” Palɛ ɓi vuu tɔ̃ɔ, ka ɓɔɔ wu jɛ̃ɛ zang ruu, nɛɛ ɓɔɔ wu ta sìiri ɓɛɛ.
66019012	Jìng ɓiɓɛ yakɛ nɔng naa nyɛlɛ waa. Ti kãngtɛ lapoo yuu kpanti ka yuu ɓiɓɛ gaagaa. Nung ɓiɓɛ ɓɔɔ kagn zang beeyi, ɓɔɔ zang ɓɔɔ zi dìiri ɓiɓɛ kpang, ɓi wukɔ zirɛ gbete ɓɛɛ.
66019013	Hãa fɔ̃ɔrɔ ɓɔɔ zang hãa ka zìi ɓɛɛ ka bii. Nung ɓɔɔ zang ɓaa wu nɛɛ mani ɓi, “Ruu Laa”
66019014	Zang sìiri tanang ɓɔɔ ri ka lapa ɓɛɛ nandon, ri v'ãl'ɛ jong ka gbantang puru, a ri hãlɛ fɔ̃ɔrɔ liling puru ɓɔɔ bii rìiti lee kagn kpang ɓɛɛ. Ri dũng wu.
66019015	Yere bang ɓɔɔ wɔng nyaa dɔli nwangnɛ nyaa ɓiɓɛ. Yere ɓɔɔ wu k'ulù zang ɓɔɔ ri shing jìng nɛɛ wu kpang ɓɛɛ, nɛɛ mani nandon. Naa roo kpanti ka yuu ɓarɛ nɛɛ laa naa yitinang kpanti, ɓɔɔ zang palɛ nɛɛ saka ɓɛɛ. Ti naa kãng jaa inabi ka too ɓɔɔ zang kãng kagn, ɓɔɔ ɓi wukɔ gnvɔ bang Laa, Laa ɓɔɔ ɓa zang piti katɔ ɓɛɛ.
66019016	Ka fɔ̃ɔrɔ ɓiɓɛ, nɛɛ doo sang ɓiɓɛ, zang bee nung ɓiɓɛ kagn nɛɛ, “Kpanti ɓɔɔ ka yuu rɛɛ kpanti nandon ɓɛɛ, kpanti roonang ɓiɓɛ ɓa ɓɔɔ kpanti piti.”
66019017	A n zi zang nyaa shoonang Laa ɓɔɔ ka lapa ɓɛɛ, ɓɔɔ sh'ii ka yuu laa. A ɓaa nyaa ka rɛɛ jaaning ɓɔɔ ri tãarɛ ka lapa ɓɛɛ nabm. Kɔɔ ri nɛɛ, “Nɔɔ arɛ nɔɔ shaa vuu shaanang bang ɓɔɔ Laa atɛ ɓɛɛ.
66019018	Nɔɔ arɛ nɔɔ shaarɛ yɔpɔ rɛɛ kpanti nɛɛ ɓɔ̀'ɔ rɛɛ zang bang rɛɛ zang sìiri, nɛɛ ɓɔ̀'ɔ zang ɓɔɔ ri lakɛ dɔli ɓɛɛ, nɛɛ ɓɔ̀'ɔ rɛɛ gbantang, nɛɛ ɓɔ̀'ɔ zang piti, rɛɛ jaafoo nɛɛ rɛɛ jaa gãa, ɓɔ̀'ɔ rɛɛ zang bang nɛɛ wujɛ.”
66019019	A n zi yɔpɔ jìngti kaɓa nɛɛ rɛɛ kpanti ɓɔɔ ka koo nɛɛ zang sìiri tanang ɓarɛ. Ri kpalɛ zɔɔ tɔ nɛɛ ri ta kaa sìiri nɛɛ zang ɓɔɔ vang gbantang puru ɓɛɛ nɛɛ zang sìiri ɓiɓɛ.
66019020	A zang yi yɔpɔ jìngti kaɓa ka nyaa sìiri, nɛɛ yɔɔ ɓɔɔ suu sè'e nɛɛ wu kɔ̀'ɔ zang ruu Laa ɓɛɛ. Ɓɔɔ palɛ vuu ɓɔɔ zang zirɛ zang mã naa ka danggn ka tìng yɔpɔ jingti bì'i ɓɛɛ. (Nu nwaarɛ zang nɛɛ mani, a zang ɓang zang vuu yɔpɔ jìngti ka nyaating. A zang ɓɔɔ ri bang vuu ɓɔɔ zang palɛ nwang wu ɓɛɛ). Zang ziti keɓe zang tasɛ ri ningkãari ka too waa kaɓa ɓɔɔ shaayi, tari ɓɔɔ shaa waa katɔ ti kagn ɓɛɛ.
66019021	A zang ɓɔɔ vang ka yuu gbantang nyɔkɔ zang nimbang kaa nɛɛ yere bang ɓɔɔ nwangnɛ nyaa ɓiɓɛ ɓɛɛ, a rɛɛ jaaning nandon ri arɛ ri shaa yɔpɔ ɓarɛ, ri puuyi.
66020001	A n zi zang nyaa shoonang Laa ɓɔɔ ka lapa ɓɛɛ, a nɛɛ lapa. Yiti shɔng saka ɓɔɔ zang puu nyaa too ɓɔɔ dii kagn kpang nɛɛ mani ɓɛɛ, nɛɛ s'aa yɔ̀ng bang ka naa.
66020002	Yi sɔkɔ bang kaɓa, ɓɔɔ nwang doo ka tìng tɛ̃ɛtɛ̃ɛ ɓɛɛ, ɓɔɔ zang ɓaa wu nɛɛ Sheetang, kpanti suru shi kpang ɓɛɛ. A mã wu nɛɛ s'aa yɔ̀ng bang nɛɛ wu nwang ka nɔngkɔ saa labang gbete.
66020003	A tasɛ wu ka too ɓɔɔ dii kagn kpang ɓɛɛ, mã nyaa nɛɛ shɔng saka tɔ̃ɔ tɔ̃ɔ, a ɓang lang, ɓɔɔ vuu kpanti kagn ɓɛɛ, ka nyaa too. Tɔ̀ɔ, wu nwaarɛ zang rɛɛ tipi ɓɔɔ ka koo kpang, saa labang gbete wu ɓarɛ. Nɛɛ ɓa tɔ, zang naa yaa wu naa ditɔ tɔkɔlɔng.
66020004	A n ti zi rɛɛ laa nwannang kpanti gaagaa, zang ɓɔɔ zang a ri naa nɛɛ ri jɛ̃ɛ zang ruu ri nwalɛ kagn. N ti zi suru bii rɛɛ zang ɓɔɔ zang dɔlɔ ri yuu, ka ruu ɓɔɔ ri shing danggn tɔ, ka vuu ɓɔɔ Yeesɔ tusu ri ɓɛɛ. A ka ruu ɓɔɔ, ri kɔɔ zang ruu Laa ɓɛɛ. Zang ɓɔɔ ri bang yɔpɔ jìngti kpàng, ri ti bang vuu ɓɔɔ zang palɛ nwang wu katɔ kpàng ɓɛɛ. Ri ti kasɛ kpang nɛɛ zang ɓang ri vuu ɓiɓɛ ka nyaa tìng kpang, zang ti ɓang ri ka naa kpang. Ri nw'ang tɔkn nɛɛ sàa ningkãari, ri roo kpanti nɛɛ Yeesɔ Kirisi saa labang gbete. Wee paa yunang nɛɛ sàa ɓɔɔ tìng shɔɔnang kɔ.
66020005	Zang ɓɔɔ yaa knti ɓɔɔ ri doo ka sàa ɓɛɛ, ri yupaa ɓarɛ kaa knti, ɓɔɔ s'aa labang gbete ɓa tɔ ɓɛɛ.
66020006	Tìnang ɓi ɓɔ̀'ɔ zang ɓɔɔ ri yupaa jong ka paa yunang ɓɔɔ tìng shɔɔnang keɓe. Ri ɓarɛ ti zang ɓɔɔ shi kpang ka bii ɓarɛ kpang ɓɛɛ. Vɔrɔ ɓɔɔ zang naa vɔ tɔkn, ɓɔɔ daa kaa doo ziti naa palɛ ri vuu ɓɔɔ ɓarɛ kpang. Ri naa nwang ɓarɛ kaa zang ɓɔɔ ri dɔɔ Laa nɛɛ Kirisi vuu, ka Gãa Laa ɓɛɛ. A ri naa roo kpanti nɛɛ wu, saa labang gbete.
66020007	Saa labang gbete nɛɛ ɓa tɔ, zang naa yaa Sheetang naa nɛɛ sãa ɓɔɔ zang mã wu kagn ɓɛɛ.
66020008	Naa daarɛ ka rɛɛ tipi ɓɔɔ ka koo keɓe, ka nɔng ɓɔɔ koo di nyaa ɓɛɛ nandon, nwaarɛ zang. Rɛɛ tipi ɓɔɔ zang ɓaa ri nɛɛ Gog nɛɛ Maagong ɓɛɛ. Naa kpalɛ ri ka nɔng gbete nɛɛ ri ta sìiri. Zang ɓɔɔ ri naa kpalɛ ɓɛɛ, ri shang dɔli naa seseele ka nyaa waapo.
66020009	Ri tantɛ ka dalɛ koo nandon, ri kiiri nɔng ɓɔɔ zang Laa ri kpalɛ zɔɔ kagn ɓɛɛ, ka teteng nɛɛ gari Laa ɓɔɔ Laa kasɛ wu katɔ ɓɛɛ. A waa a nɛɛ lapa, naa shaa zang Sheetang keɓe nandon.
66020010	A kpanti suru shi kpang ɓɔɔ nwaarɛ ri ɓɛɛ, zang tasɛ wu ka too waa kaɓa ɓɔɔ tari ɓɔɔ shaa waa katɔ kagn ɓɛɛ. Nɔng ɓɔɔ bɛɛ zang t'as'ɛ rɛɛ yɔpɔ jìngti kagn, nɛɛ zang ɓɔɔ suu sè'e nɛɛ wu zang nyaa shoonang Laa ɓɛɛ. Ri nwang ka nɔngkɔ, ri dang jìng nɛɛ zìi nɛɛ laagɛ̃ gbinggbing.
66020011	A n zi laa ɓɔɔ kpanti nw'ang kagn bang puru, a n ti zi zang nwàng ka yuu ɓiɓɛ. Tipi nɛɛ lapa ri yuku kana, ri yaa tìng ɓiɓɛ zang zi ri takpang.
66020012	N ti zi zang ɓɔɔ ri vɔlɔ tɔ ɓɛɛ. Zang bang nɛɛ wujɛ, ri shiiri ka tìng laa nwannang kpanti kaɓa. A zang atɛ rɛɛ labeenang ɓɔɔ, zang p'ulù ka tìng ɓarɛ. Zang ti puu labeenang ɓɔɔ zang beere nung zang ɓɔɔ ri walɛ suru bii ɓɔɔ waa nyaa kpang tɔ kagn ɓɛɛ. A zang jɛ̃ɛ zang ɓɔɔ ri vɔlɔ tɔ ruu ka doo shoonang ɓɔɔ ri palɛ ɓɛɛ, ɓɔɔ zang beere ka rɛɛ labeenang kaɓa ɓɛɛ.
66020013	A waapo nwangsɛ rɛɛ vɔrɔ zang ɓɔɔ ri vɔlɔ ka yeti ɓiɓɛ ɓɛɛ. A vɔrɔ nɛɛ koo suru zang ɓɔɔ ri vɔlɔ tɔ ɓɛɛ, ri nwangsɛ vɔrɔ ɓarɛ jong, a zang jɛ̃ɛ ri ruu ka doo shoonang ɓɔɔ ri palɛ ɓɛɛ.
66020014	A zang tuu rɛɛ vɔrɔ nɛɛ koo suru zang ɓɔɔ ri vɔlɔ tɔ ɓɛɛ zang tasɛ ri ka too waa. Too waa kaɓa, wukɔ vɔrɔ ɓɔɔ daa kaa doo ziti ɓɛɛ.
66020015	A zang piti ɓɔɔ zang nɛɛ ìi nung ɓiɓɛ, zang bee ka yeti labeenang ɓɔɔ zang beere nung zang ɓɔɔ ri walɛ suru bii ɓɔɔ waa nyaa kpang tɔ, kagn kpang, zang tasɛ wu ka too waa kaɓa kɔ.
66021001	A n zi lapa ɓɔɔ shɔɔ nɛɛ koo ɓɔɔ shɔɔ. Lapa tìng shɔɔnang nɛɛ koo ɓɔɔ tìng shɔɔnang ri ning tɔ, waapo ti tɔ̀'ɔ kagn kpang.
66021002	N zi Urushalima ɓɔɔ shɔɔ, ɓɔɔ wukɔ gari Laa ɓɛɛ, a nɛɛ lapa nɛɛ nɔng Laa. Zang gbarɛ wu bii tɔ, naa sinyɛ ɓɔɔ zang gbarɛ wu bii, ka ruu ɓeevɛ ɓɛɛ.
66021003	N tãa yee nabm nwangnɛ, nɔng laa nwannang kpanti, kɔɔyi nɛɛ “Zirɛ, Laa a tɔ, naa nwang kaa teteng shɔnzang. Naa nwang kaa nɛɛ ri, ri naa nwang kaa zang ɓiɓɛ jong. Laa nɛɛ yuu ɓiɓɛ naa nwang nɛɛ ri, ti naa nwang kaa Laa ɓarɛ.
66021004	Naa àl'ɛ ri miiri ɓɔɔ ka jìng ɓarɛ ɓɛɛ. Zang naa vɔlɔ takpang. Zang ri zàa takpang, ri kaa nyavɔ takpang, ri ti tãa kɔnang takpang, ka ruu ɓɔɔ, vuu ɓɔɔ bɛɛ ri nw'ang ka tìng, ri tɛɛ tɔ ɓɛɛ.”
66021005	A zang ɓɔɔ nwang ka laa nwannang kpanti kaɓa, kɔɔyi nɛɛ, “Nɔɔ zirɛ, n rìs'i vuu piti wu nwang kaa shɔɔ.” A ti kɔɔ m nɛɛ “Beere vuu keɓe ta, ka ruu ɓɔɔ, ruu keɓe daa naa gn shinang katɔ, a ti ruu ɓɔɔ nizang ɓɛɛ.”
66021006	A ti kɔɔ m nɛɛ, “Zang hangsɛ vuu piti tɔ. Nkɔ Alafa nɛɛ Omɛga, ɓɔɔ tìng shɔɔnang nɛɛ ɓɔɔ waa nyaa knti ɓɛɛ. Zang ɓɔɔ sutu nɛɛ mãa wu, n a wu mii ɓɔɔ nwang nɛɛ sɔlɔng mii, ɓɔɔ a zang suru bii ɓɔɔ waa nyaa kpang ɓɛɛ waati.
66021007	Zang ɓɔɔ nɛɛ ɓa vuu gãsɛnang yuu, zang naa alɛ wu vuu keɓe nandon. N ti naa nwang Laa ɓiɓɛ, wu nwang ɓi kaa jaa mɛɛ.
66021008	A ɓɔɔ zang ɓɔɔ ri kaa vɔrɔ, nɛɛ zang ɓɔɔ ri shing danggn ka bii Laa kpang ɓɛɛ, nɛɛ zang ɓɔɔ shi kpang kagn bii ɓarɛ ɓɛɛ, nɛɛ zang ɓɔɔ ri nyɔ zang vɔrɔ ɓɛɛ, nɛɛ zang ɓɔɔ ri palɛ dũndũng, nɛɛ zang ɓɔɔ ri shaa nvaa, nɛɛ zang ɓɔɔ ri bang vaka, nɛɛ zang sè'e nandon, zang naa tasɛ ri ɓarɛ ka too waa, ɓɔɔ tari ɓɔɔ ri shaa waa katɔ kagn ɓɛɛ. Wee kɔ vɔrɔ ɓɔɔ zang vɔrɛ daa kaa doo ziti ɓɛɛ kɔ.”
66021009	A zang gbete, ka teteng zang nyaa shoonang Laa ɓɔɔ ri ka lapa ɓɛɛ, ɓɔɔ ri manziti kaɓa, ɓɔɔ ri yiti taasa ka naa manziti, ɓɔɔ kɔnang manziti kagn ɓɛɛ. Kɔnang diki ɓɔɔ koo naa waa nyaa kagn ɓɛɛ. A ka bii mɛɛ, a kɔɔ m nɛɛ “Arɛ, n tusu mɔɔ sinyɛ, jaa soro Jaa Mɛ̀ɛr'ɛ.”
66021010	A Suru Laa a ka bii mɛɛ, a zang nyaa shoonang Laa ɓɔɔ ka lapa ɓɛɛ kaɓa, tuu m, daa nɛɛ n, ka yuu kɔpɔ ɓɔɔ bang, a ti bee lapa dɔli ɓɛɛ, a tusu m gari Laa ɓɔɔ wukɔ Urushalima ɓɛɛ, nwangnɛ a kana tipi nɛɛ lapa nɛɛ nɔng Laa.
66021011	Bannang Laa yakɛ kana nɔng, gari bì'i kɔlɔ naa tari ɓɔɔ tɔ̃ɔ, naa tari ɓɔɔ zang ɓaa nɛɛ Jasifa ɓɛɛ, ti kɔlɔ katɔ kalang kalang naa vìilaa.
66021012	Zang mãa binting bang ka lapa kiiri wu nyaa ka teteng. Nyaa gãa ɓɔɔ zang daa yeti gari nɛɛ mani, kopi tu ziti. Zang nyaa shoonang Laa ɓɔɔ ri ka lapa ɓɛɛ, kopi tu ziti, ri gã rɛɛ nyaa gãa bì'i. Ka bii rɛɛ nyaa gãa bì'i, zang beere nung rɛɛ zɔ̃ng zang Isirela kopi tu ziti kagn.
66021013	Zang shɔ nyaa gãa taati ka k'agǹ gari ɓu. Nyaa gãa taati ka paa ɓɔɔ laa nwangnɛ mani ɓɛɛ, nyaa gãa taati nɛɛ dii, nyaa gãa taati nɛɛ nakn, a ɓɔɔ taati kaa nɛɛ nagang.
66021014	Zang loo doo binting bì'i ka yuu tari kopi tu ziti. Zang beere nung rɛɛ zang shoonang Jaa Mɛ̀ɛr'ɛ, ɓɔɔ ri kopi tu ziti ka rɛɛ tari bì'i.
66021015	Zang nyaa shoonang Laa ɓɔɔ ka lapa ɓɛɛ, ɓɔɔ rang m yee kaɓa, yiti laa ɓɔɔ zang mà nɔng nɛɛ mani, ɓɔɔ zang palɛ nɛɛ Zinariya ɓɛɛ. Nɛɛ wu mà gari bì'i, wu mà rɛɛ nyaa gãa nɛɛ binting ɓɔɔ zang kiiri gari nyaa nɛɛ mani ɓɛɛ.
66021016	Gari bì'i beenang nɛɛ dãsɛnang tɛɛtɛɛ. Zang nyaa shoonang Laa ɓɔɔ ka lapa ɓɛɛ kaɓa, tuu laa nɔng mànang ɓiɓɛ a mà gari bì'i nɛɛ mani. Beenang ɓiɓɛ ka tipi, mɛli labang gbete tu laa maani dakn maani. Dãsɛnang ɓiɓɛ nɛɛ beenang ɓiɓɛ ka lapa doo nɔngkɔ.
66021017	Zang nyaa shoonang Laa ɓɔɔ ka lapa ɓɛɛ kaɓa ti mà binting ɓɔɔ kiiri gari nyaa ka teteng ɓɛɛ jong. Beenang ɓiɓɛ ka lapa, naa zang naa doo, laa maani dakn ziti tu kopi tu mangbete. Naa ɓɔɔ shɔnzang ri mà nɔng, zang nyaa shoonang Laa ɓɔɔ ka lapa ɓɛɛ keɓe mà doo nɔngkɔ.
66021018	Zang mãa binting ɓɔɔ kiiri gari ɓɛɛ ɓi nɛɛ tari ɓɔɔ kɔlɔ katɔ, ɓɔɔ zang ɓaa nɛɛ Jasifa ɓɛɛ. A gari bì'i zang mãa ɓi kaa nɛɛ zinariya, ɓɔɔ kalang kalang, kɔlɔ katɔ naa vìilaa.
66021019	Ɓɔ̀'ɔ doo binting ɓɔɔ kiiri gari ka teteng ɓɛɛ, ɓɔɔ zang loo ɓɛɛ, zang loo nɛɛ rɛɛ tari ɓɔɔ ri shili dɔli ɓɛɛ, ka zɔ̃ngzɔ̃ng, kopi tu ziti, ɓɔɔ zang gbarɛ bii ɓiɓɛ nɛɛ mani ɓɛɛ. Tari ɓɔɔ tìng shɔɔnang zang ɓaa nɛɛ jasifa, ɓɔɔ ɓangnɛ zang ɓaa nɛɛ safiri, ɓɔɔ ɓangnɛ daa taati, zang ɓaa nɛɛ agati, ɓɔɔ ɓangnɛ daa dɛ̃ɛti, zang ɓaa nɛɛ emɛra.
66021020	Tari ɓɔɔ ɓangnɛ ɓɔɔ daa kaa maani, zang ɓaa nɛɛ onisi, ɓɔɔ ɓangnɛ daa kaa mangbete, zang ɓaa nɛɛ Kaneliya, ɓɔɔ ɓangnɛ ɓɔɔ daa kaa manziti, zang ɓaa nɛɛ kirisola, ɓɔɔ ɓangnɛ ɓɔɔ daa kaa mantaati, zang ɓaa nɛɛ beriyel, ɓɔɔ ɓangnɛ ɓɔɔ daa kaa mandɛ̃ɛti, zang ɓaa nɛɛ topazi, ɓɔɔ ɓangnɛ ɓɔɔ daa kaa kopi, zang ɓaa nɛɛ kirisofara, ɓɔɔ ɓangnɛ daa kaa kopi tu gbete, zang ɓaa nɛɛ yakinta, a ɓɔɔ gɔɔ nyaa daa kaa kopi tu ziti ɓɛɛ, zang ɓaa nɛɛ ametisi.
66021021	Rɛɛ nyaa gãa kopi tu ziti ɓu zang palɛ nɛɛ tari ɓɔɔ shi dɔli, ɓɔɔ zang ɓaa nɛɛ luwuluwu ɓɛɛ. Gbabang ɓɔɔ ka gari bì'i, zang palɛ nɛɛ zinariya ɓɔɔ kalang kalang ɓɛɛ, kɔlɔ katɔ naa vìilaa.
66021022	N zi Gãa Laa ka yeti gari bì'i kpang, ka ruu ɓɔɔ, kpanti ɓuru Laa ɓɔɔ ɓa zang piti, a ɓɔɔ Jaa Mɛ̀ɛr'ɛ ri ka nɔng ɓɛɛ.
66021023	Ruu zang gari kaɓa hãa ɓi kagn nɛɛ laa nɛɛ shala kpang, ka ruu ɓɔɔ, bannang Laa yakɛ nɔng ka nɔng kaɓa a Jaa Mɛ̀ɛr'ɛ ti nwang naa waa zà'ang sɔɔ ɓɔɔ yakɛ gari kaɓa ɓɛɛ.
66021024	Zɔ̃ng zang nandon ɓɔɔ ri ka koo ri naa zi nɔng ɓɔɔ ri daa ɓɛɛ nɛɛ nɔng ɓɔɔ yakɛ nɛɛ gari kaɓa kɔ. Rɛɛ kpanti ɓɔɔ ri ka koo ri naa atɛ vuu naa ɓarɛ ka nɔngkɔ.
66021025	Rɛɛ nyaa gãa gari kaɓa, zang yaa ri ɓarɛ bm diki diki, zang kulu kpang, ka ruu ɓɔɔ, nɔng tɔɔ ɓi jong ka nɔng kaɓa kpang ɓɛɛ.
66021026	Zang naa atɛ vuu naa nɛɛ bannang zɔ̃ng zang nandon, ɓɔɔ ri ka koo ka nɔngkɔ.
66021027	A vuu shi kpang ɓɔɔ daa ka yeti gari kaɓa kpang. Zang ɓɔɔ ri palɛ vuu baabi, nɛɛ zang ɓɔɔ ri suru sè'e ri ti daa yeti gari kaɓa kpang jong. Zang ɓɔɔ ri daa yeti gari kaɓa, ɓi zang ɓɔɔ zang b'eer'e nung ɓarɛ tɔ, ka yeti labeenang Jaa Mɛ̀ɛr'ɛ, ɓɔɔ zang beere nung zang ɓɔɔ ri walɛ suru bii ɓɔɔ waa nyaa kpang tɔ kagn ɓɛɛ.
66022001	Zang nyaa shoonang Laa ɓɔɔ ka lapa ɓɛɛ kaɓa, ti tusu m rang mii, ɓɔɔ a zang suru bii ɓɔɔ waa nyaa kpang. Mii ɓiɓɛ kɔlɔ katɔ naa vìilaa. Nwangnɛ laa nwannang kpanti Laa, nɛɛ ɓɔɔ Jaa Mɛ̀ɛr'ɛ.
66022002	Zɛ̃ɛyi tɛɛ teteng gbabang ɓɔɔ ka yeti gari bì'i ɓɛɛ. Laa ɓɔɔ a zang suru bii ɓɔɔ waa nyaa kpang ɓɛɛ, takɛ ka nyaa rang keɓe, ka z'ingz'ing. Ri ra jaa ka shala shala, ka saa gbete jaa ɓɔɔ ri ra ɓɛɛ ka zɔ̃ngzɔ̃ng kopi tu ziti. Gɔpɔ laa bì'i ɓi gãnang, vàl'ɛ zang ɓɔɔ ri ka nɔng piti piti ka koo, kɔnang ɓarɛ katɔ.
66022003	Vuu ɓɔɔ Laa ku wu nyaa ka bii, nwàng gari kaɓa kpang. Laa nwannang kpanti ɓɔ̀'ɔ Laa, nɛɛ ɓɔ̀'ɔ Jaa Mɛ̀ɛr'ɛ ɓi ka nɔngkɔ, a zang ɓiɓɛ ri bang wu ka nɔngkɔ.
66022004	Ri naa zi waa nyaating Laa, zang ti bee nung ɓiɓɛ ka nyaating ɓarɛ.
66022005	Nɔng zìi ɓi ka nɔng kaɓa kpang. Ruu zang gari kaɓa hãa ɓi kagn nɛɛ waa zà'ang sɔ̀ɔ nɛɛ làa tɔkn kpang, ka ruu ɓɔɔ, kpanti Laa nɛɛ yuu ɓiɓɛ wukɔ naa yakɛ ri nɔng ɓɛɛ. Ri naa roo kpanti jong gbinggbing.
66022006	A zang nyaa shoonang Laa ɓɔɔ ka lapa ɓɛɛ kaɓa, kɔɔ m nɛɛ, “Rɛɛ vuu keɓe, ri daa ɓɔɔ zang shing gn kagn ɓɛɛ katɔ, a ti ruu ɓɔɔ nizang kɔ nwani. Kpanti Laa ɓɔɔ a rɛɛ zang nyaa shoonang ɓiɓɛ naa, ri kɔɔ zang ruu ɓiɓɛ ɓɛɛ, shong zang nyaa shoonang ɓiɓɛ ɓɔɔ ka lapa ɓɛɛ, nɛɛ wu naa tusu rɛɛ zang ɓɔɔ palɛ wu shoonang ɓɛɛ, vuu ɓɔɔ bɛɛ zang palɛ kaa tɔ ɓɛɛ.”
66022007	Yeesɔ kɔ̀ɔyi nɛɛ “Nɔɔ zirɛ, diki bee kpang, n a kaa tɔ. Tìnang naa nwang ɓɔ̀'ɔ zang piti ɓɔɔ dũng ruu ɓɔɔ zang bee ka labeenang keɓe ɓɛɛ, ka ruu ɓɔɔ, a nɛɛ bii Laa ɓɛɛ.”
66022008	Nkɔ Yɔhana, n tãa vuu keɓe nandon, n ti zili nɛɛ jìng mɛɛ. Ɓɔɔ n tãa vuu keɓe tɔ, n ti zili ri tɔ, n tang nɛɛ gutu ka tìng zang nyaa shoonang Laa ɓɔɔ ka lapa ɓɛɛ, ɓɔɔ tusu m rɛɛ vuu keɓe ɓɛɛ. N tɔ̀ɔ, n b'ang wu,
66022009	a kɔɔ m nɛɛ, “Mɔɔ palɛ vuu keɓe kpang tingkiring. Ruu ɓuru zang shoonang Laa nɛɛ mɔɔ, naa rɛɛ ɓaazung ɓɔɔ ri zang nyaa shoonang Laa ɓɛɛ, a ɓɔɔ zang kaɓa piti, ɓɔɔ ri dũng ruu ɓɔɔ zang bee ka labeenang keɓe ɓɛɛ. Bang ɓaa Laa.”
66022010	A ti kɔɔ m nɛɛ, “Ruu ɓɔɔ a nɛɛ bii Laa kɔ, zang bee ka labeenang keɓe ɓee, mɔɔ waasɛ zang kpang. Ka ruu ɓɔɔ, laa ɓɔɔ vuu keɓe ri palɛ kagn, a naabm tɔ ɓɛɛ.
66022011	Zang ɓɔɔ palɛ vuu shi kpang, wu yaa palɛnang kpang, zang ɓɔɔ palɛ vuu sãnsãnrãng, wu yaa palɛnang kpang. Ɓɔɔ zang ɓɔɔ zang tɔ̃ɔ ka tìng Laa ɓɛɛ, wu yi tìng ɓi nɛɛ tɔ̃ɔ palɛnang. Zang ɓɔɔ ɓi ti zang Laa, wu yaa Laa dũnnang kpang.”
66022012	Yeesɔ kɔɔyi nɛɛ, “Nɔɔ zirɛ, diki bee kpang. N a kaa tɔ. N naa atɛ vuu ɓɔɔ n a zang waati ɓɛɛ ka naa ning, n a zang ɓu ka doo shoonang ɓɔɔ wu palɛ ɓɛɛ.
66022013	Nkɔ Alafa, nkɔ Omɛga, ɓɔɔ tìng shɔɔnang nɛɛ ɓɔɔ waa nyaa knti ɓɛɛ, ɓɔɔ gaa vuu piti yuu, nɛɛ ɓɔɔ di ri nyaa ɓɛɛ.”
66022014	Tìnang naa nwang ɓi ɓɔ̀'ɔ zang kaɓa, ɓɔɔ ri sɔ̀'ɔ fɔ̃ɔrɔ, tu kalang kalang ɓɛɛ. Zang naa yaa rikɔ, ri shɛ̃ɛ nɛɛ nyaa gãa gari kaɓa, ri daa yeti gari. Ri ti shaa jaa laa, ɓɔɔ a zang suru bii ɓɔɔ waa nyaa kpang ɓɛɛ.
66022015	Zang ɓɔɔ ri palɛ vuu shi kpang, nɛɛ rɛɛ nvaa, nɛɛ zang ɓɔɔ ri palɛ dũndũng, nɛɛ zang ɓɔɔ ri nyɔkɔ zang vɔrɔ, nɛɛ zang ɓɔɔ ri bang vaka, a zang piti ɓɔɔ ri suru sè'e, ɓɔɔ ri ti tãa tìnnang sè'e suunang katɔ ɓɛɛ, ri naa nwang ɓarɛ ka yuu knti gari bì'i, ri daa yeti ɓiɓɛ kpang.
66022016	Yeesɔ ti kɔɔyi nɛɛ, “Nkɔ Yeesɔ, n shong zang nyaa shoonang mɛɛ ɓɔɔ ka lapa ɓɛɛ tɔ, ka nɔng manɛ nɛɛ wu kɔɔ nɔɔ vuu keɓe, ka rɛɛ gãa Laa ɓɔɔ zang ɓɔɔ ri dũng Laa ri kpalɛ zɔɔ kagn ɓɛɛ. N m zɔ̃ng zang kpanti Dawuda. Nkɔ ti sang ɓɔɔ yakɛ nɔng nɛɛ yuu gãndi ɓɛɛ.”
66022017	Suru Laa nɛɛ sinyɛ Jaa Mɛɛrɛ, ri kɔɔyi nɛɛ, “Arɛ” Zang piti ɓɔɔ nɛɛ tãa ruu keɓe tɔ, wu kɔɔ jong nɛɛ, “Arɛ” Zang ɓɔɔ sutu nɛɛ maa wu, wu arɛ, zang ɓɔɔ nɛɛ kasɛ katɔ, wu naa zã mii ɓɔɔ a zang suru bii ɓɔɔ waa nyaa kpang waati wu ɓooyi.
66022018	N shaarɛ zang piti ɓɔɔ tãa ruu ɓɔɔ a nɛɛ bii Laa kɔ zang bee ka labeenang keɓe ɓee nyaa, zang ɓɔɔ nɛɛ gisi vuu ɓɔɔ kagn, Laa naa tuu kɔnang ɓɔɔ zang bee vuu ka yuu ɓarɛ ka labeenang keɓe, naa gisi wu ka yuu jìng ɓɔɔ wu naa dang ɓɛɛ.
66022019	Zang ɓɔɔ nɛɛ ti zɔ̃ng vuu ɓɔɔ ka ruu ɓɔɔ a nɛɛ bii Laa, ɓɔɔ ka labeenang keɓe, Laa ti naa y'aa wu, wu shaa jìng laa ɓɔɔ a zang suru bii ɓɔɔ waa nyaa kpang, kpang, ti daa yeti gari Laa kaɓa kpang. Wee rɛɛ vuu keɓe ɓɔɔ zang bee vuu ka yuu ɓarɛ ka labeenang keɓe ɓɛɛ kɔ.
66022020	Yeesɔ ɓɔɔ kasɛ tɔ, nɛɛ vuu keɓe, ri nizang ɓɛɛ, wukɔ kɔɔyi nɛɛ, “Nizang, diki bee kpang, n a kaa tɔ.” Nɔngkɔ. A ta kpanti Yeesɔ.
66022021	N gaayi, Kpanti Yeesɔ wu pàlɛ̀ zang Laa piti tɔ̃ɔ. Nɔngkɔ.
