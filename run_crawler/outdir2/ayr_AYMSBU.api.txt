40001001	Acajj Jesusan nayra awquinacapan listapawa. Jupasti Davidanpin Abrahamanpin familiapataraquïnwa.
40001002	Abrahamasti Isaacan awquipänwa. Isaacasti Jacobon awquiparaqui, Jacobosti Judän uqhamaraqui jilanacapan awquiparaquïnwa.
40001003	Judästi Faresana, Zarampina awquipänwa, taycapasti Tamar satänwa. Faresasti Esroman awquiparaqui, Esromasti Araman awquiparaquïnwa.
40001004	Aramasti Aminadaban awquipänwa, Aminadabasti Naasonan awquiparaqui, Naasonasti Salmonan awquiparaquïnwa.
40001005	Salmonasti Boozan awquipänwa, taycapasti Rahab satänwa. Boozasti Obedan awquipänwa, taycapasti Rut satänwa; Obedasti Isaian awquiparaquïnwa.
40001006	Isaí satäquis ucajja rey Davidan awquipänwa, rey Davidasti Salomonan awquiparaqui, Salomonan taycapasti Urías chachan warmipänwa.
40001007	Salomonasti Roboaman awquipänwa, Roboamasti Abiasan awquiparaqui, Abiasasti Asan awquiparaqui.
40001008	Asasti Josafatan awquipänwa, Josafatasti Joraman awquiparaqui, Joramasti Uziasan awquiparaqui.
40001009	Uziasasti Jotaman awquipänwa, Jotamasti Acazan awquiparaqui, Acazasti Ezequiasan awquiparaqui.
40001010	Ezequiasasti Manasesan awquipänwa, Manasesasti Amonan awquiparaqui, Amonasti Josiasan awquiparaqui.
40001011	Josiasasti Jeconiasan awquipänwa uqhamarac jilanacapampina. Uca urunacanaracwa israelitanacajj Babiloniaru preso apatäpjjäna.
40001012	Uca khepatsti, Jeconiasajj Salatielan awquipänwa, Salatielasti Zorobabelan awquiparaqui.
40001013	Zorobabelasti Abiudan awquipänwa, Abiudasti Eliaquiman awquiparaqui, yokapasti Azor satänwa.
40001014	Azorasti Sadocon awquipänwa, Sadocosti Aquiman awquiparaqui, Aquimasti Eliudun awquiparaqui.
40001015	Eliudusti Eleazaran awquipänwa, Eleazarasti Matanan awquiparaqui, Matanasti Jacobon awquiparaqui.
40001016	Jacobosti Josean awquipänwa, Joseasti Marian chachapa, uca Mariaw Jesusan taycapajja, qhititejj Cristo satäquis ucana.
40001017	Uqhamasti tunca pusini awquinacawa pasawayäna Abrahamat Davidcamajja. Uqhamaraqui tunca pusini awquinacaraquiwa pasawayäna Davidan urunacapat Babiloniaru preso apatäpcän ucürcamajja. Preso apatäpcän ucüruta Jesucriston nacïwipcamajja tunca pusini awquinacaraquiwa pasawayjjäna.
40001018	Jesusan nacïwipajja aqhamänwa: María taycapajj Joseampi casarasiñataqui parlatäpjjänwa, ucampis janïra chicthapcasin usur jakew uñjasïna Kollan Ajayu toke.
40001019	José chachapajj asqui jakënwa, janiraquiw jupajj Mariarojj p’enkachayañ muncänti, ucatsti jamasat jaytanucjjañwa munäna.
40001020	Uqham lup’isquipansti Tatitun mä angelapaw samcan uñstäna, ucatsti saraquïnwa: “José, Davidan wawapa, jan ajjsaramti Mariaru warmimat catokañjja, nascani uca wawasti Kollan Ajayutwa juti.
40001021	Mariajj mä yokall wawa wawachasini, JESÚS sasaw suticharaquïta, juparaquiw marcaparojj juchapat khespiyani” sasa.
40001022	Take acanacasti phokhasiscänwa cuntejj Diosajj profetap toke arscäna ucarjama.
40001023	“Mä virgen warmiw usur jakeptani. Mä yokall wawa wawachasiraquini, sutipasti Emanuel sataraquïniwa” (ucasti sañ muni: “Diosajj jiwasampiwa”).
40001024	Joseasti iquit sartasinjja, cunjämtï Tatitun angelapajj juparu sawaycatayna uqhamwa luräna. Mariarusti warmipatwa catokaraquïna.
40001025	Ucampis janiw wawanïñapcamajj chacha warmjam jacapcänti. Wawarusti JESÚS sasaw suticharaquïna.
40002001	Jesusasti Belén marcanwa nacïna Judea orakena, ucapachasti Herodesaw reyïscaraquïna. Jerusalén marcarusti mä jakenacaw inti jalsu toketa purinipjjäna, jupanacasti magonacäpjjänwa.
40002002	Jisct’apjjaraquïnwa: --¿Cawquinquis nasqui uca judionacan reyipajja? Uñjapjjtwa jupan warawarapa inti jalsu tokena, ucatwa jupar yupaychiri jutapjjta --sasa.
40002003	Uqham yatisinjja, rey Herodesajj mayjt’asïnwa, uqhamarac Jerusalenan take jaquir jakenacasa.
40002004	Ucapachaw reyejj take jilïri sacerdotenacaru, ley yatichirinacampiru jawsthapiyäna, ucatsti jisct’araquïnwa cawqhantejj Cristojj naciñapäcäna uca toketa.
40002005	Jupanacasti sapjjänwa: --Judeanquïr Belen marcanwa naciñapa, profetasti uqhamwa khanañchäna:
40002006	‘Jumajj, Judea orakenquir Belén marca, janiw sinti jisc’äctati take aca marcanquiri jilïrinac taypinjja, jumatwa mä jilïrejj mistuni. Jupaw uñjaraquini aca Israel marcajjarojja’ sasa.
40002007	Ucapachaw rey Herodesajj jamasat uca magonacarojj jawsasin jisct’äna cunapachapunisa uca warawararojj uñjapcatayna uca.
40002008	Ucatwa jupanacarojj Belenar qhitäna, saraquïnwa: --Sarapjjam, jisct’apjjaraquim cawqhantï uca wawajj nasqui uca. Jicjjatasinsti nayar yatiyapjjaraquita, ucat nayan yupaychir sarañajjataqui --sasa.
40002009	Take uca ewjjanac ist’asinjja magonacajj sarawayjjapjjänwa reyin ucatjja. Inti jalsu token wali c’ajquir warawarasti jupanacan nayrakatap sarascaquïnwa, ucampis warawarajj cawqhantejj wawajj nascatayna ucqharuw sayt’äna.
40002010	Uca magonacasti warawarar uñjasinjja wal cusisipjjäna.
40002011	Utar mantasinsti wawampiru, María taycapampiruw jicjjatapjjäna. Ucatwa quillt’asisina yupaychapjjäna. Cajanacapat apsusisinjja, kori, incienso, mirra ucanacwa juparojj churapjjäna.
40002012	Magonacasti mä samca tokwa yatipjjäna jan Herodesan ucaru cutt’añataqui, ucatwa yakha thaquinjam marcaparu cutt’awayjjapjjäna.
40002013	Magonacan sarjjapjjatapatsti, Diosan mä angelapaw Josearojj samcan uñstäna, ucatsti sänwa: “Sartasim ucatsti wawampiru María taycapampiru irpjjarum Egipto marcar sarjjam; ucancaraquim cunapachcamatï nayajj siscäma ucürcama, Herodesasti wawarojj jiwayañataquiw thakani” sasa.
40002014	Ucapachaw Joseajj sartasisina arumpacha wawampiru taycapampiru irpjjaruwayjjäna Egipto marcaru.
40002015	Uca Egipto marcansti Herodesan jiwañapcamaw ucancapjjaraquïna. Take acanacasti phokhasiscänwa cuntejj Diosajj profetap toke arscäna ucarjama: “Egiptotwa wawajjarojj jawsta” sasa.
40002016	Cunapachatï Herodesajj magonacan juparu sallkjatapa amuyasïna ucapachajja walpun colerasïna, ucatsti mä arsüwi mistuyaraquïna take yokall wawanacaru jiwarayañapataqui pä maranit aynacharu, take Belenanquirinacaru, uqhamarac uca jac’anquirinacarusa, cunapachatï magonacajj juparu siscatayna uca urunacarjama.
40002017	Uqhamatwa Jeremías profetan kellkatanacapajj phokhasïna:
40002018	“Mä aruw ist’asi Ramá sat marcana. Wali jachañanaca uqhamaraqui wali llaquisiñanaca; ucasti Raquelaw wawanacapat wali jachascäna, jupasti janiw chuymachatäñjj muncänti, wawanacapajj jiwaratäjjatap laycu.”
40002019	Herodesajj jiwjjän uca khepatsti, wasitatwa Diosan angelapajj Josearojj samcan uñstaraquïna Egipto marcana, ucatsti saraquïnwa:
40002020	“Sartasim, ucatsti wawampiru taycapampiru irpjjarusin Israel marcaru cutt’awayjjam, wawaru jiwayañ munirinacasti jiwjjapjjewa” sasa.
40002021	Ucapachaw Joseajj, wawampiru taycapampiru irpjjarusina Israel marcapar cutt’awayjjäna.
40002022	Joseasti yatiraquïnwa Arquelao sat chachan Judea marcaru apnakascatapa, Herodes awquipan lantipata, ucatwa jupajj ucar sarañjja ajjsaräna, ucampis jupajj mä samca toke yatiyataraquïnwa, jupan Galilearu sarjjañapataqui.
40002023	Ucar purisinsti, Nazaret marcaru jacasiriw sarjjapjjäna. Acasti phokhasiscänwa cuntejj Diosajj profetanac toke arscäna ucanacarjama: “Nazaretanquir Jesús satäñapataqui.”
40003001	Uca urunacansti, Bautisiri Juanajj Judea wasararuw jutäna Diosan arunacap parlasa.
40003002	Saraquïnwa: “¡Take jan wali luratanacamatjja arrepientisipjjam, Diosan reinopaw jac’ancjje!” sasa.
40003003	Uca Juanatsti Isaías profetajj aqhamwa khanañcharaquïna: “Mayni jaken arupaw wasaran wali jach’ata ist’asi: ‘Tatitun thaquipa asquichapjjam; uca thacsti chekaptayapjjaraquim’ ” sasa.
40003004	Uca Juanan isipasti camello t’awrat luratänwa, cinturonapasti mä lip’ichit lurataraquïnwa, t’ijut’ijunacwa mank’erïna, uqhamarac montenquir misq’inacampi.
40003005	Jupan ucarusti jutapjjaraquïnwa Jerusalenata arunacap ist’añataqui, take Judea tokenacatpacha, uqhamarac Jordán jawir jac’anquirinacasa.
40003006	Jupanacan juchanacapat arsusitapatsti, Juanajj Jordán jawiranwa jupanacar bautisäna.
40003007	Cunapachatejj Bautisiri Juanajj uñjcäna fariseonacaru, uqhamarac saduceonacarusa ucqhajj sänwa: “¡Jumanacajj catari casta jakenacäpjjtawa! ¿Qhitiraqui jumanacarusti yatichapjjtamsti Diosan jach’a colerasiñapat jaltañsti?
40003008	Jichhasti jumanacajj sumay sarnakapjjam, arrepientisipjjatamatsti asqui luräwinac uñacht’ayapjjaraquim.
40003009	Janiraqui jumanacajj ‘Abrahaman wawanacapäpjjtwa’ sapjjamti, Diosasti aca kalanacatsa Abrahaman wawanacapjj sartayaspawa.
40003010	Ucampis sapjjaracsmawa, niyawa hachajja kokanaca saphitpach phat’arañatakejja uscuta, jan cuna achu churiri kokasti phat’anucutawa, ucatsti ninaru phichantataraquiwa.
40003011	Nayasti chekpachansa umampiw bautisapjjsma, jumanacar arrepientisir uñjasina, ucampis qhititejj nayat khepajja jutcani ucajj Kollan Ajayumpi, ninampiraquiw bautisapjjätam. Jupapï nayat sipan juc’ampi ch’amanejja, nayasti jupan wisqhup apañataquis janiw asquïcti.
40003012	Niyaw jupan amparapanqui trigompi, jipimpi jaljañ wayrachirejja. Jaljasinsti trigorojja imaraquiniwa, jipsti jan jiwquir ninaruw phichantaraquini” sasa.
40003013	Ucapachasti Jesusajj Galilea toket jutasinwa Jordán jawirarojj purïna, cawquinccäntejj Bautisiri Juanajj ucqharu, bautisayasiñataqui.
40003014	Bautisiri Juanasti janiw Jesusarojj bautisañ muncänti, ucatwa säna: --Jumaw nayarojj bautisañamajja, ¿jichhasti nayamp bautisayasirit jumajj juttajja? --sasa.
40003015	Jesusasti ucjjarojj saraquïnwa: --Jichhajj uqhamaquïpsama, waquisiw Diosan munañap phokhañasajja --sasa. Ucatwa Juanajj Jesusar bautisäna.
40003016	Cunapachatejj Jesusajj bautisatäjjän ucqhajja, umatwa mistunjjäna, ucatsti mayacwa alajjpachajj jist’artäna, Jesusasti uñjaraquïnwa Kollan Ajayurojj palomar uñtat jupjjar sarakasinquiri.
40003017	Alajjpachatsti ist’asiraquïnwa mä aru aqham siri: “Acawa munat Wawajjajja, cawquïrirutejj nayajj ajllista ucajja” sasa.
40004001	Uca khepatsti Ajayuw Jesusarojj wasararu irpäna, ucan supayan yant’atäñapataqui.
40004002	Jesusasti ucapachajj jan mank’ataw sarnakäna pusi tunca urumpi pusi tunca arumampi, ucatsti mank’at awtjayasiraquïna.
40004003	Supayasti ucapachajj jac’achasiraquïnwa Jesusar yant’añataqui, aqham sasa: --Jumatejj Diosan yokapästa ucajja, aca kalanacarojj t’ant’ar tucuyam --sasa.
40004004	Jesusasti juparojj saraquïnwa: --Diosan arupanjja kellkatawa: ‘Janiw jakejj t’ant’a sapampiquiti jaccani, jan ucasti take cuntejj Diosajj sisqui uca arunacampiw jacaraquini’ --sasa.
40004005	Supayasti ucqhajja kollan Jerusalén marcaruw irpäna, purisinsti templo patjjaruw irpsuraquïna.
40004006	Saraquïnwa: --Jumatejj Diosan yokapästa ucajja, aca patatpacha jakoktam, Diosan arupansti siwa: ‘Diosasti angelanacaparuw qhitanini jumaru uñjañataqui, amparapampisti catokaraquïtamwa, cayunacamajj jan uca kalanacampi usuchjasiñapataqui’ sasa.
40004007	Jesusasti ucjjarojj sänwa: --Diosan arupanjja kellkataraquiwa: ‘Janiw Tatitu Diosamarojj yant’ätati’ --sasa.
40004008	Supayasti mayampiw Jesusarojj irparaquïna mä jach’a kollu patjjaru, ucatsti uñacht’ayaraquïnwa take marcanaca, cunja sumäcäntejj ucanaca, cunja jach’äcaraquïntejj ucanacsa.
40004009	Ucatsti sänwa: --Take acanac nayajj churäma, jumatejj quillt’asisin nayar yupaychitäta ucajja --sasa.
40004010	Ucapachasti Jesusajj sänwa: --Saraket nayat, supaya, Diosan arupansti kellkatawa: ‘Tatitu Diosamaruquiw yupaychäta, jupa saparuquiraquiw sirvïta’ --sasa.
40004011	Supayasti uca pasatatjja sarawayjjänwa. Ucatsti angelanacaraquiw jutasinjja Jesusarojj sirvipjjäna.
40004012	Bautisiri Juanan carcelancatap ist’asinjja, Jesusajj Galilearuw sarjjäna.
40004013	Janiraquiw Nazaretar kheparcänti, jan ucasti Capernaum marcaruw sarjjäna; uca marcasti kota thiyancänwa, Zabulón, uqhamarac Neftalí sisqui uca chekana.
40004014	Take acanacasti phokhasiscänwa, Isaías profetan arsutaparjama:
40004015	“Zabulón, uqhamarac Neftalí sat orake, kota thiya sarasquir thaquina, Jordán jawirat inti jalsu tokena, jan judiöpquis uca jakenacajj jacquis uca Galilea.
40004016	Take ch’amacanquir jakenacajj mä jach’a khanwa uñjapjje, uqhamarac take qhitinacatejj jacapcäna wali ajjsarcañ jiwañ ch’amacanacan ucanacarus mä suma khanaw khant’i” sasa.
40004017	Ucqhatpachwa Jesusajj parlañ kalltäna Diosan arunacapa: “Take jan wali luräwinacamatjja arrepientisipjjam, Diosan reinopaw jac’ancjje” sasa.
40004018	Jesusasti Galilea kota thiyanjamwa sarascäna, uñjaraquïnwa pani chachanacaru; maynïristi Simón satänwa, yakha sutipasti Pedro; maynipäquis ucajj Andrés jilapänwa. Jupanacasti käna kotaruw jakontasipcäna.
40004019	Ucapachaw Jesusajj jupanacarojj saraqui: --Nayaru arcapjjeta, ucatsti jake caturi tucuyapjjäma --sasa.
40004020	Jupanacasti ucspachaw Jesusarojj arcapjjäna, känanac jaytarpawayasa.
40004021	Juc’amp nayrakatansti, Jesusajj yakha pani jila sullcaruw uñjaraquïna. Ucanacasti Juanampi Jacobompïnwa, Zebedeon yokanacapa. Jupanacasti awquipampïscänwa mä botjjana känanacapa asquichasa. Jesusasti jupanacaruw jawsäna.
40004022	Jawsatap ist’asinjja, ucspachaw arcjjaruwayapjjäna awquiparu, uqhamarac boterus jaytanucuwayasa.
40004023	Jesusasti ucürunacanjja, Galilea tokenacanwa sinagoganacan Diosan khespiyasiñ arunacap yatiyasa sarnakäna, uqhamarac jakenacarus take usutanacapat c’umaraptayasa.
40004024	Acanacasti yatisïnwa take Siria tokenacana, ucatsti cunayman usutanacaruraquiw Jesusan ucarojj apanipjjäna c’umaraptayañapataqui, uqhamarac ñankha ajayun mantatanaca, t’ucu usuninaca, suchunaca, uqhamarac take jan kollcay usutanacarus apanipjjäna. Jesusasti jupanacarojj c’umaraptayänwa.
40004025	Walja jakenacaraquiw Jesusarojj arcapjjäna Galileata, uqhamarac Decápolis, Jerusalén, Judea ucanacata, uca quicparaqui Jordán inti jalsu tokenquirinacatsa.
40005001	Jesusajj walja jakenaca uñjasinjja, mä kolluru maqhatasinwa kont’asïna. Ucatsti discipulonacapajj jupan ucaruw jutapjjaraquïna.
40005002	Jesusasti aqham sasaw yatichañ kalltäna:
40005003	“Cusisiñanïpjjew qhitinacatejj ajay token aynacht’atäpjjatap amuyasipjje ucanacajja, Diosan reinopajj jupanacancaraquiwa.
40005004	“Cusisiñanïpjjew jachirinacajja, jupanacasti Diosampi chuymachatäpjjaniwa.
40005005	“Cusisiñanïpjjew llamp’u chuymaninacajja, jupanacaraquiw Diosan arsutaparjama orake catokapjjani.
40005006	“Cusisiñanïpjjew qhitinacatejj Diosan munañaparjam sarnakañat awtjayasipjje, pharjayasipjjaraqui ucanacajja, Diosaw jupanacarojj uc phokhañjja yanapani.
40005007	“Cusisiñanïpjjew qhitinacatejj qhuyapayasirïpqui ucanacajja, Diosasti jupanacatjja qhuyapt’ayasiraquiniwa.
40005008	“Cusisiñanïpjjew k’oma chuymaninacajja, jupanacaraquiw Diosarojj uñjapjjani.
40005009	“Cusisiñanïpjjew sumancayirinacajj, jupanacaraquiw Diosan wawanacapa satäpjjani.
40005010	“Cusisiñanïpjjew qhitinacatejj Diosan munañaparjam sarnakatap laycu uñisitäpjje t’akhesiyatäpjjaraqui ucanacajja, Diosan reinopasti jupanacancaraquiwa.
40005011	“Cusisipjjam cunapachatejj jakenacajj take jan wali arunacampi, uqhamarac janchiru chhojjriñchañanacampi uñisipjjätam, sapjjaraquïtam take jan walinaca nayar arcapjjatam laycu ucqhajja.
40005012	Cusisitaqui jacasipjjam, jumanacasti alajjpach marcanjja churäwinac catokapjjäta. Uqhamaracwa nayra profetanacarojj uñisipjjerïna, qhitinacatejj jumanacat nayrakata jacawayapjjäna ucanacarojja.
40005013	“Jumanacäpjjtawa acapach jayojja, ucampisa jayutejj ch’apakquipstaspajja ¿cunampis jayunchatäspajja? Janiwa cunataquis walïcjjaspati, jan ucasti apanucuñataquiquiwa uqhamata jakenacampi taquisitäñapataqui.
40005014	“Jumanacäpjjaractawa acapach khanajja. Mä kollu patanquir marcajj janiw cunjämatsa imantascaspati.
40005015	Janiraquiw mä lamparasa jamasaru uchañataqui aktayatäquiti, jan ucasti khanawjar uchatäñapawa take uta mankhanquirinacaru sum khantañapataqui.
40005016	Uqhamaraqui jumanacan khanamajj jakenacataquejj khant’aracpan. Uqham suma wali luräwinacam uñjasa jumanacan Dios Awquimaru yupaychapjjañapataqui.
40005017	“Janiw jumanacajj amuyapjjañamäquiti nayjjatjja, Moisesan leyinacap chhakayiris jutquirista uqhama, ni profetanacan yatichäwinacapsa. Janiw uc apakerit jutctjja jan ucasti cuntejj yatichañ munquistu uc phokheriw juttjja.
40005018	Acsti khanacwa sapjjsma, acapachampi alajjpachampi tucusiñapcamajja janiw mä jisc’a arusa, ni mä letrasa apakatäcaspati uca leyinacatjja, take cunanacatejj phokhasiñapäqui ucanac phokhasiñapcamajja.
40005019	Ucatpï sapjjsmajja, take qhititï uca camachir jan phokcchejja, mä jisc’a camachïcchi ucasa, ucatsti uqhamaraqui jakenacarojj yatichchejja, ucasti alajjpach marcanjja sinti jisc’at uñt’atäniwa; ucatsipan qhititejj camachir phokchejja, ucat uqham yaticharacchi phokhañjja, ucasti jach’añchatäniwa alajjpach marcanjja.
40005020	Jumanacarojj sapjjsmawa, sarnakäwinacamatejj jan walïcchejja ley yatichirinacata fariseonacata sipansa ucajja, janipuniw alajjpach wiñay jacañ marcarojj mantapcasmati.
40005021	“Jumanacajj ist’apjjtawa nayra awquinacamaru aqham satäcänsa ucjja: ‘Janiw jiwayätati, qhititejj jiwayani ucajja juchañchatäniwa’ sasa.
40005022	Ucampis nayajj sapjjsmawa, qhititejj jilapampi colerasinejja, jilïrinacan tantachasïwipanjja juchañchatäniwa, uqhamarac qhititejj jilapar tokjjani ucasti jach’a jilïrinacan tantachasïwipan juchañchatäniwa. Uca quicparaqui ñankha arunacampi ñankhachani, jilapar jan walinac sirejja infierno ninataquïñapawa.
40005023	“Uqhamasti jumatejj altararu ofrenda apcasina amtassta jilamajj mä cunatsa juma conträtapjja,
40005024	jumajj uca ofrendama altar nayrakatar jaytawayasinjja, jilamampi sumancthapiri saram, ucatsti cuttanim uca ofrendam altaran churañataqui.
40005025	“Maynitejj jumar juezan ucaru apiristam ucajja, jumasti thaquin sarcasajja jupampi sumancthapim, jan juezaru apatäñamataqui, ucatsti juezajj jan jumar policiaru catuyasina carcelt’ayañapataqui.
40005026	Khanacwa sisma, ucatjja janiw mistcätati takpach kollke pagañamcama.
40005027	“Ist’apjjaractawa cunatï: ‘Janiw wachoka juchan sarnakätati’ satäcänsa ucjja.
40005028	Ucampis nayajj sapjjsmawa, qhititejj mä warmirojj munapayañataqui uñtejja, niyaw chuymapanjja jupampi wachoka juchjja lurjje.
40005029	“Uca laycu, cupi nayramatejj juchar puriyirjamästam ucqhajja, apsusina jayar liwtam. Walïspawa mä nayrama janchiman chhakhañapaqui takpacha jañchima infiernor jakontatäñat sipansa.
40005030	Jan ucajj cupi amparamatejj jan waliru puriyirjamästamjja, qharekasim ucatsti jayar liwtam. Walïspawa mä amparama janchiman chhakañapaqui, takpach janchima infiernor jakontatäñat sipansa.
40005031	“Sataraquïnwa: ‘Qhititejj warmipar jaytanucunejja, jaljtañataqui papel loktjjpan’ sasa.
40005032	Ucampis nayajj sapjjsmawa, qhititejj warmipar irpanucuni wachoka juchar jan purquipanjja, ucasti warmipan juchar puriñapwa waquichi, uqhamarac qhititejj uca warmimpi casarasi ucajja wachoka juchancaraquiwa.
40005033	“Jumanacajj ist’apjjtawa nayra awquinacamaru aqham satäcänsa ucjja: ‘Phokhapunim cuntï juramentompi arscta lurañataqui Tatitun nayrakatapana ucjja’ sasa.
40005034	Ucampis nayajj sapjjsmawa, jan juramento lurapjjamti cunäquipansa, ni alajjpach laycusa, alajjpachasti Diosan konuñapawa;
40005035	ni acapach laycusa, Diosan cayunacapan tact’äwipawa, ni Jerusalén laycusa, ucasti jach’a Reyin marcapawa.
40005036	Janirac p’ekem laycus juramento luramti, janiw mä ñic’utsa jank’ot ch’iyarar tucuycasmati uca laycu.
40005037	Jumanacan arsuñamajja acaquïñapawa, ‘Jïsa’, jan ucajj ‘janiwa’, ucat juc’ampejja supayatwa juti.
40005038	“Ist’apjjaractawa cunatï satäcänsa ucjja: ‘Uñcatatajja, uñcataraquim; tokjjatajja, tokjjaraquim’ sasa.
40005039	Ucampis nayajj sapjjsmawa: Jan jumanacajj jan wali jakerojj cutcatapjjamti, jan ucasti maynitejj maysa ajanut t’ajjllintätamjja, maysa ajanumppacha uñacht’ayaraquim.
40005040	Maynitejj quejantasin camisam aparañ munstamjja, sacomamppach churawayjjam.
40005041	Jumarutejj mä ucch’a k’epiyañ munstam ucajja, mä ucch’ampi jumajj k’epirapim.
40005042	Mä cuns maynejj mayïtam ucarojja churam; mayt’asirirusti janiraqui ‘janiw’ sasajj samti.
40005043	“Ist’apjjaractawa cunatï satäcänsa ucjja: ‘Jake masimarojj munam, uñisirimarusti uñisiraquim’ sasa.
40005044	Ucampis nayajj sapjjsmawa: Uñisirinacamarojj munapjjam, [maldicirinacamarojj bendicipjjam, uñisirinacamarusti asqui lurapjjam,] Diosat mayirapipjjaraquim qhitinacatejj [jumanacar tokepctam,] uqhamarac jan walinacs lurapctam ucanacataquisa.
40005045	Uqhamatwa jumanacajj alajjpachanquir Awquiman wawanacapäpjjätajja. Jupasti takenitaquiw intsa jalsuyani, uqhamarac asqui jakenacataquisa, jan asqui jakenacataquisa jallsa puriyaniraqui.
40005046	Jumanacatejj munapjjsta qhitinacatejj jumar munapctam ucanacaruqui ucajja, ¿cuna asquirac catokapjjätasti? Impuesto cobririnacasa uca quipcracwa lurasipqui.
40005047	Uqhamaraqui jilanacamaruquitejj aruntasipcsta ucajja, ¿cuna suma asquirac lurapjjta? Diosar jan uñt’iris ucjja luraraquiwa.
40005048	Asquïpjjamaya, cunjämatejj alajjpachanquir Awquimajj asquïqui uqhama.
40006001	“Jan jaken uñjatäñataquiqui Diosanquirjam, tucupjjamti. Uqham lurapjjät ucqhasti, alajjpachanquir Awquimajj janiw cuna churäwsa churapcätamti.
40006002	“Cunapachatejj pist’ayasitanacaru yanapt’cäta ucqhajja, jan jakenacarojj yatiyamti, cunjämtejj c’ari parlirinacajj sinagoganacana, callenacana lurapqui uqhamjja. Jupanacasti jakenac nayrakatanjja wali sumat uñt’atäñwa munapjje. Nayasti khanacwa sapjjsma, uca luräwipatjja catokjjapjjewa.
40006003	Cunapachatejj jumajj pist’ayasitanacar cuns churäta ucqhajja, wali munat amigomasa ucjja jan yatcpati;
40006004	jan ucasti jan qhitiru yatiyasaqui luram, uqham luratamatsti alajjpachanquir Awquimajj cuttayjjätamwa.
40006005	“Cunapachatejj jumanacajj Diosat mayisipjjäta ucqhajja, jan c’ari chuymaninacjam mayisipjjamti. Jupanacajj sayt’asisinwa sinagoganacanjja mayisipjje, uqhamarac calle esquinanacansa jakenacan uñjatäñataqui. Khanacwa sapjjsma, uca luräwipatjja catokjjapjjewa.
40006006	Jumajj mayiscätas ucqhajja, utamar mantam; puncum jist’antasisinsti mayisiraquim Awquimata qhititejj jumampïsqui ucaru. Awquimasti uñjasctamwa jamasan mayisisquirjja, ucatsti jupajj mayisitamarojj ist’ätamwa.
40006007	Oración lurcasinjja jan inamaya arunacjja arsumti, cunjämtï Diosar jan uñt’ir jakenacajj lurqui uqhamjja. Jupanacasti amuyapjjewa Diosajj jupanacarojj walja arunaca arsutap laycu ist’caspa uqhama.
40006008	Janiy jupanacjamäpjjamti, Awquimajj janïr arsupctas ucqhaw yatjje cuntï jumanacajj mayipcäta ucjja.
40006009	Ucatpï jumanacajj aqham mayisipjjätajja: ‘Alajjpachanquir nanacan Awquejja, sutimajj jach’añchatäpan.
40006010	Munañamampisti apnakapjjeta. Munañamasti luratäpan acapachanjja, cunjämatï alajjpachana luratäqui uqhama.
40006011	Sapürutac mank’añ churanipjjeta.
40006012	Juchanacajjatjja pampachapjjeta, cunjämatejj nanacajj jan wali lurapquitus ucanacarojj perdonapjjta uqhama.
40006013	Janirac yant’äwiru puriyapjjestati, jan ucasti ñankhatjja khespiyapjjeta.’ [Jumanquiwa jakenacaru apnakañajja jach’achatäñamasa wiñayan wiñayapataqui. Uqhamäpan.]
40006014	“Jumanacatejj jan wali luratanacapat masinacamarojj perdonapjjäta ucqhajja, alajjpachanquir Awquimajj jumanacarojj perdonapjjaraquïtamwa.
40006015	Masinacamar jan perdonapcäta ucasti, jumanacan Awquimasti janiraquiw cuna juchanacamatsa perdonapcaraquïtamti.
40006016	“Cunapachatejj jumanacajj ayunapcäta ucqhajja, jan llaquit ajanuni sarnakapjjamti, cunjamtï uca c’ari chuymaninacajj lurapqui uqhamjja. Ucjja jupanacajj lurapjjewa jakenacan: ‘Ayunascataynaw’ sayasiñataquiqui. Khanacwa sapjjsma, uca luratapatjja catokjjapjjewa.
40006017	Cunapachatejj jumajj ayuncät ucqhajj ajanum jarekasim, ñic’utamsti sumrac asquicht’asim,
40006018	uqhamata jakenacajj jan amuyapjjañapataqui juman ayunascatama. Juma sapampïquis uca Awquimaquiwa yatiñapajja, ucatsti jupajj bendiciraquïtamwa.
40006019	“Acapachanjja jan imapjjamti walja yänacjja, aca orakenjja thuthaw thuthantasqui, ucatsti inamaya imataquiwa. Uqhamaraquiw acapachan imat yänacjjarojj lunthatanacajj mantasin lunthatsupjjaraqui.
40006020	Jan ucasti jumanacajj alajjpacharu suma yänaca imasipjjam, ucansti janiw qharus thuthantquiti ni ina ch’usarus tucuscaraquiti, janiraquiw lunthatanacas lunthatcaraquispati.
40006021	Jumanacan chuymanacamasti cawquincquitejj uca suma imasitanacamajj ucancaraquiniwa.
40006022	“Juman nayramajj janchimataquejj mä lamparar uñtatawa, uqhamasti nayramatejj wali sumächejja, take janchimajja wali suma khananïniwa.
40006023	Nayramatejj jan walïcchejja, take janchimajj ch’amacancaniwa. Juman utjquis uca khanamatejj ina ch’usa ch’amacaru tucuni ucajja ¡cunja lajjänisa uca ch’amacajja!
40006024	“Janiw qhitis pä patronarojj sirvcaspati, maynirojj munaniwa, maynirusti uñisiraquiniwa, jan ucajj maynirojj jach’achaniwa, maynirusti jisc’acharaquiniwa; Diosampiru kollkempirojj janiw qhitis sirvcaspati.
40006025	“Sapjjaracsmawa, jan llaquisipjjamti, cuntejj mank’apcäta, umapcaraquïta, isisipcäta ucanacatjja. ¿Janiti jacañajj mank’at sipansa juc’ampi sumäqui, janchisti isitsa juc’ampïcaraquejja?
40006026	Uñtapjjam jamach’inacajj jalasqui uca, janiw jupanacajj satapquis ni apthapipcaraquisa, janiraquiw juyranacsa pirwanacarus imapquiti, ucampis alajjpachanquir Awquimaw ucanacarojj mank’ayi. Uca jamach’inacat sipansa jumanacajj juc’amp munatäpjjtawa.
40006027	Ucampisa wali llaquisitapatsti, ¿qhitis jumanacatjja jacañapjja mä horampisa yapt’asispa?
40006028	“¿Cunatsa jumanacajj isinacamat wal llaquisipjjtajja? Uñjapjjam cunjämtï pampan pankaranacajj jilasqui uca, jupanacajj janiw kapupquisa ni cuns lurapcaraquiti.
40006029	Nayasti sapjjsmawa, janiw rey Salomonas uca pankaranacjamajj sum isthapiscänti take utjirinïtap laycusa.
40006030	Niyaquitejj Diosajj ucqha suma uca pankaranacarojj isthapiychejja jichhürojj pampancasqui ucat kharürusti ninaru phichhantatäñataquiqui ¡cunja juc’ampinacsa Diosajj jumanacataquejj luranejja, pisi iyawsañan jakenaca!
40006031	Ucatsti jumanacajj jan llaquisipjjamti aqham sasa: ‘¿Cunsa mank’añäni? ¿Cunsa umañäni, cunampiraquis isisiñäni?’ sasa.
40006032	Diosat jayancquis uca jakenacaquiw take aca yänacatjja llaquisisipqui, ucampis jumanacan alajjpachanquir Awquimajj yatiwa cuntejj jumanacaru waquisipctam ucjja.
40006033	Uqhamasti, nayrakatajj Diosan reinopa munapjjam, uqhamarac cunatejj chekäqui jupan nayrakatapanjja ucanaca, ucatsti take aca yänacajja jumanacarojj churataquïpjjätawa.
40006034	Jan llaquisipjjamti cunatï kharürojj pascani ucatjja, kharürusti take uca llaquisiñanacapampi phokt’ataraquïniwa, sapüruraquiw uqham llaquinacan phokhantatäsqui.
40007001	“Jake masimarojj jan juchañchapjjamti, Diosajj jan jumanacar juchañchañapataqui.
40007002	Cunjämtï jumanacajj jake masimarojj juchañchapctas uqhamaracwa Diosajj jumanacarojj juchañchapjjätam; cunjämtejj jumanacajj jakenacar lurapcäta uqhamaracwa jumanacarojj Diosajj lurapjjätam.
40007003	¿Cunjämrac jumasti jilaman nayrapan mä jisc’a k’añun utjatapjja uñch’uctasti, ucatsti jumajj janiraqui amuyasctati mä jach’a thuru lawajj nayramancasqui ucjja?
40007004	Jan ucajj ¿cunjäms jumajj jilamarojj sasmajj: ‘Suyt’am, nayaw juman nayramat uca jisc’a k’añu apsüma’ sasajja, juman nayramanjja mä thuru lawa utjasquipanjja?
40007005	¡C’ari chuyman jake!, nayrakat uca thuru lawa nayramancquis uc apsusim, ucatwa jumajj sum uñjasma uca jisc’a k’añojj jilaman nayrapan utjquis uc apsuñataquejja.
40007006	“Janiraqui kollanäquis uca yänacjja anunacarojj churapjjamti, ucatarac uca anunacasti jumanacar cutcatapjjeristam jisc’a jisc’a tucjañataqui. Janiraqui perlanacamsa qhuchinacarojj warjjaruyapjjamti, taquisipjjañapataqui.
40007007	“Mayipjjam, Diosajj churapjjätamwa; thakapjjam, jicjjatapjjaraquïtawa; puncsa lekt’apjjam, jist’aratäpjjaraquïtawa.
40007008	Mayirejja catokewa, thakheristi jicjjataraquiwa, puncu lekt’irirusti jist’arataraquiwa.
40007009	“¿Utjaspati jumanac taypinjja maynejja, cunapachatejj wawapajj t’ant’a mayispa ucatsti awquipajj kalac churaspa uqhamajja?
40007010	¿Jan ucajj cunapachatejj wawapajj chawlla mayi ucqhajj awquipasti mä asiru churaspati?
40007011	Jumanacajj uqham jan walïcasinsa, sumäquis ucwa wawanacamarojj churapjjtajja. ¡Alajjpachanquir Awquimasti ucatsa juc’ampiwa qhitinacatejj jupar mayqui ucanacar sumanaca churañataquejja!
40007012	“Cunjämtï jumanacajj jakenacampi uñjatäñ munapctas uqhamarac jumanacajj jupanacar uñjapjjam, Leyimpin, profetanacan kellkatanacapampin uqham yatichi.
40007013	“C’ullc’u puncu toke mantapjjam. Chhakhañaru irpiri thaquisti anchowa, puncupasti wali anchoraquiwa; waljaniraquiwa uca toke mantasipqui.
40007014	Jacañaru irpiri thaquisti wali c’ullc’uwa, puncupas uca quicpa c’ullc’uraquiwa, juc’aniquiraquiw ucarojj mantapjje.
40007015	“Amuyasipjjam qhitinacatejj: ‘Diosatwa parlta’ sasa c’arisisa sarnakapqui ucanacatjja. Jupanacasti ovejanacar uñtataw jumanacan ucarojj jutapjje, ucampis chuymapanjja ñankha lunthat kamakenacawa.
40007016	Jumanacajj luräwinacap tokew uñt’apjjasma, yatipjjtawa janiw ina ch’aphinacatjja uvajj apthapisquiti, ni higos alek ch’aphirar kokatjja apthapiscaraquispati.
40007017	Take suma kokajja suma achunacwa achu, jan suma kokanacasti uca quicpa jan wali achunacaracwa achuraqui.
40007018	Suma kokasti janiw jan wali achunacjja achcaspati, janiraquiw jan wali kokas suma achunacjja achcaraquispati.
40007019	Take jan wali achuri kokajja phat’anucutäñapawa, ucatsti ninar phichhantatäñaparaquiwa.
40007020	Uqhamasti jumanacajj luräwinacap tokew uñt’apjjäta.
40007021	“Janiw qhitinacatejj: ‘Tatay, Tatay’ sisquitus ucanacajj takeni alajjpach marcarojj mantcaniti, jan ucasti qhitinacatejj Awquejjan munañapa lurqui ucanacaquiw mantani.
40007022	Cunapachatejj uca urojj purincani ucapachajja, waljaniraquiw sapjjaraquitani: ‘Tatay, Tatay, nanacajj sutimaruwa parlapjjäyäta, sutimaruraquiw ñankha ajayunacarus jaksupjjäyäta, uqhamarac sutimjjaruraquiw walja milagronacs lurapjjäyäta’ sasa.
40007023	Ucapachasti nayajj jupanacarojj saraquïwa: ‘Janipuniw jumanacarojj uñt’apcsmati, nayat jithektapjjet jan wali luririnaca’ sasa.
40007024	“Qhititejj ist’quitu ucat cuntejj siscta uc luraraquejja, ucajj mä suma amuyun jakempi sasiwa, utapsa mä karka pataru lurascaspa uqhama.
40007025	Jallu purintatapatsti jawiranacaw wal sarti, ucamp chicasti waliraquiw thayajj thayt’ani uca utarojja, ucampis janiw tincuyquiti karka patancatap laycojja.
40007026	Ucampis qhititejj ist’quitu ucatsti janiraqui lurquiti cuntï nayajj siscta ucjja, mä jan amuyt’an jakejj ch’alla patarus mä uta utachcaspas ucamp sasiwa.
40007027	Jallu purintatapatsti jawiranacaw wal sartani ucamp chicasti waliraquiw thayajj thayt’ani uca utarojja. Uca utasti tincuwayjjaraquiwa, ch’alla patar utacht’atätap laycu. ¡Uca utan tincutapasti wali llaccañawa!”
40007028	Cunapachatejj Jesusajj parlañ tucuyjjän uqhajja, take jakenacaw uca suma yatichäwinac istasajj muspharapjjäna.
40007029	Jupasti jach’a jilïr jakjamawa yatichäna, janiw jupanacan leyip yatichir jakenacjamäcänti.
40008001	Uca kollut sarakanipansti Jesusarojj walja jakenacaw arcapjjäna.
40008002	Lepra usun mä jakeraquiw Jesusarojj jac’achasïna. Jupan nayrakatapar quillt’asisinsti, saraquïnwa: --Tatay, munsta ucajja k’omacht’ita --sasa.
40008003	Jesusasti juparojj amparapampiwa lokjjatäna, ucatsti saraquïnwa: --Muntwa, k’omäjjtawa. --sasa. Uca aru arscän ucspachaw lepra usupatjja c’umaräjjäna.
40008004	Jesusasti juparojj saraquïnwa: --Jan qhitirus ucjj yatiyamti, jan ucasti sacerdoten ucar saram ucatsti uñacht’ayasiraquim. Moisesan yatichäwiparjam ofrenda churaraquim uqhamat jakenacajj c’umaräjjatam yatiñapataqui --sasa.
40008005	Capernaum marcaru mantcasinjja Jesusarojj mä romano capitanaw wal achict’asïna,
40008006	aqham sasa: --Tata, nayan uywatajjawa utajjan iquiñan usuntatäsqui, suchuptatawa, waliracwa janchipsa usuyasi --sasa.
40008007	Jesusasti saraquïnwa: --Nayajj saräwa c’umaraptayiri --sasa.
40008008	Capitanasti ucjjarojj saraquïnwa: --Tata, janiw asquïcti jumajj nayan utajjaru mantañamataquejja, jan ucasti lacamampiquiy arsumjja uywatajjan c’umaraptañapataqui.
40008009	Nayasti jilïrinacan arsutaparuw sarnakta, uqhamarac soldadonacas nayan munañajjancaraquiwa. Cunapachatejj nayajj sistjja ‘Saram’ sasa, ucspachaw sari, maynirutejj ‘Jutam’ sistjja ucspacharaquiw juti, uywatajjarutejj cuna lurañarus qhitta ucqhajja, luriwa --sasa.
40008010	Uc ist’asinsti Jesusajj wali musphataw uñjasïna, jupar arquirinacaparusti saraquïnwa: --Khanacwa sapjjsma, aca israelitanac taypinjja janiw aca chachjam iyawsañanjja maynsa jicjjatcti.
40008011	Nayasti sapjjsmawa, waljaninacaw jutapjjani, inti jalsu toketsa uqhamarac inti jalanta toketsa, ucatsti kont’asipjjaraquiniwa Abrahamampi mank’añataqui, uqhamaraqui Isaac, Jacob ucanacampi, alajjpach suma marcanjja.
40008012	Ucampis qhitinacatejj uca suma marcancañapäqui ucanacajja, anka ch’amacaru jakonucutäniwa; ucanwa wararipjjani, laca ch’acsa t’urusipjjaraquini --sasa.
40008013	Jesusasti capitanarojj saraquiwa: --Utamar sarjjam, iyawsatamarjamaraquiw lurasini --sasa. Jupan uywatapasti ucspachaw c’umaraptayatäjjäna.
40008014	Jesusajj Pedron utaparuw saräna, ucansti jicjjataraquïnwa Pedron taycch’iparu iquiñancasquiri wali calor usumpi usuntata.
40008015	Amparapampi llamct’cäna ucapachaw uca calenturajj chhaktawayjjäna. C’umaräjjasinjja jupanacar sirviñwa kalltäna.
40008016	Niya arumäjjän ucqhajja walja usutanacaruw jupan ucarojj apanipjjäna, ucanacasti ñankha ajayumpi mantatanacänwa. Jesusasti mä sapa arsutapampiquiw uca ñankha ajayunacarojj ankaru alissüna, uqhamaraqui yakha usutanacasa waliptayataraquïnwa.
40008017	Take acanacasti phokhasiscänwa Isaías profetan arsutaparjama aqham sataparu: “Jupaw api jiwasan usunacasa, uqhamarac chhojjrinacasa” sasa.
40008018	Walja jakenaca uñjasinjja Jesusajj discipulonacaparojj aqham sänwa: Kota qhurcatar maqhatapjjam, sasa.
40008019	Ucansti mä ley yatichiriw Jesusaru jac’achasisin jisct’äna aqham sasa: --Yatichiri, arcañpun munsma cawqharutejj sarcät ucaru --sasa.
40008020	Jesusasti juparojj saraquïnwa: --Kamakenacas putunacaniwa, jamach’inacasti tapanacaniraquiwa, ucampis Jaken Yokapajj janiw cawqharu p’ekepa samart’añataquis mä chekajj utjquiti --sasa.
40008021	Maynïri discipulopasti juparojj saraquïnwa: --Nayajj suyt’aquï, tatajjaru nayrakat imt’asinjjä --sasa.
40008022	Jesusasti saraquïnwa: --Arquita, jiwatanacajj jiwat masiparojj imascpan sam --sasa.
40008023	Uca khepatsti Jesusajj boteruw mantawayjjäna discipulonacapasti jupamp chicaraquiw mantawayapjjäna.
40008024	Kotanjama sarasquipansti mä jach’a thayaw sartäna, ucatwa kota mathapejj botjjaru mantanjjäna, Jesusasti ucchañcamajj iquiscänwa.
40008025	Ucapachawa discipulonacapajj juparu sartayapjjäna, sapjjaraquïnwa: --¡Tata, khespiyapjjeta, jiwarañäniwa, botejj umaruw utjanti! --sasa.
40008026	Jupasti saraquiwa: --¿Cunatsa sinti ajjsarapjjta? ¡Jumanacan iyawsañanacamajj sinti pisiwa! --sasa. Sartasisinsti thayampiru kotampiruw tokenokäna, arsutaparusti thayajj t’acurawayjjänwa.
40008027	Take jupanacaw wali muspharatäpjjäna, sapjjaraquïnwa: --¿Qhitïpachas acajja? ¡Kotasa thayasa juparojj ist’aquiraquisä! --sasa.
40008028	Cunapachatejj Jesusajj kota qhurcatancjjän ucqhajja, Gadara sat chekancänwa; ucansti pä chachanacaraquiw amay imäwi mankhat mistunisin Jesusarojj jac’achasipjjäna. ñankha ajayunïtap laycusti wali ajjsaratäpjjänwa, janiraquiw jakenacajj uca chekjja sarapjjerïcänti.
40008029	Ucanacasti wali jach’at art’apjjäna: --Jesús, Diosan Yokapa, ¿cunatsa jumajj nanacan ucaru jutta? ¿Nanacaru t’akhesiyirit juttajja janïra horasas purinquipana? --sasa.
40008030	Uca jac’ansti mä tama qhuchiw annokat mank’ascäna.
40008031	ñankha ajayunacasti Jesusarojj achict’asipjjänwa: --Niyaquitejj nanacaru jaksuñ munapjjchistajja, uca qhuchinacaru mantapjjam sapjjeta --sasa.
40008032	Jesusasti ucjjarojj sänwa: --Sarapjjam --sasa. Uca ñankha ajayunacasti mistuwayjjapjjänwa, ucatsti qhuchinacaruraquiw mantjjapjjäna. Ucspacharaquiw uca qhuchinacajj mä jach’a karka patata umarcam chhuqhuranttapjjäna, uqhamatwa umar jiwarapjjäna.
40008033	Uca qhuchi awatirinacasti wali sustjataw marcar jalapjjäna. Marcar purisinsti take acanacwa yatiyapjjaraquina, uca ñankha ajayun mantat jakenacatsa uqhamaraqui.
40008034	Ucapachaw take jakenacajj Jesusan ucaru mistunipjjäna. Jicjjatasinsti sarjjañapataquiw achict’apjjäna --sasa.
40009001	Ucatsti Jesusajj botjjaruw maqhatäna, kota qhurcataru pascatasinjja, marcaparuw purjjäna.
40009002	Marcapancjjän ucqhasti, mä suchu jakeruw iquiñaru callanipjjäna. Jesusasti jupanacan iyawsañap unjasinjja, usutarojj sänwa: --Ch’amañcht’asim, wawa, take juchanacamatsti perdonatäjjtawa --sasa.
40009003	Mä kawkhani ley yatichir jakenacasti chuymanacapanjja sapjjaraquïnwa: “Aca jakejj Dios contraw parli uca arunacampejja” sasa.
40009004	Jesusasti yatiraquïnwa cuntejj jupanacajj lup’ipcän ucjja, ucatwa jupanacarojj saraquïna: --¿Cunatsa uqham jan wali amtañanïpjjta?
40009005	Jumanacataquejj ¿cunas juc’amp jasaquejja: ‘Juchanacamajj perdonatawa’ sañati, jan ucajj: ‘Sartam ucatsti sarnakaraquim’ sañacha?
40009006	Waliquiwa, jichhasti uñacht’ayapjjämawa Jaken Yokapajj munañanïtapa acapachan juchanac perdonañataquejja --sasa. Uca suchu jakerusti saraquïnwa: --Sartasim, iquiñam apthapisisinsti utamar sarjjam --sasa.
40009007	Ucspachaw uca suchu jakejj sarthapïna ucatsti utaparuraquiw sarjjäna.
40009008	Cunapachatejj jakenacajj uc uñjapcän ucqhajja wali ajjsarapjjäna, Diosarusti yupaychapjjaraquïnwa, uqham jakenacaru ch’ama churatapata.
40009009	Jesusasti ucat sartasinjja mä jakeruw uñjäna, Mateo sutini. Uca jakesti impuesto cobrañawjan kont’atäscänwa. Jesusasti saraquïnwa: --Arquita --sasa. Mateosti sartasisinjja juparuw arcjjaruwayi.
40009010	Uca khepatsti, Jesusajj discipulonacapampiw utana mank’ascäna, impuesto cobririnacampi, uqhamarac yakha jucharar jakenacampi cuna.
40009011	Uca uñjasinjja fariseonacajj discipulonacaparuw jisct’apjjäna: --¿Cunjämaraqui jumanacan yatichirimasti uca impuesto cobririnacampi juchararanacamp cuna mank’esti? --sasa.
40009012	Jesusasti uc ist’asinjja sänwa: --C’umara jakenacajj janiw mä kolliri munapquiti, jan ucasti usutanacawa munapjjejja.
40009013	Sarjjapjjam, amuyt’apjjaraquim cuntejj uca arsüwejj sañ munqui uca. ‘Nayajj muntwa jumanacan qhuyapt’ayasirïpjjañama, janiw sacrificionacjja muncti.’ Janiraquiw asqui jakenacaru jawsiri jutcti jan ucasti juchararanacar arrepientisipjjañapataqui jawsiriw jutta --sasa.
40009014	Ucapachajj Bautisiri Juanan arquirinacapajj Jesusaruw jac’achasisina jisct’apjje: --¿Cunatsa nanacamp fariseonacampejj wal ayunapjjtjja, juman discipulonacamasti janiraquis ayunquitejja? --sasa.
40009015	Jesusasti ucjjarojj saraquïnwa: --¿Waliquïspati mä casarasïwiru jawsayata jakenacan luto isin ist’at ucancañapajja, niyaquitejj casarasirejj ucancascchi ucajja? Ucampis jutaniwa mä urojj cunapachatï casarasiri waynajj irparatäcani, ucqhawa waquisini ayunañajja.
40009016	Janiraquiw qhitis mä thantha isirojj machak pañompejj remjjatquiti, machak pañosti jisc’aruw t’ajjsutajj jalthapi ucatsti merk’e isirojj ch’iyjiwa, uqhamatwa juc’amp jach’a ch’iyjtawayjje.
40009017	Janiraquiw chhuyu vinos merk’e lip’ich bolsarojj uchasquiti. Uqhamäspa ucajja uca merk’e lip’ichi bolsajja ch’iyjtaspawa, ucatsti ina ch’usaruw wartasispan takpacha vinojja. Ucatwa waquisi mä chhuyu vinojja machak lip’ichi bolsaru uchatäñapa, uqhamatacwa paypacha suma imatäspa --sasa.
40009018	Take acanaca Jesusajj siscäna ucchañcamasti, judionacan mayni jilïripaw purini, ucatsti nayrakataparu quillt’asisinjja juparuw sï: --Phuchajjawa anchhitaqui jiwjje, ucampis jumatejj jutasmajja, amparamampi jupjjaru lokjjatt’araquisma ucqhajj, wawajjajj jactjjaspawa --sasa.
40009019	Jesusasti sartasinjja jupampiw sarawayjjäna uqhamaraqui discipulonacapasa.
40009020	Sarquipanjja mä warmiw tunca payan mara usuta utjäna, uca warmisti wila apampi usutänwa. Jupasti Jesusaru jac’achasisinjja isipwa llamct’äna.
40009021	Warmisti amuyupanjja sänwa: “Isipacsa llamct’irista ucqhajja c’umaräjjeristwa” sasa.
40009022	Ucspachaw Jesusajj cutiquipstäna, ucatsti warmiru uñjasinjja sänwa: --Ch’amacht’asim, wawa, iyawsatam laycuw c’umara uñjastajja --sasa. Jupasti ucspachaw c’umaräjjäna.
40009023	Cunapachatejj Jesusajj uca jilïrin utapar purcän ucqhajja, uñjänwa musiconacajj janc’aqui suyasipquiri uca wawaru imantañataqui, ucanquir jakenacasti wali jachasipcaraquïna.
40009024	Jupanacarusti sänwa: --Mistupjjam acawjata, uca tawakojj janiw jiwatäquiti, jan ucasti iquisquiwa --sasa. Ucanquirinacajj wal larusipjjäna uqham sir ist’asinjja.
40009025	Take jakenaca mistjjatapatsti, Jesusajj uca utaru mantasinjja amparapat catusinwa uca tawakorojj waytäna, jupasti ucspachaw sartjjaraquïna.
40009026	Uca luratapasti take ucsa tokenacanwa yatisïna.
40009027	Jesusan ucawjat mistunquipansti, pani juyqhu jakenacaw arnakasis juparojj arcanipjjäna: --¡Davidan yokapa, qhuyapt’ayasipjjeta! --sasa.
40009028	Cunapachatejj Jesusajj utaru mantjjäna ucqhajja, uca juyqhunacajj juparuw jac’achasipjjäna. Jesusasti jupanacarojj jisct’änwa: --¿Iyawsapjjtati jumanacajj cuntï lurcä ucaru? --sasa. Jupanacasti sapjjänwa: --Jïs, Tata --sasa.
40009029	Jesusasti nayranacaparu llamct’asinjja jupanacarojj sänwa: --Luraspanaya cunjämtï jumanacajj iyawsapcta uqhamarjama --sasa.
40009030	Ucat nayranacapajj c’umaräjjänwa. Jesusasti jupanacarojj aqham sasaw ewjjt’araquïna: --Jan qhitirus acjja yatiyapjjamti --sasa.
40009031	Ucampis jupanacajj mistus ucspachaw take uca chekanacan yatiyapjjäna cuntejj Jesusajj lurcatayna uca.
40009032	Jupanaca ucqhat mistunisipquipanjja mä kawkha jakenacaw Jesusan ucar mä amuturu irpanipjjäna, ucasti ñankha ajayun mantataraquïnwa.
40009033	Ñankha ajayurojj Jesusajj ankaruw alissüna, uca jakesti ucspacharaquiw parlañ kalltäna. Jakenacasti wal muspharapjjäna, sapjjaraquïnwa: --Janipuniw cunapachas uqham uñjirïctanti aca Israel marcanjja --sasa.
40009034	Fariseonacasti sapjjänwa: --Aca jakejj uca ñankha ajayunacarojj alissuwa, uca quicpa ñankha ajayun jilïripampïtap laycu --sasa.
40009035	Jesusasti ucapachajj take uca marcana, jisc’a marcanacansa yatichasaw sarnakäna, uqhamarac sinagoganacansa sapa chekana Diosan khespiyasiña arunacapat khanañchasaraqui, take casta usutanacsa c’umarachasaraqui.
40009036	Walja jakenac uñjasinsti, Jesusajj jupanacatjja qhuyapt’ayasïnwa, jupanacasti wali llaquitäpjjänwa, t’akhesitäpjjaraquïnwa jan awatirin ovejanacjama.
40009037	Discipulonacaparusti Jesusajj sänwa: “Chekpachansa, cosecha apthapiñajj waljawa, ucampis irnakerinacajj juc’aniquiraquiwa.
40009038	Mayipjjamaya yapunirojj juc’amp irnakerinaca qhitaniñapataqui” sasa.
40010001	Ucapachaw Jesusajj tunca payani discipulonacaparojj jawsäna, ucatsti ch’am churaraquïna take casta ñankha ajayunacaru alissupjjañapataqui, uqhamarac take casta usutanacaru c’umaraptayapjjañapataqui.
40010002	Acanacaraquiw uca tunca payanin sutinacapajja: Simón Pedro, Andrés Simonan jilapa; Jacobo, Juan, acanacajj Zebedeon yokanacapänwa;
40010003	Felipe, Bartolomé, Tomás, Mateo impuesto cobriri; Jacobo Alfeon yokapa; Tadeo, yakha sutipasti Lebeo sataraqui;
40010004	Cananista partidonquir Simón, Jesusar aljantirïquis uca Judas Iscariotempi.
40010005	Uca tunca payanirusti aca ewjjt’anacampiwa qhitäna: “Jan judiöpquis ucanacarojj jan sarapjjamti, janiraqui Samariancquis uca marcanacarus mantapjjamti.
40010006	Jan ucasti sarapjjam, Israel marcat chhakatäquis uca ovejanacaru.
40010007	Sarcasinsti yatiyapjjaraquim, Diosan reinopajj jac’ancatapata.
40010008	Usutanacarojj c’umaraptayapjjam, lepra usuninacarusti k’omachapjjam, jiwatanacarusti jactayapjjaraquim, ñankha ajayunacarusti alissupjjaraquim. Take acanacsti inaquiw lurapjjäta, ucanac lurañataqui ch’am inaqui catokapjjatam laycu.
40010009	“Janiraqui kollksa ni korsa, ni cobrsa apapjjamti,
40010010	ni bolssa thaquitaqui apapjjamti. Mä sapa camisaqui apapjjam, janirac yakha zapatompsa, ni thujrsa apapjjamti; irnakeristi waquisiwa mank’atäñapa.
40010011	“Cawquïri jisc’a marcarusa, jan ucajj jach’a marcar mantasasa thaktapjjam qhititï asquïqui uca jakeru, ucatsti ucancapjjam cunürutejj sarjjapcätas ucürcama.
40010012	Utar mantcasinjja suma arumpi aruntapjjam.
40010013	Utanitejj asquïnejja, uca suma aruntajj asquïniwa; jan asquïcchi ucasti janiw asquïcaraquiniti.
40010014	Janitejj catokapcätamjja, ni ist’apcaraquïtamsa ucqhajja, mistuwayjjapjjam uca utatjja, uca marcatsa, uqhamarac cayunacamatsa lak’a polvonacjja thalarasiwayjjapjjam.
40010015	Khanacwa sapjjsma, uca marcanacan mutuñapajj juc’ampiraquïniwa taripäwi urunjja, Sodoma uqhamarac Gomorra marcan mutuñapat sipansa.
40010016	“¡Amuyasipjjam! Nayasti jumanacarojj ovejanacjamwa kamakenac taypiru qhitapjjsma. Catarinacjam ch’iqhïpjjam, palomanacjam llamp’u chuymaniraqui.
40010017	Amuyasipjjaraquim, jakenacajj jilïr autoridadanacaruw catuyapjjätam, ucatsti sinagoganacanracwa jawk’jayapjjätam.
40010018	Marca apnakerinacan uqhamarac reyinacan nayrakataparus apapjjaraquïtamwa nayan sutejj laycu, uqhamatwa nayatjja jupanacar parlapjjätajja uqhamarac jan judiöpquis uca jakenac nayrakatansa.
40010019	Ucampis cunapachatejj uca jilïrinacar catuntayapcätam ucqhajja, jan llaquisipjjamti cunanactejj sapcäta ucanacatjja; cunapachatejj parlañäcani ucqhajja Diosaw jumanacarojj arsuyapjjätam.
40010020	Janiw jumanacati ucanjj parlapcätajja, jan ucasti Diosan Ajayupawa jumanac lantejj parlani.
40010021	“Jakenacasti jilanacaparuw jiwayañataqui catuntayaraquini, awquinacasti wawanacaparuraquiw catuntayaraquini; wawanacasti uca quipcaraquiw awquinacaparojj jiwayañataqui catuntayaraquini.
40010022	Take jakenacaraquiw jumanacarojj uñisipjjätam nayar arcapjjatam laycu, ucampis qhititejj tucuycama sayt’cani ucawa khespiyatäni.
40010023	Cunapachatejj mä marcanjja uñisisa arcnakapjjätam ucqhajja, yakha marcaru jaltjjapjjam. Jichhasti khanacwa sapjjsma, janïra take Israel marcanac muytapcätas ucqhaw Jaken Yokapajj jutani.
40010024	“Janiw qhitisa yatichiripat sipansa juc’ampïquiti, janiraquiw mä uywatasa uywiripatjja juc’ampïcaspati.
40010025	Mä yatekerejj chuymachasjjañapawa cunapachatejj yatichiripjamäjje ucajja, uywatasti chuymachasjjañaparaquiwa cunjamäcäntejj uywiripajj uqhamar purisajja. Utanirutejj Beelzebú sas sutichapjjchejja, juc’amp jan walinacwa familiaparojj sapjjanejja.
40010026	“Uqhamasti jumanacajj jan ajjsarapjjamti jupanacarojja. Janiw cuna imantatas utjquiti jan uñjcañajja, janiraquiw cuna jamasanquiris jan yatiscaspati.
40010027	Cuntejj ch’amacana sapcsma ucjja, khanana arsupjjam; jamasat sapcsmas ucjja uta patat arnakapjjam.
40010028	Jan jumanacajj janchir jiwayirirojj ajjsarapjjamti, ucampis almarojj janiw jiwayapcaspati. Qhititï almampiru janchimpiru infiernojj t’unjcaspas ucaru ajjsarapjjam.
40010029	“¿Janit pä jamach’is juc’a kollker aljasquejja? Ucampis janiw maynisa aca orakerojj liwektquiti jan Diosan munañapatjja.
40010030	Ucampis jumanacatjja take ñic’utanacamasa mayat mayat suma jact’atawa.
40010031	Uqhamasti jan ajjsarapjjamti, jumanacajj uca jisc’a jamach’inacat sipanjja wali jila alanïpjjtawa.
40010032	“Take qhitinacatï jakenacan nayrakatapan nayaru uñt’itanejja, nayasti juparojj alajjpachanquir Awquejjan nayrakatapanjja uñt’araquïwa.
40010033	Ucampis qhitinacatejj jakenac nayrakatanjja nayar jan uñt’iri tucunejja, nayasti janiraquiw uñt’cäti alajjpachanquir Awquejjan nayrakatapanjja.
40010034	“Janiy amuyapjjamti, nayajj acapachar sumancañ churiris jutquirista uqhamjja. Chekpachansa janiw sumancañjja apancti, jan ucasti jan walt’ayasiñanacacwa apantjja.
40010035	Jakeru awquipampi pitthapiriw jutta, phucharusti taycapampi, yojjch’arusti taycch’impi;
40010036	uqhamata maynit maynicama familpachan uñisisiñajj utjañapataqui.
40010037	“Qhititejj awquiparu, taycaparu nayat sipan juc’ampi munqui ucajja, janiw nayatacjamäquiti. Qhititejj yokaparu uqhamarac phuchaparu sinti munqui nayat sipanjja ucajja, janiw nayatacjamäcaraquiti.
40010038	Uqhamaraqui qhititejj jan jupa pachpat armt’asisa nayar arcquitu ucajja, janiw nayatacjamäquiti.
40010039	Qhititejj jacañap khespiyasiñ munanejja, apt’asiniwa, ucampis qhititejj jacañap naya laycu apt’asinejja, khespiyasiniwa.
40010040	“Qhititejj jumanacaru catokapcätam ucanacajj nayaruw katoketu; qhititejj nayar catokquitu ucajja, qhitanquitus ucaruw catoke.
40010041	Qhititejj mä profetar catokejja Diosat jutatap laycu ucajja, profetan churatäquis uca quicpwa catokani. Qhititejj mä suma jaker catokani suma jakëtap laycu ucajja, catokaraquiniwa asqui jaken catokañapäquis uca quicparaqui.
40010042	Qhititejj aca jisc’anacat mayniru mä vaso ch’uch’u umacsa wajjt’anejja nayar arcatap laycu ucajja, chekapuniw uqham luratapat churäwi catokani.”
40011001	Cunapachatejj Jesusajj tunca payani discipulonacaparu ewjjt’añ tucuyjjän ucqhajja, jac’ancquis uca marcanacaruw Diosan arunacap yatichir sarjjäna.
40011002	Juanasti cuntejj Jesusajj lurcatayna ucanaca carcelanjja yatïnwa, ucatwa pani arquirinacaparojj qhitäna Jesusan ucaru,
40011003	jisct’añataqui: --¿Jumätati jutañapäquis uca Cristojja, jan ucajj yakharuch suyapjjäjja? --sasa.
40011004	Jesusasti jupanacarojj sänwa: --Sarapjjam, yatiyapjjaraquim Juanaru cuntejj ist’apcta, uñjapcaracta ucanaca:
40011005	Juyqhunacajj uñj-jjapjjewa, cojonacas sarnakapjjaraqui, lepra usuninacas kollataraqui, okaranacas ist’apjjaraqui, jiwatanacasti jactayataraquiwa, uqhamarac pobrenacarus khespiyasiñan utjatapajj yatiyataraquiwa.
40011006	Cusisiñaniwa nayat jan mayjt’asisa arquirejja --sasa.
40011007	Jupanaca sarjjepansti, Jesusajj jakenacarojj Bautisiri Juanat parlañ kalltäna, aqham sasa: “¿Cun uñjiris jumanacajj wasarar sarapjjtajja? ¿Thayana wali onokeyata sokosaru uñjiriti?
40011008	Jan ucajj ¿cun uñjirich sarapjjtajja? ¿Mä suma isin isintata jakerucha? Jumanacajj yatipjjtawa, suma isin jakenacajj reyinacan utapancapjjewa.
40011009	¿Cun uñjiripunis sarapjjtajja? ¿Mä profetaruti? Jïsa, mä profetatsa juc’ampiw jupajja.
40011010	Juanajj, Kellkatan aqham sisquis, ucawa: ‘Acajjay nayajj juman nayrakatam mä qhitajjaruw qhitta, jumatac mä thaqui waquichañapataqui.’
40011011	“Khanacwa sapjjsma, janiw maynis acapachanjja utjquiti Juanat sipan juc’amp jach’ajja, ucampisa taket jisc’äquis Diosan reinopana ucajja, jupat sipansa wali jach’awa.
40011012	“Bautisiri Juanan jutatapat jichhürcamajja, Diosan reinopanjja jan walt’añanacaw utji. Qhitinacatejj ch’amampi atipjañ munapjje ucanacajja, ch’amanacapampiquiw catuntasiñ munapjje.
40011013	Take profetanacawa, uqhamarac Moisesan leyinacapansa Juancamajja Diosan reinopata yatiyapjje.
40011014	Jumanacatejj iyawsañ munapjjstajja, Juanasti Elías profetajj jutañapäcäna ucawa.
40011015	Ist’añ munirejja ist’pan.
40011016	“Uqhamasti, ¿cunampiraqui nayajj aca jakenacarojj uñtasiyäjja? Jupanacasti cunjämtï wawanacajj plazanacan anatañataqui kont’atäsipqui, ucatsti maynit mayniru arnakasisipqui,
40011017	aqham sasa: ‘Pinquillwa phust’arapipjjsma, jumanacasti janiw thokopctati; llaquiscañ k’ochunac k’ochurapipjjsma, jumanacasti janiraquiw jachapctati’ ucamp sasiwa.
40011018	Ucatsti Juanaw juti. Jupasti janiw mank’cänsa ni umcänsa, ucatsti jumanacajj juparojj sapjjtawa: ‘ñankha ajayuniw’ sasa.
40011019	Ucjjarusti naya, Jaken Yokaparaquiw, jutta. Nayasti mank’aractwa, umaractwa. Ucatsti jumanacajj sapjjaraquistawa: ‘Ancha mank’eriw, umiriraquiw, impuesto cobririnacana, uqhamarac juchararanacampin amigopaw’ sasa. Ucampis Diosan yatiñapajj luräwinacap tokew uñacht’ayasi.”
40011020	Ucapachasti Jesusajj tokenokañ kalltäna, cawqui marcanacantejj walja milagronacas luratäcäna uca marcanac contra, ucanquir jakenacajja juchanacapat jan arrepientisipjjatap laycu. Saraquïnwa:
40011021	“¡Llaccañätaw jumajj, Corazín marca! ¡Camachcaquït jumajj, Betsaida marca! Tirompina Sidonampintejj take aca milagronacajj lurasispäna ucajja, ucspachaw jupanacajj take jan wali luräwinacapat arrepientisisinjja nayan ucar jutjjapjjasapäna, llaquisiñ luto isinacamp isthapita.
40011022	Ucampis nayajj sapjjsmawa, taripäwi urunjja jumanacaw Tironquirit sipansa, Sidonanquirit sipansa jach’a mutuña catokapjjätajja.
40011023	Uqhamaraqui jumajj Capernaum marca, ¿amuyastati alajjpachcama jach’aru aptatäña? Infierncam apakatäyätawa. Sodomantejj acan lurasqui uca milagronacajj lurasisapänjja, uca marcajj jichhürcamaw utjascasapäna.
40011024	Ucampis nayajj sapjjsmawa, taripäwi urunjja jumanacajj uca Sodomanquirinacat sipansa juc’amp t’akhesiñwa catokapjjätajja.”
40011025	Ucapachajj Jesusajj saraquïnwa: “Yupaychsmawa, Awquejja, munañaniraquïtawa alajjpachansa acapachansa. Jumawa yatiñ cancañ imanttajja wali yatiñan jakenacatjja; ucatsti juc’a yatiñan jakenacaruw uñacht’aytajja.
40011026	Jïs, Tata, uqhamwa jumajj muntajja.
40011027	“Awquejjasti take cunwa churjjetu ucampis janiw qhitis Yokarojj uñt’quiti, jan ucasti Awquiquiwa. Awquirusti janiraquiw qhitis uñt’quiti, jan ucasti Yokaquiw Awquirojj uñt’i, uqhamarac qhitirutejj Yokajj uñt’ayañ munqui ucanacampi.
40011028	Nayar jutapjjam take karjatanaca jatjatanaca, nayaw samarayapjjäma.
40011029	Nayan yugojja apapjjam, ucatsti nayat yatekasipjjaraquita. Nayasti llamp’u chuymani, alt’at chuymaniraquïtwa, ucatwa almaman samarañapjja jicjjatapjjäta.
40011030	Nayan yugojjasti jasa apañaquiwa, qhumojjasti sinti phisnaquiraquiwa.”
40012001	Ucürunacanjja Jesusajj discipulonacapampiw mä samarañ urunjja yapunac taypi sarascäna. Discipulonacapasti ucanjja mank’at awtjayasipjjäna, ucatwa trigo q’ichirasin mank’apjjäna.
40012002	Ucanac uñjasinjja fariseonacajj Jesusarojj sapjjänwa: --Uñjam, aca discipulonacamajj samarañ urun jan lurañäquis ucwa lurapjje --sasa.
40012003	Jupasti ucjjarojj sänwa: --¿Janit jumanacajj yatipcta mä cutejj Davidajj mank’at awtjayasisin amigonacapamp lurcatayna ucjja?
40012004	Diosan utapar mantasinjja, kollanäquis uca t’ant’anacwa mank’antäna, ucasti janiw juparojj wact’cänti ni amigonacaparus uca mank’añapajja, jan ucasti sacerdotenacaquiw mank’añapäna.
40012005	¿Janiraquit jumanacajj leepcta Moisesan leyipjja: Samarañ urunjja sacerdotenacajj templonjja janiw samarapquiti sisqui ucjja? Ucampis ucajj janiw juchäcänti.
40012006	Nayasti sapjjsmawa, acanjja utjiwa uca templot sipansa juc’amp jach’a.
40012007	Jumanacajj chekpachansa janiw amuyt’apctati cuntejj aca Kellkatanjja sisqui ucjja: ‘Nayajj muntwa jumanacan qhuyapt’ayasirïpjjañama, janiw sacrificionacjja muncti.’ Jumanacatejj amuyapjjasma ucajja janiw jan juchaninacarojj juchañchapcasmati.
40012008	Uqhamajj Jaken Yokapajj samarañ urjjarus munañaniraquiwa.
40012009	Ucat sartasinsti Jesusajj pachpana sinagogaruw mantäna.
40012010	Ucansti mä ampar pharsuta jakew ucancäna. Jesusaru aynacht’ayañ munasinsti, aqham sasaw jisct’apjjäna: --¿Waliquïsquiti mä usutaru samarañ uruna c’umaraptayañajja? --sasa.
40012011	Jesusasti ucjjarojj saraquïnwa: --¿Qhiti jakes jumanacatjja utjaspa mä ovejani, uca ovejasti samarañ urunjja mä p’iyaru jalantaspa ucatjja jan apsuri sarcaspajja?
40012012	Uqhamïpansti, ¡jakejja uca ovejat sipansa juc’ampi munatawa! Uqhamasti waquisipï samarañ urun asqui lurañajja.
40012013	Uca jakerusti saraquïnwa: --Amparam lokatatam --sasa. Uqham satapatsti lokatatiwa, uca amparapasti c’umaräjjaraquïnwa.
40012014	Fariseonacasti ucat mistusinjja sarjjapjjänwa, ucatsti Jesusaru jiwayañataquiraquiw amtapjjäna.
40012015	Cunapachatejj Jesusajj ucanac yatjjän ucqhajja, sarawayjjänwa uca marcatjja, walja jakenacaraquiw juparojj arcapjjäna. Jesusasti take usutanacaruraquiw c’umaraptayäna.
40012016	Saraquïnwa: Janiw qhitirus nayatjja yatiyapjjätati, sasa.
40012017	Take acanacasti phokhasiscänwa Isaías profetan arsutaparjama:
40012018	“Acajjaya qhitirutejj nayajj ajlliscäyäta uca sirvirejjajja, qhitirutejj walpun munaracta, jupatsti cusisiractwa. Nayan Ajayojjsti jupjjaruw uchä, jupasti cheka cancañajjwa yatiyaraquini take marcanacaru.
40012019	Janiw ch’ajjwcaniti, ni arnacaskanisa, ni maynis callenacan arupjja ist’caraquiniti.
40012020	Janiraquiw p’aquit sokosarus p’acjcaniti, janiraquiw phust’canisa niya jiwirjam akasquir mecharusa, cunürutejj jupajj cheka cancañan apnakaña utt’aycani ucürcama.
40012021	Takpacha marcanacaraquiw juparojj iyawsas suyt’apjjani.”
40012022	Ucapachasti, Jesusajj ucarojj mä amut juyqhu jakeruw irpanipjjäna, ucasti ñankha ajayunïnwa. Jesusasti juparojj c’umaraptayänwa, ucatwa uca jakejj uñj-jjaraquïna, parljjaraquïna.
40012023	Take jakeraquiw cusisiñat wali muspharatäpjjäna, ucat sapjjaraquïna: “¿Acasti Davidan wawapäspati?” sasa.
40012024	Uca fariseonacajj jakenacar uqham parlir ist’apjjatapatsti jupanacajj sapjjänwa: “Aca jakejj ñankha ajayunacacwa alissusqui, Beelzebú sat supayanacan jilïripan ch’amapampi” sasa.
40012025	Jesusasti yatïnwa cuntejj fariseonacajj amtapcäna ucjja, ucatwa jupanacarojj sï: “Mä marca apnakeritejj jupa quicpa contra jaljtatäspajja ina ch’usaruw tucuspa. Uca quipcaraquiwa, mä marcatejj jan ucajj mä familias jupanaca pura jaljtatäspajja janiw acht’apcaspati.
40012026	Uqhamaraquipï, supayatejj jupa quipca supayar alissuspajja, jupas uqham jaljtataraquïspawa, ucatsti ¿cunjämatsa ch’amapajj acht’aspajja?
40012027	Jumanacajj sapjjtawa: Beelzebun ch’amapampiw uca ñankha ajayunacarojj jaksu, sasa. Uqhamäch ucajja, ¿qhitisa jumanacan arquirinacamarojj ch’am churaraquejj uqham uca ñankha ajayunacar ankaru jaksuñataquejja? Jupanacpachaw khanañchasipqui pantjasitanacamjja.
40012028	Ucampis nayajj uca ñankha ajayunacarojj alisstwa Diosan Ajayupan ch’amapampi, ucasti sañ muni Diosan reinopaw jumanacar purinjje.
40012029	“Amuyapjjamaya, ¿jasaquit mä jakejj mantaspa mä ch’aman jaken utaparojja? ¿Jan ucajj waquisicha nayrakata utaniru wali chinuntaña, ucat take cunatejj jupan utjqui uc apasjjañataquejja?
40012030	“Qhititejj jan nayampïqui ucajj naya contrawa. Jan nayampi apthapiristi willirpayaraquiwa.
40012031	“Ucatpï sapjjsmajja, jakenacarojj take juchanacapas perdonatäniwa, take jan wali arsutanacapasa; ucampis Kollan Ajayu contra jan walinac parlchi ucajja janiw perdonatäcaniti.
40012032	Qhititejj Jaken Yokap contra parlcan ucajja, perdonatäniwa, ucampis qhititejj Kollan Ajayu contra jan walinac parlcanejja, janiw perdonatäcaniti, acapachansa ni qhäpachansa.
40012033	“Mä kokatejj sumächi ucajja, suma achuniwa; jan suma kokäcchi ucasti, janiw sumäquiti achupajja. Uqhamasti mä kokajj achupat uñt’atawa.
40012034	¡Catari casta jan wali jakenaca! ¿Cunjämsa jumanacajj sum parlapjjasmajj niyaquitejj jumanacajj jan walïpcsta ucajja? Jumanacajj arsupjjtawa cunatï chuymanacaman phokhantatäsqui ucanaca.
40012035	Mä suma jakejj sumanacwa parli, chuymapanjja suma amtañanac utjatap laycu. Jan wali jakesti jan walinacacwa parlaraqui, chuymapanjja jan wali amtañanac utjatap laycu.
40012036	Nayasti sapjjsmawa, taripäwi urunjja take jakenacaw uñstapjjani jan cuna asquitac arunac parlatanacapatsa.
40012037	Jumasti arsutamarjamaw uñjatäyäta juchanïtamsa, jan juchanïtamsa.”
40012038	Ucjjarusti, Jesusarojj mä kawkha fariseonacajja, uqhamarac ley yatichirinacasa, aqham sapjjänwa: --Yatichiri, munapjjtwa jumat mä unañcha uñjaña.
40012039	Jesusasti jupanacarojj sänwa: --Dios nayrakatan jan wali sarnaker jakenacajj mä unañcha mayipjje, ucampis janiw mayampis unañchajj lurascaniti, jan ucasti Jonasan unañchapaquiw uñacht’ayasini.
40012040	Cunjämtejj Jonasajj mä jach’a chawllan puracapancän quimsürumpi quimsa arumampejja, uca quicparaquiw Jaken Yokapajj quimsürumpi quimsa arumampi orak mankhancani.
40012041	Nínive marcan jaquirinacasti taripäwi urunjja sartanipjjaniwa juchañchañataqui, cunapachatejj Diosajj jichha urunacan jakenacar taripcani ucqhajja juchañchaniwa. Nínive marcanquirinacasti arrepientisipjjänwa cunapachatejj Jonasajj Diosan arunacap parlcäna ucapachajja. Ucampis jichhajj Jonasat sipansa juc’ampi jach’aw acanqui.
40012042	Uca quipcaraquiw Sabá marcanquir reinasa sartaniraquini taripäwi urunjja, cunapachatejj jichha urunacan jakenacar taripcani uc uñjañataqui, ucatsti juchañcharaquiniwa. Jupasti wali jaya marcatpachwa jutäna, Salomonan suma yatiñamp parlatap ist’iri. Ucampis jichhajj Salomonatsa juc’ampïquis ucaw acanqui.
40012043	“Cunapachatejj mä ñankha ajayojj mä jaket mistjjejja, waña chekanacanwa sarnakasqui samarañ thakasa; jan jicjjatasinsti amtt’asiwa:
40012044	‘Cawquittï mistuncta ucaruqui cutt’jjä’ sasa. Cunapachatï cutt’qui ucqhasti, uca jaker uñjasinjja wali sumwa chuymapjja jicjjati, pichst’ata, c’achacht’ataraqui.
40012045	Uqham suma jicjjatasinjja, yakha pakallko jupat juc’amp jan wali ñankha ajayunacampwa irptani, ucatsti jupan ucaruw mantapjje jacasiñataqui. Uca jaken sarnakäwipajj nayra jacañapat sipansa juc’amp jan waliwa. Uca quicpawa aca jan wali jakenacampejj lurasiraquini.”
40012046	Jakenacar parlasquipanwa, taycapampi jilanacapampejj purinïna. Jupanacasti ankawjatwa suyt’apjjäna, jupampi parlt’añwa munapjjaraquïna.
40012047	Ucatsti mayniw Jesusarojj saraqui: --Taycamampi, jilanacamampiw ankancasqui, jupanacasti jumampiw parlt’añ munapjje --sasa.
40012048	Jupasti uca yatiyirirojj sänwa: --¿Qhitisa nayan taycajjajja? ¿Qhitinacaraquis nayan jilanacajjajja? --sasa.
40012049	Discipulonacaparu amparampi unañcht’asinwa saraquïna: --Acanacawa nayan taycajjasa, jilanacajjasa.
40012050	Qhitinacatejj Awquejjan munañapa lurqui, ucanacawa nayan jilajjajja, cullacajjasa, taycajjaraquisa --sasa.
40013001	Ucürusti Jesusajj utat mistusinjja, kota thiyaruw kont’asïna.
40013002	Cunjämatejj walja jakenaca tantachasipjjänjja, ucatwa Jesusajj barcor mantasinjja kont’asi, jakenacasti kota thiyancasipcaraquïnwa.
40013003	Jupasti walja yatichäwinacwa yatichäna, uñtasitanac toke. Saraquïnwa: “Mä yapuchir jakew phawir mistu.
40013004	Phawcasinjja, mä yakhep jathajj thaqui jac’anacaruw puri, ucatsti jamach’inacajj jutasinjja pallthapiwayjjewa.
40013005	Mä yakhepasti kalararawjaruw puriraqui, cawqhantï juc’aquïcän lak’ajja ucawjaru. Uca jathanacasti juc’a lak’anïtap laycojj janc’aquiw mistunïna.
40013006	Inti lupt’anïpansti pharsuwayjjewa, jan suma saphinïtap laycu.
40013007	Yakhepanacasti ch’aphi taypinacaruw puriraqui, ch’aphinacampi chica jilcasajja ch’aphinacaw atipjasin chhaktayapjje.
40013008	Ucampis ucat ucjjar jathajja wali suma lak’awjaruw puri, ucatsti wali sum achuraqui, mayasti patacaruw achu, chicatanacasti sojjta tuncaru, quimsa tuncaruraqui.
40013009	Jumanacatejj ist’añ munapjjstajja, ¡ist’apjjam!”
40013010	Jesusan discipulonacapasti jupar jac’achasisinwa jisct’apjjäna: --¿Cunatsa uqham uñtasitanac toke jakenacarojj parltajja? --sasa.
40013011	Jesusasti jupanacarojj sänwa: --Jumanacarojj Diosajj yatiyapjjtamwa cunanacatejj alajjpachan imantatäqui ucanacjja, ucampis jupanacarojj janiw yatiyatäpcänti.
40013012	Qhitinacatejj utjirinïqui ucarojj juc’ampiw churasini, uqhamatwa jupanjj walja utjani. Ucampis qhitinacantejj jan cunapas utjqui ucanacatjja apakatäniwa mä juc’a utjiripasa.
40013013	Ucatwa nayajj jumanacarojj uñtasitanac toke yatichapjjsma, jupanacasti uñjcasinsa janis uñjapcaspa uqhamaw tucupjje, ist’casinsa janis ist’apcaspa uqhamaraquiw tucupjje.
40013014	Uqhamwa cuntejj Isaías profetajj arsuwaycatayna ucajj phokhasi: ‘Jumanacajj ist’casinsa janiw amuyapcätati, uñjcasinsa janiw uñjapcaraquïtati.
40013015	Aca jakenacan chuymanacapasti chhaktayatawa, jinchunacapasa llupantatawa, nayranacapasti jist’antataraquiwa; uqhamat jan uñjapjjañapataqui, jinchunacapas jan ist’apjjañapataqui, janiraqui chuymanacapansa amuyt’apjjañapataqui, jan nayan ucarus cuttaniñapataqui, nayasti jupanacarojj janiw c’umaraptaycäti.’
40013016	“Jumanacasti cusisitäpjjañamawa, chekpachansa uñjasipctawa ist’asipcaractawa.
40013017	Khanacwa sapjjsma, walja profetanacaw, walja asqui jakenacaraquiw aqham uñjañ munapjjäna cuntejj jumanacajj uñjapctas ucanacjja, ucampis jupanacajj janiw uñjapcänti, ist’añ munasinsa janiraquiw ist’apcänsa.
40013018	“Ist’apjjamay cuntejj uca uñtasïwejj sañ munqui uca.
40013019	Take qhitinacatejj Diosan suma yatiyäwipa ist’apqui ucat janiraqui amuyt’apqui ucanacajj, thaqui thiyarus purcatayna uca jathanacamp sasiwa, chuymapar purcäna uca suma yatiyäwinacsti supayaw apsuwayjje.
40013020	Kalawjar purqui uca jathajja, qhitinacatejj janc’aqui wali cusisiñampi catokapqui ucanacawa,
40013021	ucampis jan suma saphinïtap laycojja, janiw jaya acht’quiti. Cunapachatejj t’akhesiñanacajj uqhamarac jan walt’añanacas juti ucqhajja, janc’aquiw uca suma arunacatjja mayjt’asjje.
40013022	Ch’aphi taypinacar jalantat jatha misturisti acamp sasiwa: Suma arunac ist’casinsa, sintwa llaquisipjje acapach yänacatsa, kollketsa. Take ucanacasti juparojj atipjiwa, suma arunacasti janiraquiw jupan chuymapanjja jiltcaspati.
40013023	Ucampis suma lak’aru purir jathajja acamp sasiwa: Diosan arunacapa ist’asinjja amuyt’apjjewa, ucatsti mä sumwa achupjjaraqui, mayat patacaru sojjta tuncaru uqhamaraqui quimsa tuncarusa.”
40013024	Jesusasti yakha uñtasïwitwa jupanacarojj parlt’araquïna, aqham sasa: “Diosan reinopajj cunjämatejj mä jakejj yapupar suma jathampi phawanti ucamp sasiwa.
40013025	Ucampis cunapachatejj takeni iquisipcäna ucapachawa mä uñisirejj jutasina jan wali kora jathampi phawantawayi.
40013026	Cunapachatejj trigonacajj alsuni ucatsti pokoraraqui ucqhajja, korajj khanpachwa uñsti.
40013027	Ucapachaw uywatanacajja yapuniru sapjje: ‘Phawanctas ucajj suma jathänwa. ¿Cawquitaraqui uca jan wali korasti juti?’ sasa.
40013028	Yapunisti jupanacarojj siwa: ‘Mä uñisiriw ucjja luri’ sasa. Jupanacasti jisct’asipcaquiwa: ‘¿Muntati nanacan korsuri sarapjjañajj-jja?’ sasa.
40013029	Yapunisti siwa: ‘Janiwa, uca koranac apscasinjja trigompwa apsupjjasma.
40013030	Aliscpan sam, cunapachatejj yawthapiñ horasajj purincan ucqhaw qhitäjja uca koranac nayrakat apsuñapataqui, ucatsti marka marka waquicht’asin ninaru phichhantañataqui. Trigorusti sumrac imayaraquï’ ” sasa.
40013031	Jesusasti yakha uñtasïwitwa jupanacaru parlt’araquïna: “Diosan reinopajj cunjämatejj mä jakejj yapupar mostaza jathampi satantqui ucamp sasiwa.
40013032	Chekpachansa mostazajja take jathanacat sipansa sinti jisc’awa, ucampis cunapachatejj alsuni ucatsti jiltasinjja, pankar yapun take kokanacat sipansa, jach’a kokaw tucu. Jach’a kokätap laycusti jamach’inacas tapanacwa ucan lurasiraqui” sasa.
40013033	Yakha uñtasïwitwa jupanacaru parlaraquïna: “Diosan reinopajj mä levadurjamawa, cunjämatejj mä warmejj quimsa medida jac’uru levadurampi chapuntqui ucsti poktayaraqui ucamp sasiwa.”
40013034	Jesusasti take acanacwa jakenacarojj uñtasïwi tokenacampi amuyt’ayäna; jan uñtasïwi tokempisti janiw cuns parlcänti.
40013035	Take acanacasti phokhasiscänwa cunjämtejj profetajj kellkatayna ucarjama: “Uñtasïwinac toke parlä; cunanacatejj imantatäqui orak kalltäwitpacha ucanac saraquï.”
40013036	Take jakenacar qhitanucjjasinsti, utaruw mantjjäna. Ucanwa discipulonacapajj jupar jac’achasisinjja jisct’apjjaraqui: --Yaticht’apjjetaya cuntejj uca jan wali korampi trigompejj sañ munqui uca-- sasa.
40013037	Ucapachaw Jesusajj jupanacarojj sï: --Qhititejj suma jatha satqui ucajja Jaken Yokapawa,
40013038	yapusti aca orakewa. Suma jathäquis ucajja Diosan ajllit wawaparaquiwa, jan wali jathäqui ucasti supayan wawanacapäquis ucaraquiwa.
40013039	Jan wali jathampi phawantirïqui ucasti, pachpa supayawa. Yawthapiña horasasti acapach tucuscan uca uruwa, uca yapu apthapiristi angelanacawa.
40013040	Cunjämtejj jan wali koranacajj apthapisejja ninaru phichhantañataquejja, uqhamaraquiw lurasini acapachan tucusiñap urunjja.
40013041	Jaken Yokapasti angelanacaparojj qhitaniraquiniwa, Diosan reinopata take juchanacar tincuyiri jakenacar apthapiri, uqhamarac qhitinacatejj jan asqui lurapqui ucanacarusa.
40013042	Jupanacarojj nina akquis uca hornoruw jakontapjjani, ucanwa wararipjjani, laca ch’aqhsa t’urusipjjaraquini.
40013043	Ucampis Diosan munañap phokherinacasti, intjamawa khanapjjaraquini Awquipan marcapanjja. Jumanacatejj ist’añ munapjjstajja, ¡ist’apjjam!
40013044	“Diosan reinopajj cunjämatejj mä korejj oraken imantatäquis ucamp sasiwa. Mä jakew uca imantat kori jicjjati, ucatsti uca pachparuw wasitat imantjjaraqui, ucatsti cusisitaw take cunatejj jupan utjquis ucanac aljantasin uca orakjja alasjje.
40013045	“Diosan reinopajj cunjämatejj mä alaquipa jakejj suma perlanaca thakqui ucamp sasiwa.
40013046	Cunapachatejj mä wali jila alan perla jicjjati ucqhajja, take cunatejj jupan utjquis uca aljantasinwa uca perla alasjje.
40013047	“Diosan reinopajj cunjämatejj mä känajj kotar jakontatajj take casta chawllanaca catsojja ucamp sasiwa.
40013048	Cunapachatejj chawllajj phokhantjje ucqhajja, kota thiyaruw uca känjja katatsjjapjje, ucatsti ucanwa chawllanacarojj jaljapjje. Suma chawllanacsti canastaruw imjjapjje, jan walinacsti willirpayjjapjjewa.
40013049	Uqhamaraquiw lurasini acapachan tucusiñap urunjja, angelanacaw asquimpi, jan asquimpjja jaljiri jutani.
40013050	Jan walinacarusti nina akquir hornoruw jakontapjjani, ucanwa wararipjjani laca ch’aqhsa t’urusipjjaraquini.”
40013051	Jesusasti ucapachajj jupanacarojj jisct’änwa: --¿Jumanacajj take acanacjja amuyapjjtati? --sasa. Jupanacasti sapjjänwa: --Jïsa, Tata --sasa.
40013052	Jesusasti ucjjarojj saraquïnwa: --Cunapachatejj mä ley yatichirejj Diosan reinopata sum yatjje ucajja utan jakjamawa. Jupasti suma imat yänacapatjja yatiwa machak yänacsa, merk’e yänacsa apsuniñjja --sasa.
40013053	Cunapachatejj Jesusajj uca uñtasitanac toke yatichañ tucjjän ucatjja sarawayjjänwa.
40013054	Ucatsti marcaparuraquiw purjjäna, ucanjja sinagoganwa yatichañ kalltäna. Ist’apcän uca jakenacasti wal muspharasipjjäna, sapjjaraquïnwa: --¿Cawquinsa aca jakejj uqham yatiñ cancañjja yatekani? ¿Cunjämataraqui aqham milagronacsa luraraqui?
40013055	Jupajj carpinteron yokapächejjaya, Mariaraquiw taycapasa, uqhamarac Jacob, José, Simón, Judas ucanacan jilaparaquiwa.
40013056	cullacanacapasti jiwasanacampiraquiw jacasipqui, ¿cawquitpunrac take acanacsti yatekanpachasti? --sasa.
40013057	Jupanacasti janiw ist’añ munapcänti, ucampis Jesusajj jupanacarojj sänwa: --Takeniw mä profetarojj sum catokapjje, ucampis marca masinacapampi, utapanquirinacampiquiw jan sumjja catokapquiti --sasa.
40013058	Ucatwa jan walja milagronacjja ucanjja lurcänti, jupanacan jan juparu iyawsapjjatap laycu.
40014001	Uca urunacanjja Herodesajj Galileanwa marca apnakascäna, jupasti Jesusjjatwa yatiyäwinac yatïna.
40014002	Jupanacampïscän ucanacarusti saraquïnwa: “Ucajja Bautisiri Juanaw jiwatanac taypit jactanpacha, ucatwa jupajj ch’amani uca milagronaca lurañataquejja” sasa.
40014003	Uca Herodesaraquiw Juanarojj preso catuntayatayna, cadenampiraquiw cárcel mankhanjja chinuntayatayna. Uqham lurañapataquisti Herodías warmiw juchanïna, jupasti Herodesan Felipe jilapan warmipänwa.
40014004	Juanasti Herodesarojj aqham sataynawa: “Janiw jilaman warmipampi utjasiñamajj waquisctamti” sasa.
40014005	Herodesasti Juanarojj jiwayañ munäna, ucampis jupajj marcanquir jakenacaruw ajjsaräna, jupanacasti takeniw Juanarojj mä profetarjama iyawsapjjäna.
40014006	Herodesan urupansti, Herodiasan phuchapajj take jawsatanac nayrakatar thokt’iriw mistunïna, uca thokt’atapasti Herodesataquejj sinti sumänwa.
40014007	Ucatwa jupajj juramento lurasa tawakorojj säna: “Cuntejj muncta uc mayita” sasa.
40014008	Ucatwa jupajj taycapan amtayatajj Herodesarojj säna: “Bautisiri Juanan p’ekep mä platoru churita” sasa.
40014009	Uca arunacasti Herodesarojj wal llact’asiyäna, ucampis uca jawsatanacan nayrakatapan juramento luratap laycojja, uqhamwa lurayäna.
40014010	Bautisiri Juanan p’ekep carcelan qharekaniñapataquiraquiw arsuraquïna.
40014011	Ucspacharaquiw platjjaru apanïna, ucatsti Herodesajj uca tawakoruw churäna, jupasti taycaparuraquiw churaraquïna.
40014012	Ucatsti Juanan arquirinacapajj purinisinjja amayapjja imt’anjjapjjänwa, ucatjja Jesusan ucaruraquiw yatiyiri sarapjjäna.
40014013	Cunapachatejj Jesusajj uc yatcän ucqhajja, sapaquiw ucawjatjj sarawayjjäna botjjata mä ch’ekarst’a chekaru. Ucampis jakenacajj ucjja yatjjapjjaraquïnwa, ucatwa take marcanacata mistunisinjja juparu arcapjjäna orakenjama.
40014014	Botet mistusinsti Jesusajj uñjänwa walja jakenacan ucancatapa. Jupasti uca jakenac uñjasinjja qhuyapt’ayasïnwa, ucatwa usutanacarus kollaraquïna.
40014015	Niya wali jayp’öjjepanjja, discipulonacapajj Jesusar jac’achasisinjja sapjjänwa: --Jayp’öjjewa, janiraquiw qhitis acawjan utanejj utjquiti. Jichhajj sarjjapjjpan samaya, jisc’a marcanacaru mank’añ alasiri --sasa.
40014016	Jesusasti jupanacarojj sänwa: --Janiw sarjjapjjañapajj waquisquiti, jumanac mank’añ churapjjam --sasa.
40014017	Jupanacasti ucjjarojj sapjjaraquïnwa: --Pheska t’ant’ampi pä chawllampiquiw utjapjjetu, ucat juc’ampejj janiw utjapquituti --sasa.
40014018	Jesusasti saraquïnwa: --Acar apanipjjam, jakenacarusti pastonacar konurayapjjam --sasa.
40014019	Ucjjarusti uca pheska t’ant’ampi pä chawllampi catusinjja, alajjpach uñtasinwa Diosar yuspagaräna. T’ant’a pachjasinsti discipulonacaparuw laquintäna, ucat jupanacasti take jakenacaruw laquintapjjaraquïna.
40014020	Takeniw mank’apjjäna, sist’atäpjjaraquïnwa. Tunca payan canastaruraquiw puchunacjja apthapipjjäna.
40014021	Uqham mank’apcän ucanacasti pheska warankjama chachanacänwa, janiraquiw wawanacas ni warminacas jaqhutäcänti.
40014022	Ucjjarusti Jesusajj discipulonacaparojj: Boteru mantapjjam, sänwa. Munaraquïnwa jupanacajj jupat nayra qhurcataru puriñapa, ucchañcamasti Jesusajj uca walja jakenacaruw qhitanucuscäna.
40014023	Jakenaca qhitanucjjatatsti, jupajj sapaquiw kolluru oración luriri maqhatawayjjäna. Ucancascaraquïnwa arumt’añapcama.
40014024	Ucchañcamasti botejj chica kotancjjänwa, kota mathapisti waliracwa boterojj jawk’jascäna, thayajj conträtap laycu.
40014025	Khantat horasarusti Jesusajj uma patanjam jutasinwa discipulonacaparojj jac’achasi.
40014026	Uqham uma patanjam sarir uñjasinjja discipulonacapajj wal ajjsarapjjäna, ucatwa ajjsarañat art’apjjäna: --¡Almaraquisä! --sasa.
40014027	Ucampis Jesusajj jupanacarojj saraquïnwa: --Jan ajjsarapjjamti, nayäsctwa --sasa.
40014028	Pedrosti juparojj sänwa: --Tata, jumästa ucajja: Uma patanjam jutam sitaya --sasa.
40014029	Jesusasti juparojj sänwa: --Jutascaquimaya --sasa. Pedrosti botet sarakasinjja jupan ucaruw saräna uma patanjama.
40014030	Uqham sarcasinsti amuythapisïnwa thayajj wal thayt’asincatapa, ajjsarañatsti jupa pachpaw umarojj chhakaränttascäna, ucatwa art’asïna: --¡Tata, waysuta! --sasa.
40014031	Ucspachaw Jesusajj amparapat catusinjja Pedrorojj waysu, ucatsti saraquiwa: --¡Pisi iyawsañan jake! ¿Cunatsa pächasta? --sasa.
40014032	Boteru mistjjapjjatapatsti uca thayajj, t’acurawayjjänwa.
40014033	Ucapachawa botenquirinacajj quillt’asisin Jesusarojj sapjjäna: --¡Chekapuniw Diosan Yokapätajja! --sasa.
40014034	Kota mayscataru maqhatjjasinjja Genesaret chekaruw puripjjäna.
40014035	Ucanquir jakenacasti Jesusarojj uñt’jjapjjaraquïnwa, ucat jupanacajj take uca orakpacharuraquiw yatiyapjjäna. Jupan ucarusti take usut jakenacaruraquiw irpanipjjäna,
40014036	achict’asipjjaraquïnwa Jesusan mä isipacsa llamct’añataqui. Uqham llamct’irinacasti takeniw c’umaräjjapjjäna.
40015001	Ucapachajj mä kawkha fariseonacaw Jesusan ucarojj Jerusalén marcatpach jutapjjatayna, uqhamarac ley yatichirinacasa. Jupanacasti Jesusarojj jisct’apjjänwa:
40015002	--¿Cunatsa juman discipulonacamajj nayra awquinacasan yatichäwipjja jan phokhapquejja? Janiraquis mank’añataquejj amparanacapjja jarekasipquitejjä --sasa.
40015003	Jesusasti jupanacarojj jisct’araquïnwa: --Jumanacasti ¿cunataraqui Diosan camachinacapsti jan phokhapjjaractasti, awquinacaman amtäwinacaparuqui arcañataquisti?
40015004	Diosasti siwa: ‘Awquimar taycamar jach’añcham. Awquiparu taycaparu ñankhachirejja jiwañapawa’ sasa.
40015005	Ucampis jumanacajj sapjjtawa: ‘Mayni jakejja awquiparojj saspawa jan ucajj taycaparusa: --Janiw yanapquirismati, take cunatejj utjquitu ucjja Diosaruw churjjta --sasa.
40015006	Take uqham sirinacasti, janiw awquiparus ni taycaparus yanapañapäcjjeti.’ Uqhamatwa jumanacajj Diosan camachipa apanucusina awquinacamana amtäwinacaparuqui arcasipctajja.
40015007	¡C’ari chuyman jakenaca! Walicpun Isaías profetajj jumanacatjja sascänjja:
40015008	‘Aca jakenacajj lacapampiquiw jach’añchapjjetu, ucampis chuymanacapajj nayatjja jayanquiwa.
40015009	Janiw acch’as walïquiti jupanacan yupaychaña churatanacapajja, jupanacan yatichäwipajj jakenacan yatichäwipaquïtap laycu.’
40015010	Jesusasti jakenacar jawsthapisin aqham sasaw parläna:
40015011	--Ist’apjjam ucatsti amuyt’apjjaraquim: Cunanacatejj jaken puracapar mantqui ucajj janiw jakerojj k’añuchquiti, ucampis jaken lacapat mistquis ucawa jakerojj k’añuchi --sasa.
40015012	Discipulonacapasti uca arunac ist’asinjja Jesusajj ucar jac’achasisin sapjjänwa: --Fariseonacajj uca arunacam ist’asinjja colerasipjjewa --sasa.
40015013	Jesusasti jupanacarojj sänwa: --Cawquïr alitejj alajjpachanquir Awquejjan jan ayrutäcchi ucajja, saphitpach jic’sutäniwa.
40015014	Jaytapjjam; chekpachansa jupanacajj juyqhu irpirinacäpjjewa. Mayni juyqhutejj yakha juyqhuru irpani ucajja, panpachaw cuna p’iyarus jakoranttapjjani --sasa.
40015015	Ucapachaw Pedrojj Jesusarojj saraqui: --Yaticht’apjjetay cuntejj aca yatichäwejj sañ munqui uca --sasa.
40015016	Jesusasti sänwa: --¿Janit jumanacas amuyt’apcta?
40015017	¿Janit jumanacajj amuyapcta take laca toket mantiri mank’anacajj puracar sarqui ucjja, ucatsti mistjjaraqui ucjja?
40015018	Ucampis lacat mistqui ucajja chuyma mankhatwa juti, take acanacaraquiw jakenacarojj k’añuchi.
40015019	Chuyma mankhatwa jan wali amtañanacajj juti, jake jiwayañanaca, wachoka juch lurañanacasa, lunthatasiñanaca, c’arisiñanaca, uqhamaraqui jakjjata jan wali parlañanacasa.
40015020	Take acanacapï jakenacarojj k’añuchejja, ucampis jan jarekasis mank’añäqui ucajja, janiw k’añuchquiti.
40015021	Jesusasti ucawjat mistusinjja, Tiro uqhamarac Sidón sat chekanacaruw sarjjäna.
40015022	Canaananquir mä warmiraquiw ucapachajj Jesusan ucarojj wal arnakt’asis jutäna: --Tata, Davidan wawapa, qhuyapt’ayasiquitay nayarojja. Phuchajjaw supayampi sinti t’akhesiyat uñjasi --sasa.
40015023	Jesusasti ucjjarojj janiw camscänsa, ucapachaw discipulonacapajj juparojj jawsasin achict’apjjäna: --Qhitanucjjam, jiwasan khepaswa uqham arnakasis jutasqui --sasa.
40015024	Ucapachaw Jesusajj saraquïna: --Diosajj qhitanituwa Israel marcan chhakatäquis uca ovejanacar thakeri --sasa.
40015025	Uca warmisti quillt’asisinwa Jesusarojj achict’asïna: --¡Tata, yanapt’aquitaya! --sasa.
40015026	Ucjjarojj Jesusajj saraquïnwa: --Janiw walïquiti wawanacat t’ant’a apakasin ankanquir anunacar churañajja --sasa.
40015027	Ucampis uca warmejj Jesusarojj sänwa: --Jïs, Tata. Ucampis anunacajj uywirinacan mesapat jalaktquis uca t’ant’a puchunacsa mank’asiraquiwa --sasa.
40015028	Jesusasti juparojj sänwa: --Warmi, ¡cunja jach’as iyawsañamajja! Cunjämtejj muncta uqhamay luraspan --sasa. Ucspachaw uca warmin phuchapajj c’umaraptjjäna.
40015029	Jesusajj uca chekat mistunjjasinjja Galilea kota thiyaracwa jutascäna. Ucatsti mä kollur maqhatasinwa kont’asiraquïna.
40015030	Walja jakenacaraquiw jupan ucarojj jutapjjaraquïna, irpanipjjaraquïnwa juyqhunaca, suchunaca, okaranaca, manconaca, walja usutanacampi. Jesusasti jupanacarojj c’umaraptayänwa.
40015031	Take ucanacatsti jakenacajj wal muspharasipjjäna, jan parlir amutunacas arsjjänwa, manconacas waliquëjjänwa, cojonacas sarnakjjapjjaraquïnwa, juyqhunacasti uñj-jjapjjaraquïnwa. Uqhamatwa Israel marcan Diosaparojj yupaychapjjäna.
40015032	Ucapachaw Jesusajj discipulonacaparojj jawsthapïna, ucatsti saraquïnwa: --Take aca jakenacatjja wali qhuyapt’ayasta, niyaraquiw quimsüröjje aca jakenacan nayampi acancatapajja, janiraquiw cuna mank’añas jupanacan utjquiti. Janiraquiw jan mank’atsa utanacaparojj qhitanucuñ muncti, inampis thaquin sarcasajj jan ch’amani thayjtjjapjjaspan--sasa.
40015033	Discipulonacapasti ucapachajj juparojj sapjjänwa: --¿Cunjämaraqui takpacha jaketaquisti mank’a jicjjatsnasti? Acawjanjja janiw qhitis jacquiti --sasa.
40015034	Jesusasti jupanacarojj jisct’ascaquïnwa: --¿Kawkha t’ant’as utjapjjtam? --sasa. --Jupanacasti sapjjänwa: --Pakallko t’ant’aquiw utjapjjetu mä kawkha chawllitampi --sasa.
40015035	Jakenacarusti ucawjanacaruw konurayäna.
40015036	Uca pakallko t’ant’ampi, chawllanacampi catusinjja, alajjpach uñtasinwa Diosarojj yuspagaräna. T’ant’a pachjasinsti discipulonacaparuw laquintäna, jupanacasti take jakenacaruraquiw churaraquïna.
40015037	Takeniw sist’asipjjäna, ucatsti pakallko canastaracwa t’ant’a jilt’anac apthapipjjäna.
40015038	Uca mank’erinacasti pusi waranka chachanacänwa, janiraquiw warminacasa ni wawanacasa jaqhutäcänti.
40015039	Jesusasti uca khepatjja jakenacarojj qhitanucjjänwa. Ucatsti botjjaru mantasinjja Magadán sat chekaruw sarjjäna.
40016001	Fariseonacampi saduceonacampisti Jesusan ucaruw sarapjjäna, ucat mä unañcha mayipjjäna alajjpachata, uqhamatwa Jesusarojj yant’añ munapjjäna.
40016002	Jesusasti jupanacarojj sänwa: “Inti jalantaru suma wila c’ajtanitap laycusti jumanacajj sapjjtawa: ‘Kharürojj suma urüniwa’ sasa.
40016003	Alwatanacasti urojj wali kenayrantatätap laycusti sapjjaractawa: ‘Jichhürojj jan wali urüniwa’ sasa. ¡C’ari chuymani jakenaca! Jumanacajj wal yatipjjtajj cunjämatejj urunacajj pasañapäqui ucjja, ucampis janiw yatipctati cuntejj aca urunacan unañchapajj sañ munqui uc amuyt’añjja.
40016004	Dios nayrakatan jan wali sarnaker jakenacajj mä unañcha mayipjje, ucampis janiw mayampis unañchanacajj lurascaniti, jan ucasti Jonasan unañchapaquiw uñacht’ayasini” sasa. Uca jan wali arquiri jakenacar jaytanucuwayasinjja sarawayjjänwa.
40016005	Discipulonacapasti kota qhurcataru maqhatjjasinjja, amtasipjjänwa jan t’ant’a apasipjjatapa.
40016006	Jesusasti jupanacarojj sänwa: --Amuyasipjjañamawa fariseonacan levadurapatjja uqhamarac saduceonacatsa --sasa.
40016007	Discipulonacapasti jupanaccamaquiw maynir mayniru sasipjjäna: --Jan t’ant’a apanitas laycuy uqham sischistu --sasa.
40016008	Jesusasti ucjj amuyänwa, ucat jupanacarojj saraquïna: --¿Cunats: ‘Janiw t’ant’anïctanti’ sapjjtajja? ¡Wali pisiw jumanacan iyawsañanacamajja!
40016009	¿Janipunit amuyasipcta, ni amtasipcaractasa pheska t’ant’at pheska warank jakeru nayajj churcta ucsa, ucat kawkha canastsa apthapipjjtajja?
40016010	¿Ni amtasipcaractas pakallko t’ant’at pusi warank jakeru churatajjsa, ucat kawkha canastatejj jilt’caraquïna ucsa?
40016011	¿Cunjämatsa jumanacajj jan amuyapcta nayan parlatajj-jja? Janiw t’ant’at parlcti. Fariseonacanpin, saduceonacanpin levadurapat amuyasipjjam --sasa.
40016012	Ucapachaw discipulonacapajj amuyapjjäna cuntejj Jesusajj jupanacar yatichañ muncatayna ucjja. Chekpachansa janiw t’ant’a levadurat parlcänti jan ucasti fariseonacan uqhamarac saduceonacan yatichäwipatwa parläna.
40016013	Cunapachatejj Jesusajj Cesarea de Filipo satäquis ucqharu purcän ucapachajj discipulonacaparuw jisct’äna: --¿Qhitiw sapjjetus jakenacajj naya Jaken Yokaparojja? --sasa.
40016014	Jupanacasti sapjjänwa: --Mayninacajj: ‘Bautisiri Juanaw’ sapjjewa, mayninacasti: ‘Eliasaw’ sasaraqui, yakhepanacasti: ‘Jeremiasaw’ sapjjaraquiwa, jan ucajj: ‘Yakha profetäpachaw’ sapjjaraquiwa.
40016015	Ucat saraquïnwa: --Jumanacasti ¿qhitiwa sapjjaraquistasa? --sasa.
40016016	Ucapachaw Simón Pedrojj sï: --Jumajj Cristo Tatitütawa, jacquir Diosan Yokaparaquïtawa --sasa:
40016017	Jesusasti juparojj saraquïnwa: --Cusisiñanïtaw jumajj Simón, Jonasan yokapa. Janiw qhitis jumarojj yatiyctamti, jan ucasti alajjpachanquir Awquejjaw yatiytamjja.
40016018	Nayasti saracsmawa, jumajj Pedrötawa, nayasti aca kaljjaruw iglesiajj sayt’ayasï, ucarusti janiraquiw jiwañan munañapas atipcaniti.
40016019	Churaraquïmaw Diosan reinopan llavenacapsa. Cuntejj jumajj acapachan chint’cätajj ucajja, alajjpachan chint’ataraquïniwa, cuntejj jumajj acapachan jararcätajj ucajja, alajjpachan jararataraquïniwa --sasa.
40016020	Ucatwa Jesusajj jupanacarojj wal ewjjt’äna: Janiw nayan Cristötajj-jja khanañchapjjätati, sasa.
40016021	Ucapachatpachwa Jesusajj discipulonacaparojj khanañchañ kalltäna jupan jiwäwipjjata. Saraquïnwa: --Jerusalenar sarañajjaw wact’itu, ucansti chuymani jilïrinacajj, uqhamarac sacerdotenacan jilïrinacapampi, ley yatichirinacampejj wal t’akhesiyapjjetani. Ucatsti jiwayapjjaraquitaniwa, ucampis quimsüru jiwatatsti jactawayjjäwa --sasa.
40016022	Uc ist’asinjja Pedrojj yakhawjar irpakt’asinwa sapaparu wal ewjjt’äna: --¡Diosajj jan munpati ucjja! ¡Janiw ucajj jumar pasañapajj waquiscaspati! --sasa.
40016023	Jesusasti cutiquipstasinwa juparojj sï: --¡Nayat saraket, Supaya! Nayarojj pantjasiyirjamätawa. Jumajj janiw Diosjam amuyctati, jan ucasti jakenacjamaquiw amuytajja --sasa.
40016024	Jesusasti discipulonacaparojj saraquiwa: --Maynitejj nayar arcañ munchitu ucajja, jupa quipcat armt’aspan, ucatsti arquitpan jacañap apt’asirjamäcchi ucasa.
40016025	Qhititejj jacañap khespiyasiñ munanejja, apt’asiniwa, ucampis qhititejj jacañap naya laycu apt’asinejja, khespiyasiniwa.
40016026	¿Cuna asquirac jaketaquisti aca orakpacha jupancjjaspa, ucat almap chhakayasispa ucasti? Jan ucajj ¿kawkhsa pagaspa jakejj almapatjja?
40016027	Jaken Yokapajj Awquipan jach’a munañapampiw angelanacapampi jutani, ucatwa sapa maynirus luratanacaparjama churjjani.
40016028	Khanacwa sapjjsma, acancapctas ucat mä kawkhanejj janiw jiwcaniti Jaken Yokapan take jach’a munañapamp jutañapcamajja --sasa.
40017001	Sojjta uru khepatsti Jesusajj Pedrompiru, Juanampiru, Jacobo jilapampiru irptasiwayasinwa mä jach’a kollu patar maqhatäna.
40017002	Ucanwa Jesusajj khanquir tucuwayäna jupanacan nayrakatapana. Ajanupajj intjam c’ajquirïnwa, isipasti wali jank’oraquiw tucuwayäna.
40017003	Ucspacharaquiw uñjapjjäna Moisesaru, Eliasampiru Jesusampi parlasquiri.
40017004	Pedrosti Jesusarojj saraquïnwa: “Tata, wali sumaw jiwasan acancapjjatasajja. Munsta ucajja quimsa ch’ujllanac acawjaru lurapjjä: mayajj jumataqui, mayasti Moisesataqui, mayïristi Eliasataqui.”
40017005	Pedron parlcañapcamasti, mä lliphipquiri kenayaw jupanacarojj muyuntäna. Uca kenaya taypitsti mä aruw ist’asi: “Acaw munat Wawajjajja, juparaquiw nayarojj wal cusisiyitu. Juparu ist’apjjam” sasa.
40017006	Uc ist’asinjja discipulonacapajj oraker ajanup puriyañcamaw quillt’asipjjäna, walrac ajjsarapjjäna.
40017007	Jesusasti jupanacaru jac’achasisaw llamct’äna, saraquïnwa: “Sartasipjjam, jan ajjsarayasipjjamti” sasa.
40017008	Cunapachatejj uñtjjapjjän ucqhasti, janiw qhitirus uñjcjjapjjänti, jan ucasti Jesús saparuquiwa.
40017009	Uca kollut sarakasincasinjja Jesusajj aqham sasaw jupanacarojj sawayi: --Janiw qhitirus aca uñjäwi yatiyapjjätati, cunürutejj Jaken Yokapajj jiwatanac taypita jactcani ucürcama.
40017010	Discipulonacapasti Jesusarojj jisct’apjjaraquïnwa: --¿Cunataraqui ley yatichirinacasti: “Eliasaw nayrakata jutañapajj” sapjjesti?
40017011	Jesusasti ucjjarojj saraquïnwa: --Chekapuniw Eliasajj jutani, jupasti takeracwa asquichani.
40017012	Nayasti sapjjsmawa, Eliasajj niyaw jutjje. Juparusti janiraquiw amuyapcänti ni uñt’apcaraquïnsa, jan ucasti jupampejj cuntejj jupanacajj munapcäna ucwa lurapjje. Uca quipcaraquiw Jaken Yokaparojj t’akhesiyapjjani --sasa.
40017013	Ucapachaw Jesusan discipulonacapajj amuyt’apjjäna Bautisiri Juanat parlascatapjja.
40017014	Walja jakenacajj utjcänsa ucar puripcäna ucqhasti, mä jakew Jesusan nayrakatapar quillt’asïna ucat saraquïna:
40017015	--Tata, qhuyapt’ayasimay yokajjaru. Sapa cutiw t’uqhu churayasi, horasajj ninaruw liwirantti, horasasti umaruraqui; walpun t’akhesisqui.
40017016	Nayasti apantwa discipulonacaman nayrakataparu, ucampis jupanacajj janiw kollañatac ch’amanïpquiti --sasa.
40017017	Jesusasti saraquïnwa: --¡Pächasir jakenaca, jan wali amtaninacaraqui! ¿Cunapachcamarac jumanacampïscäjja? ¿Cunapachcamarac jumanacasti ch’am tucuyapjjetäta? Acawjaru uca waynaru irpanipjjam --sasa.
40017018	Ucapachaw Jesusajj uca ñankha ajayurojj tokenokäna, ucatsti uca waynatjja alissuraquïna. Waynasti ucspachaw c’umaräjjäna.
40017019	Discipulonacapasti Jesusampejj yakhawjanwa parlapjjäna, jisct’apjjaraquïnwa: --¿Cunatsa nanacajj uca ñankha ajayurojj alissuñatac jan ch’amanïpctjja? --sasa.
40017020	Jesusasti jupanacarojj sänwa: --Jumanacan iyawsañamajj wali pisiwa. Khanacwa sapjjsma, jumanacantejj iyawsañamajj utjaspa mä mostaz jatha ucch’aquisa, aca kollurojj: ‘Sartam acawjata, yakha chekaru’ sapjjasmawa, ucat uca kollusti yakhawjaruw sartaspa. Janiw cunas ch’amäcaspati, jumanacantejj iyawsañajj utjaspa ucajja.
40017021	[Aca casta ajayusti oracionampi, uqhamarac ayunompiquiw alissutäspa.]
40017022	Galileanccasinsti Jesusajj jupanacarojj sänwa: “Jaken Yokapajj juchararanacan amparapar catuyatäniwa,
40017023	ucatsti jiwayapjjaniwa. Quimsüru jiwatatsti jactawayjjaraquiniwa” sasa. Uca yatiyäwisti jupanacarojj wal llaquisiyäna.
40017024	Cunapachatejj Jesusajj discipulonacapampi Capernaum sat marcaru purinjjän ucqhajja, impuesto cobririnacajj Pedron ucaruw jutapjjäna jisct’apjjaraquïnwa: --¿Janit jumanacan yatichirimajj templotaqui impuesto pagqui? --sasa.
40017025	Pedrosti sänwa: --Jïsa, paguiwa --sasa. Pedron utaru mantanjjatapatsti Jesusajj aqham sasaw parläna: --Simón ¿cunjämas acajj jumataquejja? Acapach reyinacajj ¿qhitinacarus impuestonacsa alek yanapanacsa mayejja, jupanacanquirinacarut jan ucajj yakhanacarucha? --sasa.
40017026	Pedrosti ucjjarojj sänwa: --Yakhanacaruwa --sasa. Jesusasti saraquïnwa: --Uqhamajj jupanquirinacajj janiw pagañapäquiti.
40017027	Ucampis jan qhitirus mayjt’ayañataquejj kotar saram, ucat chawlla catuñ anzuelo umaru jakontam. Cawquïr chawlltejj catcäta ucan lacapanwa mä kollke jicjjatäta. Uca kollksti nayampita jumampita impuesto paganjjam --sasa.
40018001	Ucapachajj discipulonacajj Jesusar jac’achasisinjja jisct’apjjänwa: --¿Qhitis Diosan reinopan wali jilïrejja? --sasa.
40018002	Jesusasti mä wawa jawsäna. Jupanac taypiru sayt’ayasinsti,
40018003	saraquïnwa: --Khanacwa sapjjsma, jumanacatejj jan mä wawjam tucupjjätajja, janiw Diosan reinopar mantapcasmati.
40018004	Yatipjjam, Diosan reinopanjja wali jilïrïniwa qhititejj acapachan mä wawjam catokqui ucajja.
40018005	Qhititejj mä wawaru sutejjar aca wawarjam catokqui ucajja, nayaruw catokasquitu.
40018006	“Qhititejj mä jisc’a wawanacaru juchar tincuntayanejja, uca jakejj walïspawa mä jach’a molino kalampi cuncar chinuntasina kota mankharu jakontatäñapajja.
40018007	¡Cunja jan walisa acapachataquejj jakenacar juchar puriñanaca utjatapajja! Juchar puriñajj utjapuniniwa, ucampis ¡cunja jan walisa qhititejj juchar puriyqui ucataquejja!
40018008	“Ucatpï sapjjsmajja, amparamatejj jan ucajj cayumatejj juchar puriyirjamächi ucajja, qharekam ucatsti jayaru liwtam; jumataquisti walïspawa jan amparani jan ucajj jan cayuniqui jacañaru mantañamajja, wiñaya akquir ninaru paypach cayunisa jan ucajj paypach amparani mantañat sipanjja.
40018009	Jan ucajj nayramatejj jucharu tincuntayirjamächi ucajja, apsusjjam ucatsti jayaru liwtam; walïspawa juman jacañaru mantañamajja maya nayraniqui, pä nayrani infierno ninar mantañat sipana.
40018010	“Jan jisc’achapjjamti aca jisc’anacarojja. Nayasti sapjjsmawa, jupanacan angelanacapajj alajjpach marcanjja Awquejjan nayrakatapancasipcapuniwa.
40018011	[Jaken Yokapasti cunatï chhakcatayna uca khespiyiriw juti.]
40018012	“¿Cunjämas acajj jumanacataquejja? Mayni jaketejj patac ovejanïspa, ucat mayajj chhakatäspa ucqhajja, ¿janit jupajj uca llätunc tunca llätuncan kollur jaytawayasin chhakatäquis uca thakerejj sarqui?
40018013	Khanacwa sapjjsma, jicjjatasinsti jupajj uca ovejat juc’amp cusisi jan chhakquis uca ovejanacat sipansa.
40018014	Uqhamaraquiw, alajjpachanquir Awquimajj janiw qhiti jisc’an chhakañapsa munquiti.
40018015	“Jilamatejj cuna jan wals lurätam ucajja, jupampi sapa pur parlt’am, saraquim cuna jan waltejj lurctam uca. Uca ewjjt’amarutejj ist’ätam ucajja, jilamampejj sumancthapjjtawa.
40018016	Janitejj ist’cätam ucasti, mä pani jan ucajj maynimpsa jawsasin saram cuntejj parlcäta ucajj jupanacan ist’atäñapataqui, testigöpjjañapataquiraqui.
40018017	Janipuni jupanacarus ist’cjjani ucasti iglespachar jawsthapim, ucat janiraqui jupanacarus ist’cjjani ucasti, Diosar jan iyawsquis uqhamaru uñj-jjapjjam, jan ucajj impuesto cobrir uñisita jakerjamasa.
40018018	“Khanacwa sapjjsma, cuntejj jumanacajj acapachan chint’apcäta ucajja, alajjpachan chint’ataraquïniwa; cuntejj jumanacajj acapachan jararapcäta ucajja, alajjpachan jararataraquïniwa.
40018019	“Sapjjaracsmawa, paninitejj acapachan mä sapa amtañampi mä cunsa oracionan mayinejja, alajjpachanquir Awquejjajj churaniniwa.
40018020	Cawquintejj paninisa, quimsanisa sutejjaru tantachatächejja, nayajj jupanac taypinctwa.
40018021	Ucapachaw Pedrojj sartasina Jesusarojj jisct’äna: --Tata, cunapachatejj jilajjajj cuna jan walsa luritan ucajja, ¿kawkha cutis nayajj uca juchapatjja perdonäjja? ¿Pakallk cutcamati? sasa.
40018022	Jesusasti saraquïnwa: --Janiw pakallk cuti siscsmati, jan ucasti, pakallk tunca pakallko cuti sismawa --sasa.
40018023	“Diosan reinopajj cunjämtejj mä reyejj jacthapiñ muni sirvirinacapampi ucampi sasiwa.
40018024	Cunapachatejj jacthapiña kalltcäna ucqhajja, mayni walja millonanac manuniruw irpani.
40018025	Uca sirviristi janiw cunampis phokherjamäcänti. Reyejj ucjjarojj siwa: ‘Warmipamppach wawanacapamppach take cunanacapamppach esclavot aljantatäpan, uqhamat uca manupajj phokhatäñapataqui’ sasa.
40018026	Ucapachaw sirvirejja quillt’asisin uca reyin nayrakataparojj achict’asi: ‘Tata, mä juc’a suyt’aquita, nayasti pagjjaquïmawa’ sasa.
40018027	Reyisti uqham achict’asipanjja qhuyapt’ayasïnwa, take uca manupjja perdonänwa, jupasti sarawayjjänwa.
40018028	“Uca manut perdonayasir sirviristi, ucat sarcasinjja jicjjataraquïnwa yakha sirvir masiparu. Ucasti manuraquïtaynawa mä kawkha kollke. Cuncat catusinwa juparojj niya jiwayirjam saraqui: ‘¡Pagjjet manüquistas uca!’ sasa.
40018029	Uca sirviri masipasti pamparuw quillt’asi, ucat achict’asiraqui: ‘Tata, mä juc’a suyt’aquita, nayasti pagjjaquïmawa’ sasa.
40018030	Ucampis maynejj janiw muncänti, ucatwa carcelaru llaventayi jupar uca manupata phokhañapcama.
40018031	Mayni jupamp chica sirvirinacajj uc lurir uñjaraquïnwa. Uqham luratapatsti walirac llaquisipjjäna, ucatwa take ucanac reyiru yatiyapjje.
40018032	Reyisti jawsayiwa ucatsti saraquiwa: ‘¡ñankha lurir jake! Nayajj perdonsmawa take manumatjja achict’asitam laycu.
40018033	Jumajj qhuyapt’ayasiñamänwa uca sirviri masimatjja cunjämtejj nayajj jumamp lurcta uqhama’ sasa.
40018034	Ucapachawa reyejj wal colert’asïna, ucatsti t’akhesiyaraquïnwa take uca manupa pagañapcama.
40018035	Jesusasti aqham sänwa: Uqhamaraquiw alajjpachanquir Awquejjajj jumanacampejj luraraquini, janitejj take chuyma perdonapcät ucajja” sasa.
40019001	Take acanac arsutatjja Jesusajj Galileatjja Judearuw sarjjäna, cawquïritejj Jordán jawirat inti jalsu tokencquis ucsaru.
40019002	Walja jakenacaraquiw juparojj arcäna, ucansti usutanacarojj c’umaraptayänwa.
40019003	Ucanjja mä kawkha fariseonacaraquiw Jesusaru jac’achasipjjäna jupar jan walt’ayañataqui, ucat jisct’apjjäna: --¿Waliquiti mä jakejj warmipampi jaljtañapajj cunïpansa? --sasa.
40019004	Jupasti ucjjarojj saraquïnwa: --¿Janit jumanacajj Diosan arunacapana leet’apcta, qhititejj kalltan lurcäna ucajj chacha warmi lurqui ucjja?
40019005	Saraquïnwa: ‘Ucatwa chachajj awquiparu taycaparu jaytanucusin warmipampi mayachasjjani, panipasti mayaquëjjaraquiniwa.’
40019006	Uqhamasti janiw paninïcjjapjjeti jan ucasti mayaquëjjapjjewa. Uqhamajj jakejj janiw jaljtaycaspati cuntejj Diosajj mayachquis ucjja.
40019007	Ucatsti jisct’asipcaquïnwa: --¿Cunataraqui Moisesasti warmiru jaljtañ papel loktasin jaytanucuñ yatichänsti?
40019008	Jesusasti saraquïnwa: --Jumanacan wali kala chuymanïtam laycuwa Moisesajj warmimp jaljtañjja jaytawayapjjtamjja, ucampis kalltanjja janiw uqhamäcänti.
40019009	Nayasti sapjjsmawa, qhititejj warmiparu jan wachoka juch lurquipana apanucojja, ucat yakhampi casarasiraquejja, uca jakejj wachoka juchwa luri. [Uca pachparaquiw jaljtat warmimpi casarasirejja wachoka jucha luraraqui.]
40019010	Discipulonacapasti ucapachajj sapjjänwa: --Uqhamajj mä jaketejj warmipampi uqham utjañapächi ucajja, janiw waquisquiti casarasiñajja --sasa.
40019011	Jesusajj saraquïnwa: --Janiw takenis suma amuyt’apcaspati, jan ucasti take qhitinacarutejj Diosajj amuyt’a churqui ucanacaquiwa.
40019012	Cunayman amuyunacaraquiw utji jaken jan casarasiñapataquejja. Yakhepanacajja jan casarasiñataquiw naci, mayninacasti jake masipan uqham jan casarasquiri tucuyataraquiwa, mayninacasti Diosan reinop laycuw jan casarasipcaraquiti. Qhititejj uqham tucurjamächi ucajj uqham tucpan --sasa.
40019013	Mä kawkha wawanacaracwa Jesusan ucaru irpanipjjäna, jupanacjjaru Jesusajj amparapampi lokjjatañapataqui ucat orañapataquiraqui. Ucampis discipulonacapajj uqham uñjasinjja tokenokapjjänwa uca wawa irpanirinacarojja.
40019014	Jesusasti saraquïnwa: “Wawanacajj nayan ucar jutasipcpan, janirac jarc’apjjamti, Diosan reinopasti jupanacjamataquiwa” sasa.
40019015	Jesusasti amparapampi uqham wawanacaru lokjjatasinwa yakha tokeru sarawayjjäna.
40019016	Ucapachajj mä waynaraquiw Jesusan ucaru jutäna, ucatsti jisct’araquïnwa: --Suma Yatichiri, ¿cuna asquinac lurañajjas waquisi nayan wiñay jacañanïñataquejja? --sasa.
40019017	Jesusasti sänwa: --¿Cunatsa ‘asquinacjjat’ jisct’ista? Mayaquiw asquejja utji, ucasti Diosawa. Ucampis wiñay jacañarutejj mantañ munstajja, camachinac phokham.
40019018	Waynasti saraquïnwa: --¿Cawquïrinacsa? --sasa. Jesusasti ucjjarojj sänwa: --‘Jan jiwayamti, jan wachoka jucha luramti, jan lunthatamti, janirac qhitirus c’arintamti,
40019019	awquimaru taycamaru jach’añcham, uqhamarac jake masimarusti juma quipcarjam munaraquim’--sasa.
40019020	Waynasti ucjjarojj saraquïnwa: --Take acanacjja wawatpachwa phokhascta. ¿Cunas juc’ampi lurañajjajj waquisi? --sasa.
40019021	Jesusasti sänwa: --Jumatejj wali sumäñ munstajja, saram, ucatsti take cunatejj utjtam ucanac aljaranim, pobrenacar churaraquim, ucatwa alajjpach marcan wali suma yänacanïyäta, ucatsti nayar arquita --sasa.
40019022	Waynasti uca arunac ist’asinjja wali llact’ataw sarjjäna wali kamirïtap laycu.
40019023	Jesusasti discipulonacaparojj saraquïnwa: --Khanacwa sapjjsma, wali ch’amawa mä kamir jaken Diosan reinopar mantañapajja.
40019024	Sapjjaracsmawa, juc’amp jasaquiwa mä camellon aguja nayra toke passuñapajja, mä kamir jaken Diosan reinopar mantañapat sipana.
40019025	Discipulonacapasti take acanac ist’asinjja wal muspharasipjjäna, jupanacpuras jisct’asipjjaraquïnwa: --¿Qhitipunirac uqhamast khespitäspasti? --sasa.
40019026	Jesusasti jupanacar uñtasinjja sänwa: --Jakenacataquejj take acanac lurañajj wali ch’amawa, ucampis Diosataquejj janiw ch’amäquiti --sasa.
40019027	Pedrosti ucjjarojj sänwa: --Tata, nanacajj take cunanacatejj utjapquitän ucanacjja apanucunipjjtwa, ucatsti jumaruw arcapjjsma. ¿Cunarac nanacataquisti utjani? --sasa.
40019028	Jesusasti juparojj sänwa: --Khanacwa sapjjsma, cunapachatejj take cunas wasitat machak lurascan ucqhajja, cunapachatejj Jaken Yokapajj konuñapjjar kont’ascan ucqhajja, jumanacan nayaru arcatam laycojja tunca payan konuñaruraquiw kont’asipjjäta ucat tunca payani Israel tribüquis ucar taripañataqui.
40019029	Uqhamaraqui take qhitinacatejj jaytanucuni utanacapa, jilanacapa, cullacanacapa, taycapa, awquipa, wawapa uqhamarac orakepsa naya laycu ucanacajja, patac cuti ucqhampwa catokapjjani, uqhamaraqui wiñay jacañampi.
40019030	Ucampisa qhitinacatejj jichhürun nayrancqui ucanacatjja waljaniw khepancapjjani, khepanquirinacatsti waljaniraquiw nayrancjjapjjani.
40020001	“Diosan reinopajj mä jach’a yapunimpi sasiwa, wali alwata sari irnakerinac thakeri, jupan uva yapup apthapiñataqui.
40020002	Sapüru mä denario kollke pagañampiw qhiti, yapupan irnakaniñapataqui.
40020003	Jupasti mistuwayaraquiwa llätunca alwa horasjama, plazansti uñjaraquiwa yakha jan cuna lurañaninaca.
40020004	Jupanacarusti saraquiwa: ‘Jumanacas sarapjjaraquim nayan yapojjaru irnakeri, pagapjjämawa cunatejj waquisqui uca’ sasa. Jupanacasti sarapjjewa.
40020005	Yapunisti mayampi mistuwayaraquiquiwa utapata chica uru horasanjama, uqhamarac jayp’u tokeru quimsa horasanjama, uca quipca lurasa.
40020006	Jayp’u tokerojj misturaquiquiwa pheska horasaru, plazansti uñjaraquiwa yakha jan cuna lurañaninaca. Jupanacarusti aqham sasaw jisct’i: ‘¿Cunatsa jumanacajj jornalpacha jan cuns lurasa acancasipcta?’ sasa.
40020007	Jupanacasti sapjjewa: ‘Janiw qhitis nanacarojj irnakañataqui mayipquituti’ sasa. Ucatwa jupajj jupanacaru sï: ‘Sarapjjam nayan yapojjaru, ucatsti irnakapjjam, nayasti cunatï waquisqui ucwa pagapjjäma’ sasa.
40020008	“Niya jayp’öjjän ucqhajj yapunejj yänacap uñjirïquis ucarojj siwa: ‘Jawsam uca irnakerinacaru, ucatsti pagjjam qhititejj khep khepa mantquis ucat kalltasina, qhititejj nayrakat mantquis ucarurac tucuyam’ sasa.
40020009	Ucapachaw jutapjje jayp’u toker pheska horasan mantirinacajja, ucatsti sapa mayniw pago phokhata catokapjje mä denario kollke.
40020010	Nayrakat mantirinacaw ucjjarojj mantaniraqui. Jupanacasti amuyapjjänwa: ‘Juc’ampcha catokapjjä’ sasa, ucampis mä denariocwa catokapjjäna.
40020011	Uqham catokasinsti yapuniruw jisct’asipjje:
40020012	‘Aca mayninacajj mä horaquiw irnakapjje, ucat jumasti nanacarjamaquiraquis pagtajjä, nanacajj jornalpachaw lupimpis lupjatäpjjta’ sasa.
40020013	Ucampis yapunejj jupanacat maynïrirojj siwa: ‘Amigo, janiw cunsa jan wal lurcti jumampejja. ¿Janit mä denario kollket parlctanjja?
40020014	Pagom catokasis sarjjañamaquiwa. Nayaw munta aca khepa mantanquis ucaru jumarjamarac pagaña.
40020015	Nayaw uqham lurañ munta kollkejjampi cunjämarutejj muncta uqhamaru. ¿Jan ucajj uqham suma jakëtajj laycu envidiasistacha?’ sasa.
40020016	“Uqhamapï qhitinacatejj khepancqui ucanacajj nayrancanejja; nayrancquis ucanacasti khepancaraquiniwa. Waljaniraquiwa jawsatajja ucampis ajllitajj juc’aniquiwa.”
40020017	Jerusalenar sarcasinsti discipulonacaparojj thaquinjja, tunca payanpachar jawsasinjja jupanacarojj sänwa:
40020018	“Jumanacajj uñjapjjtawa, jichhajj Jerusalenaruw maqhatasctan, cawquintejj Jaken Yokapajj catuntayatäcani sacerdotenacan jilïriparu uqhamarac ley yatichirinacampiru, jupanacasti jiwayañataquiw juchañchapjjani.
40020019	Yakha toke jakenacaruraquiw catuyapjjani ucat jupanacan larusiñapataqui, nuwjapjjañapataqui ucat ch’accatapjjañapataqui, ucampis quimsüru jiwatatjja jactanjjaniwa.”
40020020	Ucapachasti Zebedeon yokanacapan taycapaw Jesusar jac’achasisin quillt’asïna, Jesusat mä qhuyapt’ayasiña mayiñataqui. Yokanacapasti jupa chicaraquïnwa.
40020021	Jesusasti juparojj jisct’änwa: --¿Cuns munta? --sasa. Jupasti sänwa: --Jumajj reinoman reyïcät ucqhajj aca pani yokanacajjarojj juman thiyamaruy kont’ayarapita, maynirusti cupëjjamaru, maynirusti ch’ekäjjamaruraqui --sasa.
40020022	Jesusasti ucjjarojj saraquïnwa: --Jumanacajj janiw yatipctati cuntejj mayipctas ucjja. ¿Cawquïr c’allc’u umtejj umt’cä ucjja umt’apjjasmati ucs catokapjjaraquismati? Jupanacasti sapjjänwa: --Lurapjjeristwa --sasa.
40020023	Jesusasti sascaquïnwa: --Ucajj chekawa. Jumanacajj aca c’allc’u um umt’apjjätawa. Cawquïr bautismtï catokcä ucsa catokapjjaraquïtawa. Ucampis janiw nayar churatäquiti jumanacar mä cheka churañajja, cupëjjarus ch’ekäjjarusa, jan ucasti qhitinacataquitejj Awquejjajj waquiyqui ucanacaruquiw churasini --sasa.
40020024	Uqham parlir ist’asinjja tunca discipulonacajj colerasipjjänwa uca paninitaquejja.
40020025	Jesusasti jupanacar jawsasinjja sänwa: --Jumanacajj yatipjjtawa, take marcanacan jach’a marca apnakerinacajj munañampiw jupanacarojj apnake, uqhamarac jach’a jilïr jakenacasti jupanacjjaruw take ch’amampi apnakapjje.
40020026	Ucampis jumanacampejj janiw uqhamäcaniti, jan ucasti qhititejj jumanac taypinjja jach’äñ munqui ucajja, mayninacarojj sirviñapawa.
40020027	Qhititejj jumanac taypinjja nayrancañ munchi ucajja, mä esclavjama tucuñapawa.
40020028	Jaken Yokapajj janiw sirviyasiñatac jutquiti jan ucasti sirviriw juti, uqhamarac jacañap churiri walja jakenacar khespiyañataqui --sasa.
40020029	Cunapachatï Jesusajj discipulonacapampi Jericó sat marcat mistcän ucqhajja, walja jakenacaw juparojj arcapjjäna.
40020030	Ucansti pani juyqhu jakenacaw thacjjan kont’atäscäna, ucat Jesusajj ucawja pasasquiri yatisinjja jach’at Jesusarojj art’apjjäna: --¡Tata, Davidan Yokapa, qhuyapt’ayasipjjetay nanacata! --sasa.
40020031	Jakenacasti amuct’ayañ munapjjäna uqham arnakapjjëpanjja, jupanacasti juc’ampwa art’apjjäna: --¡Tata, Davidan Yokapa, qhuyapt’ayasipjjetay nanacata! --sasa.
40020032	Jesusasti ucawjaruw sayt’äna, ucatsti juyqhunacarojj jawsasinwa jisct’i: --¿Cunsa munapjjta nayan jumanacaru lurañajj-jja? --sasa.
40020033	Jupanacasti sapjjänwa: --Uñjañwa munapjjta --sasa.
40020034	Jesusasti jupanac uñjasinjja qhuyapt’ayasïnwa, ucat nayranacap llamct’äna. Juyqhunacasti ucspacharaquiw uñj-jjapjjäna, ucat Jesusaruw arcjjapjjäna.
40021001	Cunapachatejj Jerusalén marca jac’ancjjän ucqhajja, Betfagé sat marcaruw puripjjäna, ucasti Olivos sat kollu jac’anquiwa. Ucapachaw Jesusajj pani discipulonacapar qhitäna,
40021002	jupanacarusti saraquïnwa: “Sarapjjam qhurcataru, ucan jicjjatapjjäta mä asno chint’ata, mä jisc’a asno kallumpi cuna. Jararasinsti nayatac irpanirapipjjeta.
40021003	Ucat qhitis mä cuns sapjjätam ucajja: ‘Tatituw muni ucat irpayanirapjjätamwa sasaw sapjjäta.”
40021004	Take acanacasti phokasiscänwa cunjämtejj profetajj kellkawaycatayna ucarjama:
40021005	“Sionanquir marcarojj sapjjam: ‘Uñjam, juman Reyimaw mä asnjjata jutasqui, llamp’u chuymani, mä jisc’a asno kalljjata, cawquïritejj qhumuñ uywan wawapäqui ucjjata.’ ”
40021006	Discipulonacapasti ucspachaw sarapjjäna, cunjämtejj Jesusajj jupanacar sawaycäna uqhamarjama.
40021007	Uca asnor jicjjatasinsti kallupamppachwa irpanipjjäna. Jupanacasti isinacapampiw asnorojj janjjatapjjäna, ucatsti Jesusajj asnjjaruw konjjatawayäna.
40021008	Ucapachajj walja jakenacaraquiw isinacapsa jant’act’apjjäna, mayninacasti palma layminac qhuchhokasaw thacjjaru jant’act’apjjaraquïna.
40021009	Nayrakat sarapcän uca jakenacasti, uqhamarac khepat arcasipcän ucanacasa art’añ kalltapjjäna: “¡Jach’achatäpan rey Davidan Yokapajja! ¡Bendicitäpan Tatitun sutipar jutirejja! ¡Diosajj Jach’achatäpan!” sasa.
40021010	Cunapachatejj Jesusajj Jerusalenar mantjjän ucqhajja, marcpachaw ch’ajjwtapjjäna, waljaniraquiwa jisct’asipjjäna: --¿Qhitis aca jakejja? --sasa.
40021011	Jakenacasti sapjjänwa: --Galileancquis uca Nazaretanquir Jesús profetawa --sasa.
40021012	Jesusasti Diosan templopar mantasinjja take ucan aljasirinacaru uqhamarac alasirinacaruw ankaru alissüna. Kollke troquirinacan mesanacapsa liwinucünwa, uca quicparaquiw luräna paloma aljirinacan sillanacapsa.
40021013	Ucatsti saraquïnwa: “Kellkatanjja siwa: ‘Utajjasti Diosat mayisiñ utäniwa’ sasa, ucampis jumanacajj lunthatanacan putupwa wact’ayasipjjatätajja” sasa.
40021014	Templonccän ucapachasti, cojonacamp juyqhunacampiw jutapjjäna. Jesusasti ucanacarojj c’umaraptayänwa.
40021015	Ucampis sacerdotenacan jilïrinacapampi, uqhamarac ley yatichirinacapampejja, uca milagronac uñjasinjja uqhamarac wawanacana: “¡Jach’achatäpan rey Davidat jutir Yokapajja!” sasa, arnakatap ist’asinjja colerasipjjänwa.
40021016	Jesusarusti sapjjaraquïnwa: --¿Ist’tati cun sasatejj arnakapqui ucjja? --sasa. Jesusasti saraquïnwa: --Jïs, ist’asctwa. Ucampis, ¿janit jumanacasti kellkatanaca leet’apcta take acanacatsti? Ucasti aqham siwa: ‘Jumaw munañamanjja waquichta jisc’a wawanacan cheka yupaychaña churañapa.’
40021017	Uca pasatatsti Jesusajj Jerusalén marcatjja Betaniaruw sarjjäna, ucanwa uca arumajj kheparäna.
40021018	Khepärmanthisti Jerusalenar cutinjjasinjja, Jesusajj mank’at awtjayasïna.
40021019	Thaqui jac’ansti higo kok uñjäna, ucaru jac’achasisinsti janiw ni mä higo achsa jicjjatcänti, jan ucasti laphinacac uñjäna. Ucatwa Jesusajj uca higo kokarojj säna: --¡Janipun mayampis ach churamti! --sasa. Ucspachaw kokajj wañsuwayjjaraquïna.
40021020	Uqham uñjasinjja discipulonacapajj muspharapjjänwa, Jesusarusti jisct’apjjaraquïnwa: --¿Cunjämarac aca kokasti mäqhi wañsuwayjje? --sasa.
40021021	Jesusasti jupanacarojj sänwa: --Khanacwa sapjjsma, jumanacantejj iyawsañanacamajj utjapjjeristam, janirac pächasiñas utjapjjeristam ucajja, janiw nayajj lurcta ucac lurapcasmati, jan ucasti qhä kollur: ‘Sartam, ucatsti kotar mantam’ sapjjasma ucajja, lurasispawa.
40021022	Take cuntejj oracionan mayipjjasma, ucat iyawsapjjaraquisma ucajja catokapjjasmawa.
40021023	Ucapachajj Jesusajj temploruw mantäna. Ucan yatichasquipansti, sacerdotenacan jilïripampi, judionacan jilïrinacapampiw jupar jac’achasisin jisct’äpjjäna: --¿Cuna munañanïtas jumajj aqham lurañataquejja? ¿Qhitis uc luram sistam? --sasa.
40021024	Jesusasti jupanacarojj sänwa: --Nayajj mä jisct’a jumanacar jisct’apjjaraquïma. Jumanacatejj nayar sapjjetätajja, nayasti jumanacarojj sapjjaraquïmawa cuna munañampitejj lurcta ucjja.
40021025	¿Qhitis Bautisiri Juanarojj bautisañapataqui qhitani? ¿Diosati jan ucajj jakenacacha? --sasa. Jupanaccamaquiw uqham ist’asinjja ch’ajjwañ kalltapjjäna: “Diosaw qhitani” sisna ucajja: ‘¿Cunats juparojj jan iyawsapjjta?’ sistaniwa.
40021026	“Jakenacaquiw” sapjjsna ucajja, jakenacaruw ajjsartan, jakenacasti: “Juanajj Diosat parli” sapjjewa.
40021027	Ucatwa Jesusarojj sapjjäna: --Janiw nanacajj yatipcti --sasa. Jesusasti jupanacarojj saraquïnwa: --Nayas janiraquiw jumanacarojj sapcämati cuna munañampitï lurcta ucjja --sasa.
40021028	Jesusasti jupanacarojj sänwa: “¿Cunjämas aca amuyt’ajj jumanacataqui? Mä jakew pani yokanïna; ucat maynïriruw irnakeri qhiti, saraquiwa: ‘Saram irnakeri uva yapojjaru’ sasa.
40021029	Yokapasti juparojj siwa: ‘¡Janiw sarquiristti!’ sasa. Ucampis jupajj uca khepatjja may amtasisina yapuruw irnaker saräna.
40021030	Uca khepatsti maynin ucaruraquiw sari, juparusti uca quicpracwa saraqui. Jupasti awquiparojj siwa: ‘Saräwa’ sasa. Ucatsti janiw uquïri yokajj sarcataynati.
40021031	Uca paninitjja, ¿cawquïris awquin munañapjja luränjja?, sasa. Jupanacasti --Nayrïrïquis ucawa. --sapjjewa. Jesusasti siwa: --Khanacwa sapjjsma, impuesto cobririnacasa, walja chachanacampi sarnaker warminacasa jumanacat sipansa nayrakata mantani Diosan reinoparojja.
40021032	Bautisiri Juanajj jutänwa cunjämatejj jumanacan jacañamajj waquisqui ucanac yatichasa. Ucampis jumanacajj janiw juparojj iyawsapctati, jan ucasti uca impuesto cobririnacasa, uqhamarac uca walja chachanacampi sarnaker warminacasa iyawsapjjänwa. Jumanacasti ucanac uñjasinsa jan wali lurañanacamatjja janiw arrepientisiñ munapctati.
40021033	“Ist’apjjaraquim aca amuyt’a toke: Mä yapuchir jakew uva alinac orakeparu ayruntäna, ucjjarusti lawanacampiraquiw muyuntayäna. Luraraquïnwa uca uva ch’irwsuñataquejja mä uta, uqhamarac mä torre luraraquïna take ucanac uñjañataqui. Ucat yapunejj yakha yapuchir jakenacaruw uca yapupjja arrendjawayi ucatsti jayaruw sarjje.
40021034	Cunapachatejj yapu apthapiñ horasajj purinjjän ucqhajja, uca yapuruw qhiti mä kawkha jupan uywatanacaparu, cunatejj jupar wact’cäna apsusiñapajj cosechatjja uca aptaniri.
40021035	Uca yapun yapuchir jakenacasti uca qhitat uywatanacarojj catuntapjjewa, maynirojj nuwjapjjewa, maynirusti jiwayapjjewa; maynirusti kalampiraquiw c’upjapjjäna.
40021036	Yapunisti mayampi qhitascaquïnwa nayrïri qhitcataynas ucatsa juc’ampi. Jupanacarusti yapun yapuchirinacajj takpachaniruraquiw uca quipcac lurapjjäna.
40021037	“Ucatsti yapunejj jupan yokaparuw qhitaraqui, amuyaraquïnwa: ‘Yokajjarojj ajjsarapjjaniw’ sasa.
40021038	Yokapar uñjasasti yapuchirinacajj aqham sapjjänwa: ‘Acajjay herencia catokerejja. Jupajjay aca yapu herenciat catokchinejja. Jiwayapjjañäni ucat jiwasanac yap catusjjañäni’ sasa.
40021039	Jupanacasti ucspachaw yapunin yokaparojj catuntapjjäna, yaput maysa toker apsusinsti jiwayapjjänwa.
40021040	“Ucapachaw Jesusajj jupanacarojj jisct’äna: --Cunapachatejj yapunejj jutcani ucqhajja, ¿cuns lurani uca yapuchirinacampejja? --sasa.
40021041	Ucjjarojj sapjjaraquïnwa: --Uca ñankha jakenacarusti jan qhuyapt’ayasisaw jiwarayani, ucatsti yakha yapuchiriruraquiw uca yapjja arrendjani, ucanacasti yapu apthapi horasajj nayrakatwa yapunirojj churani jupancquis ucjja --sasa.
40021042	Jesusasti jupanacarojj siwa: --¿Janit cunapachas jumanacajj kellkatäquis ucjja leepcta? Aqham siwa: ‘Utachirinacan apanucut kalaw suma esquin kalajj tucjje. Acsti Tatituw uqham luri. Ucasti wali muspharcañaw take jiwasanacataquejja.’
40021043	Ucatpï sapjjsmajja, jumanacatjja Diosan reinopajj apakatäniwa, churasiraquiniw qhitinacatejj horasapar achunac churquis ucanacaru.
40021044	[Uca kaljjar tincurejja t’unjatäniwa; ucampis qhitirutejj uca kalajj jaljjattanejja ucajj ñut’jatäniwa.]
40021045	Sacerdotenacan jilïrinacapampi, fariseonacampisti ucanac ist’asinjja amuyapjjänwa jupanacat uqham parlatapa.
40021046	Jupanacasti Jesusarojj ucatjja catuntañ munapjjäna ucampis jakenacaruw ajjsarapjjäna, jakenacasti amuyapjjänwa Jesusajj mä profetätapa.
40022001	Jesusasti ucatjja yakha uñtasitanacatwa jupanacarojj yatichañ kallti, saraquïnwa:
40022002	“Diosan reinopajj cunjämatejj mä reyejj yokapar casarañataqui fiesta lurqui ucamp sasiwa.
40022003	Uywatanacapampisti casarasïwi fiestar jawsayata jakenacwa jawsayani, ucampis jawsayata jakenacajj janiw jutapcänti.
40022004	Yakha uywatanacaracwa wastata qhitaraqui jawsaniñapataqui: ‘Sapjjamaya, niyaw mank’ajj wali suma waquichata, suma vacanacasa, liq’i uywanacasa qhariratawa. Take cunaw waquichatäjje, casarasïwirusti jutapjjpan’ sasa.
40022005	Ucampis jawsayatanacajj janiw ist’asipcänti. Mayninacajj yapuparu, mayninacasti aljasiñanacaparuw sarjjapjjäna.
40022006	Mayninacasti uca uywatanacarojj catuntasinjja jiwayañcamaw nuwjapjjäna.
40022007	Ucapachaw uca reyejj wal colerasïna, ucatwa soldadonacaparojj qhiti uca jiwayir jakenacar jiwarayaniñapataqui, marcapsti ninampi phichhantañapataquiraqui.
40022008	Ucatsti uywatanacaparojj saraquiwa: ‘Take cunaw casarasïwitaquejj waquichata, ucampis uca jawsayata jakenacajj janiw asquïquiti ni waquiscaraquis jutapjjañapajja.
40022009	Sarapjjamaya callenacaru, ucatsti jawsapjjaraquim take jakenactejj uñjapcäta ucanacaru’ sasa.
40022010	Uywatanacasti utat mistuwayasinjja callenacaru, sayt’asisinwa jakenacarojj wal jawsthapipjjäna. Wali jan wali cunayman jakenacaw casarasïwirojj jutapjjaraquïna. Casarasirin utapasti jake phokharaquïnwa.
40022011	“Reyisti mantanisinjja jawsayata jakenacaruw uñcati. Ucancaraquïnwa mayni jawsayatajj jan casarasïwi isin ist’ata.
40022012	Juparusti saraquiwa: ‘Amigo, ¿cunjämatsa jumajj jan casarasïwi isimpi ist’ata aca casarasïwirojj mantanta?’ sasa. Jupasti amuquiw ist’äna.
40022013	Ucapachaw reyejj uywatanacarojj aqham sï: ‘Amparampita cayupampita chinuntasinjja anka ch’amacanacaru jakonucunipjjam, ucanwa wararini laca ch’acsa t’urusiraquini.’
40022014	Waljaniw jawsatanacajja ucampis ajllitanacajj juc’aniquiwa.”
40022015	Fariseonacasti sarjjasinjja, jupanacpuraw arust’asipjjäna, cunjämata pantjasiyañataquisa, uqhamata juchañchañataqui.
40022016	Mä kawkha jupanacanquiritwa qhitapjjäna, uqhamarac Herodesanquirinacatsa Jesusajj ucaru aqham saniñapataqui: --Yatichiri, yatipjjtwa jumajj chek arsurïtamjja, uqhamarac Diosan thaquipatsa wali sum yatichatamjja jakenacajj arusquis ucanacar jan ist’asa. Janiraquiw jumajj jakenacarus alek uñcatasaqui uñjctati.
40022017	¿Waliquïsquiti romanquir Cesarar impuesto pagañajja, janicha? Jumajj ¿camstasa? --sasa.
40022018	Jesusasti amuyänwa jupanacan ñankha amtäwipjja, ucatwa jupanacarojj sï: --C’ari chuyman jakenaca, ¿cunatsa jumanacajj nayar aynacht’ayir jutapjjesta?
40022019	Uñacht’ayapjjeta impuesto pagañäquis uca kollke --sasa. Jupanacasti mä denario kollke uñacht’ayapjjäna.
40022020	Jesusasti uc uñjasinjja jupanacarojj jisct’änwa: --¿Qhitin ajanupasa, qhitin sutiparaquis acan kellkatajja?--sasa.
40022021	Jupanacasti sapjjänwa: --Cesaranquiw --sasa. Ucjjarusti Jesusajj saraquïnwa: --Cesarancquis ucjja Cesarar churapjjam, Diosancquis ucsti Diosarurac churapjjam --sasa.
40022022	Uc ist’asinjja wal muspharapjjäna, jaytanucuwayasinsti sarjjapjjänwa.
40022023	Ucüruraquiw saduceonacajj Jesusan ucarojj jutapjjäna. Jupanacasti janiw jiwatanacan jactañapjja iyawsapcänti, ucatwa Jesusar jisct’apjjäna:
40022024	--Yatichiri, Moisesajj sänwa: ‘Maynitejj jan wawani jiwani ucajja, sullca jilapaw warmipampi casarasiñapa, jilapataqui familia sartayañapataqui’ sasa.
40022025	Nanac taypinjja pakallko jila sullcaw utjäna. Jilïrïquis ucajja jiwjjewa jan wawani, warmipasti sullca jilapampiraquiw casarasi.
40022026	Uca quicparaquiw payïri jilapampis pasi, quimsïri jilapampis uqhamaraqui, pakallkonpachaw uqham uca warmimpejj casarasipjjäna.
40022027	Uca khepatsti uca warmejj jiwjjaraquïnwa.
40022028	Jichhajja, cunapachatejj jacatatäwejj utjcani ucapachajj, ¿cawquïrin warmipänis jupajj pakallkonimppach casarasisinjja? --sasa.
40022029	Jesusasti jupanacarojj sänwa: --Jumanacajj wali pantjatäpjjtawa, Kellkatanacsa uqhamarac Diosan ch’amapsa jan uñt’apjjatam laycu.
40022030	Cunapachatejj jiwatanacajj jactcan ucapachajja, janiw casarasiñajj utjcaniti ni casarasïwirus churascaraquiniti phuchanacapjja, alajjpachanquir Diosan angelanacapjamäniwa.
40022031	Jiwatanacan jactañapatsti, ¿janit jumanacajj leet’apcta cunjämtï Diosajj sisqui ucjja? Aqhampï sänjja:
40022032	‘Nayajj Abrahaman, Isaacan, Jacobompin Diosapätwa’ sasa. ¡Diosajj janiw jiwatanacan Diosapäquiti, jan ucasti jaquirinacan Diosapawa!
40022033	Take ucanac ist’asinjja jakenacajj Jesusan uqham yatichatapatjja wal muspharapjjäna.
40022034	Fariseonacasti Jesusan saduceonacaru amuct’ayatapa yatisinjja tantacht’asipjjänwa.
40022035	Jupanacat maynïrejj ley yatichirïnwa, jupasti yant’añataquiw Jesusarojj jisct’äna:
40022036	--Yatichiri, ¿cawquïr camachis taket sipansa wali jach’ajja? --sasa.
40022037	Jesusasti juparojj sänwa: --‘Tatit Diosamaruw munäta take chuymamampi, take almamampi, take amuyumampiraqui.’
40022038	Acawa taket sipansa jach’a camachejja.
40022039	Payïri camachisti ucar uñtataraquiwa: ‘Jake masimarusti juma quipcarjam munaraquim.’
40022040	Aca pä camachi arunacjjar utt’ayatawa Moisesan yatichäwipasa, uqhamaraqui profetanacan yatichäwinacapasa.
40022041	Fariseonacajj uqham tantacht’atäsquipanwa,
40022042	Jesusajj jupanacarojj jisctäna: --¿Qhitiw Cristojj sapjjtas jumanacajja? ¿Qhitit jutiriw sapjjaractasa? --sasa. Jupanacasti sapjjänwa: --Davidat jutiriwa --sasa.
40022043	Ucapachaw Jesusajj jupanacarojj saraquïna: --¿Cunats Davidajj Kollan Ajayun amuyt’ayatajj ‘Tatitu’ sänjja? Davidajj aqham sänwa:
40022044	‘Tatitojj Tatitojjarojj siwa: Cupëjjajjaru kont’asim, uñisirinacamaru jumampi takjjatayañajjcama’ sasa.
40022045	¿Cunjämas Cristojj Davidat jutirïspajja David pachpapuni ‘Tatitu’ sischi ucajja? --sasa.
40022046	Ucjjarojj janiw maynis cuna arusjjatañsa, ni mä arsa arscjjapjjänti. Ucürutpachwa jan qhitis juc’amp Jesusarojj jisct’cjjänti.
40023001	Ucapachaw Jesusajj take jakenacaru, discipulonacapampiru säna:
40023002	“Ley yatichirinacajja, fariseonacasa Moisesan yatichäwinacap yatichañatac uscutäpjjewa.
40023003	Jumanacajj jupanacarojj jaysapjjamaya, lurapjjaraquim cuntejj sapctam take ucanaca. Ucampis jan jupanacjamajj lurapjjamti, jupanacasti may arsupjje ucatsti yakhrac lurapjje.
40023004	Jupanacajj jan aptcañ carganacwa jakenacarojj uchapjje, apañaparacwa munapjje; ucampis jupanacajj janiw luc’anapampiquis llamct’añ munapquiti.
40023005	Take cuns lurapjjewa jaken uñjayasiñataquiqui, munapjjaraquiwa amparanacaparu, paranacaparu apaña mä kawkha Diosan arunacap jach’a papelanacaru kellksuta. Uqhamaraquiw jach’a flecon isinacampi isthapisipjje yakha jakenacat sipansa.
40023006	Mank’añ horasanacasti suma chekancañ munapjjaraqui, uqhamarac sinagoganacansa jilïrinacan konuñanacapan kont’asiñ munapjjaraqui.
40023007	Callenacansti take jakenacampiraquiw aruntayasiñ munapjjaraqui ‘yatichiri’ sayasiñrac munapjje.
40023008	“Jumanacasti janiw ‘yatichiri’ sayasipjjañamäquiti, jumanacasti jilapuräpjjtawa; mayniquiraquiw Yatichirejja, ucasti Cristowa.
40023009	Janiraqui qhitirus ‘awqui’ sapjjamti acapachanjja, maya sapaquiw Awquisajj taketaquis utji; jupasti alajjpachanquiwa.
40023010	Janiraqui ‘jilïri’ sayasipjjamti, Cristo sapaquiwa jilïrejja.
40023011	Qhititejj jumanacat taket sipansa juc’amp jach’ajja ucaw mayninacar sirviñapa.
40023012	Qhititejj jach’a jach’a tucchi ucajj jisc’achatäniwa, ucampis qhititejj jisc’achatächi ucajja jach’añchatäniwa.
40023013	“¡Ay, camachapcaquïta jumanacajj ley yatichirinaca, fariseonaca, c’ari chuymaninaca! Jumanacasti alajjpacha puncjja jist’antapjjtawa yakhanacan jan mantapjjañapataqui; ni jumanacas mantapcaractati ni yakhanacarus mantayapcaractati.
40023014	[¡Ay, camachapcaquïta jumanacajj ley yatichirinaca, fariseonaca, c’ari chuymaninaca! Jumanacasti ijmanacan utanacapjja aparapjjtawa, uca jan wali luräwinacam imt’añataquisti jach’a oracionanac lurapjjtajja. Ucatwa jumanacajj jach’a mutuyäwi catokapjjätajja.]
40023015	“¡Ay, camachapcaquïta jumanacajj ley yatichirinaca, fariseonaca, c’ari chuymaninaca! Jumanacajj wañanjama, kotanjama take cheka muytapjjtajja maynicsa jicjjatañataqui. Jumanacan saräwinacamar cutiquipstjje ucqhajja, uca jakerojj jumanacat sipansa juc’ampi infiernor sarirwa tucuyapjjtajja.
40023016	“¡Ay, camachapcaquïta jumanacajj juyqhu irpirinaca! Jumanacajj sapjjtawa: ‘Maynitejj juramento lurchejja templon sutiparojj janiw ucajj cunäquisa, ucampis temploncquis uca kori laycu jurapjjsta ucajja manuwa’ sasa.
40023017	¡Jan amuyun juyqhunaca! ¿Cunas juc’amp wali waquisirejja, koriti, jan ucajj uca koriru kollana tucuyquisa uca templocha?
40023018	Ucatsti jumanacajj sapjjaractawa: ‘Maynitejj juramento lurchejja altar laycu ucajj janiw cunäquisa, ucampis altarancquis uca ofrenda laycu juramento lurirejja manuwa’ sasa.
40023019	¡Jan amuyun juyqhunaca! ¿Cunas juc’amp wali asquejja, ofrendati, jan ucajj uca ofrendar kollana tucuyquis uca altaracha?
40023020	Uqhamasti altar laycu jurament lurirejja, janiw juramento lurquiti altar sapatacti, jan ucasti take cunatejj ucjjancqui ucatwa luri.
40023021	Diosan templop laycu juramento lurirejja janiw juramento lurquiti templo laycuqui, jan ucasti Dios laycuw luri, Diosan ucancatap laycu.
40023022	Alajjpach laycu juramento lurirejja Diosan konuñap laycuwa luraraqui, ucan kont’atäquis uca Diosamppachata.
40023023	“¡Ay, camachapcaquïta jumanacajj ley yatichirinaca, fariseonaca, c’ari chuymaninaca! Jumanacajj jisc’a achunacatwa diezmo churapjjtajja, menta, anís, comino ucanacata, ucampis janiw jaysapctati cunatejj leyinjja wali asquïqui ucjja. Cawquïritejj chekäqui, qhuyapayasiñäqui, iyawsañäcaraqui ucjja apanucupjjtawa. Acanacawa lurapjjañamänjja, maya lurañanacjja jan jaytanucusa.
40023024	¡Ay, juyqhu irpirinaca! ¡Jumanacajj mä jisc’a chhichhillancsa susupjjtawa, ucampis mä camelljja mank’antasipcactawa!
40023025	“¡Ay, camachapcaquït jumanacajja ley yatichirinaca, fariseonaca, c’ari chuymaninaca! Jumanacajja ankäjjacwa phisqhuraptajja vasonacsa, platonacsa; ucampis chuymanacamajja wali k’añuwa, jumanacasti lunthatasiñampi mich’asiñampi phokhantatäsipctawa.
40023026	Juyqhu fariseo: nayrakatjja vaso mankhawa phiscsuñajja, uqhamarac platorusa, ucatwa ankäjjapajj k’oma uñjasini.
40023027	“¡Ay, camachapcaquït jumanacajj ley yatichirinaca, fariseonaca, c’ari chuymaninaca! Jumanacajja ankäjjatjja suma jank’o pintat amaya imäwjamäpjjtawa, ucampis mankhajja cunayman k’añu jiwat ch’aqhanacampi phokhantatäpjjtawa.
40023028	Uqhamaraquiw jumanacajja ankäjjatjja wali k’oma tucupjjta jakenac nayrakatanjja, ucampis chuymanacamanjja jan wali luräwinacampi ñankha amtañanacampi phokhantatäpjjtawa.
40023029	“¡Ay, camachapcaquït jumanacajja ley yatichirinaca, fariseonaca, c’ari chuymaninaca! Jumanacajj profetanacan imäwipjja lurapjjtawa, uqhamarac asqui jakenacan imäwinacapjja c’achachapjjaractawa.
40023030	Ucatsti sapjjtawa: ‘Jiwasanacatejj awquinacasan urunacapan jacapjjasän ucajja, janiw uca profetanacaru jiwayañjja yanapcasänti’ sasa.
40023031	Take acanac luratanacamampejja jumanacpachaw uñt’asipjjta uca profetanac jiwayir jakenacan wawanacapäpjjatamjja.
40023032	¡Jichhajj tucuyapjjamay cuntejj jumanacan awquinacamajj kalltawaycäna ucjja!
40023033	“¡Jumanacajj catari casta jan wali jakenacäpjjtawa! ¿Cunjämrac jumanacasti uca infierno mutuyäwitsti jaltapjjätasti?
40023034	Jichhajj ucatpï nayajj jumanacarojj qhitanëjja profetanaca, yatichirinaca, amuyt’irinacaraqui. Ucampis jumanacajj janiw jupanacarojj catokapcätati; mayninacarojj ch’accatapjjätawa, mayninacarusti sinagoganacan nuwjapjjaraquïta, ucatsti marcat marcrac arcnakapjjaraquïta.
40023035	Uca laycupï take suma jakenacan jiwayatäpqui ucanacajj jumanacjjancanejja, Abel sat asqui jaket kalltasina, Berequiasan Zacarías sat yokapcama, qhitirutejj jumanacajj Diosan templopan jiwayapctas uca.
40023036	Khanacwa sapjjsma, take aca luräwinacatjja jumanacaw juchañchatäpjjäta jichhür jacapctas ucanacaru.
40023037	“¡Jerusalén, Jerusalén, jumawa profetanacarojj jiwaytajja, Diosan qhitanitanacaparusti kalampiraquiw c’upjaractajja! ¡Nayasti kawkha cutiraquiw jumanacarojj tantacht’añ munapjjäyäsmajja cunjämtï mä wallpajj jisc’a chhiwchhinacaparojj jawsthapqui uqhama, ucampis janiw munapctati!
40023038	Uñjapjjamaya, cunjämatejj jumanacan utanacamajj ina ch’usar tucuni uca.
40023039	Ucampis sapjjsmawa, janiw mayampis uñjapquitätati, cunapachatejj: ‘¡Bendicitäpan Tatitun sutiparu jutirejja!’ sapcäta ucürcama.”
40024001	Jesusajj templot mistjjasinjja sarawayjjänwa, ucapachaw discipulonacapajj jupar jac’achasisin templon utanacap uñacht’ayapjje.
40024002	Jesusasti jupanacarojj saraquïnwa: --¿Uñjapjjtati take acanaca? Khanacwa sapjjsma, acawjanjja janiw mä kalasa yakha kaljjaru kheparcaniti, takpachapuniw t’unjatäni --sasa.
40024003	Jupanacasti Olivos sat kolluruw mistjjapjjäna. Ucan Jesusajj kont’atäsquipanwa discipulonacapajj mä jisct’a jamasat jisct’apjjäna: --Nanacajj munapjjtwa yatiña cunapachatï take acanacajj pascani ucanaca. ¿Cawquïrïnis chimpojja jumajj cutt’ancät ucqhajja, uqhamarac acapach tucuscan uca urutsa? --sasa.
40024004	Jesusasti ucjjarojj saraquïnwa: -- Amuyasipjjam, jan qhitimpis sallkjayasipjjamti.
40024005	Waljaniraquiw nayan sutejjanjja jutani: ‘Nayätwa Cristojja’ sasa, jupanacasti waljaniruraquiw c’arintapjjani.
40024006	Ist’apjjaraquïtawa guerranacjjata take chekana, ucampis janiw ajjsartapjjañamäquiti. Take ucanacajj pasañapapuniwa, ucampis janïraw acapachan tucusiñapajj horasäcaniti.
40024007	Mä jach’a marcajj yakha jach’a marca contraw nuwasini, mä marcasti yakha marca contraraquiw sartani, ucapachaw mank’at pist’añajj utjani, usuñanacasa, orak qhatatinacas walja chekanacana.
40024008	Take acanacasti jach’a t’akhesiñan kalltapaquïsquiwa.
40024009	“Jumanacarusti catuntayapjjaraquïtamwa t’akhesiyañataqui, ucatsti jiwayapjjaraquïtamwa. Take jakenacaraquiw jumanacarojj uñisipjjätam nayar arcapjjatam laycu.
40024010	Uca urunacansti waljaniraquiw nayar iyawsatanacapjja chhaktayasipjjani, jupanac puraraquiw maynis mayni contra catuntayasipjjani, uñisisipjjaraquini.
40024011	Walja c’ari parlirinacaraquiw sartani, Diosatsa parlapcaspa uqhama, ucanacasti waljaniruraquiw sallkjapjjani.
40024012	Uca take t’akhesiñanac utjipanjja yakhepanacajj munasiñapjja chhaktayasiniw maynit maynir munasiñäquis ucjja.
40024013	Ucampis qhititejj tucuycama sayt’cani ucawa khespiyatäni.
40024014	Diosan reinopat aca suma yatiyäwisti aca orakpachanwa yatiyatäni, uqhamat take marcanacan yatipjjañapataqui, ucatsti acapachan tucusiñapaw jutani.
40024015	“Daniel profetajj kellkänwa cunatejj jan wali lurirïqui tucjirïcaraqui ucjjata. Cunapachatejj jumanacajj kollana chekar uc purir uñjapcäta ucqhajja, ac leet’irejj amuyt’pan,
40024016	ucapachasti Judeanquirinacajj kollunacaruw jaltjjapjjañapa.
40024017	Uta patancquis ucanacasti, jan sarakanpati utat ni cuna apsuñataquisa.
40024018	Pampanquiristi jan utarojj cutt’anpati, ni isi aptasiriquisa.
40024019	¡Cunja llaccañänisa warminacataquejja, ucürunacantejj usur uñjasipjjan ucajja, jan ucajj ñuñusquir jisc’a wawanïcanis ucanacataquisa!
40024020	Jumanacajj Diosat mayipjjam jan juyphipachan ni samarañ urun jaltañanacamajj wact’añapataqui.
40024021	Ucürunacanjja walja t’akhesiñanacaw utjaraquini. Uqham t’akhesiñsti janiw jichhürcamajj qhitis uñjquiti aca orake lurasqui ucürutpacha, ni uca pasatats utjcaraquiniti.
40024022	Diosatejj uca urunacjja jan jisc’aptaycaspa ucajja, janiw qhitis khespiyascaspati, ucampis Tatitojj jisc’aptayaniwa jupan ajllitanacapar munatap laycu.
40024023	“Uqhamasti maynitejj mä cuns sapjjätamjja: ‘Acajjay Cristojja’ jan ucajja: ‘Qhäjjay Cristojja’ sasa ucarojj jan iyawsapjjamti.
40024024	Ucürunacanjja walja sallkjirinacaw jutani: ‘Cristötwa’ sasa, uqhamaraquiw mayninacajj Diosat parlta sasaraqui, ucatsti ajllitanacarusa c’arintapjjaraquiniwa, milagronacampi, unañchanacampi lurasa.
40024025	Take acanacsti jumanacarojj nayrakatwa yatiyapjjsma.
40024026	Jumanacarutejj sapjjätamjja: ‘Cristojj wasaranquiwa’ sasajja, jan sarapjjamti, jan ucajja: ‘Aca uta mankhenquiw’ sasa, ucarojj jan iyawsapjjamti.
40024027	Cunjämtejj mä llijullijojj uñjasi jalsut jalantcamajja, uqhamaraquïniwa Jaken Yokapajj jutcani ucqhajja.
40024028	Cawquincquitejj jiwat amayajja, ucaruw siwik’aranacajj jutapjjani.
40024029	“Uqham llaquisiñ urunac pasjjepanwa intejj ch’amact’jjani, phajjsisa janiraquiw khantcjjaniti, warawaranacasti alajjpachat willirtaniraquiniwa, alajjpachanquir ch’amanacasa ucürojj qhathatiniwa.
40024030	Ucapachaw alajjpachan mä chimpojj uñstanini Jaken Yokapata. Take marcan jaquir jakenacasti ucapachaw jachapjjani, Jaken Yokaparusti uñjapjjaraquiniw kenayjjan jutasquiri jach’a ch’amapampi, uqhamarac jach’a c’ajquir cancañapampi.
40024031	Angelanacaparusti qhitaniraquiniw wali jach’at trompetanac phust’aniñapataqui, ucampiraquiw ajllitanacaparojj pusi toketpacha jawsthapini aca orakena, maysa thiyat maysacama.
40024032	“Yatekasipjjam higo kokata: Cunapachatejj uca alin layminacapajj ch’ojjñatati, uqhamarac laphinacapas uñstaraquejja, yatipjjtawa jallupachajj jac’ancjjatapa.
40024033	Uca quipcaraqui jumanacajj ucanac uñjasajj, yatipjjam acapachan tucusiñapajj jac’ancatapa, puncuncataparaqui.
40024034	Khanacwa sapjjsma, take acanacasti pasaniwa janïr jichha pacha jakenacajj jiwarquipana.
40024035	Alajjpachampi acapachampejj tucusiniwa, ucampis arunacajjajj janiw tucuscaniti.
40024036	“Ucampis cuna horasäcanitejj jan ucajj cuna urücanitejj ucjja janiw qhitis yatquiti, ni alajjpachanquir angelanacasa ni Diosan Yokapasa, jan ucasti Dios Awqui sapaquiw yati.
40024037	“Cunjämatejj Noen urunacapanjja pascatayna uqhamaraquïniwa Jaken Yokapajj jutcani ucqhajja.
40024038	Uca urunacanjja janïra uma taripäwi pasquipanjja, jakenacajj walja mank’añanacana, umañanacana jacasipcäna, mayninacajj casarasisipcänwa, mayninacasti phuchanacap casarañatac churasipcäna, Noen arcar mantañapcama,
40024039	janiraquiw amuyasipcänti cunürutejj uma taripäwejj purinisin takeniru apasjjäna ucürcama, uqhamaraquïniwa Jaken Yokapajj jutcani ucqhajja.
40024040	Ucapachaw pani chachanacajj yapuncasipcani, maynisti aptatäniwa, maynïristi jaytanucutäniwa.
40024041	Pani warminacaw mä pekañan pekascani, maynïrejj aptatäniwa, maynïristi jaytatäniwa.
40024042	“Jumanacajj suyapjjapunim, janiw yatipctati cunürutejj Tatitojj jutcan ucjja.
40024043	Ac yatipjjaraquim, mayni jaketejj yatispan lunthatan jutañapjja utapat lunthatañataquejja, jupajj janiw iccaspati jan ucasti lunthatarojj suyaspawa, uqhamat jan lunthatampi utar mantayañataqui.
40024044	Ucatpï jumanacajj waquicht’ata suyapjjañamajja, Jaken Yokapasti jan amtat horasaruw jutani.
40024045	“¿Qhitis suma uywatajja amuyuniraquejja, ucat utanipajj jupar jaytawayaspan take utancquis ucanacar horasapar mank’anacs churañapataqui?
40024046	Cusisiñaniw qhiti uywatarutejj utanejj purinisin take cunsa suma phokhasquiriru jicjjatqui ucajja.
40024047	Khanacwa sapjjsma, uqhamän ucajja uca uywatarojj utanejj take cunatejj jupan utjqui ucanacjjaruw uchani, jupan imañapataqui.
40024048	Ucampis uca uywatatejja jan wali lurcanejja, ucatsti chuymapan saraquini: ‘Utanejjajj janiw janc’a purincaniti’ sasa,
40024049	ucat mayni uywatanacarojj chhojjriñchjaraquini, ucatsti mank’araquini umaraquini machatanacampi,
40024050	utanejj ucapachaw jan uqham suyquipan purinini, janiraquiw cuna hora puriñapsa yatcaraquiniti.
40024051	Juparusti wali jach’a mutuyäwi churaraquini, c’ari chuyman jakenacamp chicaw t’akhesini, ucanwa wararini laca ch’aqhsa t’urusiraquini.
40025001	“Diosan reinopajj aca uñtasitamp sasiwa. Tunca tawakonacaw mä casarasïwir sarapjje lamparanacapas apt’ata casarasirir catokañataqui.
40025002	Uca tuncanitjja pheskanejj wali amuyasirïpjjänwa, pheskanisti pisi amuyt’aniraquïnwa.
40025003	Jan amuyt’aninacäcäns ucanacasti, janiw aceitjja jil apanipcänti wastat lamparanacar wart’añatakejja.
40025004	Ucampis amuyt’aninacäcäns ucanacasti lamparanacapataquejj yakha botellampiruw apasipjjatayna lamparaparusti phokharaqui.
40025005	Casarasiri waynajj jan janc’as purinquipanjja, takeniruw iquejj purjjäna, uqhamatwa jupanacajj iquirjjapjjatayna.
40025006	Niya chica arumäjjän ucqhaw mä arojj ist’asi: ‘¡Niyaw casarasirejj juti, mistunipjjam catokeri!’ sasa.
40025007	Takpachaniw ucanquir tawakonacajj sartanipjjäna, ucatsti lamparanacapsa waquicht’asipjjaraquïnwa.
40025008	Jupanacat uca pheskanïquis uca pisi amuyt’aninacasti mayninacarojj sapjjewa: ‘Mä juc’a aceitem churapjjetaya, lamparanacajjajj niyaw jiwt’asqui’ sasa.
40025009	Amuyt’aninacäcäns ucanacasti jupanacarojj sapjjewa: ‘Janiwa, jumanacataquis ni nanacataquis pist’aspawa churapjjerisma ucajja. Sarapjjamay cawqhantejj aljquis ucaru, ucatsti alasipjjaraquim jumanacataqui’ sasa.
40025010	Jupanacan alir sarapjjañapcamasti casarasirejj purinjjänwa. Waquicht’asitäcän uca pheska tawakonacasti casarasïwirojj mantjjapjjänwa, ucatsti puncojj jist’antasjjaraquïnwa.
40025011	Ucjjarusti purinipjjaraquiwa pisi amuyt’aninacäcäns uca pheska tawakonacajja, puncu jist’antatäjjepansti sapjjaraquïnwa: ‘¡Tata, Tata, jist’arapjjetaya!’ sasa.
40025012	Uta mankhatsti aqham sanipjjaraquiwa: ‘Khanacwa sapjjsma, janiw jumanacarojj uñt’apcsmati’ sasa.
40025013	“Ucapachaw Jesusajj jupanacarojj sï: Jumanacajj suyapjjapunim, janiw yatipctati cuna horasatejj, jan ucajj cunürutejj jutcani Jaken Yokapajja ucjja.
40025014	“Diosan reinopajja aca uñtasitamp sasiwa: Mä jakew yakha marcar sarjjañataquïscäna ucatwa sirvirinacaparu jawsthapini, ucatsti kollkep jupanacar churaraqui.
40025015	Maynirusti churaraquiwa pheska warank kollke, maynirusti pä waranka, maynirusti mä waranka. Sapa mayniruw churawayi ch’amaparjama, ucat jupajj jayar sarawayjje.
40025016	Pheska waranka catokquis uca sirvirejj negocio luri uca kollkempejja, jupasti mä pheska warankampwa jicjjatatayna.
40025017	Uca quicpracwa pä warank catokerejj luraraquïna, jupasti pä warankampracwa jicjjatatayna.
40025018	Mä warankaqui catokeristi, sarjjasinjja orak allsusinwa kollkjj ucar imjjäna.
40025019	“Patronasti jaypachatwa cutt’anjjäna utaparojja, ucatsti sirvirinacapampiraquiw jacthapiña kalltaraqui.
40025020	Nayrakatajj puriniwa qhititejj pheska waranka catokcataynas uca sirviripa. Jupasti patronaparojj churaraquiwa pheska waranka jicjjatcataynas ucamppacha, aqham sasa: ‘Tata, jumajj pheska warank churistajja, acajjay nayajj yakha pheska warankampwa jicjjatta’ sasa.
40025021	Patronasti juparojj siwa: ‘Waliquiwa, jumajj wali suma sirvirïtawa. Juc’äquis ucaru wali sum phokhatamatjja nayajj jichhajj waljäquis ucaruraquiw uchäma. Jichhasti mantanim ucatsti nayampirac cusisim’ sasa.
40025022	Ucjjarusti pä warank kollke catokcataynas ucaraquiw purini. Jupasti saraquiwa: ‘Jumajj pä warank kollke churistajja, acajjay nayajj pä warankampwa jicjjatta.’
40025023	Patronasti uc ist’asinjja saraquiwa: ‘Waliquiwa, jumajj wali suma sirvirïtawa. Juc’äquis ucaru wali sum phokhatamatjja nayajj jichhajj waljäquis ucaruraquiw uchäma. Jichhasti mantanim ucatsti nayampirac cusisim.’
40025024	“Mä waranka catokeristi saraquiwa: ‘Nayajj yattwa jumajj wali khoru chuymanïtama, jumajj apthaptawa cawquirutejj jan phawctas uqhamaraqui jan satctas ucata.
40025025	Ucatwa nayajj ajjsaräyäsman, kollkemsti orakeruraquiw allintasin imjjaracta, jichhasti acajjay kollkemajja.’
40025026	Patronasti juparojj siwa: ‘Ñankha jan wali sirviri, jayrätawa. Jumajj yatïyätawa jan satasaqui apthapirïtajja, uqhamarac jan phawasaqui apthapirïtajjsa.
40025027	Ucatpï kollkejj-jja bancorus uchañamänjja, nayasti cutt’anisinjja interesanwa apsusjjeriscäyäta.’
40025028	Ucanquir jakenacarusti saraquiwa: ‘Aparapjjam uca warank kollke ucatsti churapjjaraquim tunca warankanïquis ucaru.
40025029	Qhititejj utjirinïqui ucarojj juc’ampiw churasini, jupansti jilarquiriw utjani. Ucampis qhitintejj jan utjqui ucatjja apakatäniwa mä juc’a utjiripasa.
40025030	Aca jan wali sirvirirusti, anka ch’amacanacaru jakonucupjjam, ucanwa wararini, laca ch’aqhsa t’urusiraquini.’
40025031	“Cunapachatejj Jaken Yokapajj reyjama jutcani ucapachajja, angelanacapampi muyuntataw jupajj kont’asini tronoparojja take ch’aman cancañapampi.
40025032	Take marcanacanquir jakenacaraquiw jupan nayrakataparojj tantacht’asipjjani. Jupasti jupanacarojj jaljaraquiniwa, cunjämtejj awatirejj ovejanacarojj cabritonacat jaljquejj uqhama.
40025033	Ovejanacaparusti cupëjjaparuw ucharaquini, cabritonacarusti ch’ekäjjaparuraqui.
40025034	Ucapachaw cupëjjapancquis ucanacarojj sani: ‘Jutapjjam, jumanacajj Awquejjan bendicitanacapa, catokapjjaraquimay wiñay jacañjja jumanacataqui waquichatäquis uca, cawquïritejj aca orake kalltatpacha luratäqui.
40025035	Cunapachatejj mank’at awtjayascäyäta ucapachaw jumanacajj mank’añ churapjjesta; uqhamarac cunapachatejj umat pharjayascäyät ucqhajj umsa churapjjaraquistawa; korpachasiñ thakhascäyät ucapachajja korpachapjjestawa.
40025036	Cunapachatejj isejj jan nayan utjquitän ucapachajj jumanacaw churapjjesta; usutäscäyät ucqhajj jumanacaraquiw uñjiri jutapjjesta; carcelancascäyätwa ucarusti jumanacaraquiw tumpir jutapjjesta.’
40025037	Asqui jakenacasti juparojj sapjjaniwa: ‘Tata, ¿cunapachas jumarojj mank’at awtjatäsquir uñjapjjsma ucat mank’a churapjjsma? ¿Cunapacharaqui umat pharjatäsquir uñjapjjsma ucat umsa churapjjsma?
40025038	Jan ucajj ¿cunapachacha korpachayasiñ thakasquir uñjapjjsma ucat korpachapjjsma? Jan ucajj ¿jan isincha uñjapjjsma ucat isi churapjjsma?
40025039	¿Cunapacharaqui usutsa, carcelansa uñjapjjsma ucat jumar uñjt’iri jutapjjta?’
40025040	Reyejj ucjjarojj saraquiniwa: ‘Khanacwa sapjjsma, nayan mä jilajjarutejj take ucanac lurapjjstajja alt’at chuymanïcchi ucasa, nayaruw uqham lurapjjesta.’
40025041	“Ch’ekäjjapancquis ucanacarojj saraquiniwa: ‘Nayat jithektapjjeta maldicitanaca, wiñay akquir ninar sarapjjam cawqhatejj waquichatäqui supayataqui angelanacapampitaqui ucaru.
40025042	Cunapachatejj mank’at awtjatäscäyäta ucapachasti janiw churapquistati. Umat pharjatäscäyäta ucqhasti janiw umsa churapcaraquistati.
40025043	Korpachayasiñ thakascäyäta ucqhasti janiraquiw jumanacajj korpachapquistati. Jan isinïcäyäta ucqhajja janiw churapquistati. Usuta jicjjatascäyäta ucqhasa, carcelancascäyät ucapachasa janiw uñjiri jutapquistati.’
40025044	Ucapachaw jupanacajj juparojj sapjjani: ‘Tata, ¿cunapachas jumarojj mank’at awtjata umat pharjata, jan utani, jan isini, usuta, carcelana, uñjapjjsma, ucat jan yanapapcsmatejja?’
40025045	Reyisti ucjjarojj saraquiniwa: ‘Khanacwa sapjjsma, mä jilajjarutejj alt’at chuymanïtap laycu jan lurapcsta ucajja, nayaruw uqham jan lurapquistati.’
40025046	Jichhajj wiñay t’akhesiñaruw jupanacajj sarapjjaraquini, asqui jakenacasti wiñay jacañaruraquiw sarapjjani.”
40026001	Jesusajj take ucanac arsutatjja discipulonacaparuw aqham säna:
40026002	“Cunjämtejj jumanacajj yatipctajja, acat pä urutjja pascua fiestäjjewa. Jaken Yokapasti catuntayatäniwa ucat ch’accatataraquïniwa.”
40026003	Ucapachaw sacerdotenacan jilïrinacapajja, ley yatichirinacampi judionacan chuyman jilïrinacapampi, Caifasan uta ankäjjapan tantacht’asipjje, jupasti sacerdotenacan jilïripänwa.
40026004	Ucanwa Jesusar catuntañataquejja amtapjjäna c’arimpi, uqhamat jiwayañataqui.
40026005	Ucampis sapjjänwa: “Jan acjja fiesta urunacajj lurcañäniti, jakenacaw wal ch’ajjwtapjjaspa” sasa.
40026006	Jesusajj Betaniancascänwa, leproso sat Simonan utapana.
40026007	Mä warmiraquiw ucanjja Jesusarojj jac’achasïna alabastrot lurat botellar wali jila alani suma k’apquir aceite apt’ata. Cunapachatejj Jesusajj mesan kont’atäscän ucapachaw uca aceitempejj p’ekepar warjjatäna.
40026008	Discipulonacapasti uc uñjasinjja wal colerasipjjäna, sapjjaraquïnwa: --¿Cunataraqui uqham inamayasti waranucpacha?
40026009	Acajj walja kollkeruw aljasisapäna, ucampisti pobrenacar yanapt’atäsapänwa --sasa.
40026010	Jesusasti ucjj ist’araquïnwa ucat jupanacarojj saraqui: --¿Cunats jumanacajj uqham parlapjjtajja? Aca warmin uqham luratapajj nayataquejj asquiwa.
40026011	Pobrenacajj jumanacampïscapuniniwa, ucampis nayajj janiw jumanacampipunïcäti.
40026012	Cuntejj aca warmejj lurquejja, uca k’apquir aceitempi p’ekejjar warjjatasinjja imäwejjataquiw waquichasqui.
40026013	Khanacwa sapjjsma, cawquinacantejj aca khespiyasiñ arunacajj parlascani ucqhajja, yatiyasiraquiniwa aca warmin luratapajja, jupat amtasipjjañapataqui.
40026014	Tunca payani discipulonacapatjja maynïriwa sacerdotenacan jilïrinacapan ucaru saräna, sutipasti Judas Iscariote satänwa.
40026015	Jupasti saraquïnwa: “Jesusar catuyapjjerisma ucajja, ¿kawkhsa churapjjetasma?” sasa. Jupanacasti quimsa tunc kollke churapjjäna.
40026016	Judasasti ucürutpachwa Jesusar cunjämat catuntayañataquis thakascäna.
40026017	Jan levaduran t’ant’a mank’añ pascua fiesta kallta urunjja, discipulonacapajj Jesusaru jac’achasisinjja jisct’apjjänwa: --¿Cawquins munta pascua fiestan mank’aña waquichapjjañajj-jja? --sasa.
40026018	Jupasti sänwa: --Sarapjjam marcaru, mayni jaken utaparu, ucatsti sapjjaraquim: ‘Yatichirejja aqham siwa: Horasajjaw jac’achasini, utamanracwa discipulonacajjampejj pascua fiestjja pasäjja’ --sasa.
40026019	Discipulonacapasti cunjämtejj Jesusajj jupanacar siscänjja uqhamwa lurapjje, pascuan mank’añsti waquichapjjaraquïnwa.
40026020	Arumäjjän ucapachasti Jesusajj tunca payani discipulonacapampiw mesancapjjäna.
40026021	Mank’casinsti jupanacarojj aqham sänwa: --Khanacwa sapjjsma, jumanacat maynïriwa nayarojj aljantitani --sasa.
40026022	Discipulonacapasti wali llact’ataw ucapachajj uñjasipjjäna, maynit mayniruraquiw jisct’asipjjäna: --Tata, ¿nayätti? --sasa.
40026023	Jesusasti ucjjarojj saraquïnwa: --Qhititejj nayampi chica mä platot mank’asqui ucawa, juparaquiw nayarojj catuntayitani.
40026024	Jaken Yokapajj cunjämatejj Kellkatäqui uqhamarjamaw phokhasqui, ucampis ¡wali llaccañaw qhititejj Jaken Yokaparu catuntayqui ucataquejja! Walïsapänwa uca jaken jan naciñapajja --sasa.
40026025	Qhititejj aljantcani uca Judasajj aqham saraquïnwa: --Yatichiri, ¿nayätti ucajja? --sasa. Jesusasti juparojj sänwa: --Jïsa, jumätawa --sasa.
40026026	Uqham mank’asquipansti, Jesusajj t’ant’a irtasinwa yuspagaräna. Pachjasinsti discipulonacaparuraquiw churäna: --Mank’apjjam; acajj nayan janchejjawa --sasa.
40026027	Ucjjarusti mä copa astaraqui. Diosar yuspagarasinsti jupanacaruw churaraqui, aqham sasa: --Jumanacasti takeni aca copat umt’apjjaraquim.
40026028	Acasti nayan wilajjaraquiwa. Ucasti [machak] arust’äwiwa, cawquïritejj wartatäcani walja jakenacar juchanacapata khespiyañataqui.
40026029	Ucampis sapjjsmawa, janipuniw aca uva achutjja mayampsa umcäti, cunürutejj Awquejjan reinopan wasitat jumanacampi machak vino umcä ucürcama.
40026030	Mä k’ochu k’ocht’atatsti Olivos sat kolluruw sarjjapjjäna.
40026031	Ucansti Jesusajj jupanacarojj saraquïnwa: --Take jumanacawa jichha jayp’ojja nayat wali mayjt’at uñjasipjjäta, kellkataraquiwa: ‘Jiwayäwa awatirirojja, ovejanacasti anatatatäniwa’ sasa.
40026032	Ucampis jacatatjjäwa, ucatsti jumanacat nayrwa Galilear sarä.
40026033	Ucapachaw Pedrojj Jesusarojj aqham säna: --Takpachanis jupanacajj jumarojj jaytanucupcätam ucasa, nayajj janipuniw jaytanuccämati cunäquipansa --sasa.
40026034	Jesusasti ucapachajj sänwa: --Khanacwa sisma, jichha arumaw jumajj janïr wallpa art’quipanwa nayarojj jan uñt’ir tucüta.
40026035	Pedrosti sänwa: --Jumampi chica jiwañajjas waquischinejja, janiw jan uñt’irejj tuccäti --sasa. --Mayni discipulonacas uca quipcracwa sapjjäna.
40026036	Jesusasti Getsemaní sat chekaruw discipulonacapampi purïna, jupanacarusti saraquïnwa: --Acawjaru kont’asipjjam, nayasti oración luririw sarä --sasa.
40026037	Jupasti Pedrompiru, Zebedeon pani yokanacapampiruw irparaquïna, ucansti wali llact’ataw jicjjatasïna, t’akhesiraquïnwa.
40026038	Ucat jupanacarojj saraqui: --Almajjajj llaquisiñatsa tucusirjamawa. Jumanacajj acawjaru kheparapjjam, janiraqui iquipjjamti --sasa.
40026039	Jesusasti juc’ampi nayrakatar sarasinwa, quillt’asisin Diosarojj mayïna aqham sasa: “Awquejjay, waquischi ucajja, aca t’akhesiñatjja khespiyita, ucampis jan nayan munañajjäpati jan ucasti juman munañamäpan” sasa.
40026040	Jesusasti cawqhanccäntejj discipulonacapajj ucqharuw cuttanïna, jupanacarojj iquisquir jicjjatäna, ucat Pedrorojj saraqui: --¿Janit jumanacajj mä horaquis nayampi chic uñnakañatac ch’amanïpcta?
40026041	Jichhajj jan iquipjjamti, jan ucasti Diosatjja mayisipjjamaya, jan yant’äwir puriñataqui. Chekpachansa ajayojj lurañatakejj janc’aquiwa, ucampis janchejj t’uqhawa.
40026042	Wasitat sararaquiquïnwa, ucatsti aqham sasaraquiw mayisïna “Awquejjay, janitejj waquiscchi aca t’akhesiñata jaltañajjajja, ucampis jan nayan munañajjäpati jan ucasti juman munañamäpan.”
40026043	Mayampi cutinisinjja wastat discipulonacaparojj iquirasquir jicjjataraquïna, jupanacasti iquimp wali atipjatäpjjänwa.
40026044	Jupanacar jaytawayasinsti wasitat oración luririw sararaquiquïna, ucampejj quimsa cutëjjänwa. Ucansti uca quipca arunacampiraquiw mayisiraquïna.
40026045	Cuttanjjasinjja discipulonacapan ucaruw jutjjäna ucatsti saraquïnwa: --Jichhajj samarapjjam, ict’apjjaraquim. Niyawa horasajj purinjje Jaken Yokapana juchararanacan amparanacaparu catuyatäñapajja.
40026046	Sartasipjjamaya, sarapjjañäni, niyaw jutasqui nayar catuntayirejja.
40026047	Uqham Jesusajj parlasquipanwa Judasajj jupan ucar purini, cawquïritejj tunca payanit maynirïcäna uca. Jupampisti walja jakenacaraquiw jutapjjäna, espadanacas apt’ata, lawanacamp cuna. Jupanacasti jutapjjänwa cunjämtejj sacerdotenacan jilïrinacapajj uqhamaraqui chuymani jilïrinacas qhitancatayna uqhamarjamaw lurasipcäna.
40026048	Jesusar aljantir Judasasti jupanacarojj aqham sasaw yatichanitayna: “Qhitirutejj nayajj jamp’atcäjja ucäniwa, jumanacasti catuntapjjätawa” sasa.
40026049	Purinisinsti jupajj Jesusarojj sänwa: --¡Aruntsmaw Yatichiri! --sasa. Ucatsti jamp’att’araquiwa.
40026050	Jesusasti Judasarojj saraquïnwa: --Amigo, cunarutejj juttajja ucjja lurascaquim --sasa. Ucapachaw jakenacajj Jesusarojj catuntapjjäna, ucatsti preso apjjapjjäna.
40026051	Ucapachaw Jesusampïcän ucat maynïrejja espadap apsusinjja mayni jilïr sacerdoten uywatapan jinchup jisctasin thokokayäna.
40026052	Jesusasti ucapachajj juparojj sänwa: --Espadamjja imañaparu imasjjam. Espadampi nuwasirejja, espadampi jiwayataraquïniwa.
40026053	¿Janit yatcta nayatejj munirista ucajj Awquejjat mayiristwa yanapa, jupasti walja waranka angelanacap qhitanitaspa ucjja?
40026054	Uqhamäspa ucasti ¿cunjämatsa phokhasiñapäcän uca Kellkatanacajj phokhasispa?
40026055	Jesusasti jakenacarojj saraquïnwa: --¿Jumanacajj espadanacampi, lawanacampiti nayar catuntirejj jutapjjtajja, nayajj wali jach’a lunthatäquirist uqhama? Take urunacawa nayajj jumanacampi kont’atäsquirïta templo mankhana yatichasa, janiw cunapachas preso catuntapquistati.
40026056	Ucampis take acanacajj lurasisquiwa profetanacan arsutanacapajj phokhasiñapataqui --sasa. Ucapachaw Jesusan discipulonacapajj jaytarpayasin jaltjjapjjäna.
40026057	Jesusar preso catuntirinacasti, Caifasan ucaruw irpapjjäna; jupasti take sacerdotenacan jilïriparaquïnwa, utapanaracwa ley yatichirinacasa, chuyman jilïrinacasa tantacht’atäsipcäna.
40026058	Pedrosti jayatacwa Jesusarojj arcascäna, uca jilïrin uta ankäjjapar puriñcama. Mantasinsti Pedrojj soldadonacampi chicaraquiw kont’atäscäna, cunjämarutejj ucajj tucuscani uc yatiñataqui.
40026059	Sacerdoten jilïrinacapasti, uqhamarac chuyman jilïrinacasa, jach’a autoridadanacasa Jesús contra c’arimpi juchañchañwa thakapjjäna ucat jupar jiwayañataqui.
40026060	Ucampis janiw cuna juchsa jicjjatapcänti. Utjaraquïnwa jakenacajj jupa contra khanañchirejja, ucampis janiw puedepcänti. Ucarusti pä c’ari testigonacaraquiw purini.
40026061	Jupanacasti sapjjaraquïnwa: --Aca jakejj siwa: ‘Nayajj t’unjiristwa Diosan templopjja, ucatsti quimsürut sayt’ayaraquirista’ --sasa.
40026062	Sacerdotenacan jilïripasti sayt’asisin Jesusarojj sänwa: --¿Janit cuns arscäta? ¿Cunats uqham jumat sapjjejja?
40026063	Jesusasti janiw cuns arscänti. Ucatwa sacerdotenacan jilïripajj juparojj säna: --Jacquiri Diosan sutiparuw juramentompi maysma chek arsuñamataqui. Sapjjeta: ¿Jumätati Diosan Yokapa Cristojja? --sasa.
40026064	Jesusasti saraquïnwa: --Jïsa nayätwa, cunjämtejj jumajj sisctas ucajja. Sapjjaracsmawa, uñjapjjaraquïtawa Jaken Yokaparojj ch’aman Diosan cupëjjapan kont’atäsquiri, uqhamarac alajjpachat kenayjjan sarakasinquiri.
40026065	Sacerdotenacan jilïripasti mayjt’asiñatjja isip ch’iyanokasïna, saraquïnwa: --Aca jakejj Diosaruw jisc’achi uca arsutapampejja. ¿Cunat juc’amps jupat yakha testigonacajj khanañchaspa? Jumanacajj ist’apjjtawa uca ñankha arunacjja.
40026066	¿Cunjämas jumanacataquejja? --sasa Jupanacasti sapjjänwa: --Jupajj juchaniwa, jiwayatäñaparaquiwa --sasa.
40026067	Ucapachaw jupanacajj ajanupar thuscatapjjäna, t’ajjllinokapjjaraquïna, mayninacasti ajanut nuwanokapjjäna.
40026068	Ucat sapjjaraquïnwa: --Niyaquitejj jumajj Cristöstajja, sapjjeta qhititejj nuwctam uca --sasa.
40026069	Ucchañcamasti Pedron uta ankäjjan kont’atäsquïpanwa, mä uywat tawakojj jupar jac’achasisin säna: --Jumajj Galileanquir Jesusampïscaraquïyätasä --sasa.
40026070	Pedrosti take jakenac nayrakatanjja jan uñt’iriw tucüna ucatsti saraquïnwa: --Nayajj janiw yatcti cunatjja parlchista ucjja --sasa.
40026071	Pedrojj puncu tokeruw sarascäna, ucapachaw mayni uywat tawakojj uñjaraquïna ucat jupajj ucancapcäns ucanacarojj saraquïna: --Aca jakejj uca Nazaretanquir Jesusampiraquiw sarnakasquirïna --sasa.
40026072	Pedrosti wasitat juramentomp jan uñt’iri tucuraquiquïna: --Janiw uñt’cti uca jakerojja --sasa.
40026073	Mä juc’ampjatjja ucanquirinacajj Pedror jac’achasisinjja saraquïnwa: --Chekapuniw jumajj jupanacat maynïrïscta, parlatamas khanäsquiwa --sasa.
40026074	Ucapachaw jupajj juramento luräna, uqhamarac maldiciraquïna aqham sasa: --Janipuniw uca jakerojj uñt’cti --sasa. Ucspachaw wallpajj art’äna.
40026075	Pedrosti ucqhaquiwa amtasïna Jesusajj cunjämtejj siscatayna ucata: “Janïr wallpa art’quipanwa quimsa cuti nayarojj jan uñt’iri tucüta” sasa. Ucat mistusinjja Pedrojj wal jachäna.
40027001	Cunapachatejj niya khanjtanjjän ucqhajja, takpach judionacan jilïrinacapaw amtapjjäna, sacerdotenacan jilïrinacapampi, chuymani jilïrinacampi Jesusar jiwayañataqui.
40027002	Juparusti ñach’antatwa apapjjäna Poncio Pilaton ucarojja.
40027003	Aljantir Judasasti, Jesusar jiwayañapatac catuntat uñjasinjja wali llact’asïna catuyatapatjja, ucatwa uca quimsa tunca kollkjja sacerdotenacan jilïriparu chuymani jilïrinacampirojja cutt’ayjjäna.
40027004	Jupanacarusti saraquïnwa: --Nayajj juchanïtwa mä jan juchanir catuntayañataquejja --sasa. Ucjjarusti mayninacajj sapjjaraquïnwa: --Jichhasti, ¿cunarac ucasti nanacataquisti? ¡Jumay cunarus tucuscamjja! --sasa.
40027005	Ucatwa Judasajj uca quimsa tunca kollkjja templor willintawayasin sarawayjjäna. Jupasti jaychcatasiraquitaynawa.
40027006	Sacerdotenacan jilïrinacapasti uca kollkjja aptapjjaraquïnwa, ucatwa aqham sas sapjjäna: --Janiw uca kollkjja ofrendanacamp chica imcsnati, wilampi ch’ajjch’sutätap laycu --sasa.
40027007	Jupanaccam amtasinsti aqham arust’asipjjäna mä orake alañataqui, ucasti sutichataraquïnwa “Sañu Luririn Orakepa” sasa. Uca orakesti waquichatänwa jaya marcat jutirinacar imañataqui.
40027008	Ucatpï uca orakejj jichhürcama “Wila Orake” satajja.
40027009	Uqhamatwa Jeremías profetan arsutapajj phokhasïna: “Uca quimsa tunca kollke aptasinjja, (Uca alasti israelitanacan uchatänwa),
40027010	sañu luririn orakepwa alapjjäna, cunjämtejj Tatitojj nayar sisquitu uqhamarjama.”
40027011	Jesusajj marca apnakerin nayrakatapar irpatänwa. Marca apnakeristi jisct’araquïnwa: --¿Jumätati judionacan reyipajja? --sasa. Jesusasti saraquïnwa: --Uqhamawa, jumaw sistajja --sasa.
40027012	Cunapachatejj sacerdotenacajj uqhamaraqui chuymani jilïrinacas jupar juchañchapjjäna ucqhajja, amuquïnwa; janiw cuns arscänti.
40027013	Pilatosti Jesusarojj sänwa: --¿Janit ist’cta cuntejj juma contra sapqui ucjja? --sasa.
40027014	Ucampis Jesusajj janiw mä arumpis juparojj arusjjatcänti, ucatwa Pilatojj mayjt’ata uñjasïna.
40027015	Ucürunacanjja judionacajj saräwinacaparjamaw lurapjjerïna. Uca fiesta urunjja mä preso antutapjjerïna marcan mayitaparjama.
40027016	Utjaraquïnwa mä wali uñt’ata preso, Barrabás sata.
40027017	Uqham tantacht’atäsquïpanwa jupanacarojj Pilatojj jisct’äna: --¿Cawquïrirus jumanacajj aca paninita antutañajja munapjjtajja, Barrabasaruti, jan ucajj Cristo satäcaraqui uca Jesusarucha? --sasa.
40027018	Pilatojj amuyänwa uca jakenacajj envidiatac Jesusar catuntayatapa.
40027019	Jupajj uqham kont’atäscän tronopan ucapachajja, warmipaw aqham juparojj jamasat säna: --Jan cuns luramti uca jan juchan jakempejja, jichha arumaw jan wali samcasta uca jake laycu --sasa.
40027020	Ucampis sacerdotenacan jilïripasa, uqhamarac chuymani jilïrinacasa, jakenacarojj amtayapjjänwa Barrabasan antutatäñapataqui, Jesusasti jiwayatäñapataqui.
40027021	Marca apnakeristi wasitat jupanacarojj jisct’äna: --¿Jumanacajj cawquïrirus aca paninita antutañajj munapjjta? --sasa. Jupanacasti sapjjänwa: --¡Barrabasar antutam! --sasa.
40027022	Pilatosti jupanacarojj wasitata jisct’äna: --¿Cunarac lurästi Jesusampisti, qhititejj Cristo satäqui ucampejja? --sasa. Ucarojj takeniw mayac sapjjäna: --¡Ch’accatatäpan! --sasa.
40027023	Pilatosti jupanacarojj sänwa: --¿Cuna jan walpunsa jupajj lurataynajja? --sasa. Wasitat jupanacajj sasipcaquïnwa: --¡Ch’accatatäpan! --sasa.
40027024	Cunapachatejj Pilatojj take cunas jan asquiru saratap amuyäna; jan ucasti ch’ajjwanacaw juc’ampi sartäna ucqhasti, uma aptayasinïna, ucatsti amparapjja uca umampiw jarekasïna jakenacan nayrakatapana aqham sasa: --Janiw nayajj cuna juchanïctsa aca jan juchani jaker jiwayañataquejja, jumanacac cunarus tucuyasjjapjjam --sasa.
40027025	Take jakenacaraquiw ucjjarojj mayac arsupjjäna: --¡Nanacaw wawanacajjamppacha juchanïpjjä uca jaken jiwäwipatjja! --sasa.
40027026	Pilatosti Barrabasarojj antutjjänwa, ucatsti Jesusarojj jawk’jayänwa, ch’accatatäñapataquiraquiw catuyäna.
40027027	Marca apnakerin soldadonacapasti palacioruw Jesusarojj irpjjapjjäna, takpacha soldadonacaruraquiw jupan jac’aparu jawsthapïna.
40027028	Isinacapsti apsupjjaraquïnwa, ucatwa mä wila color isimpi juparojj isintayapjjäna.
40027029	P’ekeparusti mä ch’aphi corona uscupjjaraquïna, cupi amparaparusti mä vara churapjjaraquïna. Ucatsti jupan nayrakatapar quillt’asisinjja wal larusipjjäna, sapjjaraquïnwa: --¡Jach’achatätaw judionacan Reyipa! --sasa.
40027030	Ucatsti thuscatapjjänwa, varapa amparat aparasinjja p’ekepatwa jawk’anokapjjäna.
40027031	Uqham jupat wal larusisinjja wila color isip aparapjjäna, ucatsti ch’accatatäñapataquiw apapjjäna.
40027032	Marcat mistcasinjja mä jakeruw jicjjatapjjäna. Jupasti Cirenenquirïnwa, sutipasti Simón sata. Juparuraquiw Tatitun crusapjja apayapjjäna.
40027033	Uqhamatwa puripjjäna Gólgota sat chekaru, ucasti Calavera sañ muni.
40027034	Ucansti Jesusarojj churapjjänwa vinompi chhajjrtata mä c’allc’u vinagre. Jesusasti uc mallt’asinjja janiw umañ muncänti.
40027035	Ch’accatatäjjän ucqhajja, soldadonacajj suertenac willtapjjäna Jesusan isinacap jaljasiñataqui. Uqhamatwa profetan arsutapajj phokhasi: “Isejj-jja suertenac willtasinwa jaljasjjapjje” sasa.
40027036	kont’asisinracwa juparojj uñch’uquisipcäna.
40027037	P’eketa patäjjarusti mä jach’a letrero uchapjjaraquïna, cunattejj uqham jiwayatäcän uca. Ucasti aqham sänwa: “Acajj Jesusawa judionacan Reyipa” sasa.
40027038	Jupamp chicasti pani lunthatanacaraquiw ch’accatatäna, maynïrejja cupëjjaparu, maynïristi ch’ekäjjaparu.
40027039	Jupan jac’apa pasapcän ucanacasti wal tokepjjäna p’ekenacapsa qhiwisa,
40027040	aqham sasa: Jumajj sistawa: “Templjja pamparuw tucuyä, ucatsti quimsürut sayt’ayä, sasa. Jichhajj juma quipca khespiyasim. Chekapuni Diosan Yokapästa ucajja, crusatsa sarakaniraquim” --sasa.
40027041	Uca quipcracwa sacerdotenacan jilïrinacapas juparojj sawcasipjjäna, ley yatichirinacamp cuna, fariseonacasa, chuymani jilïrinacasa, ucat jupanaccamajj parlasipjjäna:
40027042	“Jupajj yakhanacarojj khespiyiwa, ucampis jupa quipcarusti janiraquis khespiyasiñataqui ch’amanïquitï. Chekapuni Israelan Reyipächi ucajja, crusat sarakanpan ucatwa jiwasajj iyawsapjjañäni.
40027043	Niyaquitejj Diosar wal catuyaschejja, jichhajj Diosajj juparojj khespiypanaya, juparojj chekapun munchi ucajja. Jupasti: ‘Diosan Yokapätwa’ saraquisä,” sasa.
40027044	Jupampi chica ch’accatatäcän uca lunthatanacasa Jesusarojj tokepjjaraquïnwa.
40027045	Ucapachaw take orakpachajj ch’amact’äna, chica urut kalltasina quimsa horascama.
40027046	Uca quipca horasaraquiw Jesusajj wali jach’at art’äna: “Elí, Elí, ¿lama sabactani?” sasa. (Ucasti sañ muni: Diosajjay, Diosajjay, ¿cunats aqham nayar antutt’asista?)
40027047	Mä kawkhaninacajj uqham sir ist’apjjaraquïnwa, jupanacasti sapjjänwa: --Elías profetaruw jawsasqui --sasa.
40027048	Maynisti uc ist’asinjja ucspachaw mä esponja aptanïna vinagreru chilltasinsti mä lawar usct’asinwa lacapar apcatäna umt’añapataqui.
40027049	Ucampis mayninacajj sapjjänwa: --Suyt’am, uñjañäniwa, inas Eliasajj jupar khespiyir jutchini --sasa.
40027050	Jesusasti wasitat jach’at art’asiraquïnwa, ucatsti jiwt’awayjjänwa.
40027051	Ucapachaw templonquir uca jach’a cortinajj payaru ch’iyjtawayjjäna, amstat kalltasina aynachcam tucuyasa. Orakes qhathatiraquïnwa, karkanacasti ch’iyatattaraquïnwa.
40027052	Sepulturanacas jist’artaraquïnwa; Diosar iyawsasa jiwirinacas jacatatapjjaraquitaynawa,
40027053	ucatsti mistunjjapjjänwa. Cunapachatï Jesusajj jacatatawaycän uca khepatjja Jerusalén kollan marcaruw mantapjjaraquïna, ucansti walja jakenacaraquiw uñjapjjatayna.
40027054	Ucanccän uca capitanasti mayninacampejja, orak qhathatimpi, uqhamarac yakhanacampi uñjasinjja wal ajjsarapjjäna, ucat sapjjaraquïna: “Chekpachapuniw aca jakejj Diosan Yokapäpacha” sasa.
40027055	Ucancapjjaraquïnwa walja warminaca qhitinacatejj jayatac uñch’uquisipcäna, jupanacasti Galileatpachwa Jesusarojj arcapjjatayna, yanapt’apjjaraquitaynawa.
40027056	Ucanacamp chicasti ucancaraquïnwa María Magdalena, Joseanpin Jacobompin taycap Mariasa, Zebedeon yokanacapan taycapasa.
40027057	Arumt’añataquëjjän ucapachajja, mä wali kamir jakew jutäna, José sat sutini. Jupasti Arimatea marcanquiriraquïnwa, Jesusan arquiriparaquïnwa.
40027058	Jupasti Pilaton ucwa saratayna, ucat Jesusan janchipa mayiraquïna. Pilatosti Jesusan janchipajj churatäjjañapataquiw arsüna.
40027059	Joseasti Jesusan jiwat janchipjja mä ko’ma sabanaru llawuntasinwa apjjäna.
40027060	Jupataqui waquichatäcänsa uca sepulturaruraquiw imjjäna, ucasti mä karkaru p’iyatänwa. Mä jach’a kalampi puncupar atintawayasinsti sarawayjjänwa.
40027061	Ucancascaraquïnwa María Magdalena, maynïri Mariasa, sepulcro nayräjjan kont’ata.
40027062	Uca khepatsti, samarañ urutaqui waquichasisinjja, sacerdotenacan jilïrinacapajja, fariseonacampi, chuymani jilïrinacampejja Pilaton ucaruw sarapjjäna,
40027063	sapjjaraquïnwa: --Tata, nanacajj amtasipjjaractwa cuntejj uca c’ari parlir jakejj siscänsa uca. Jupasti saraquïnwa: ‘Quimsürut jactawayjjä’ sasa.
40027064	Jumasti quimsürpachataqui guardia uscum, discipulonacapajj jan arum jutasin apasjjapjjañapataqui. Inampis jupanacajj jakenacarojj sapjjaspan: ‘Jiwatat jactjjataynawa’ sasa. Uqhamäspa ucajja, uca khepa c’arïquis ucajj nayrirïquis ucat sipansa juc’amp jan walïspawa --sasa.
40027065	Pilatosti jupanacarojj sänwa: --Acajj guardia soldadonacajja. Sarapjjamaya jichhajj ucat uca sepulcro uñjayapjjam, cunjämtejj jumanacajj amuyapctas uqhamarjama.
40027066	Jupanacajj sarasinjja uqhamwa lurapjjäna. Mä sellompiraquiw uca jach’a kaljjarojj sellt’apjjäna. Soldadonacarusti uñjapjjañapataquiw jaytanipjjaraquïna.
40028001	Samarañ uru pasatatjja, semana kallta uru willjtanipanwa, María Magdalenajja maynïri Mariampi sepultur uñjiri sarapjjäna.
40028002	Ucatsti acatjamatwa orak qhathatejj sartäna, alajjpachata mä angelan sarakanitap laycu. Sepulturar jac’achasisinjja uca jach’a kaljja apakänwa, ucatsti uca patjjaruraquiw kont’asïna.
40028003	Jupasti wali c’ajquirïnwa, isipasa qhunjam jank’oraquïnwa.
40028004	Uc uñjasinjja soldadonacajj ajjsarañat wal qhathatipjjäna, jiwatäpcaspas uqhamaraquiw ucawjan liwisipjjäna.
40028005	Angelasti warminacarojj saraquïnwa: “Jan ajjsarapjjamti, nayajj yattwa ch’accatatäcäns uca Jesusar thakasipcatama.
40028006	Janiw acancjjeti, jan ucasti jactawayjjewa, cunjämtejj siscäna uqhama. Jutapjjam, uñjapjjaraquim cawquirutejj imatäcän uca.
40028007	Janc’aqui sarapjjam, jupan discipulonacaparusti sapjjaraquim: ‘Jiwatanac taypitjja jacatatjjataynawa’ sasa. Jichhasti sarasquiwa Galilearu jumanacats nayra, ucanwa juparojj uñjapjjäta. Ucaquiw nayan jumanacar sañajj waquisi” sasa.
40028008	Warminacasti uc ist’asinjja janc’aquiw sepulturat sarjjapjjäna, wali sustjata ucampis cusisitaraqui. Jalapjjaraquïnwa cunatejj pascatayna uca discipulonacapar yatiyañataqui.
40028009	Uqhamäquïpanwa Jesusajj jupanacarojj uñstaraquïna, ucatsti aruntaraquïnwa. Jupanacasti cayunacapar khomantasinwa Jesusataquejj quillt’asipjjäna.
40028010	Jupasti sänwa: --Jan ajjsarapjjamti, yatiyanipjjam jilanacajjaru, sapjjaraquim: ‘Galilean jumanacampejj jiquisï’ sasa.
40028011	Warminac marcar sarapjjañapcamajja, soldadonacat mayninacajj marcar sarasinjja sacerdotenacan jilïrinacaparojj yatiyapjjaraquïnwa cunatejj pascataynas ucanaca.
40028012	Uca sacerdotenacan jilïrinacapasti chuymani jilïrinacan ucaruw sarapjjaraquïna jupanacampi arust’asiñataqui, ucatwa walja kollke churapjjäna soldadonacarojja.
40028013	Jupanacarusti sapjjaraquïnwa: “Jumanacajj sapjjätawa jakenacarojja: ‘Discipulonacapaw Jesusan jiwat janchipjja lunthatjjapjjetu nanacan iquisipcañajjcama’ sasa.
40028014	Jach’a marca apnakeritejj uc yatin ucapachajja, nanacaw jupampejj parlasipcä jan cunsa jumanacar camachañapataqui” sasa.
40028015	Soldadonacasti kollke catokasinjja sarjjapjjänwa cuntejj luram satäcänsa uc luriri. Ucsti judionacajj jichhacamaw uqham sasipqui.
40028016	Uca tunca mayan discipulonacasti Galilearuw sarjjapjjäna, cawqui kollurutejj Jesusajj: “Sarapjjam” sawaycatayna ucaru.
40028017	Jesusar uñjasinjja quillt’asipjjänwa, yakhepanacasti pächasipjjaraquïnwa.
40028018	Jesusasti jupanacar jac’achasisinjja siwa: “Nayar churatawa take munañanïñajja alajjpachansa, acapachansa.
40028019	Take acapachanquir jakenacar yatiyir sarapjjam, nayar arquir tucuyapjjam; bautisapjjam Dios Awquina, Dios Yokana, Dios Kollan Ajayun sutiparu.
40028020	Yatichapjjaraquim take cuntejj nayajj jumanacar yatichapcsma ucanaca phokhaña. Amtasipjjapunim, nayajj sapürupuniw jumanacampïscta acapachan tucusiñapcama.”
41001001	Diosan Jesucristo Yokapjjata suma yatiyäwi arunacajj aqhamatwa kallti.
41001002	Isaías profetajj aqhamwa kellkatayna: “Nayan khanañchirejjwa juman nayrakatam qhitta, thaquim waquichañapataqui.
41001003	Maynin art’atapaw wasaran ist’asi: ‘Tatitutac thaqui waquichapjjam; mä chekap thac jist’arapjjam’ ” sasa.
41001004	Juanaw wasaran jakenacarojj bautisascäna, ucatsti saraquïnwa: Jan wali luräwinacamatjja arrepientisipjjam, juchanacamat perdonatäpjjañamataqui, sasa.
41001005	Take Judeanquiri, Jerusalén marcanquirinacas jupar ist’iriw jutapjjaraquïna. Juanasti jupanacan juchanacapat arsusipanjja Jordán jawiranwa bautisäna.
41001006	Juanan isipajj camello t’awrat luratänwa; cinturonapasti lip’ichit lurataraquïnwa; mank’apasti langostanacampi wasaran utjquis uca misq’inacampiraquïnwa.
41001007	Jakenacarusti parlänwa: “Nayan khepajjata mayniw jutasqui, jupasti nayat juc’amp ch’amaniwa, nayasti janiraquiw asquïcti jupan wisqhu t’isnup jararañataquisa.
41001008	Nayajj jumanacarojj umampiw bautisapjjsma, ucampis jupajj Kollan Ajayumpiw bautisapjjätam” sasa.
41001009	Ucürunacanwa Jesusajj Galilea orakenquir Nazaret marcat mistüna, ucatsti Juanajj Jordán jawiran juparojj bautisäna.
41001010	Umat mistcasinsti Jesusajj alajjpachanac jist’artirwa uñjäna, Kollan Ajayusti mä palomar uñtata jupjjar sarakasinquiri uñjaraquïna.
41001011	Ucatsti mä aruraquiw alajjpachat ist’asïna: “Jumätawa nayan munat Wawajjajja, cawquïrirutejj nayajj ajlliscta ucajja” sasa.
41001012	Ucapachaw Kollan Ajayojj wasarar Jesusarojj irpäna.
41001013	Jupasti pusi tunca urunacaw ajjsarcañ animalanacampi wasarancäna. Ucanwa Supayajj yant’äna, ucatsti angelanacaw juparu sirviri jutapjjäna.
41001014	Juanaru carcelt’apjjän uca khepatsti, Jesusajj Galilearuw sarjjäna, Diosan reinopat suma yatiyäwi arunac parlasa,
41001015	sänwa: “Horasajj phokhasjjewa. Diosan reinopasti jac’ancjjewa. Juchan sarnakañanacjja apanucupjjam, khespiyasiñ arunacapar iyawsapjjaraquim” sasa.
41001016	Jesusajj Galilea kota thiya sarcasinwa, Simonaru uñjäna, Andrés jilapampiru, känap kotar jakontasipquiri, jupanacasti chawlla caturïpjjänwa.
41001017	Jesusasti jupanacarojj sänwa: --Nayar arcapjjeta; nayasti jumanacarojj jake catur tucuyapjjäma --sasa.
41001018	Ucatsti jupanacajj känanacap jaytawayjjasinjja Jesusamp chicaw sarjjapjjäna.
41001019	Jesusasti ucawjat mä juc’amp sartasinjja, Zebedeon yokanacaparuw uñjaraquïna. Ucanacasti Jacobompi Juanampïnwa, jupanacasti botjjan känanacap asquichasipcäna.
41001020	Jesusasti ucanacarojj jawsaraquïnwa. Jupanacasti Zebedeo awquiparu yanapirinacapampiru boter jaytawayjjasinjja Jesusamp chicaw sarjjapjjäna.
41001021	Ucatsti Capernaum marcaruw puripjjäna. Samarañ urunsti Jesusajj sinagogaruw mantäna ucansti yaticharaquïnwa.
41001022	Jakenacasti Jesusan yatichäwinacapatjja muspharapjjänwa, jupasti janiw kellkatanac yatichirinacjam yatichcänti, jan ucasti jach’a jilïr jakjamaw yatichäna.
41001023	Sinagoga tantachasïwinsti mä ñankha ajayun mantat jakew ucancascäna. Jupasti Jesusar uñjasinjja jach’at art’äna:
41001024	--¡Nazaretanquir Jesús! ¿Cuna lurañamas nanacamp utji? ¿Nanacar t’unjirit jutta? Nayajj uñt’smawa, yatiractwa jumajj Diosan Yokapätama --sasa.
41001025	Jesusasti uca ñankha ajayurojj tokenokänwa: --Amuct’am, misturaquim uca jaketjja --sasa.
41001026	Ñankha ajayusti uca jaketjja t’ucu usjam jupar thalayasinwa jach’at wararisina mistuwayjjäna.
41001027	Uc uñjasinsti takeniw sustjasipjjäna, ucat jisct’asipjjaraquïna: --¿Cunas acajja? ¿Cuna machak yatichäwirac acasti? ¡Aca jakejj munañaniraquis ñankha ajayunacar alissuñataquisä, uqhamarac uca ñankha ajayunacampi ist’ayasiñataquisä! --sasa.
41001028	Mäquiraquiw Galilea orakpachana jakenacajj Jesusjjat yatipjjäna.
41001029	Sinagogat mistusinjja, Jesusajj Jacobomp Juanampiw sarapjjäna Simonampin, Andresampin utaparu.
41001030	Simonan taycch’ipasti fiebremp usuntataw iquiñancascäna. Ucspacharaquiwa jupatjja Jesusar yatiyapjjäna.
41001031	Ucat Jesusajj jac’achasisinjja usutarojj amparat waytäna fiebre usupasti ucspacharaquiw chhaktawayjjäna. Waliptasinsti jupajj jupanacaruw sirvïna.
41001032	Inti jalantat sujsthapirusti, Jesusan ucaruw irpanipjjäna take usutanacaru, ñankha ajayun mantat jakenacampiru.
41001033	Take jakenacasti uta puncuruw phokcattapjjäna.
41001034	Jesusasti walja cunayman usutanacaruw c’umaraptayäna, jakenacatsti cunayman ñankha ajayunac alissuraquïna. Janiraquiw uca ñankha ajayunacarojj cunsa arsuycänti, jupanacajj qhitïcäntï Jesusajj uc uñt’apjjatap laycu.
41001035	Willjtanjjepansti Jesusajj ch’amac ch’amacaw marca thiyaru mistüna mä wasar chekaru, ucansti Diosat mayisïna.
41001036	Simonasti mayninacampiw Jesusar thaktirejj sarapjjäna.
41001037	Jicjjatasinsti sapjjänwa: --Takeniw thakasipctam --sasa.
41001038	Jesusasti sänwa: --Yakha jac’anquir chekanacar sarapjjañäni Diosan arunacap parliri, ucataquiraquiw jutta --sasa.
41001039	Jesusasti take Galilea orakpach muytäna takewja sinagoganacan parlasa, uqhamarac ñankha ajayunac alissusa.
41001040	Mä lepra usun jakew Jesusar jac’achasisinjja achict’asïna. Quillt’asisinsti sänwa: --Munsta ucajj, aca usojjat c’umaraptayitasmawa --sasa.
41001041	Jesusasti jupat qhuyapt’ayasisinjja amparapampiw lokjjatt’i, ucatsti saraquiwa: --Muntwa, c’umaräjjaractawa --sasa.
41001042	Uc arsquipan lepra usojj jaketjja chhaktawayjjäna, jupasti c’umaraquëjjänwa.
41001043	Jesusasti juparojj wal wal ewjjt’asinwa qhitjjäna, saraquïnwa:
41001044	--Ist’am, jan qhitirus cuns arsumti, ucatsipana sacerdoter uñstir saram. C’umaraptatamatsti ofrenda churaraquim Moisesan arsutaparjama, jakenacasti ucatwa juman c’umaraptatamjja yatipjjani --sasa.
41001045	Ucampis uca jakejj sarjjasinjja, takeniruw yatiyañ kalltäna, cunatï jupamp lurascäna uca. Ucatwa Jesusajj jan cawqui marcarus khan mantcänti, jan ucasti marca thiyawjanacana, cawqhantejj jan jakes utjcäna uca chekanacanacwa sarnakäna. Uqhamäquïpansa, take toket jupar uñjirejj jakenacajj jutasipcaquïnwa.
41002001	Mä kawkha urunacatsti, Jesusajj Capernaum marcaruw wasitat mantäna. Jakenacasti jupan utancjjatapjja yatipjjänwa.
41002002	Ucatsti mäquiw walja jakenacajj phokthaptanipjjäna, janiraquiw puncur sayt’añas utjcänti. Jesusasti Diosan arunacap jupanacarojj yatiyäna.
41002003	Ucapachasti pusi jakenacaw mä suchu jake callt’at purinipjjäna.
41002004	Jake phokhätap laycu Jesusar jan jac’achasiñjamïpansti, uta techo jartasinwa suchu jakerojj iquiñat warcuntanipjjäna Jesusan nayrakataparu.
41002005	Jesusasti jupanacan iyawsañanïpjjatap yatisinjja suchu jakerojj sänwa: --Wawa, juchanacamajj pampachatäjjewa--sasa.
41002006	Ucan kont’atäsipcaraquïnwa kellkatanac yatichirinacata yakhepanacajja, jupanacasti chuyma mankhanacapan lup’isipcäna:
41002007	“¿Cunats aca jakejj uqham Dios contra jan wali parli? Janiw qhiti jakes juchanac perdoncaspati, jan ucasti Diosaquiw perdonaspajja” sasa.
41002008	Ucampis Jesusajj jupanacan lup’itanacap yatisinjja sänwa: --¿Cunats jumanacajj uqham lup’isipcta?
41002009	Aca usut jakerojj ¿cun sañas jasaquïspajja: ‘Juchanacamajj pampachatäjjewa’ sañati, jan ucajj: ‘Sartam, iquiñama apthapisim, ucat sarjjam’ sañacha?
41002010	Ucampis uñacht’ayapjjämawa Jaken Yokapajj munañanïtapa acapachan juchanac pampachañataquejja --sasa. Uqham sasinsti Jesusajj suchu jakerojj sänwa:
41002011	--Jumaruw sisma, sayt’asim, iquiñam apthapisim ucatsti utamar sarjjam --sasa.
41002012	Suchu jakesti ucspachaw sartasin iquiñap apthapisi, ucatsti taken uñjcataraquiw mistuwayi. Uc uñjasinsti takeniw muspharapjjäna, Diosaruw yupaychapjjaraquïna: --Janipuniw cunapachas aqhamjja uñjirïctanti --sasa.
41002013	Uca khepatsti Jesusajj wasitat kota thiyaruw sarjjäna. Walja jakenacaw Jesusan ucarojj jutapjjäna, ucatsti Jesusajj jupanacarojj yatichänwa.
41002014	Uca chek sarcasinsti, Alfeon Leví sat yokaparuw uñjäna, impuesto cobrañäwjan kont’ata. Jesusasti --Arquita --sasaw juparojj sï. Ucatsti ucspachaw sartasinjja Jesusamp chic sarjjäna.
41002015	Uca khepatsti Jesusajj uca Leví sat jaken utapar mank’er jawsatänwa. Jupampisti walja impuesto cobririnacampi, yakha jucharar jakenacamp cunaraquiw purinipjjaraquïna. Jupanacasti Jesusan discipulonacapamp chicaraquiw mank’añataqui kont’asipjjäna.
41002016	Ley yatichirinacampi, fariseonacampisti Jesusar juchararanacamp chic mank’er uñjasinjja, discipulonacaparojj sapjjänwa: --¿Cunjämaraqui yatichirimasti impuesto cobririnacampi yakha jucharar jakenacampi chic mank’esti, [umaraquisti]? --sasa.
41002017	Jesusasti uc ist’asinjja jupanacarojj sänwa: --C’umaranacataquejj janiw kolliri munasquiti, jan ucasti usutanacataquiw munasejja. Nayajj janiw asqui jakenacar jawsir jutcti, jan ucasti juchararanacar jawsiriw jutta --sasa.
41002018	Cunapachatejj Juanan arquirinacapajj ayunasipcäna, uqhamarac fariseonacan arquirinacapas ayunasipcaraquïna ucqhajja, yakhep jakenacajj Jesusar jisct’iriw jutapjjäna: --¿Cunatarac discipulonacamasti jan ayunapjje, cunjämatï Juanampin fariseonacampin arquirinacapajj ayunapqui uqhamsti? --sasa.
41002019	Jesusasti jupanacarojj sänwa: --¿Cunjämarac casarasïwir jawsayat jakenacasti ayunaspasti, casarasir wayna ucancasquipanjja? Casarasir waynatejj jupanacampïscchejja, janiw ayunañajj waquisquiti.
41002020	Ucampis mä uruw casarasir waynajj jan jupanacampïcjjaniti. Ucapachapï ayunapjjanejja.
41002021	Janiw qhitis mä merk’e isirojj machak pañompi remjjatcaspati, machak pañojj jalthapisinjja merk’e isirojj juc’ampwa ch’iyjaspa.
41002022	Janiraquiw qhiti jakes machak vinjja mä merk’e lip’ich wayakar warantcaspati. Uqham luraspa ucqhasti machak vinojj merk’e lip’ich wayakarojj phallayaspawa, ucatsti inamayaruw tucusispa vinosa lip’ichit lurat wayakasa. Ucatpï machak vinojj machak lip’ich wayakar imañäspajja.
41002023	Mä samarañ urunwa Jesusajj yapu taypi sarascäna. Discipulonacapasti uca taypi sarcasinjja, trigo q’ichirañ kalltapjjäna.
41002024	Fariseonacasti uc uñjasinjja Jesusarojj sapjjänwa: --Uñjam, ¿cunatsa discipulonacamajj samarañ urunjj jan waquisqui uc lurapjje?
41002025	Jesusasti jupanacarojj sänwa: --¿Janit cunapachas jumanacajj leet’apcta cuntï Davidajj lurcäna cunapachatejj jupajj pist’ayascäna, awtjayascaraquïna, jupampïcäna ucanacamp cuna ucjja?
41002026	Abiatar chachajj jilïr sacerdotëcän ucqhajja, Davidajj Diosan utaparuw mantäna. Ucatsti cunatejj kollanäcän, sacerdotenacan mank’añapaquïcäns uca t’ant’a mank’antäna, jupampïcäns ucanacamppacharuraquiw churäna.
41002027	Jesusasti sascaquïnwa: --Samarañ urojj jaketac uchatawa, jakejj janiw samarañ urutac uchatäquiti.
41002028	Ucatwa Jaken Yokapajj samarañ urjjarus munañaniraqui --sasa.
41003001	Jesusajj wasitat mä sinagogar mantäna, ucansti mä ampar pharsut jakew ucancascäna.
41003002	Jesusar uñisirinacasti jamasat uñch’uquisipcäna samarañ urunjj kollanit janicha, uc yatiñataqui, ucat juchañchañataquiraqui.
41003003	Jesusasti ampar pharsut jakerojj sänwa: --Sartam, sayt’asim aca taypiru --sasa.
41003004	Ucatsti Jesusajj jakenacarojj jisct’araquïnwa: --¿Cuna lurañas waquisi samarañ urunjja, asqui lurañat jan ucajj ñankha lurañacha? ¿Kollañati jan ucajj jiwayañacha? --sasa. Jakenacasti amuquïpjjänwa.
41003005	Jesusasti colerataw jupanacarojj uñcatäna, jan amuyt’añ munapjjatapa yatisinsti, llact’asïnwa. Usut jakerusti sänwa: --Amparam ayatatam --sasa. Jupasti iyawsasaw amparapjja ayatatäna, ucatsti c’umaraquëjjänwa.
41003006	Fariseonacasti mistusinjja Herodesan arquirinacapampi parliriw sarapjjäna Jesusarojj cunjämats jiwayañataqui uca arust’iri.
41003007	Jesusasti discipulonacapampejj kota thiyaruw sarjjapjjäna, Galileatjja walja jakenacaraquiw juparojj arcapjjäna.
41003008	Uqhamaraquiw jutapjjäna Judeata, Jerusalenata, Idumeata, Jordán jawir qhurcatata, Tiro chekata, Sidón tokenacampita, Jesusan muspharcañ luräwinacap yatisina.
41003009	Ucatwa Jesusajj discipulonacaparojj ewjjt’äna: Mä bote suyayapquita, jakenacampi jan ñekjayasiñataqui, sasa.
41003010	Jupasti waljaniruw c’umaraptayäna, usutanacasti takeniw liwcattapjjäna Jesusar llamct’añ laycojja.
41003011	Ñankha ajayunacasti Jesusar uñjasinjja, nayrakatapar quillt’asisinwa jach’at wararipjjäna: --¡Jumajj Diosan Yokapätawa! --sasa.
41003012	Ucampis Jesusajj jupanacarojj tokenokänwa jupjjat jan khanstayapjjañapataqui.
41003013	Ucatsti Jesusajj mä kolluruw maqhatäna, ucansti cawquïrinactï jupajj muncäna ucanacaruw ajllisïna. Ajllitanacasti Jesusan jac’aparuw jutapjjäna.
41003014	Tunca payaniruw utt’ayasïna jupamp chicäpjjañapataqui, ucatsti Diosan arunacap parlir sarapjjañapataquiraqui.
41003015	Jupanacarusti usutanacar c’umaraptayañataquiw ch’am churäna, uqhamarac ajayunacar alissupjjañapataqui.
41003016	Tunca payan ajllitanacasti acanacänwa: Simón, juparusti Jesusajj Pedro sasaw sutichäna;
41003017	Jacobompi, Juan jilapampi; jupanacasti Zebedeon yokanacapänwa. Ucanacarojj Boanerges sasaw sutichäna, ucajj “Khejjokhejjon wawanacapa” sañ muni.
41003018	Ucjjarusti Andrés, Felipe, Bartolomé, Mateo, Tomás, Jacobo Alfeon yokapa, Tadeo, Cananista partidonquir Simón.
41003019	Judas Iscariote, qhititejj Jesusar aljantcäna uc cuna.
41003020	Uca khepatsti Jesusajj discipulonacapampiw utar jutjjäna. Jakenacasti wasitatarac phokhantanipjjäna, janiraquiw mank’t’asiñjamäcänsa.
41003021	Uc yatisinsti Jesusan familianacapajj jupar irpjjañataquiw jutapjjäna: “Lokheptjjataynawa” sasa.
41003022	Jerusalenat jutiri ley yatichirinacajj sapjjaraquïnwa: “Aca jakejj Beelzebú jilïr ajayun mantatäpachawa, ucatpï ajayunacarojj jakenacat alissojja” sasa.
41003023	Ucatsti Jesusajj jupanacar jawsasinjja uñtasïwinac tok khanañchäna: --¿Cunjämaraqui supayasti jupapachparusti jakonucusispasti?
41003024	Mä marcantejj jilïrinacajj walja jaljtäwiru t’akjtaspajja ucat jupanaccam nuwasipjjaraquispa ucqhajja, uca marcajj janiw jayataquïcaspati.
41003025	Mä familiatejj jaljtaspajja, uca familiajj janiw jaypachatac sayt’apcaspati.
41003026	Supayatejj jupa contra sayt’asispajja, janiw sayt’caspati, jan ucasti tucusispawa.
41003027	“Janiw qhitis mä ch’aman jaken utapar mantasinjja yänacapjj aparcaspati, janïr jupar ñach’antcasajja. Utanir ñach’antjjaspa ucqhaquiw yänacapjja aparaspa.
41003028	“Khanacwa sapjjsma, jaken take juchanacapasa, arsutanacapasa perdonataquïspawa.
41003029	Ucampis qhititejj Kollan Ajayu contra arunaca parlcani ucarojja, janipuniw perdonatäcaniti, jan ucasti wiñayataquiw juchañchatäni.”
41003030	Uqhamwa Jesusajj arsüna, “Ñankha ajayun mantataw” sapjjatap laycu.
41003031	Uqhamäquipanwa Jesusan taycapampi jilanacapampejj purinipjjäna. Jupanacasti Jesusarojj ankäjjatacwa jawsayapjjäna.
41003032	Jesús jac’an kont’atäpcäns ucanacajj juparojj sapjjänwa: --Taycamampi jilanacamampiw ankan jawsasipctam --sasa.
41003033	Jesusasti jupanacarojj sänwa: --¿Qhitiraqui taycajjasti, jilanacajjasti? --sasa.
41003034	Uc sasinsti jupamp chic kont’atäpcänsa ucanacar uñcatasinjja sänwa: --Acanacaw taycajjasa, jilanacajjasa.
41003035	Qhitinacatejj Diosan munañapa phokhapquejja, ucanacaw jilajjasa, cullacajjasa, taycajjasa --sasa.
41004001	Jesusajj wasitatwa kota thiyan yatichaña kalltäna, ucatsti walja jakenacaraquiw ucaru tantachasipjjäna. Jakenaca waljïpansti Jesusajj mä boter mantasinwa kont’asïna; take jakenacasti wañancapjjänwa.
41004002	Jesusasti cunayman uñtasïwinacampiw yatichäna, saraquïnwa:
41004003	--Ac ist’apjjam: Mä yapuchir jakew phawir mistu.
41004004	Phawantqui ucqhasti yakhep jathanacajj thaquiruw willnokti. Jamach’inacasti jutasin uca jathanacjja k’al pallthapiwayapjje.
41004005	Yakhep jathanacasti jan wali lak’ani kalanac taypiruw puri. Uca jathasti juc’a lak’anïtap laycojj mäquiw misturaniraqui.
41004006	Ucampis cunapachatejj lupejj lupt’anjje ucqhajja, mäquiw wañsuwayjje jan suma saphintatätap laycu.
41004007	Yakhep jathanacasti ch’aphinac taypiruw puriraqui. Ch’aphinacasti jiltasinjja chhaktayiwa; janiraquiw achuyquiti.
41004008	Yakhep jathanacasti suma lak’awjaruw puri. Misturanisinsti jiltiwa, sumrac achu; mayatjj quimsa tuncaru, sojjta tuncaru, yakhepasti patacaru.
41004009	Ucatsti Jesusajj jupanacarojj sänwa: --Jumanacatejj ist’añ munapjjstajja ist’apjjam --sasa.
41004010	Cunapachatejj Jesusajj sapac kheparjjäna ucqhajja, mä kawkha jakenacaw tunca payan discipulonacampejj jutapjjäna, uca yatichäwipat jisct’apjjaraquïna.
41004011	Jesusasti jupanacarojj sänwa: --Jumanacarupï khanpach yatiyatajja jan amuyt’caya Diosan reinopatjja, ucampis mayninacarojj take cunas uñtasïwinac tokwa yatiyasi,
41004012	uñjcasinsa jan uñjapjjañapataqui, ist’casinsa jan amuyt’apjjañapataqui, janirac Diosar cutiquipstasin juchanacapsa perdonatäñapataqui --sasa.
41004013	Ucatsti sascaquïnwa: --¿Janit jumanacajj uca yatichäwjja amuyt’apcta? Uqhamasti ¿cunjämarac yakha yatichäwinacsti amuyt’apjjätasti?
41004014	Phawir jakejja, Diosan arunacap parlir jakëcaspas uqhamawa.
41004015	Yakhep jakenacajj thaquir purquis uca jathanacar uñtatawa. Diosan arunacap ist’apquis ucspachaw supayajj jutasin chuymanacapat uca arunacjja k’al chhaktayi.
41004016	Yakhepanacasti kalanac taypir purquis uca jathanacar uñtatawa. Diosan arunacap ist’asajja mäquiw cusisiñamp catokapjjaraqui.
41004017	Ucampis jan suma saphintatätap laycusti, janiw ch’amani sayt’asipquiti. Cunapachatejj Diosan arunacap laycu t’akhesipjje, jan ucajj jakenacan uñisitas uñjasipjjejja, ucspachaw cutekjjapjje.
41004018	Yakhepanacasti ch’aphinac taypir purquis uca jathanacar uñtatawa. Diosan arunacap ist’asinjja,
41004019	jupanacajj acapach yänacaruw sinti munapjje. Kamiriptañ munañaw mayjt’ayi, ucatsti cunayman munañaruw puripjje. Take ucanacaw chuymanacapar mantasinjja, Diosan arunacapjja chhaktayi aca jakenacan jan achuñapataqui.
41004020	Ucatsipana yakhepanacajj Diosan arunacap ist’asinjja catokapjjewa. Ucatsti achupjjaraquiwa suma lak’ar purquis uca jathanacar uñtata; mayat quimsa tuncaru, mayat sojjta tuncaru, yakhepasti patacaru --sasa.
41004021	Ucjjarusti saraquïnwa: --¿Uqhamasti mä lamparajj mä cajón mankharu uchañataquiti, jan ucajj iquiñ mankhar uchañataquicha? ¿Janit mä lamparajj khant’añataqui mä khanawjaru uchatäqui?
41004022	Take cunatejj imantatäqui ucajj khanstapuniniwa, take jan yatitäqui ucasa yatisiraquiniwa.
41004023	Jumanacatejj ist’añ munapjjstajja, ist’apjjam --sasa.
41004024	Ucjjarusti sascaquïnwa: --Cuntejj ist’apctas ucatjja amuyt’asipjjam. Cuna tupumpitejj mayninacar tupt’apcätajja uca tupumpiraquiw jumanacarojj tupt’atäni. Ist’apctas ucanacarojj ucat juc’amp yapjjatatäniwa.
41004025	Utjirinirusti, juc’ampiw yapjjatasini, ucampis jan utjirinirojja cuna juc’apatï utjquis ucamppachaw apakasini --sasa.
41004026	Jesusasti sascaquïnwa: --Diosan reinopajj cunjämtï phawantat jathajj jilsuwayqui uqhamar uñtasitawa.
41004027	Jakejj jatha phawantasinjja utapar iquiriw sarjje, ucatsti sartjjaraquiwa. Uqhamaw urus arumas pasawayi. Jathasti ucchañcamajj alsunisinjja jiltiwa, ucampis yapunejj janiw yatquiti jathan cunjäm jiltatapsa.
41004028	Jathajj orakenjja jupapachaw jilasqui; nayrakatajj aliw mistu, ucjjarusti amuchrantiwa, ucatsti pokorjjaraquiwa.
41004029	Cunapachatejj achojj suma pokoratäjje ucapachasti, yawthapiriw mistupjje cosecha horasajj purinjjatap laycu --sasa.
41004030	Jesusasti saraquïnwa: “¿Cunar uñtasitas Diosan reinopajja? Jan ucajj ¿cuna uñtasïwimpich chicayañäni?
41004031	Diosan reinopajj oraker phawantat mostaza jathar uñtasitawa. Uca jathajj acapachan utjiri take jathanacat sipansa juc’amp jisc’aquiwa.
41004032	Phawantatatsti, take alinacat sipan jach’aw jili. Jach’a layminïtap laycusti jamach’inacas ch’iwinacaparojj tapachasipjjaraquispawa.”
41004033	Uqhamwa Jesusajj Diosan arunacapatjja yatichäna, walja yakha amuyt’äwinacampi, cawqhacamatejj jakejj amuyt’irjamäcän ucqhacama.
41004034	Janiw cuns uqhamaqui parlcänti, jan ucasti uñtasïwinac tokew parläna, ucampis discipulonacaparojj take ucanacatjja sumpun khanañchäna.
41004035	Ucürpacharaquiw jayp’thapjjepana Jesusajj discipulonacapar säna: --Kota qhurcatar maqhatañäni --sasa.
41004036	Jakenacar jaytjawayasinsti Jesusarojj cawquïr botenccäntejj uca pachpatwa apjjapjjäna. Yakha botenacasti jupamp chicajj sarapjjaraquïnwa.
41004037	Ucatsti mä jach’a thayaraquiw sartäna; mathapisti boterojj umampiw chhaktayirjamäna.
41004038	Jesusasti khepäjj c’uchun ch’ijmt’asisin iquiscäna. Discipulonacapasti jupar sartayasinjja sapjjänwa: --Yatichiri, ¿janit amuycta jiwarascaquiñäniti? --sasa.
41004039	Jesusasti sartasinjja thayarojj tokenokänwa. Kotarusti saraquïnwa: --¡Amuct’am! ¡T’acuraraquim! --sasa. Thayasti t’acurjjänwa, mathapinacasti chhaktawayjjaraquïnwa.
41004040	Ucatsti Jesusajj discipulonacaparojj saraquïnwa: --¿Cunats ucatak sustjasipjjta? ¿Cunatarac jan iyawsañanïpjjtasti? --sasa.
41004041	Discipulonacapasti wal ajjsarapjjäna, jupanac puraraquiw parlarasipjjäna: --¿Qhitiraquïpach acasti? ¡Juparojj thayas kotas jaysaquiraquisä! --sasa.
41005001	Kota qhurcatar maqhatasinsti, Gadara sat chekaruw mistupjjäna.
41005002	Jesusar botet mistusquir uñjasajja, ñankha ajayun mantat mä jakew panteonat mistunisin Jesusan ucaru jutäna.
41005003	Uca jakejj panteonan jacasirïna. Janiraquiw qhitis cadenanacampi ñach’jañataqui ch’amanïcänti.
41005004	Walja cutiraquiw juparojj cadenanacamp amparanacata cayunacata ñach’antapjjäna, ucampis cadenanacjja jisc’a jisc’a t’akanokerïna. Janiraquiw qhitis cunamp camachirjamäcänti.
41005005	Uruy arumaw kollunacansa panteonansa arnakasis sarnakerïna. Jupa pacharaquiw kalampis lek’jasirïna.
41005006	Jesusar jayat uñtanisinsti, jupan nayrakatapar jalanisinwa quillt’asïna.
41005007	Ucatsti, jach’at juparojj art’äna: --¡Jesús, Alajjpachanquir Diosan Yokapa! ¿Cuna lurañamas nayamp utji? Diosan sutiparuw achict’assma, janiquiy t’akhesiyistati --sasa.
41005008	Uqham sasaw ajayojj säna, Jesusan: ¡ñankha ajayu, aca jaket mistum!, satap laycu.
41005009	Jesusajj jisct’änwa: --¿Cunas sutimajja? --sasa. Ñankha ajayusti saraquïnwa: --Legión satätwa, waljanïpjjatajj laycu --sasa.
41005010	Jesusarusti wal achict’asïna ucsa tokenacat jan alisnucuyasiñataqui.
41005011	Uca chekanjja walja qhuchinacaw kollu jac’an mank’asipcäna.
41005012	Ñankha ajayunacasti Jesusarojj achict’asipjjänwa: --Qhuchinacaruquisay qhitjjapjjeta, ucanacar mantjjañanacajjataqui --sasa.
41005013	Jesusajj achict’asitaparojj: --Waliquiw, sänwa. Ñankha ajayunacasti jaket mistusinjja, qhuchinacaruw mantjjapjjäna. Qhuchinacajj niya pä warankjamänwa. Uca qhuchinacasti mä jach’a karkata aynachar chhuct’asinwa kotar jalantasin jiwarapjjäna, umamp ajjscatasa.
41005014	Qhuchi awatirinacasti wali sustjataw jalasina yatiyapjjäna marcanquirinacaru uqhamaraqui pampanquirinacarusa. Jakenacasti cunatï pascatayna uc uñjiriw jutapjjäna.
41005015	Jesusan ucaru purinisinsti, ñankha ajayunacan mantatäcäns uca jakerojj suma isthapt’ata suma amuyunirac jicjjatapjjäna, uñcatasasti sustjasipjjänwa.
41005016	Uñjirinacasti cunatï ñankha ajayun mantat jakempejj lurascäna uca yatiyapjjäna, uqhamarac qhuchinacapampita.
41005017	Uc yatisinsti, jakenacajj Jesusaruw achict’apjjäna uca orakenacapata sarjjañapataqui.
41005018	Jesusajj boter mantjjepansti, ñankha ajayun mantat jakëcän ucasti jupamp chic sarjjañataquiw achict’asïna.
41005019	Ucampis Jesusajj janiw muncänti, jan ucasti sänwa: --Utamar sarjjam, familianacamar yatiyam cuna muspharcañanactï Tatitojj jumatac lurqui ucanaca, uqhamarac cunjämtejj qhuyapayastam ucanacaraqui --sasa.
41005020	Uca jakesti iyawsasaw sarjjäna, Decápolis ucsanacan yatiyasa cunja muspharcañanactejj Jesusajj jupamp lurcäna ucanaca. Uc ist’asinsti jakenacajj wal muspharapjjäna.
41005021	Cunapachatï Jesusajj boteta kota qhurcataru cutcatjjän ucqhajja, walja jakenacaw jupan ucarojj purinipjjäna. Jesusasti kota thiyaruw kheparjjäna.
41005022	Ucatsti mä jakew jutäna, Jairo sutini, jupasti sinagoganjj mä jilïrïnwa. Purinisinsti Jesusan nayrakataparuw quillt’asïna.
41005023	Ucatsti juparojj walpun achict’asïna: --Phuchajjaw jiwirjama. Saraquiñäniya, amparamampiy lokjjatt’anirapita waliptjjañapataqui --sasa.
41005024	Jesusasti iyawsasaw jupamp chic saräna. Walja jakenacaraquiw arcasinjja Jesusar ñekjapjjäna.
41005025	Uca jakenac taypinsti mä warmiw utjäna. Jupasti tunca payan maraw wila apa usunïna.
41005026	Walja kollirinacamp kollayasisinjja, walpun t’akhesïna; take cunatï jupan utjcän ucanacs tucjasïnwa, ucampis janiw waliptcänti, jan ucasti juc’ampiquiw usuntjjäna.
41005027	Jesusat parlir ist’asinjja uca warmejj khepäjjat jakenac taypit maqhatasinwa Jesusan isip llamct’äna.
41005028	Chuymapansti saraquïnwa: “Isipac llamct’ä, ucat waliquëjjäwa” sasa.
41005029	Ucspacharaquiw wila apa usupajj t’act’jjäna. Jupasti janchipanjja yatisjjänwa uca t’akhesiñata waliptjjatapa.
41005030	Jesusasti amuyasiraquïnwa ch’amapampi maynir c’umaraptayatapa. Ucatsti khepäjj uñaquipstasinjja jisct’asïnwa: --¿Qhitis isit llamct’itu? --sasa.
41005031	Discipulonacapasti juparojj sapjjänwa: --Jakenacaraquis ñekthapisctamjjä. Ucatti jisct’apjjesta: ¿Qhitis llamct’itu sasa?
41005032	Ucampis Jesusajj take tok uñatatasi, isipat llamct’quis ucar uñt’añataqui.
41005033	Ucat warmejj ajjsarañat qhathatt’asisaw Jesusan nayrakatapar quillt’asïna, cunatï jupampi lurascatayna uca yatisa, take cunsa chekap arsusiraquïna.
41005034	Jesusasti sänwa: --Wawa, iyawsatam laycuw c’umaräjjtajja. Jichhasti sumac sarjjam. Usumatsti c’umaräjjtawa --sasa.
41005035	Uqham parlquiriruw, sinagogan jilïrïquis ucan utapat qhitanitanacajj Jairor yatiyir purinipjjäna. --Phuchamajj jiwjjewa. ¿Cunataquirac Jesusarusti inamay ch’am tucuyascätasti? --sasa.
41005036	Jesusasti uqham parlir ist’asajja, sinagoganquir jilïrirojj sänwa: --Jan ajjsaramti, iyawsaquim --sasa.
41005037	Jesusasti janiw takenimp sarañ muncänti, jan ucasti Pedrompiru, Jacobompiru, Juan jilapampiruquiw irpäna.
41005038	Sinagogan jilïrïquis ucan utapar purcasinsti jakenacarojj wal ojjosquir jicjjatäna. Yakhepanacasti wal jachasipcäna, uqhamarac wararisipcäna.
41005039	Utar mantasinsti jupanacarojj sänwa: --¿Cunats ucatak ojjopjjta, jachapjjaracta? Uca wawajj janiw jiwatäquiti jan ucasti iquisquiwa --sasa.
41005040	Uc ist’asinsti jakenacajj jupatjja larusipjjänwa. Ucatsti Jesusajj takeniruw ankar ananucüna. Imill wawan awquipampi taycapampi Jesusamp chica sarapcänsa ucanacampiquiw utarojj mantapjjäna.
41005041	Amparata catusinsti, Jesusajj sänwa: --Talita cumi. --(Ucajj sañ muni: Imill wawa, jumaruw sisma, sartjjam) --sasa.
41005042	Ucspachaw imill wawajj sartasina sarnakjjäna, jupasti tunca payan maranïnwa. Jakenacasti uc uñjasajj wal muspharapjjäna.
41005043	Ucampis Jesusajj walpun jupanacarojj ewjjt’äna jan qhitir cuns arsupjjañapataqui. Ucatsti --Imill wawar mank’a churapjjam --saraquïnwa.
41006001	Jesusajj uca chekatjja marcaparuw cuttawayjjäna, discipulonacapasti jupamp chicaw sarjjapjjaraquïna.
41006002	Samarañ uru purinipansti, sinagoganwa yatichañ kalltäna. Walja jakenacaraquiw Jesusar ist’asinjja muspharapjjäna, sapjjaraquïnwa: --Aca jakesti take acanac ¿cawquitrac yatekanpacha? ¿Cuna yatiñ cancañarac jupar churatasti aca milagronac lurañapataquisti?
41006003	Acajj Marian carpintero yokapaquïchejjaya. Jilanacapasti Jacobo, José, Judas, Simón. Cullacanacapasti jiwasanacamp chicaraquiw jacasipcaraqui --sasa. Ucatwa jupanacajj Jesusar jan yäkapcänti.
41006004	Jesusasti jupanacarojj sänwa: --Take jakew mä profetarojj jach’ar apti. Ucampis janiw yäkapquiti pachpa marcapan jaquirinacajja, familianacapasa uqhamarac utapanquirinacasa.
41006005	Ucansti janiw cuna milagronacsa lurcänti, mä kawkha usutanacaruquiw amparapampi lokjjatt’as c’umaraptayäna.
41006006	Jesusasti llact’atänwa jupanacan jan iyawsapjjatapatjja. Uca khepatjja Jesusajj uca jac’anquir jisc’a marcanacan yatichasaw sarnakäna.
41006007	Tunca payan discipulonacapar jawsasinsti panin panin qhitäna. Ucatsti ch’am churaraquïna ajayunac alissupjjañapataqui.
41006008	Jesusasti jupanacarojj sänwa: --Thaquitaquejj janiw cuns apasipjjätati, jan ucasti mä thujruc ayasipjjäta. Janiraquiw apasipjjañamäquiti bolssa t’ant’sa, ni kollksa.
41006009	Wisqhumpiquiw wisct’asiwayapjjäta, mä sap camisaniquiraquiw sarapjjäta, janiw payjja.
41006010	Ucatsti sascaquïnwa: --Cawqui chekansa mä utar puripjjätajja, ucancapjjaquïtaw uca chekat sarjjapjjät ucqhacama.
41006011	Cawqhantejj jan catokañ munapcätamjja, ni ist’añs munapcaraquïtamjja, uca chekatjja mistuwayjjapjjätawa. Cayunacamatsti lak’anacjja thalarasiwayjjapjjätawa, jupanacan amuyasipjjañapataqui. Khanacwa sapjjsma, cawqui marcantejj jankatokapcätamjja, ucan mutuyäwipajj taripäwi urunjja juc’ampïniwa, Sodomampina Gomorrampina mutuyäwipat sipansa --sasa.
41006012	Ucatsti discipulonacapajj mistusinjja jakenacaruw Diosan arunacap parlapjjäna, juchanacapat arrepientisisin Diosar cutiquipstapjjañapataqui.
41006013	Uqhamaraquiw walja ajayunac jakenacatjj alissupjjäna, aceitempi jawt’asaraquiw walja usutanacarojj c’umaraptayapjjäna.
41006014	Rey Herodesajj acjj yatjjänwa, take jakes Jesusan luratanacapatac parlapjjatap laycu. Herodesasti sänwa: --Bautisiri Juanaw jactanjjpacha, ucat uqham ch’amanïpacha --sasa.
41006015	Yakhepanacasti sapjjänwa: “Elías profetawa. Yakhepanacasti sapjjaraquïnwa: Mä profetäpachawa, cunjämatï profetanacajj nayrapachanjj utjcänjja uqhama” sasa.
41006016	Herodesasti ac ist’asinjja sänwa: --Acajj Juanawa. Nayajj p’ekep qharekayctjja ucaw jiwatat jactanjjpacha --sasa.
41006017	Herodesajj, Herodías warmin amtayataw Juanarojj preso catuntayäna, ñach’antayasinsti carcelaruw uchayäna. Herodiasajj Felipen warmipänwa, Felipesti Herodesan jilaparaquïnwa. Herodesasti warmipäjjañapataquiw Herodiasjja irpakäna.
41006018	Ucatpï Juanajj Herodesarojj sataynajja: “Janiw jilaman warmipampïñamajj waquisctamti” sasa.
41006019	Herodiasasti Juanarojj uñisïnwa, jiwayañ munaraquïna, ucampis janiw cunjämat jiwayañs puedcänti.
41006020	Herodesasti yatïnwa Juanan asqui jakëtapjja, ucat juparojj ajjsaräna. Uca laycupï Herodesajj Herodías warmin jan cuna lurañapsa muncäntejja. Cuntï Juanajj parlcän ucanacjja Herodesajj janiw sum amuycänti, ucampis take chuymampi wist’irïna.
41006021	Ucampis Herodiasajj suycän uca horasajj purinïnwa. Ucasti rey Herodesan urupänwa. Uruyasiñataquisti jupajj jawsthapiyänwa jilïrinacaru, capitananacaru, Galileanquir jilïr jakenacampiru.
41006022	Herodiasan phuchapasti mank’apcänsa ucqhar mantanisinwa mä sum thokt’äna. Uca thokt’atapampisti Herodesarojj cusisiyänwa jupamp chic mank’apcäns ucanacampirusa. Ucat reyejj tawakorojj säna: --Cuntejj munctas uc mayita, nayasti churämawa --sasa.
41006023	Ucatsti juramento lurarapïna aqham sasa: --Cuntejj mayquitäta ucjja churämawa, chicatpach marcsa churaquïmawa, sasa.
41006024	Tawakosti mistuwayjjasinjja taycaparuw jisct’asïna: --¿Cuns mayiristjja? --sasa. Taycapasti sänwa: --Bautisiri Juanan p’ekep mayim --sasa.
41006025	Tawakosti reyin ucar mantasinjja sänwa: --Jichhpacha bautisiri Juanan p’ekep mä plator churita --sasa.
41006026	Reyisti uc ist’asinjja, wal llacthaptäna. Ucampis janiw camachirjamäcänti juramento luratap laycu, jupamp chicäpcäns ucanacan ist’apjjatap laycuraqui.
41006027	Ucspacharaquiw reyejj mä soldador qhitäna, Juanan p’ekep apakaniñapataqui.
41006028	Soldadosti carcelar purisinjja Juanan p’ekep qharekäna, ucatsti mä platoruw apaniraquïna. Reyisti tawakoruw churäna, tawakosti taycaparuw churaraquïna.
41006029	Juanan discipulonacapasti uc yatisinjja, jupan amayapjja imt’anjjañataquiw apasjjapjjäna.
41006030	Uca khepatsti apostolonacajj Jesusamp jiquisjjasinjja, take cuntejj luranipcäna yatichanipcaraquïna ucanac yatiyapjjäna.
41006031	Jesusasti jupanacarojj sänwa: --Jutapjjam, mä wasar chekar samart’ir sarapjjañäni --sasa. Uqham säna jakenacan waljanïpjjatap laycu, sarirejj sarascänwa, puriniristi purisincaraquïnwa, janiraquiw mank’asiñataquis tiempojj utjcänti.
41006032	Uqhamasti Jesusampi discipulonacapampejj mä botet sarapjjäna wasar chekaru.
41006033	Ucampis Jesusar uñt’ir jakenacajj, sarir uñjapjjäna. Take marcanacat mistusinsti, jalapjjänwa, botet saririnacat sipansa nayra puripjjaraquïna.
41006034	Jesusasti botet mistusinjja, walja jakenacaruw uñjäna. Jupanacatsti qhuyapt’ayasïnwa jan awatirin ovejanacjamäpjjatap laycu. Ucatsti walja yatichäwinac yatichañ kalltäna.
41006035	Jayp’untjjepansti discipulonacajj Jesusar jac’achasisinjja sapjjänwa: --Niy jayp’öjjewa, janiraquiw cunas aca chekanjja utjquiti.
41006036	Jakenacar qhitanucjjam, jac’a marcanacat t’ant’a alasir sarapjjañapataqui, janiw jupanacanjja cuna mank’añanacapas utjquiti --sasa.
41006037	Jesusasti jupanacarojj sänwa: --Jumanacay mank’añjj churapjjamjja --sasa. Discipulonacapasti ucjjarojj sapjjänwa: --¿Nanacati pä patac denario kollkempi t’ant’a alanipjjerista mank’ayañataquejja? --sasa.
41006038	Jesusasti jupanacarojj sänwa: --¿Kawkha t’ant’as utjapjjtam? Uñjanipjjam --sasa. Jupanacasti uñjasinjja: --Pheska t’ant’ampi pä chawllampiquiw utjapjjetu --sapjjänwa.
41006039	Ucjjarusti Jesusajj: Jakenacajj tam tama ch’ijir konurapjjpan sänwa.
41006040	Jakenacasti tam tamawa konurapjjäna, patacata, pheska tuncata.
41006041	Jesusasti pheska t’ant’ampi pä chawllampi apjjarüna, ucatsti alajjpach u ñtasaw yuspagaräna. T’ant’a pachjasinsti discipulonacaparuw churäna, jakenacar laquinokañapataqui. Pä chawllatsti uca pachparaquiw takeniru laquinokayaraquïna.
41006042	Takeniw sist’asiñcam mank’t’asipjjäna.
41006043	T’ant’a puchunacampi chawlla puchunacampsti, tunca payan canasta phokhwa apthapipjjäna.
41006044	Mank’apcän ucanacasti pheska waranka chachanacänwa.
41006045	Ucjjarusti Jesusajj discipulonacaparuw qhitanucüna botet maqhatapcañapataqui Betsaida marcaru. Ucchañcamasti jupajj jakenacaruw qhitanucjjaraquïna.
41006046	Jakenacar qhitanucjjasinsti, Jesusajj kolluruw saräna Diosat mayisiri.
41006047	Niy arumt’jjän ucqhasti botejj chica kotancjjänwa, Jesusasti sapaquiwa wañancascäna.
41006048	Discipulonacapar thaya contra ch’am tucusquir uñjasinjja, niya khantati horasaruwa Jesusajj uma pat saräna, jupanacar jicjjatañataqui. Purisinsti jupajj nayrt’irjamänwa.
41006049	Discipulonacapasti uma pat jutasquir uñjasinjja wararipjjänwa: ¡Almäpachaw! sasa.
41006050	Takpachaniw uñjapjjäna, mulljasipjjaraquïna. Ucampis Jesusajj jupanacaruw parljjayäna: --¡Jan mayjt’asipjjamti, janirac ajjsarapjjamsa, nayäsctwa! --sasa.
41006051	Jesusasti jupanacar jac’achasisinjja botjjaruw mistüna, thayasti t’acurjjaraquïnwa. Discipulonacapasti uc uñjasinjja wali mulljataw muspharapjjäna.
41006052	Jupanacajj janiw amuyt’apcänti cuna milagrtï t’ant’anacamp lurascän ucjja, kala chuymanïpjjatap laycu.
41006053	Kota qhurcatar maqhatasinsti, Genesaret orakeruw puripjjäna. Botsti kota thiyaruw chint’apjjäna.
41006054	Jupanacasti botet mistupcäna ucspachaw jakenacajj Jesusar uñt’apjjäna.
41006055	Ucatsti jupanacajj take uca chekanacar yatiyiriw jalapjjäna. Uc ist’asinsti jakenacajj cunayman usutanacaruw callanipjjäna, cawqhantï Jesusajj jicjjatascän ucqharu.
41006056	Cawqui chekarutï Jesusajj purcänjja, jisc’a marcarusa, jach’a marcarusa, pampanacarusa, usutanacjja callenacaruw apnokapjjäna. Jesusarusti achict’asipjjaraquïnwa: Tatay, isimacsay llamct’ayapjjeta, sasa. Take qhitinacatï jupar llamct’apcän ucanacajj c’umaraptapjjänwa.
41007001	Fariseonacaw Jesusarojj jac’achasipjjäna, ley yatichirinacampi cuna, qhitinacatejj Jerusalén marcat purinipcäna ucanacampi.
41007002	Ucanacasti Jesusan yakhep discipulonacaparojj amparanacap jan jarekasisa mank’er uñjasinjja jisc’achapjjänwa, mank’añataquejj jan amparanacapjja yatichäwinacarjam jarekasipjjatap laycu.
41007003	(Fariseonacampi takpach judionacampejj awquinacapan sarnakäwinacaparuw phokhapjje, janïr mank’casina walja cuti amparanacap jarekasisa.
41007004	Khathut cutt’anisinjja janiw mank’apquiti, sarnakäwinacaparjama amparanac janïr jarekascasajja. Walja ucar uñtasit sarnakäwinacaparaquiw utji judionac taypinjja; ucanacsti sum phokhapjje, umañ vasonacsa jarisa, chatunacsa, metalat lurat phuqhunacsa, uqhamarac iquiñanacapsa).
41007005	Ucatpï fariseonacampi ley yatichirinacampejj Jesusar jisct’apjjänjja: --¿Cunatsa discipulonacamajj nayra awquinacasan sarnakäwinacaparjama jan phokhapjje? ¿Cunatarac mank’añataquisti amparanacap jan jarekasipjjesti? --sasa.
41007006	Jesusasti jupanacarojj sänwa: --Isaías profetajj chekwa arsüna jumanacan pä amtañan jakëpjjatamat khanañchasajja: ‘Aca jakenacajj lacampiquiw yupaychapjjetu, ucampis chuymanacapajj nayatjja jayancasquiwa.
41007007	Inamayaquiw nayar yupaychatapajja, yatichäwinacapajj jaken amtäwipaquiwa’ sasa.
41007008	Jumanacajj Diosan camachi arunacapjja apanucupjjtawa, jakenacan sarnakäwinacapar phokhañataqui. [Chatunacsa, vasonacsa jaripjjtawa, uqhamarac cunayman yakha ucar uñtasit sarnakäwinacwa phokhapjjtajja.]
41007009	Jesusasti sascaquïnwa: --Sarnakäwinacamar phokhañataquejja Diosan camachipjja mä tokeruw apanucupjjtajja.
41007010	Moisesasti sänwa: ‘Awquimaru taycamaru jach’añcham.’ ‘Qhititejj awquipar taycapar maldicinejja, jiwayatäpan’ sasa.
41007011	Ucampis jumanacajj sapjjtawa: ‘Mä jakejj awquipar taycapar jan yanapañ laycojj sascaspawa: Janiw yanapquirismati, take cunajjas corbänar tucutäjjewa’ sasa. (Ucajj sañ muni: Diosar catuyatäjjewa).
41007012	Uqham lurasajja, jumanacajj uca jakerojj janiw awquipar taycaparojj yanapayapctati.
41007013	Uqhamatwa jumanacajj Diosan arupjja inach’usaru tucuyapjjtajja, nayra awquinacan sarnakäwinacap laycu, wawanacans wawanacapar jaytasa. Uqhamaracwa cunayman yakha ucar uñtasitanacsa phokhapjjtajja.
41007014	Jesusasti wasitat jakenacar jawsasinjja sänwa: --Taken ist’apjjeta, ucatsti amuyt’asipjjaraquim.
41007015	Janiw cunas ankat mantasinjja jakerojj k’añuchcaspati, jan ucasti cunatï jaken chuymapat mistojja, ucaw jakerojj k’añuchi.
41007016	[Jumanacatejj ist’añ munapjjstajja, ist’apjjam.]
41007017	Jakenac jaytanucjjasinjja Jesusajj utaruw manti. Ucatsti discipulonacapajj juparuw jisct’apjjäna uca uñtasitjjata.
41007018	Jesusasti jupanacarojj sänwa: --¿Jumanacamppachat jan amuyapcta? Janipuniw cunas ankat mantasinjja jakerojj k’añuchcaspati.
41007019	Ucajj janiw chuymapar mantquiti, jan ucasti puracaparuquiw manti, ucatsti mistjjaraquiwa --sasa. Uqham sasinjja Jesusajj take mank’asa k’omätap yatiyäna.
41007020	Ucatsti sascaquïnwa: --Cunatejj jaken chuymapat mistquis ucaw jakerojj k’añuchejja.
41007021	Jaken chuymapatsti jan wali amuyunacaw mistu: wachoka juch luraña, jake jiwayaña,
41007022	lunthatasiña, jaken yänacap munaña, luraña, sallkjasiña, k’añu luraña, envidiasiña, c’ari arunac apnakaña, jach’a jach’a tucuña, jan amuyunjam sarnakaña.
41007023	Take ucanacaw chuymatjja mistu, ucaraquiw jakerojj k’añuchi.
41007024	Jesusasti ucat mistusinjja, Tiro uqhamarac Sidón tokenacaruw sarjjäna. Mä utaru purisinsti Jesusajj janiw qhitin yatiñaps muncänti, ucampis janiw jakenacatjja imantasiñjamäcänti.
41007025	Mä warmisti Jesusan ucancatap ist’asinjja, jupan ucaruw jutäna, phuchapajj ñankha ajayun mantatätap laycu. Purinisinsti Jesusan nayrakataparuw quillt’asi.
41007026	Uca warmejj Sirofenicia sat yakha marcanquirïnwa. Jupasti phuchapat ñankha ajayu alissuñapataquiw Jesusar achict’asïna.
41007027	Jesusasti juparojj sänwa: --Nayrakata wawanacay mank’t’asipjjpan. Janiw waquisquiti wawanacat t’ant’a apakasin jisc’a anunacar churañajja --sasa.
41007028	Warmisti Jesusarojj saraquïnwa: --Uqhamaw Tata, ucampis jisc’a anunacamppachaw mesa mankhat suyasinjja, mank’apjje, wawanacas jalaktayquis uca mank’a t’unanacjja --sasa.
41007029	Jesusasti ucjjarojj sänwa: --Walic sasctajja. Sarjjam; ñankha ajayojj phuchamat mistuwayjjewa --sasa.
41007030	Warmisti utapar purisinjja, phuchaparojj iquiñancasquir jicjjati. Ñankha ajayusti jupatjja mistuwayjjataynawa.
41007031	Jesusasti Tiro marcat mistjjasinjja Sidón chekwa pasawayäna, uqhamarac Decápolis oraken utjiri marcanac cheka. Ucatsti Galilea kota jac’aruw purïna.
41007032	Jesusan ucarusti mä okar amutu chacharuw irpanipjjäna. Ucatsti achict’asipjjänwa, amparapampi uca jakjjar lokjjatt’añapataqui.
41007033	Jesusasti uca jakerojj jakenaca taypitjja yakhawjaru irpakasinwa ampar luc’anampi jinchupat lokantäna. Thusjjatasinsti lajjrat llamct’araquïna.
41007034	Ucatsti alajjpach tok uñtasinwa wal llaquirt’asi, saraquïnwa: “¡Efata!” sasa. (Ucajj: ¡Jist’artam! sañ muni.)
41007035	Ucspachaw okaran jinchunacapajj jist’artäna. Lajjrat c’umaraptasinsti sum parljjaraquïna.
41007036	Jesusasti jakenacarojj ewjjt’änwa jan qhitirus ucjjat arsupjjañapataqui. Uqham ewjjt’catpachasa, jupanacajj yakhanacarojj parlasipcaquïnwa.
41007037	Jupanacasti wali muspharapjjäna, sapjjaraquïnwa: --Take cuns sumpun luri. Okaranacamppacharuw c’umaraptayi; amutunacarusti arsuyaraquiwa --sasa.
41008001	Ucürunacansti walja jakenacaw tantachasipjjäna, janiraquiw jupanacan cuna mank’añapas utjcänti. Ucatsti Jesusajj discipulonacapar jawsasinjja sänwa:
41008002	--Aca jakenacatjja walpun qhuyapt’ayasta, jupanacasti quimsa uruw nayamp chicäjjapjje, janiraquiw cuna mank’añanacapas utjquiti.
41008003	Jan mank’atpach utanacapar qhitanucjjerista ucqhajja, karipjjaspawa. Janiraquiw ch’amanacapajj thaquinjj utjcaspati, yakhepanacasti jayat jutapjje --sasa.
41008004	Discipulonacapasti Jesusarojj sapjjänwa: --¿Cunjämarac mank’añsti aca wasaran jupanacar chursnasti? --sasa.
41008005	Jesusasti jupanacarojj jisct’araquïnwa: --¿Kawkha t’ant’as jumanacan utjapjjtam? --sasa. --Pakallkoquiw utjapjjetu --sasaw jupanacajj sapjjäna.
41008006	Ucatsti Jesusajj --Jakenacajj konurt’apjjpan --sänwa. Pakallk t’ant’a apjjarusinjja Diosaruw yuspagaräna. T’ant’anac pachinokasinsti discipulonacaparuw churäna, jupanacasti jakenacaruw laquintaraquïna.
41008007	Mä kawkha chawllanacaraquiw jupanacan utjäna. Jesusasti Diosar yuspagarasinjja uca chawllanacjja jakenacaruw laquirayaraquïna.
41008008	Takeniw mank’ampejj sist’asipjjäna. Puchunacsti pakallk canasta phokharacwa apthapipjjäna.
41008009	Mank’apcäna ucanacasti niya pusi waranka jakenacänwa. Jesusasti jupanacarojj utanacaparuw qhitanucjjaraquïna.
41008010	Mä boter mantasinsti, Jesusajj discipulonacapampiw Dalmanuta ucsa tokenacar sarjjäna.
41008011	Fariseonacasti Jesusan ucar jutasinjja jupampiw ch’ajjwapjjäna. Jesusar yant’añataquisti alajjpachat mä unañcha uñacht’ayañapataquiw mayipjjaraquïna.
41008012	Jesusasti chuymapan llact’asisinjja sänwa: --¿Cunats aca jakenacajj mä unañcha mayipjje? Khanacwa sapjjsma, janiw cuna unañchas uñachayascaniti --sasa.
41008013	Ucatsti jupanacar jaytjawayasinjja boter mantasinwa, kota qhurcataru sarjjäna.
41008014	Discipulonacasti mank’a apasiñjja armasiwayapjjänwa, botensti mä sap t’ant’aniquiraquiw uñjasipjjäna.
41008015	Jesusasti jupanacarojj ewjjt’änwa: --Amuyasipjjam fariseonacan levadurapampita, Herodesan levadurapampitsa --sasa.
41008016	Discipulonacapasti jupanaccamaw parlaquipasipjjäna: --¿Jan t’ant’anïtas laycuw uqham sispacha? --sasa.
41008017	Jesusasti jupanacan parlapjjatap yatisinjja sänwa: --¿Cunatsa jumanacajj: “Janiw t’ant’ajj utjquiti” sas parlasipcta? ¿Janïrat amuyt’asipcta? ¿Uqham kala chuymanïpjjapuntati?
41008018	¿Janit uñjapcta, janiraquit ist’apcaractajja? ¿Janit amtasipcta?
41008019	Cunapachatï pheska waranka jakenacarojj pheska t’ant’ata mank’arayctjja ucjja, ¿kawkha canastarus puchunacjj apthapipjjtajja? --sasa. Jupanacasti sapjjänwa: --Tunca payani canastaruw apthapipjjta --sasa.
41008020	--Cunapachatï pakallko t’ant’ata, pusi waranka jakenacar mank’arayctjja ucqhajj ¿kawkha canastarus puchunacjja apthapipjjaractajja? --sasa. Jupanacasti sapjjewa: --Pakallko canastaruw apthapipjjta --sasa.
41008021	Ucatsti Jesusajj sänwa: --¿Jichhacamat jan amuyt’asipcta? --sasa.
41008022	Betsaida marcar puripjjatapatsti ucanjja mä juyqhu jakeruw Jesusan ucar irpanipjjäna. Juparusti llamct’añapataquiw achict’asipjjaraquïna.
41008023	Jesusasti juyqhurojj amparatwa marca thiyar irpsuwayäna. Ucatsti thusunkayampiw nayrapat jawt’äna. Amparapampi llamct’asaraquiw juyqhurojj jisct’äna --¿Uñj-jjtati? --sasa.
41008024	Juyqhusti uñatatasinjja sänwa: --Jakenacarojj kokanacas sarnakcaspa uqham uñjta --sasa.
41008025	Ucatsti Jesusajj wasitatwa amparapampi nayranacaparojj llamct’äna. Jakesti sum uñatatjjasinjja, c’umaraptjjänwa. Take cuns jupajj sum uñj-jjäna.
41008026	Jesusasti utaparuw qhitjjäna: --Marcarojj janiw mantätati, [janiraquiw qhitirus ucjja yatiyätati] --sasa.
41008027	Ucjjarusti Jesusajj discipulonacapampi Cesarea de Filipo ucsa marca tokenacaruw sarapjjäna. Thaquin sarcasinsti Jesusajj discipulonacaparuw jisct’äna: --Jakenacajj ¿qhitiw sapjjetus nayarojja? --sasa.
41008028	Jupanacasti ucjjarojj sapjjänwa: --Yakhepanacajj ‘Bautisiri Juanaw’ sapjjtamwa. Mayninacasti ‘Eliasaw’ sapjjtamwa. Mayninacasti ‘Profetanacat maynïrïpachaw’ sapjjaractamwa --sasa.
41008029	Jesusasti ucjjarojj jisct’ascaquïnwa: --Jumanacasti ¿qhitiw sapjjestas nayarojja? --sasa. Pedrosti ucjjarojj sänwa: --Jumajj Cristötawa --sasa.
41008030	Ucampis Jesusajj jan qhitir arsupjjañapataquiw jupanacarojj ewjjt’äna.
41008031	Ucjjarusti Jesusajj discipulonacaparuw yatiyañ kalltäna, saraquïnwa: Jaken Yokapan t’akhesiñapajj waquisiwa. Jilïr jakenacampi, jilïr sacerdotenacampi, ley yatichirinacampiw juparojj jakonucupjjani, jiwayapjjaraquini, ucampis quimsürut jupajj jactjjani, sasa.
41008032	Ucsti Jesusajj khanpach arsüna. Ucatsti Pedrojj yakhawjar irptasinwa juparojj tokenokäna.
41008033	Jesusasti khepäjjar uñaquipstasinwa discipulonacaparojj uñtäna, ucat Pedrorojj tokenokaraquïna: --¡Saraket nayat, Supaya! Jumajj janiw amuyctati Diosancqui ucatjja, jan ucasti jakenacanquïric amuytajja --sasa.
41008034	Jesusasti discipulonacaparu, jakenacampiru jawsasinjja saraquïnwa: --Maynitejj nayaru arcañ munchitojja, jupa quicpat armt’aspan, ucatsti arquitpan jacañap apt’asirjamäcchi ucasa.
41008035	Qhititejj jacañap khespiyasiñ munqui ucajja apt’asiniwa. Ucampis qhititï naya laycu, Diosan arunacap laycuraqui jacañap apt’asinejja, ucajj khespiyatäniwa.
41008036	¿Cuna asquïspas jaketaquejja, take acapach yänacas jupancjjaspa, ucatsti almap apt’asispa ucajja?
41008037	¿Kawkharac jakesti almap khespiyasiñatac churaspasti?
41008038	Maynitejj nayatsa arunacapjjatsa p’enkasinejja aca jucharar jakenacan nayrakatapanjja, Jaken Yokapajj jupatjja p’enkasiraquiniwa cunapachatï Awquipan jach’a cancañapampi, kollan angelanacapampi jutcan ucqhajja.
41009001	Jesusasti jupanacarojj saraquïnwa: --Khanacwa sapjjsma, jumanacat yakhepanacajj janïraw jiwapcaniti, Diosan reinopa jach’a ch’amapampi purinir uñjañcamajja.
41009002	Ucat sojjtüru sarakatarusti, Jesusajj Pedrompiru, Jacobompiru, Juanampiruquiw irpäna mä jach’a kollu pataru. Ucansti Jesusan uñnakapajj muspharcañaw tucuwayäna jupanacan nayrakatapana.
41009003	Isinacapasti c’ajquiriraquïnwa, qhunjam suma jank’oraquiw tucüna. Acapachanjj janipuniw qhiti isi t’ajjsuris uqham jank’o tucuycaspati.
41009004	Ucatsti uñjapjjänwa Eliasampir, Moisesampiru Jesusamp parlasipquiri.
41009005	Ucat Pedrojj Jesusar säna: --Yatichiri, wali sumaw acancatasajja. Nanacajj quimsa chhujllanac lurapjjä: mayajj jumataqui, mayajj Moisesataqui, mayïristi Eliasataquiraqui --sasa.
41009006	Jupanacasti wali sustjatäpjjänwa ucat Pedrojj janiw cuna arsutaps amuyascänti.
41009007	Ucatsti mä kenayaw jupanacarojj ch’iwjjattäna. Uca kenay taypitsti mä aruraquiw ist’asi: “Acaw nayan munat Wawajjajja. Jupar ist’apjjam” sasa.
41009008	Uñatatasiñcamasti mayninacajj chhakatäjjänwa, Jesús saparuquiw uñcatjjapjjäna.
41009009	Kollut sarakanisinsti Jesusajj jupanacaruw ewjjt’äna: Janipuniw qhitirus arsupjjätati cuntï uñjapctas ucjja, jan ucasti cunapachatejj Jaken Yokapajj jiwatat jactjjani ucqhaquiw arsupjjäta, sasa.
41009010	Jupanacasti amuquiw chuyma mankhanacapar imapjjäna cuntï uñjapcän ucjja. Ucampis jupanaccamaw jisct’asipjjäna --¿Cun sañrac munpacha ‘Jaken Yokapajj jiwatat jactjjani, sasinsti?’ --sasa.
41009011	Ucatsti Jesusaruw jisct’apjjäna: --¿Cunatarac ley yatichirinacasti ‘Eliasaw nayrakat jutañapa’ sapjjesti? --sasa.
41009012	Jupasti ucjjarojj sänwa: --Chekpachansa Eliasapuniw nayrakat jutasqui, take cun asquichiri. ¿Camsaraqui Kellkatanacansti Jaken Yokapjjatsti? ‘T’akhesiniwa, jisc’achataraquïniwa’ siwa.
41009013	Ucampis nayajj sapjjsmawa Eliasajj purinjjewa, juparusti cuntï lurañ munapqui uc lurapjje, cunjämatï kellkatanacajj siscän uqhamar phokhasa.
41009014	Ucatsti mayni discipulonacapan ucaru cutt’anjjasinsti, jupanacarojj walja jakenacamp muyuntat uñjapjjäna. Ley yatichirinacasti jupanacampiw ch’ajjwasipcäna.
41009015	Jesusar uñjasinsti takeniw muspharapjjäna. Jalasinsti juparojj aruntapjjaraquïnwa.
41009016	Ucatsti Jesusajj jupanacarojj jisct’änwa: --¿Cunjjatsa jumanacajj jupanacampi ch’ajjwasipcta? --sasa.
41009017	Jakenac taypitsti maynïriw arsüna: --Yatichiri, wawajj juman ucar irpasinta. Ñankha ajayuw mantasin amutur tucuyi.
41009018	Cawqhansa uca ajayojj juparojj thalayaquiwa, lacapatjja jopokow juti, laca ch’aqhapsti t’urusiraquiwa, jupasti wali tucusitäjjewa. Discipulonacamaruw c’umaraptayañapatac achict’asta, jupanacasti ñankha ajayuru alissuñataquejj janiw ch’amanïpquiti--sasa.
41009019	Jesusasti jupanacarojj sänwa: --¡Ay, jan iyawsañan jakenaca! ¿Cunapachcamas jumanacampiquïscäjja? ¿Cunapachcamarac jumanacasti ch’am tucuyapjjetäta? Irptanipjjam uca waynaru--sasa.
41009020	Jupanacasti irptanipjjänwa. Ñankha ajayusti Jesusar uñjasinjja, uca waynarojj thalayänwa. Jupasti orakeru liwnoktasinwa sunt’isïna, lacapatsti jopokow jutaraquïna.
41009021	Jesusasti waynan awquiparuw jisct’äna: --¿Cunapachatarac uqhamäjjesti? --sasa Awquipasti sänwa: --Wawatpachaw uqhama.
41009022	Walja cutiraquiw ajayojj ninarus umarus jupar jiwayañatac jakonti. ¿Jumach waliptayarapitasma? Uqhamäspa ucqhajja, nanacata qhuyapt’ayasipjjeta, yanapt’apjjaraquitaya --sasa.
41009023	Jesusasti sänwa: --Jumatejj iyawsasmajja, lurasispawa. Iyawsir jaketaquejj take cunas waquisiquiwa --sasa.
41009024	Uca waynan awquipasti ucspachaw jach’at arsüna: --¡Iyawstwa, yanapt’itay juc’amp iyawsañajjataqui! --sasa.
41009025	Jesusasti walja jakenac muyuntanir uñjasinjja, ajayurojj tokenokänwa: --Ñankha okar amut ajayu, nayaw sisma: Mistum jupata, janirac mayampis mantamti --sasa.
41009026	Ucatsti ajayojj warart’asisaw ch’amamp thalayasinarac mistuwayjjäna. Uca waynarusti jiwatjamwa jakonucuwayi. Waljaniraquiw: “Jiwatawa” sapjjäna.
41009027	Ucampis Jesusajj amparat waytasinwa sayt’ayäna, waynasti sayt’asïnwa.
41009028	Ucjjarusti Jesusajj mä utaruw mantäna. Sapaquïsquïpansti, discipulonacapajj juparuw jisct’asipjjäna: --¿Cunatarac nanacasti uca ajayurusti jan alissuñataqui ch’amanïpjjtsti? --sasa.
41009029	Jesusasti jupanacarojj sänwa: --Aca casta ajayurojj oracionampiquiw [ayunompiquiw] alissuñajja --sasa.
41009030	Uca chekat sarjjasinsti, Galilea chekwa pasawayapjjäna, Jesusasti janiw qhitin yatiñaps muncänti.
41009031	Jupajj discipulonacapar yatichasajj sänwa: --Jaken Yokapajj jakenacan amparapar catuyatäniwa; jupanacasti jiwayapjjaniwa, ucatsti quimsüru jiwatat jactjjani --sasa.
41009032	Jupanacasti Jesusan parlatapjja janiw amuyt’apcänti, jupar jisct’añsa ajjsarapjjaraquïnwa.
41009033	Ucatsti Capernaum marcaruw puripjjäna. Utancjjasinsti, Jesusajj discipulonacaparuw jisct’äna: --¿Cunjjatarac jumanacasti thaquin ucatak parlapjjtasti? --sasa.
41009034	Jupanacasti janiw arsuñ munapcänti: “¿Qhitis jiwasanac taypin jilïrejja?” sasa thaquin parlapjjatapata.
41009035	Jesusasti kont’asisinwa tunca payani discipulonacaparojj jawsäna. Ucatsti saraquïnwa: --Qhititejj jilïriña muni ucajja jisc’ar tucuñapawa, takenir sirviñaparaquiwa --sasa.
41009036	Ucatsti Jesusajj mä yokall wawaruw jupanac taypir sayt’ayäna. Amparanacapar ichjjarusinsti, sänwa:
41009037	--Qhititejj aqham wawaru nayan sutejjan catokqui ucajja nayaruw catoketu. Nayar catokeristi janiw nayarus catokquituti, jan ucasti qhitanquitu ucaruw catokaraqui --sasa.
41009038	Juanasti Jesusarojj sänwa: --Yatichiri, mayniruw uñjapjjta sutimana ñankha ajayunac alissusquiri. Ucampis nanacajj jarc’apjjtwa jan jiwasanacamp chic sarnakatap laycu.
41009039	Jesusasti sänwa: --Jan jarc’apjjamti, janiw qhitis nayan sutejjar milagronac lurasinjja nayjjat jan walinac parlcaspati.
41009040	Qhititejj jan jiwasanac conträqui ucajja, jiwasanacampïsquiwa.
41009041	Qhititejj jumanacar Cristoncapjjatam laycu mä vaso umacsa nayan sutejjan wajjt’apjjätamjja, chekpachanwa jupajj mä churäwi catokani.
41009042	“Qhititejj nayar iyawsir jisc’a wawanacaru juchar puriyaspa ucqhajj, uca jakejj walïspawa mä jach’a molino kalampi cuncar chinuntasina kota mankharu jakontatäñapajja.
41009043	Amparamatejj juchar puriyañ munstamjja, walïspaw qharekjjañamajja, ucatsti juc’amp sumäspaw wiñay jacañar ch’ulla amparan mantañamajja; pä amparanpacha infiernor mantañamat sipansa, jan jiwarir ninan naqhañat sipansa.
41009044	[Qhayanjja lak’onacajj janiw jiwarquiti, ninas janiraquiw jiwarcaraquiti.]
41009045	Cayumatejj juchar puriyañ munstamjja, walïspaw qharekasjjañamajja, ucatsti juc’amp sumäspaw ch’ulla cayuni wiñay jacañar mantañamajja, pä cayunpacha infiernor jakontatäñamat sipansa, jan jiwarir ninan naqhañat sipansa.
41009046	[Qhayanjj lak’onacajj janiw jiwarquiti, ninas janiraquiw jiwarcaraquiti.]
41009047	Nayramatejj juchar puriyañ munstamjja, apsjjam, ucatsti juc’amp sumäspaw Diosan marcapar ch’ulla nayran mantañamajja, pä nayranpacha infiernoru jakontatäñamat sipansa.
41009048	Qhayanjj lak’onacajj janiw jiwarquiti, ninas janiraquiw jiwarquiti.
41009049	“Takeniw ninampejj jayumpjam jayunchatäpjjani, [take sacrificionacasti jayunchataraquïniwa].
41009050	Jayojj sumawa. Ucampis cunapachatejj jayojj ch’aphakäjjaspajja, ¿cunampirac suma jayu tucuyapjjasmasti? Jumanacanjja jayojj utjpan, ucatsti sumancañan jumanac purajj jacapjjaraquim.”
41010001	Jesusajj Capernaum marcat mistusinjja Judea ucsa tokenacaruw saräna. Uqhamaraquiw Jordán jawir qhurcata tokenacaru sararaquïna; ucansti wasitatwa jakenacajj Jesusan ucar jutapjjäna, jupasti wasitataracwa jupanacarojj yatichäna, yatichirïcäns uqhama.
41010002	Fariseonacasti Jesusar jac’achasisinwa jupar pantjayañatac jisct’apjjäna: --¿Waquisiti mä chachajj warmipampi jaljtañapajja? --sasa.
41010003	Jesusasti jupanacarojj sänwa: --¿Cun lurapjjäta sapjjtams Moisesajja? --sasa.
41010004	Jupanacasti sapjjänwa: --Moisesajj: ‘Jaljtañ papel churasin warmir apanucuñajj waquisiquiwa’ sapjjetuwa --sasa.
41010005	Jesusasti ucjjarojj sänwa: --Moisesajj kala chuymäpjjatam laycuwa uca camachi arunacjja jaytawayapjjtamjja.
41010006	Ucampis kalltanjja, take cuns lurcäna ucqhatpachaw ‘Diosajj chacha warmi uchäna.
41010007	Ucatpï chachajj awquipsa taycapsa jaytanucusinjja warmipampi mayachasjjejja.
41010008	Panpachanisti mayniquïcaspas uqhamaw tucjje.’ Uqhamasti janiw paninjamäcjjeti, jan ucasti mä janchiquëjjapjjewa.
41010009	Uca laycu Diosajj mayachquis ucarojj janiw jakejj jaljtayañapäquiti.
41010010	Utancjjasinsti discipulonacapajj wasitat Jesusarojj ucjjat jisct’apjjäna.
41010011	Jesusasti jupanacarojj sänwa: --Qhititejj warmipampi jaljtasin yakhampi casarasi ucajja, warmip tokwa wachoka juch luri.
41010012	Warmitejj chachapar apanucusin yakhamp casaraschi ucajja, wachoka juchwa luraraquiqui.
41010013	Ucjjarusti wawanacwa Jesusan ucar irpanipjjäna, amparapamp lokjjatayañataqui. Ucampis discipulonacapajj irpanirinacarojj tokenokapjjänwa.
41010014	Jesusasti uc uñjasinjja colerasïnwa, ucatsti saraquïnwa: --Wawanacajj nayan ucar jutasipcpan sam, jan jarc’apjjamti, jupanacjamanquiwa Diosan reinopajja.
41010015	Khanacwa sapjjsma, qhititejj jan mä wawar uñtata Diosan reinop catokcan ucajja, janiw cunapachas ucar mantcaniti --sasa.
41010016	Wawanacar ichjjarusinsti, amparapamp lokjjatasaw jupanacarojj bendiciraquïna.
41010017	Cunapachatejj Jesusajj ucawjat sartawayascän ucqhaw mä jakejj jalani. Jesusan nayrakatapar quillt’asisinsti, juparuw jisct’äna: --Suma yatichiri, ¿cuna lurañajjasa waquisi wiñay jacañ catokañataquejja? --sasa.
41010018	Jesusasti juparojj sänwa: --¿Cunatsa ‘Suma’ sista? Janiw qhiti jakes sumäquiti, jan ucasti Dios sapaquiw sumajja.
41010019	Camachi arunacjj yattawa: ‘Janiw wachoka juch lurätati. Janiw jiwayätati. Janiw lunthatasïtati. Janiw qhitirus c’arintätati. Janiw c’arimp cuns apakätati. Awquimaru, taycamaru jach’añcham’ sasa.
41010020	Waynasti ucjjarojj sänwa: --Yatichiri, nayajj jisc’atpachwa take uca camachi arunacjja phokhascta --sasa.
41010021	Jesusasti juparojj munasiñampiw uñcatäna, ucatsti saraquïnwa: --Mayaqui jan phokctati. Saram, take utjirinacam aljaram, ucatsti pobrenacar churam, alajjpachansti juman imasitamajj waljäniwa. Ucatsti jutam nayar arquita, jacañam apt’asirjamäcsta ucasa.
41010022	Waynasti uc ist’asinjja wal llacthapisïna. Uqham llact’ataraquiw sarawayjjäna, wali kamirïtap laycu.
41010023	Jesusasti take tok uñatatasinjja, discipulonacaparuw saraqui: --¡Cunj ch’amas kamirinacataquejj Diosan reinopar mantañajja!
41010024	Discipulonacapasti uc ist’asinjja muspharasipjjänwa. Ucampis Jesusajj jupanacarojj sascaquïnwa: --Wawanaca, ¡cunj ch’amas [kollke chuymäquis ucanacataquejj] Diosan reinoparu mantañajja!
41010025	Juc’amp jasaquiwa mä aguja nayra cheka mä camellon mistuñapajja, Diosan reinopar mä kamirin mantañapat sipansa.
41010026	Uc ist’asinsti discipulonacapajj juc’ampiw muspharasipjjäna. Jupanaccamaw jisct’asipjjaraquïna: --¿Uqhamasti qhitiquirac khespiyatäspasti? --sasa.
41010027	Jesusasti jupanacar uñcatt’asinjja sänwa: --Jakenacataquejj janiw ucajj lurascaspati, ucampis Diosataquejj lurasiquiwa, jupataquisti janiw cunas ch’amäquiti --sasa.
41010028	Pedrosti ucjjarojj saraquïnwa: --Tata, nanacasti take cun jaytanucusinjjay arcanipjjsmajja --sasa.
41010029	Jesusasti ucjjarojj sänwa: --Khanacwa sapjjsma, qhititejj naya laycu, Diosan arunacap laycuraqui utap jaytanucojja jan ucajj jilapsa, cullacapsa, awcsa, taycsa, wawanacapsa, orakenacapsa,
41010030	uca jakejj patac ucqhampi acapachan catokjjani utanaca, jilanaca, cullacanaca, tayca, wawanaca, orakenacsa. Ucanac catokcasasa uñisitaw sarnakapjjani. Ucampis qhä pachanjja wiñay jacañ catokaraquini.
41010031	Ucampis qhitinacatejj jichhürun nayrancqui ucanacatjja waljaniw khepancjjapjjani; khepanquirinacatsti waljaniraquiw nayrancjjapjjani.
41010032	Thaquin sarcasinsti Jerusalenaruw maqhatasipcäna; Jesusasti discipulonacapat nayr saräna. Jupanacasti muspharapjjänwa, ajjsarasaraquiw khepapat arcapjjäna. Ucatsti Jesusajj wasitat tunca payaniru jawsasaw yatiyäna jupan t’akhesiñapata:
41010033	“Jichhajj Jerusalenaruw maqhatasctan. Ucanwa Jaken Yokaparojj jilïr sacerdotenacaru catuyapjjani, ley yatichirinacampiru. Jupanacasti jiwayañataquiw juchañchapjjani, ucatsti yakha marcanquir jakenacaruraquiw catuyapjjaraquini.
41010034	Jupatjja larusipjjaraquiniwa; uqhamaraquiw jawk’japjjani, thuscatapjjaraquini. Ucatsti jiwayapjjaraquiniwa, ucampis quimsa urutwa jiwatat jactjjani” sasa.
41010035	Ucjjarusti Jacobompi Juanampiw Jesusar maqhatapjjäna, jupanacasti Zebedeon yokanacapänwa. Jac’achasisinsti sapjjewa: --Yatichiri, may achict’asiñ munapjjsma --sasa.
41010036	Jesusasti jupanacarojj sänwa: --¿Cunjjay munapjjsta? --sasa.
41010037	Jupanacasti sapjjänwa: --Reinomanjja, juman jac’amaruy kont’ayasipjjeta, maynirojj cupëjjamaru, maynirojj ch’ekäjjamaruraqui.
41010038	Jesusasti jupanacarojj sänwa: --Jumanacajj janiw yatipctati cuntï mayipquista ucjja. Nayajj umantcä uca vasotjj jumanacajj ¿umt’apjjasmati? Jan ucajj nayajj catokcä uca bautismo jumanacajj ¿catokapjjaraquismacha? --sasa.
41010039	Jupanacasti sapjjänwa: --Lurapjjeristwa --sasa. Jesusasti sänwa: --Jïsa, uqhamawa. Nayajj umcä uca vasotjja umt’apjjätawa, uqhamarac nayajj catokcä uca bautismompis bautisasipjjaraquïtawa.
41010040	Ucampis nayan cupëjjajjaru ch’ekäjjajjampir kont’ayañajj janiw nayan churañajjajj waquisquiti. Ucatsipana ucajj qhitinacataquitï waquichatäqui ucanacaruw churasini --sasa.
41010041	Tunca discipulonacapasti, Jacobompin Juanampin mayitap yatisinjja, jupanaca contraw colerasipjjäna.
41010042	Ucampis Jesusajj jupanacar jawsasinjja sänwa: --Jumanacajj yatipjjtawa, marca apnaker jilïrinacajj jupanacanccaspas uqham marcanacarojj tucuyapjjäna. Ucanac taypinquir jilïrinacasti munañaparuw jakenacarojj apnakapjjäna.
41010043	Jumanacampisti janiw uqhamäcaniti. Ucatsipana jumanac taypin jilïriñ munirejja mayninacar sirviñapawa.
41010044	Jumanac taypit nayrancañ munirejja, takenir sirviñaparaquiwa.
41010045	Jaken Yokapasti janiw sirviyasir jutquiti, jan ucasti sirviriw juti; jupa quipca jacañap apt’asiriraquiw juti, waljanir khespiyañapataqui.
41010046	Ucjjarusti Jericó marcaruw puripjjäna. Jesusasti discipulonacapampi walja jakenacamp mistusquipan, mä juyqhuw mayjasiscäna, sutipasti Bartimeo, Timeo chachan yokapa, jupasti thacjjan kont’atäscänwa.
41010047	Uca juyqhusti Nazaretanquir Jesusätap ist’asinjja jach’at art’äna: --¡Jesús, Davidan yokapa, nayatay qhuyapt’ayasita! --sasa.
41010048	Uc ist’asinsti waljaniw: --Amuct’am --sas tokepjjäna. Ucampis juyqhojj juc’amp jach’at art’ascaquïnwa: --¡Davidan yokapa, nayat qhuyapt’ayasita! --sasa.
41010049	Jesusasti uc ist’asinjja sayt’änwa, ucatsti jupanacarojj: --Irptanipjjam --saraquïnwa. Irptiri saririnacasti juyqhurojj sapjjänwa: --Jan ajjsaramti, sayt’asim, jawsasctamwa --sasa.
41010050	Juyqhusti capap liwinucusinjja mäquiw sayt’asi, ucatsti Jesusan ucaruw maqhatäna.
41010051	Jesusasti juparojj jisct’änwa: --¿Cuna lurañajjsa munta? --sasa. Juyqhusti sänwa: --Yatichiri, nayrat waliptjjañ munta --sasa.
41010052	Ucjjarusti Jesusajj sänwa: --Sarjjam. Iyawsatam laycuw c’umaräjjta --sasa. Ucspachaw juyqhojj nayrat waliptjjäna, Jesusarusti arcjjaruwayjjaraquïnwa.
41011001	Jerusalén jac’ancjjasinsti Betfagempita Betaniampita, Olivos kollu uñcatasiwjatwa Jesusajj pani discipulonacaparojj qhitäna:
41011002	--Qhaycatancquis uca jisc’a marcar sarapjjam. Purisinsti mä asnoruw ucan chinutäsquir jicjjatapjjäta. Ucarusti janiraquiw qhitis konjjatquiti. Jararanipjjam ucatsti irpanipjjaraquim.
41011003	Qhitis jarc’añ munapjjätamjja: ‘¿Cunats jararapjjta?’ sasajja, ‘Tatituw muni, ucatsti irpayanirapjjätamwa’ sasaw sapjjäta --sasa.
41011004	Jupanacasti sarasinjja asnorojj thaqui thiyan chint’at jicjjatapjjäna, mä puncu jac’ana, ucat jupanacajj jararanipjjäna.
41011005	Ucanquirinacat yakhepanacasti discipulonacaparojj sapjjänwa: --¿Cuns lurasipcta? ¿Cunataquis asno jararapjjta? --sasa.
41011006	Ucatsti jupanacajj cunjämtejj Jesusajj yaticht’awaycänjja uqhamwa sapjjäna. Uc yatisinsti asnjja irpjjaruyanipjjänwa.
41011007	Jesusan ucar irpanisinsti, discipulonacapajj isinacapampiw carunt’apjjäna, ucat Jesusajj asnjjar konjjatawayäna.
41011008	Waljaniraquiw isinacapjja thaquir jant’acupjjäna, mayninacasti kokanacat layminac apakapjjäna. Ucanacsti thaquiruw jant’acupjjaraquïna.
41011009	Jesusan nayräjjap khepäjjap saririnacasti jach’at arnakapjjäna: --¡Jach’achatäpan! ¡Diosajj bendispan Tatitun sutipar jutirirojja!
41011010	¡Diosajj bendispan David awquisan jutir reinoparojja! ¡Jach’achapjjam Diosaru! --sasa.
41011011	Jesusasti Jerusalenar purisinjja, temploruw mantäna. Take cun uñatatasinsti Betaniaruw tunca payani discipulonacapamp mistjjäna, niya jayp’öjjaraquïnwa.
41011012	Khepürusti, Jesusajj Betaniat mistusajja, mank’at awtjayasïna.
41011013	Jayat uñtasinsti, mä higo koka uñjäna, ucasti laphinïscänwa. Jesusasti: --Achunïpachacha --sasaw uñjir saräna. Purisinsti laphinacac jicjjatäna. Janiw mä achus utjcänti, janïraw higo horasäcaraquïnti uca laycu.
41011014	Jesusasti uca higo kokarojj sänwa: --Jichhat ucsarojj janipun qhitis achumatjj mank’pati --sasa. Discipulonacapasti uc arsurjja ist’apjjänwa.
41011015	Ucatsti Jerusalén marcaruw puripjjäna. Templor mantasinsti, Jesusajj aljasirinacaru, alasirinacampiruw ankar chhucsuyäna. Uqhamaraquiw kollke trocasirinacana, paloma aljirinacampin mesanacapsa, sillanacapsa willthapiraquïna.
41011016	Janiraquiw qhitirus templo chekjja cuna apt’at pasirsa mantaycänti.
41011017	Ucatwa jupanacarojj yaticharaquïna: --Diosan Arunacapanjj kellkatawa: ‘Utajjasti take marcanquirinacataqui Diosat mayisiñ utäniwa’ sasa. Ucampis jumanacajj lunthatanacan putupwa tucuyapjjtajja --sasa.
41011018	Jilïr sacerdotenacampi, ley yatichirinacampisti, ucanac ist’asinjja jiwayañ munapjjäna. Jesusarusti ajjsarapjjänwa, jupan yatichäwipata jakenacan muspharapjjatap uñjasina.
41011019	Jayp’öjjepansti, Jesusajj marcatjj mistuwayjjänwa.
41011020	Khepärmanthi cuttanjjasinsti, higo kokarojj saphitpach wañsutwa uñjapjjäna.
41011021	Pedrosti amtasinjja Jesusarojj sänwa: --Yatichiri, uñtam. ¡Maldeciwayctas uca kokajj wañsutäjjaraquitaynasä! --sasa.
41011022	Jesusasti jupanacarojj saraquïnwa: --Diosar iyawsirïpjjam.
41011023	Khanacwa sapjjsma, qhititejj chuymapan jan pächasisa aca kollur saspajja: ‘Onjjtam, jach’a kotar mantaraquim’ sasa; arsutapajj phokhasispawa, jupatejj iyawsañampi arsuspa ucqhajja.
41011024	Ucatpï sapjjsmajja, take cuntejj Diosat iyawsañampi mayipjjätajja catokapcasma uqhamjja, ucajj uqhamäniwa.
41011025	Diosat mayiscasajja, perdonapjjam qhitimpitejj jan walincapctas ucaru, alajjpachanquir Awquimajj juchanacamat perdonañapataquiraqui.
41011026	[Jumanacatejj jan perdonapcätajja, alajjpachanquir Awquimajj janiraquiw juchanacamata perdonapcätamti.]
41011027	Ucatsti jupanacajj Jerusalenaruw cuttanjjapjjäna. Jesusajj templon sarnakascäna ucqhaw jupan uc jutapjjäna jilïr sacerdotenacampi, ley yatichirinacampi, uqhamarac chuymani jilïrinacampi.
41011028	Jesusarusti jisct’apjjänwa: --¿Cuna munañanïtas jumajj acanac lurañataquejja? ¿Qhitirac ucanac lurañamatac ch’am churtamsti? --sasa.
41011029	Ucjjarusti Jesusajj jupanacaruw saraquïna: --Nayasti may jisct’apjjaraquïma. Jumanacatejj sapjjetätajja, nayajj sapjjaraquïmawa, cuna munañanïñampitejj ucanac lurcta ucjja.
41011030	Sapjjeta: ¿Qhitis Juanarojj bautisañapatac qhitani, jakenacati jan ucajj Diosacha? --sasa.
41011031	Uqham jisct’atasti jupanaccamaw parlt’asipjje: --¿Camachañänisa? ‘Diosaw qhitani’ sañänejja, jupajj saniwa: ‘¿Cunatarac uqhamasti jupar jan iyawsapjjtasti?’ sasa;
41011032	jan ucajj: ‘Jakenacan qhitanitaquiwa’ sañänicha. --sasa. Jupanacajj jakeruw ajjsarapjjäna, takeniraquiw yatipjjäna Juanan chekpach Diosat parlatapa.
41011033	Uqhamasti jupanacajj Jesusarojj sapjjänwa: --Janiw yatipcti qhitipunejj qhitanchi --sasa. Jesusasti ucjjarojj saraquïnwa: --Uqhamajj janiraquiw nayas sapcämati, cuna munañanïñampitejj take acanac lurctjja ucsa.
41012001	Ucjjarusti Jesusajj uñtasïwinac toke parlañ kalltäna: “Mä jakew utjäna, orakeparusti uva alinac ayruntäna. Ucatsti uyuchrantayänwa; uqhamaraquiw uva ch’irwañ waquicharaquïna. Uñjañataquisti mä torre luraraquïna. Jupasti yapuchir jakenacaruw uca orakepjj arrendjawayäna, ucatsti jaya marcaruw sarjjäna.
41012002	Yapu apthapiñ horas purinipansti, uca jakejj mä uywataparuw qhitäna. ‘Uca yapuchirinacat achunac mayinirapjjeta kawkhatejj nayar wact’quitus uca’ sasa.
41012003	Yapuchirinacasti uca uywatar catuntasinjja, nuwjapjjänwa, jan cunanirac alispayapjjäna.
41012004	Orakenisti wasitat yakha uywataruw qhitaraquïna. Ucarusti catuntasinjja kalampiw c’upjapjjäna, p’ek ch’iyjapjjaraquïna. Tokjjasinsti alispayapjjaraquïnwa.
41012005	Oraken jakesti mayampsa yakharojj qhitascaquïnwa, ucarusti jiwayapjjänwa. Uca khepatsti waljaniruraquiw qhitäna, yakheparusti nuwjapjjänwa, mayninacarusti jiwayapjjaraquïnwa.
41012006	“Ucampis mä sapa yokapaw oraken jakenjj utjascäna, wali munata. Uywatanacat kheparusti uca sapa yokaparuw qhitäna: ‘Yokajjarojj ajjsarapjjaniwa’ sasa.
41012007	Ucampis yapuchirinacajj jupanaccamaw parlt’asipjjäna: ‘Acajj herencia catokerejja, jiwayapjjañäni ucatsti orakepajj jiwasanacancjjaniwa’ sasa.
41012008	Jupanacasti orakenin yokaparojj catuntasin jiwayapjjänwa, jiwat janchipsti yaputjja jakonucupjjaraquïnwa.
41012009	Ucat Jesusajj jisct’araquïna: “Yapun jakesti ¿camachanisa? Jutasinjja uca yapuchirinacarojj k’al jiwarayani, yapupsti yakhanacaruw catuyasjjaraquini, sasa.
41012010	Ucatsti Jesusajj sascaquïnwa: “¿Janit jumanacajj Diosan Arunacapan leet’apcta?: ‘Utachirinacan jisc’achata kalajj suma esquin kalat uchatäjjewa.
41012011	Tatituw uqham luri. Jiwasanacataquejj muspharcañawa.’ ”
41012012	Uc ist’asinsti jilïrinacajj Jesusarojj catuntañ munapjjäna, uca uñtasïwi jupanac contra arsutap yatisina, ucampis jakenacaruw ajjsarapjjäna. Ucatsti Jesusar jaytawayasina sarjjapjjänwa.
41012013	Ucjjarusti Jesusan ucarojj qhitanipjjänwa mä kawkha fariseonacampi Herodesar arquirinacampi, jupar pantjayañataqui, ucatsti juchañchañataquiraqui.
41012014	Jupanacasti purinisinjja sapjjänwa: --Yatichiri, yatipjjtwa cheka arsur jakëtama, cuns jakejj sispan ucar jan ajjsarasa. Jumajj janiw jaken ajanup uñcatasac juchañchctati, jan ucasti Diosan thaquipatjja chek yatichtajja. Jichhajj sapjjeta: ¿Cesarar impuesto churañajj waquisiti? ¿Churapjjäti janicha? --sasa.
41012015	Jesusasti jan wali amtañampi sapjjatap yatisinjja, sänwa: --¿Cunats jumanacajj nayar aynacht’ayiri jutapjjesta? Apanipjjam mä kollke uñjjatañajjataqui --sasa.
41012016	Jupanacasti kollk apanipjjänwa. Jesusasti uñjjatasinjja jupanacaruw jisct’araqui: --Aca kollken utjqui uca ajanus, sutipas ¿qhitinquisa? --sasa. Jupanacasti --Cesaranquiwa --sapjjänwa.
41012017	Ucjjarusti Jesusajj jupanacarojj saraquïnwa: --Cesarancqui ucjja Cesararu churapjjam, Diosancqui ucsti Diosaruraqui churapjjam --sasa. Jupanacasti uc ist’asinjja wal muspharapjjäna.
41012018	Ucjjarusti Saduceonacaw Jesusan ucarojj sarapjjäna. Jupanacasti: “Janiw qhitis jiwatatjja jactcaspati” sasaw yatichapjjäna. Ucat Jesusarojj jisct’apjjaraquïna:
41012019	--Yatichiri, Moisesan kellkatanacapanjja sapjjetuwa: ‘Maynitejj jiwjjasina warmip jan wawan jaytanucuwaychejja, waquisiwa jilapan uca warmimpi casarasiñapajja, jiwirin familiap jan chhakayañataqui’ --sasa.
41012020	Mä cutejj pakallko jila sullcaw utjäna. Jilïrejj casarasïnwa, ucatsti jan wawaniw jiwawayi.
41012021	Ucjjanquir jilasti uca warmimpiw casarasiraqui. Ucatsti chachajj jan wawaniw jiwaraqui. Ucjjanquir jilampisti uqhamaraquiquiw lurasi.
41012022	Uqhamaw uca pakallk jila sullcajj uca warmimpejj casarasipjjäna. Jupanacasti janiw maynis wawanïpcänti. Takpachan jiwarjjatapatsti warmejj jiwjjaraquïnwa.
41012023	Qhä jutir urun jupanacajj jiwatat jactapcan ucqhasti, ¿cawquïrin warmiparaquïni? Pakallkonpachajjay uca warmimpejj casarasipjjchejja --sasaw jisct’apjjäna.
41012024	Jesusasti jupanacarojj sänwa: --Jumanacajj pantjasipjjtawa, jan kellkatanacatsa Diosan ch’amapatsa amuyt’apjjatam laycu.
41012025	Cunapachatejj jiwatat jactapjjanejja, janiw casarasipcaniti, ni phuchapa casarañataquis churjasipcaraquiniti, jan ucasti alajjpachanquir angelanacjamaw jacasipjjani.
41012026	Jiwatanacan jactañapatsti ¿janit leet’apcta Moisesan kellkatapanjja, cunjämatejj Diosajj mä nacquir ch’aphi taypitjja parläna: ‘Nayätwa Abrahaman, Isaacan, Jacobon Diosapajja’ sasajja?
41012027	Diosajj janiw jiwatanacan Diosapäquiti, jan ucasti jaquirinacan Diosapawa. Uqhamasti jumanacajj wali pantjatäpjjtawa --sasa.
41012028	Ucjjarusti ley yatichiri mä jakew Jesusar jac’achasiraquïna. Jupasti isch’uquitaynawa Jesusan saduceonacampi parlatapjja. Take uca jisct’anacar sum arusjjatatap yatisinsti, juparojj jisct’araquïnwa: --Camachinacatjja ¿cawquïris jach’a camachejja? --sasa.
41012029	Jesusasti juparojj sänwa: --Take camachinacat jach’äqui ucajj aqhamawa: ‘Ist’am Israel, jiwasan Dios Tatitusajj jupa sapaquiw Diosajja.
41012030	Dios Tatitumaruw munäta take chuymamampi, take almamampi, take amuyumampi, take ch’amamampiraqui’. Ucaw jach’a camachejja.
41012031	Ucjjarüqui uca camachisti ucar uñtataraquiwa, ucasti aqhamawa: ‘Jake masimaruw munäta, jumar munasctas uqhama’. Ucanacat sipanjja janiw cawquïr camachis juc’amp jach’äquiti --sasa.
41012032	Kellkatanac yatichiristi Jesusarojj sänwa: --Walic sasctajj, yatichiri, arsutamajj chekawa. Mä sapa Diosaquiw utji, janiraquiw yakhajj utjquiti.
41012033	Jupar take chuymamp munañasti, uqhamarac take amuyumpi, take almampi, take ch’amampi, ucatsti jake masisar jiwas quipcarjam munañajja, juc’amp asquiwa take sacrificionacatjja, cunatejj altaran loktatäqui take ucanacat sipansa.
41012034	Jesusasti uca jaken sum arsutap ist’asinjja sänwa: --Diosan reinopatjja janiw jayancctati --sasa. Ucatsti jakenacajj janiw qhitis juc’amp jisct’añ muncjjänti.
41012035	Jesusasti templon yatichcasinjja, sänwa: “¿Cunjämaraqui ley yatichirinacasti sapjjesti ‘Cristojj Davidan wawapaw’ sasasti?
41012036	David quipcaraquiwa, Kollan Ajayun khant’atäsinjja sï: “Tatitojj Tatitojjarojj siwa: ‘Cupëjjajjar kont’asim, Uñisirinacamaru jumampi tacjjatayañajjcama’ sasa.
41012037	¿Cunjämarac Cristosti Davidan wawapäspasti, jupa quicpa Cristorojj ‘Tatitu’ sischi ucajja?” Walja jakenacaraquiw Jesusarojj isch’uquipjjäna, wali cusisiñampi.
41012038	Jesusajj jakenacar yatichcasinjja sänwa: “Amuyasipjjam ley yatichirinacata. Jupanacajj jach’a isinacan isintataw sarnakapjje, callenacansa take ajjsart’añampiw aruntayasiñ munapjjaraqui.
41012039	Sinagoganacansti suma konuñanac thakapjje. Mank’äwinacansti uqhamaraquiw suma konuñanac munapjjaraqui.
41012040	Ijma warminacan utanacap apakapjje. Uc lurasinsti jach’a oracionanac lurapjje, uca jan wali luratanacap imt’añataqui. Ucanacasti taket sipana juc’amp jach’a mutuyäwwa catokapjjani” sasa.
41012041	Mä urojj Jesusajj templon konuscäna, ofrenda uchañäquis uca jac’ana. Uqham kont’atäscasinsti jakenacaruw uñch’uquiscäna, ofrendanacap uchasipquiri. Kamirinacasti waljaniraquiw walja kollke uchapjjaraquïna.
41012042	Uqhamaruw mä pobre ijma warmejj purini, jupasti ofrenda ucharaquïnwa. Ucasti pä jisc’a cobre kollkequïnwa, juc’a valoraniquiraqui.
41012043	Ucatsti Jesusajj discipulonacapar jawsasinjja sänwa: --Khanacwa sapjjsma, aca pobre ijma warmiw take uchirinacat sipansa jil churi.
41012044	Mayninacajj jilt’äquis ucatac churapjje. Aca warmisti pobrëcasinwa kawkhatï jacañapatac utjqui ucjpach churi.
41013001	Jesusajj templot mistcän ucqhawa, maynïr discipulopajj juparojj säna: --¡Yatichiri, cunja sumas aca kalanacajja, utanacasa!
41013002	Jesusasti juparojj sänwa: --¿Aca jach’a utanacjja uñjtati? Mä urojj aca utanacajj k’ala tincuyataw uñjasini, allinucutaraquïniwa.
41013003	Ucatsti templo uñcatas Olivos kolluruw sarapjjäna. Jesusar ucan kont’atäsquir uñjasinsti, jupa saparuquiw jamasat Pedrompi, Jacobompi, Juanampi, Andresampejj jisct’apjjäna:
41013004	--Tatay, sapjjeta, ¿Cunapachas ucanacajj phokhasinejja? ¿Cuna unañchas utjani take ucanac janïr phokhasquipanjja? --sasa.
41013005	Jesusajj jupanacarojj sänwa: --Wal amuyasipjjam, janiw qhitimpis sallkjayasipjjätati.
41013006	Waljaniw nayan sutejjana jutapjjani: ‘Nayätwa Cristojj’ sasa. Jupanacasti waljaniruraquiw sallkjapjjani.
41013007	“Cunapachatejj ch’ajjwanacat ist’apjjätajja, uqhamarac guerranacan utjañap yatipjjaraquïtajja ucqhajj janiw sustjasipjjätati, ucanacansti uqham lurasiñapaw waquisi. Ucampis ucqhajj janïraw tucuyäcaniti.
41013008	Mä jach’a marcajj mayni jach’a marca contraw nuwasini, mä marc apnakeristi mayni marc apnaker contraraquiw nuwasiraquini, orak qhathatinacaw walja chekan utjani; mach’anacampi ojjoñanacampiraquiw utjani. Take uca t’akhesiñanacasti kalltaquïscaniwa.
41013009	“Ucampis jumanacajj amuyasipjjam. Autoridadanacaruw catuyapjjätam, sinagoganacansti jawk’jataw uñjasipjjäta; jumanacarusti naya laycojj jilïrinacana, reyinacampin nayrakataparuw irpapjjätam. Jumanacasti jupanacarojj nayjjat khanañchapjjäta.
41013010	Janïra acapachajj tucusquipan waquisiraquiwa nayrakat take jakenacaru khespiyasiñ arunacajj yatiyasiñapa.
41013011	Cunapachatejj jilïrinacar catuyañatac irpapjjätamjja, janiw ajjsarapjjätati ni lup’ipjjätasa: ‘¿Camsaraquiñäni?’ sasa. Cuntï Diosajj sapcätam uca horasan arsuñataquejja uca sapjjäta, janiw jumanacat parlapcätajja, jan ucasti Kollan Ajayuw parlascani.
41013012	Mä jilajj jilaparuw jiwayañatac aljantani, awquisti yokaparuraquiw aljantaraquini. Wawanacasti awquip taycap contraw sayt’apjjani, ucatsti jiwayapjjaraquiniwa.
41013013	Takenin uñisitaw naya laycojj sarnakapjjäta. Ucampis qhititejj tucuycam sayt’canejja ucaw khespiyatäni.
41013014	“Daniel profetajj kellkänwa cunatejj jan wali lurirïqui, tucjirïcaraqui ucjjata. Cunapachatejj jumanacajj uqham lurañanaca jan waquisquir chekana (ac leet’irejj amuyt’pan) uñjapjjät ucqhajja; Judeanquirinacajj kollunacar jaltapjjañapawa.
41013015	Ucürutï maynis uta patancascanejja, jan utapar sarakasinjj cun apsusiris mantpati;
41013016	pampanquiristi janiraqui isip aptasiris utapar cuttanpati.
41013017	¡Ay, cunaquïcani uca urunacan usur jake warminacataquejja, ñuñusquir wawan warminacataquisa!
41013018	Diosatay mayisipjjam ucürunacajj jan juyphipacha jumanacar wact’añapataqui.
41013019	Ucürunacajj sinti t’akhesiñ urunacäniwa. Uqham t’akhesiñanacajj janiw utjcänti Diosajj acapach lurcäna ucqhat jichhürcamajja, janiraquiw cunapachas uqhamanacajj utjcaraquiniti.
41013020	Tatitutejj uca urunac jan jisc’aptaycaspajja, janiw qhitis khespiyascaspati. Ajllitanacapar munasinwa jupajj ucürunacjj jisc’aptayi.
41013021	“Maynitejj jumanacar sapjjätam: ‘Uñtapjjam, acajj Cristojja’ jan ucajj ‘Uñtapjjam, qhayanquiw jupajja’ sapjjaraquïtamjja, jan iyawsapjjamti.
41013022	C’ari cristonacampi, c’ari profetanacampiw sartani. Ucatsti unañchanacamp, muspharcañanacamp lurapjjani, jakenacar pantjayañataqui. Waquisin ucqhajj Diosan ajllitanacaparus pantasiyañ munapjjani.
41013023	Ucampis jumanacajj amuyasipjjam, janïr ucanac lurasquipanwa take cuns yatiyapjjsma.
41013024	“Ucürunacansti uca t’akhesiñanac pasjjepanjja, intejj ch’amact’aniwa, phajjsisti janiraquiw khancjjaniti.
41013025	Warawaranacasti alajjpachatjj willektanjjaniwa, take cunanacatejj alajjpachan utjquis ucanacajj qhathatiraquiniwa.
41013026	Ucatsti Jaken Yokaparuw uñjañäni, kenay taypin jutasquiri, jach’a ch’amampi, c’ajquir khapak cancañapampi.
41013027	Jupasti angelanacaparuw qhitanini, ajllitanacapar take toket anthapiyasa, acapach thiyatpacha, alajjpach thiycama.
41013028	“Yatekasipjjam higo kokata: Cunapachatejj uca alin layminacapajj ch’ojjñatati, uqhamarac laphinacapas uñstaraquejja, yatipjjtawa jallupachajj jac’ancjjatapa.
41013029	Uqhamaraquiw jumanacajj take ucanac pasir uñjasinjja, yatipjjäta niya tucuya urunacajj jac’ancatapa, niy puncuncataparaqui.
41013030	Khanacwa sapjjsma, aca jakenacajj janiw jiwarapcaniti take ucanacan phokhasiñapcamajja.
41013031	Alajjpachampi acapachampejj tucusiniwa, ucampis arunacajjajj janiw tucuscaniti.
41013032	“Ucampis uca urumpita horasampitjja, janiw qhitis yatquiti, ni quicpa alajjpachanquir angelanacas yatquiti, ni Diosan Yokapasa, jan ucasti Dios Awqui sapaquiw yati.
41013033	“Uqhamasti jumanacajj suyapjjam, amuyasipjjam, [Diosat mayisipjjaraquim] janiraquiw yatipctati cuna horasar puriniñapsa.
41013034	Ucajj aqhamar uñtatawa: Cunapachatejj mä jakejj jayar sarañ amtejja, janïr sarcasaw uywatanacaparojj ewjjt’i, uqhamarac sapa maynirus lurañanacapa jaytawayaraqui. Ut uñjirirusti sum uñjañapataquiw jaytaraqui.
41013035	Uqhamajj amuyasipjjamaya, janiw yatipctati utanin cunüru puriñapsa, inas arumarüchini, chica arumarüchini, wallpa art’arüchini, khantatirüchini.
41013036	Ucatrac acatjamat purinisin iquisquir catjasipquiristam.
41013037	Jumanacar sapcsma ucjja, takeniruw saracta, amuyasipjjapunim.”
41014001	Israelitanacan Pascua fiestapataquejj pä uruquejjänwa. Uca Pascua urunacansti jan levaduran t’ant’wa mank’apjjerïna. Jilïr sacerdotenacampi, ley yatichirinacampisti, cunjäm toketsa Jesusar catuntañ munapjjäna jupar jiwayañataqui.
41014002	Ucampis jupanacajj sapjjänwa: “Jan fiesta urunacajj catuntcañäniti, jakenacaw ch’ajjwtapjjaspa” sasa.
41014003	Jesusasti Betanian jicjjatasïna, leproso sat Simonan utapana. Mesan kont’atäsquipansti, mä warmiw purini, wali jila alan suma nardo aceite apt’asita. Botella jist’arañataquejja, jupajj p’acjänwa, ucatsti Jesusan p’ekeparuw uca k’apquir kollampejj warjjatäna.
41014004	Yakhepanacasti uc uñjasajj colerasipjjänwa. Jupanaccamaraquiw sasipjjäna: --¿Cunataquirac uca suma k’apquir aceitsti inamayatac wartisti?
41014005	Ucajj quimsa patac denariot juc’amp jila kollkeruw aljasisapäna, pobrenacar yanapt’añataqui --sasa. Uca warmitaquisti wal arusipjjäna.
41014006	Ucampis Jesusajj jupanacarojj sänwa: --Jan colerasipjjamti. ¿Cunats jumanacajj jupar tokesipcta? Uqham lurasajj nayaruw asc lurasquitu.
41014007	Pobrenacajj jumanac taypinjja utjascapuniniwa, jupanacarusti cuna horasas ascjja lurasipcaquismawa. Ucatsipana nayajj janiw jaypach jumanacampïcäti.
41014008	Aca warmejj kawkhtejj lurirjamäqui ucwa luri, janchejjajj imascani ucürutaquiw aceitemp warjjatasajj nayrt’asqui.
41014009	Khanacwa sapjjsma, cawqhantejj aca khespiyasiñ arunacajj acapachan parlasinejja, aca warmin luratapatjja parlapjjaraquiniwa, jupat amtasiñataqui.
41014010	Tunca payani discipulonac taypina mayniw utjäna, Judas Iscariote sutini. Jupasti jilïr sacerdotenacan ucaruw saräna, Jesusar catuntayañatac parljiri.
41014011	Jupanacasti uc ist’asinjja, cusisipjjänwa; kollke churañataquiraquiw arsupjjäna. Ucatsti Judasajj cunayman toket Jesusar catuntayañwa thakäna.
41014012	Jan levaduran t’ant’a mank’aña fiesta kallta uruw purinïna. Ucürusti, israelitanacan Pascuapataquiw mä orko oveja loktapjjerïna. Discipulonacapasti Jesusaruw jisct’apjjäna: --¿Cawqharus waquichiri sarapjjä, Pascua jayp’u mankt’asiñataquejja? --sasa.
41014013	Ucatsti Jesusajj pani discipulonacaparuw qhitäna: --Marcar sarapjjam, ucansti mä chacharuw uma waculla apt’at jicjjatapjjäta. Ucatsti juparuw arcapjjäta.
41014014	Cawqharutejj jupajj mantcani uca utanir sapjjam: ‘Yatichirejj siwa: ¿Cawquïris discipulonacajjamp Pascua mank’apcä uca utajja?’ sasa.
41014015	Ucat jumanacarojj uñacht’ayapjjätamwa mä jach’a uta altos patan waquicht’ata. Ucan waquiyapjjäta jiwasan mank’añasataqui --sasa.
41014016	Discipulonacasti mistuwayasinjja marcaruw puripjjäna. Ucatsti cunjämtejj Jesusajj siscäna uqham quipcaqui take cuns jicjjatapjjäna. Ucanaracwa Pascua mank’añataquejj waquiyapjjäna.
41014017	Arumt’jjepansti Jesusajj tunca payani discipulonacapampiw puripjjäna.
41014018	Mesan kont’at mank’ascasinsti, Jesusajj jupanacarojj sänwa: --Khanacwa sapjjsma, nayamp chic mank’apctas ucanacat mayniw aljantitani --sasa.
41014019	Uc ist’asinsti jupanacajj llacthaptapjjänwa. Sapa mayniraquiw Jesusarojj jisct’asipjjaraquïna: --¿Nayätti? --sasa. Maynisti --¿Nayätcha? --saraquïnwa.
41014020	Jesusasti jupanacarojj sänwa: -- Tunca payanit maynïriwa, qhititejj nayamp chica t’ant’a mä platot chilltasquejj ucawa.
41014021	Chekpachans Jaken Yokapajj cunjämatï jupat kellkatäqui uqhamarjamaw phokhasqui. Ucampis ¡ay Jaken Yokapar catuntaycanis uca jaketjja! Jupataquejj walïsapänwa jan naciñapajja.
41014022	Mank’ascasinsti t’ant’a irtasin Diosar yuspagaräna. Pachinokasinsti discipulonacaparuw churäna, saraquïnwa: --Mank’apjjam, acajj janchejjawa --sasa.
41014023	Ucjjarusti umañ copa astasinwa Diosarojj yuspagaräna. Ucatsti discipulonacaparuw churaraquïna. Takeniraquiw uca copatjj umt’apjjäna.
41014024	Jesusasti sascaquïnwa: --Acajj nayan wilajjawa [machak] arsüwi phokhañataqui. Walja jakenac laycuw wartasi.
41014025	Khanacwa sapjjsma: Jichhat ucsarojj janiw mayamps uvan achupatjja umcjjäti, Diosan reinopan wasitat umcä ucqhacama.
41014026	Mä k’ochu k’ocht’asinsti, Olivos kolluruw sarjjapjjäna.
41014027	Ucatsti Jesusajj jupanacarojj sänwa: --Jichha arumajj jumanacajj takeniw nayat mayjt’asisin jaytanucjjapjjetäta. Kellkatanacansti siwa: ‘Awatirirojj jiwayäwa, ovejanacasti ananucutaquëjjaniwa.’
41014028	Ucampis jactcä ucqhajja, Galilearuw jumanacat nayr sarä --sasa.
41014029	Pedrosti ucjjarojj sänwa: --Take maynis jumat mayjt’asisin jaytanucupcätam ucasa, nayajj janipuniw jumarojj jaytanuccämati --sasa.
41014030	Jesusasti juparojj saraquïnwa: --Khanacwa sisma, jichha arumpachaw nayar jan uñt’irejj tucüta. Quimsa cutiw jumajj jan uñt’quitasmas uqham tucüta, wallpajj janïr pä cuti art’quipana.
41014031	Uqham siscatpachas Pedrojj arsuscaquïnwa: --Jumamp chic jiwañajjas waquischini ucasa, janipuniw jumar jan uñt’irejj tuccäti --sasa. Takeniraquiw uca quicpa sapjjäna.
41014032	Ucjjarusti Getsemaní sat chekaruw puripjjäna. Jesusasti discipulonacaparojj sänwa: --Acawjar kont’asipjjam, Diosat mayisiñajjcama --sasa.
41014033	Ucatsti Pedrompiru, Jacobompiru, Juanampiruw irpäna. Jesusasti walpun llacthaptäna, chuymapansti walpun ajjsarthapiraquïna.
41014034	Uca quimsanirojj sänwa: --Chuymajjanjja sinti llact’ataw uñjasta niyas jiwquirist uqhama. Acawjar khepart’apjjam, janiw iquipjjätati --sasa.
41014035	Ucatsti Jesusajj nayrakatar sartasin oraker alt’asaw quillt’asïna. Uqham quillt’asisinsti mayisïnwa: “Awquiy, waquisispa ucqhajja, aca t’akhesiñjja apakt’ita” sasa.
41014036	Ucatsti oracionapanjja sascaquïnwa: “Awquejjay, jumajj take cun lurañataquiw ch’amanïtajja. Aca c’allc’u um umt’añajjsa apakt’asitaya. Ucampis jan nayan munañajjäpati, ucatsipan juman munañamarjam luraspan” sasa.
41014037	Ucjjarusti discipulonacapan ucaruw jutaraquïna. Jupanacarusti iquirasquir jicjjatäna. Pedrorusti sänwa: --Simón, ¿iquisctati? ¿Janit mä horaquis uñnakerjamäcta?
41014038	Jan iquipjjamti; Diosat mayisipjjam, jan yant’ar mantañataqui. Chekpachansa ajayojj lurañataquejj janc’aquiwa, ucampis janchejj t’uqhawa.
41014039	Jesusasti mayamp sarasinjja, uca pachpa arunacampiraquiw Diosat mayisïna.
41014040	Cuttanjjasinsti wasitat jupanacarojj iquirasquir jicjjatäna, jupanacan nayranacapajj iquimp atipjatätap laycu. Ucat jupanacajj janiw cuns arsurjamäpcänti.
41014041	Quimsïri cutin jutasinsti saraquïnwa: --Jichhacuch icjjapjjam, samarapjjaraquim, uqhamaquïpan, horasajj purinjjewa, Jaken Yokapasti juchararanacan amparapar catuyatäjjaniwa.
41014042	Sartasjjapjjam, jin sarjjapjjañäni. Aljantquitus ucajj niyaw jac’anqui --sasa.
41014043	Uqham parlasquiriruw Judasajj purini, jupasti Jesusan tunca payani discipulonacapatjj maynïrïnwa. Walja jakenacaraquiw jupamp chicajj jutapjjäna, espadanac apt’ata, lawanac ayt’ataraqui. Jilïr sacerdotenacampi, ley yatichirinacampi, jilïr jakenacampiw ucanacarojj qhitanipjjatayna.
41014044	Jesusar aljantiri Judasasti, jupanacarojj nayra yatiyanitayna: “Qhitirutï nayajj jamp’att’cä ucawa, juparuw catuntapjjäta. Ucatsti jan antutasaraquiw irpanipjjäta” sasa.
41014045	Purisinsti Jesusar jac’achasisinwa Judasajj jamp’att’äna: --Yatichiri, yatichiri --sasa.
41014046	Ucatsti jakenacajj Jesusaruw catuntapjjäna, preso apjjapjjaraquïna.
41014047	Jesusampïcäns ucanacat maynïristi espadap apsusisin, jilïr sacerdoten uywataparuw jinchut jisctasin thokhokayäna.
41014048	Jesusasti jakenacarojj sänwa: --¿Lunthatarjamati catuntir jutapjjesta espadampi, lawanacampi?
41014049	Sapüruw nayajj templon jumanacaru yatichascäyäta, ucanjj jumanacajj janiraquis catuntapquistatejjä. Ucampis acajj Kellkatanacan phokhasiñapataquiw uqham lurasi --sasa.
41014050	Ucjjarusti discipulonacapajj takeniw Jesusar jaytawayjjasinjj jaltjjapjjäna.
41014051	Ucampis mä waynaw Jesusarojj arcascäna, mä sabanamp awayt’ata. Juparusti catuntapjjaraquïnwa.
41014052	Ucatsti jupajj sábana apt’awayasinjja k’alalaquiw jaltjjäna.
41014053	Jakenacasti Jesusarojj jilïr sacerdoteruw irpcatapjjäna. Tantachasipjjaraquïnwa take jilïr sacerdotenacampi, chuyman jilïrinacampi, ley yatichirinacampi.
41014054	Pedrosti jayatac arcascäna, jilïr sacerdoten uta patiopar mantañcama. Ucansti soldadonacamp chicaw nina jac’an kont’ata junt’uchasiscäna.
41014055	Jilïr sacerdotenacampi, take jilïr chuyman jakenacampi, jach’a tantachasïwin Jesusar juchañchañataquejj jakenacampiw c’arimp ircatayañ munapjjäna, jupar jiwayañataqui. Ucampis janiw cunats juparojj juchañchañjamäcänti.
41014056	Waljaniraquiw c’arimpi Jesusarojj ircatapjjäna. Ucampis jupanacan arsutanacapajj janiw jakthaptcänti, jan ucasti may may parlapjjäna.
41014057	Yakhepanacasti sayt’asisinjja ina ch’usat c’arintapjjäna:
41014058	--Nanacaw aca jakerojj ist’apjjta: ‘Nayaw aca jaken lurat templorojj tincuyä, ucatsti quimsürut yakha templo sayt’ayaraquï, jan jaken lurata’ sasquiri.
41014059	Janiw uqhamatsa arsutanacapajj mayaquïcänti.
41014060	Ucatsti jilïri sacerdotejj tantachasïwi taypin sayt’asisin Jesusarojj jisct’äna: --¿Janit camscätasa? ¿Cunatarac acanacasti uqham ircatapjjtamsti? --sasa.
41014061	Jesusajj amuquiw ist’äna, janiraquiw cuns arscänti. Jilïr sacerdotesti wasitat jisct’äna: --¿Jumätati Cristojja, Kollan Diosan Yokapäqui ucajja? --sasa.
41014062	Jesusasti sänwa: --Jïsa, nayätwa. Jumanacajj Jaken Yokaparojj uñjapjjätawa, jach’a ch’aman Diosan cupëjjapan kont’ata, ucatsti alajjpach kenay taypin jutasquiri --sasa.
41014063	Uc ist’asinsti jilïr sacerdotejj isip ch’iyanokasisinjja sänwa: --¿Cunat juc’amp testigonacsa muntanjja?
41014064	Jumanacajj ist’apjjtawa Dios contra parlirjja. ¿Camsapjjtasa? --sasa. Jupanacasti takeniw arsupjjäna: --Jiwañapaw waquisi --sasa.
41014065	Ucatsti yakhep jakenacajj Jesusar thuscatañ kalltapjjäna, nayrap imantasin ch’acunokapjjaraquïna: --Sapjjeta, ¿qhitis ch’actam? --sasa. Soldadonacasti Jesusarojj t’ajjllinokapjjaraquïnwa.
41014066	Pedrojj uta ankäjjancascänwa. Ucaruw mä uywat tawakojj purini, ucasti jilïr sacerdoten uywatapänwa.
41014067	Pedroru nina jac’an junt’uchasisquir uñjasinsti, jupar wal uñcatasinjja sänwa: --¡Jumajj Nazaretanquir Jesusamp chicäscaraquïyätasä! --sasa.
41014068	Ucampis Pedrojj jan uñt’iriw tucu: --Janiw juparojj uñt’cti, cunjj parlascchista --sasa. Ucatsti puncuruw mistüna, ucspacharaquiw wallpajj art’jjäna.
41014069	Uywat tawakosti wasitat Pedror uñcatasinjja mayninacaruw yatiyaraqui: --Aca jakejj jupanacat maynïriwa --sasa.
41014070	Pedrosti mayamp jan uñt’iriw tucuraquïna. Ucat mä juc’ampjarusti ucanquirinacajj wasitat Pedro contrajj sapjjäna: --Jumajj jupanacatjja maynïrïscapuntawa; Galileanquirïraquïtawa, parlatamas ucsanquirinacan parlatapjamaraquiwa --sasa.
41014071	Pedrosti ucjjarojj maldiciñ kalltäna, juramentompi: --Janipuniw uñt’cti uca jakerojja. ¡Qhititjja parlasipcsta! --sasa.
41014072	Ucspacharaquiw wallpajj mayamp art’jjäna. Uc ist’asinsti Pedrojj amtasïnwa, cuntï Jesusajj siscäna uca arunacata: “Quimsa cutiw jumajj jan uñt’quitasmas uqham tucüta wallpajj janïr pä cuti art’quipana.” Uca arunacat amtasisinsti Pedrojj wal jachäna.
41015001	Willjtanipansti niyaw parlthapipjjäna jilïr sacerdotenacampi, jilïr chuyman jakenacampi, ley yatichirinacampi, jach’a jilïr Tantachasïwimppacha. Ucatsti Jesusar ñach’antat irpasinjja, Pilatoruw catuyapjjäna.
41015002	Pilatosti Jesusarojj jisct’änwa: --¿Chekat jumajj judionacan reyipätajja? --sasa. Jesusasti ucjjarojj sänwa: --Jïsa, uqhampunïsquiwa, jumaw sasctajja --sasa.
41015003	Jilïr sacerdotenacasti cunayman toket juparojj juchañchapjjäna.
41015004	Pilatosti wasitat Jesusarojj jisct’äna: --¿Janit cuns arscäta, ucatak ircatcatasa?
41015005	Jesusasti uqham satas janiw arscänti. Ucatsti Pilatojj wali mayjt’ataw kheparäna.
41015006	Pilatojj sapa Pascua fiestanwa mä jaker carcelatjja antutirïna, jakenacan mayitaparu.
41015007	Mä jakew utjäna, Barrabás sutini, jupasti carcelancascänwa, masinacapamp chica. Jupanacasti mä cutejj jilïrinacataqui sayt’asisaw mayninacampejj jakenac jiwarayapjjäna.
41015008	Jakenacasti Pilaton ucar jutasinjja, cunjämtejj jupajj antutjirïcänsa uqham lurañapataquiw mayipjjäna.
41015009	Pilatosti jakenacarojj sänwa --¿Munapjjtati judionacan Reyipar antutañajj-jja? --sasa.
41015010	Jupajj yatïnwa jilïr sacerdotenacan Jesusar envidiata catuyapjjatapa.
41015011	Jilïr sacerdotenacasti jakenacaruwa waytapjjäna Barrabasar antutjayañataqui.
41015012	Pilatosti wasitat jakenacarojj jisct’äna: --Uqhamajj ¿cuna lurañajjsa munapjjta, judionacan Reyipar sapcta ucarojja? --sasa.
41015013	Jupanacasti jach’at art’apjjäna: --¡Ch’accatam! --sasa.
41015014	Pilatosti jupanacarojj sänwa: --¿Cuna jan walinacarac luristi? --sasa. Jupanacasti juc’amp arnakapjjäna: --¡Ch’accatam! --sasa.
41015015	Pilatosti jakenacamp sumancañ munasina Barrabasaruw antutjjäna, Jesusarusti jawk’jayasinjja crusar ch’accatatäñataquiw catuyjjaraquïna.
41015016	Ucatsti soldadonacajj palacio patioruw irpapjje, ucarusti tampach soldadonacarac jawsthapipjjäna.
41015017	Ucatsti mä ch’iyar wila isimpiw Jesusarojj isintayapjje, p’ekeparusti ch’aphit lurat coronampiw uchantapjjaraqui.
41015018	Ucatsti larusisaw aruntapjjäna. --¡Judionacan Reyipästajjaya! --sasa.
41015019	Mä varampiraquiw p’eket jawk’apjjäna, ucatsti thuscatapjjaraquïnwa. Quillt’asisinsti larusiñampiraquiw yupaychapjje.
41015020	Uqham larusipjjatap khepatsti, ch’iyar wila isi apsusinwa jupan isipampejj isthapiyapjje. Ucatsti ch’accatañataquiw irpsuwayjjapjjäna.
41015021	Uca horasasti Cirenenquir Simonaw pampat jutascäna, jupasti Alejandrompin Rufompin awquipänwa. Uca chek pasasquipanwa juparojj Jesusan crusapa k’epiyapjjäna.
41015022	Jesusarusti Gólgota sutini chekaruw puriyapjje, ucasti “Calavera” sañ muni.
41015023	Ucatsti vino loktapjjäna, mirra kollampi chhajjrtata, ucampis Jesusajj janiw umt’añ muncänti.
41015024	Juparusti ch’accatapjjänwa, ucatsti soldadonacajj sorteasipjjänwa Jesusan isip laquinokasiñataqui.
41015025	Ch’accatapcän uca horasasti niya llätunca horasänwa.
41015026	Kellkata uchapcäna, ucasti sänwa: “Acajj judionacan Reyipawa” sasa, ucjjat juparojj juchañchapjjatap laycu.
41015027	Jesusamp chicsti pani lunthataruraquiw ch’accatapjjäna, maynïrjj cupëjjaru, maynïrsti ch’ekäjjaruraqui.
41015028	[Uqhamaw phokhasïna Kellkatanacan sisqui ucajja: “Ñankha luririnacamp chica uñjatänwa” --sasa.]
41015029	Uca cheka pasirinacasti Jesusarojj tokepjjänwa. P’ekenacap qhiwisaw sapjjäna: --¡Ah! Jumajj templo t’unjasin quimsürutac sayt’ayañjjay munchïyätajja.
41015030	Jumapach khespiyasim, crusatsti sarakaniraquim --sasa.
41015031	Uca quipcaraquiw jilïr sacerdotenacampi, ley yatichirinacampejj Jesusatjj larusipjjäna. Jupanaccamasti sapjjaraquïnwa: --Mayninacarusti khespiyiwa, jupapachasti janiw khespiyasiñataquejj ch’amanïquiti.
41015032	Jichhatejj Israelan Reyip Cristorojj crusat sarakanquiri uñjsnajja, ucqhapï juparojj iyawssnajja --sasa. Jupamp chic ch’accatatäquis ucanacas uqhamaraquiw tokepjjäna.
41015033	Chica ururusti acapachajj ch’amact’änwa quimsa horascama.
41015034	Uca pachpa horasaruw Jesusajj jach’at art’asïna: “Eloi, Eloi, ¿lama sabactani?” (Ucajj sañ muni, “Diosajjay, Diosajjay, ¿cunats apanucusta?”) sasa.
41015035	Uc ist’asinsti ucanquirinacat yakhepanacajj sapjjänwa: --Ist’apjjam. Elías profetaruw jawsasqui --sasa.
41015036	Maynisti jaltanisinjja, mä esponja vinagrer chilltäna, ucatsti mä sokosar uchasaraquiw Jesusan umt’añapatac aycatäna: --Jan camachapjjamsa. Uñjañäni, camisaquiy Eliasajj jupar khespiyir jutchini --sasa.
41015037	Jesusasti jach’at art’asisaw jiwawayjjäna.
41015038	Ucapachasti temploncquis uca jach’a cortinajj payaruw ch’iyjtawayäna, amstat aynacharu.
41015039	Jesusar uñcatat sayt’atäcäns uca romano capitanajj jupar uqham wararis jiwir uñjasinjja, sänwa: --Chekpachapuniw aca jakejj Diosan wawapäpacha --sasa.
41015040	Mä kawkha warminacaraquiw jayat uñch’uquisipcäna. Uca taypincaraquïnwa Magdalanquiri María, Joseampin sullquïri Jacobompin taycapäquis uca Mariampi, Salomé sutin warmimpi.
41015041	Jesusajj Galilean sarnakcänsa ucapachajj uca warminacajj juparuw arcapjjäna yanapapjjaraquïnwa. Uqhamarus waljaniraquiw Jesusar arcanipjjäna Jerusalencama.
41015042	Niya jayp’untjjänwa, ucürusti fiestataqui waquichasiñ urünwa. Ucajj sañ muni, samarañ uru nayräjja.
41015043	Ucjjarusti Arimateanquir Joseaw jutäna, jupasti jach’a jilïrinac taypinjja mä jilïriraquïnwa, Diosan reinopsti suyascaraquïnwa. Jan ajjsarasaraquiw Pilaton ucarojj mantäna, ucatsti Jesusan jiwat janchip mayiraquïna.
41015044	Pilatosti Jesusan jiwjjatap yatisinjja, musphataw uñjasïna. Capitanar jawsayasinsti juparuw jisct’araquïna --¿Chekat Jesusajj jiwatäjje? --sasa.
41015045	Capitanan yatiyatasti, Pilatojj Jesusan jiwat janchipjja Josearuw catuyjjäna.
41015046	Joseasti mä suma sábana alasin Jesusan jiwat janchip apakasin, ucampiw llawuntäna. Mä karkar p’iysuta sepulturar imawayasinsti mä jach’a kalampiw puncut atcataraquïna.
41015047	Magdalanquiri Mariampi, Josean taycapäquis uca Mariampisti, uñjapjjänwa cawqharutï Jesusan janchipjja imapcäns ucjja.
41016001	Samarañ uru pasjjepansti Magdalanquir Mariampi, Jacobon taycap Mariampi, Salomé sutin warmimpejja, k’apquir perfumenac alapjjäna Jesusan janchipar jawintir sarañataqui.
41016002	Semana kallta urunsti wali alwatwa sarapjjäna. Sepulturarusti niya inti jalsuw puripjje.
41016003	Jupanacasti parlasipjjänwa: --¿Qhitirac sepultur puncut uca kal atekarapistani? --sasa.
41016004	Purisinsti sepulturjja kala atekat uñjapjjäna. Uca kalasti wali jach’änwa.
41016005	Sepulturar mantasinsti, mä waynaruw uñjapjjäna jank’o isin ist’ata, cupëjjan kont’atäsquiri. Warminacasti sustjasipjjänwa.
41016006	Waynasti jupanacarojj sänwa: --Jan sustjasipjjamti, ch’accatatäcäns uca Nazaretanquir Jesusaruw thakasipctajja. Jupajj jactawayjjewa; janiw acancjjeti. Uñjapjjam cawqharutejj uchatäcäns ucjja.
41016007	Jichhajj sarapjjam, discipulonacapar yatiyanipjjam, Pedrompir cuna: ‘Jesusajj Galilearuw jumanacat nayra sarqui; ucan jiquisipjjäta, cunjämtï sawayapctam uqhama’ sasa.
41016008	Warminacasti sepulturawjat mistusinjja, jaltawayapjjänwa; jupanacasti ajjsarañatjja qhathatisipcänwa. Janiraquiw qhitirus cuns arsupcänti ajjsarapjjatap laycu.
41016009	[Jesusasti willjta horasaw jactäna. Ucürusti semana kallta urünwa. Ucatsti Magdalanquiri Mariaruw nayrakat uñstäna, cawquïrittejj jupajj pakallk ajayunac alisscäna ucaru.
41016010	Warmisti sarasinjja, Jesusamp chic sarnakapcäns ucanacaruw yatiyi, jupanacasti llaquitäpjjänwa, jachasipcaraquïnwa.
41016011	Jupanacasti Jesusan jactatap ist’asinjja, uqhamarac Marian uñjatap yatisinsa, janiw iyawsapcänti.
41016012	Uca khepatsti Jesusajj mayjataracwa pani discipulonacaparojj uñstäna, cunapachatï jupanacajj pampar sarasipcän ucqha.
41016013	Ucatsti jupanacajj mayninacar yatiyiriw sarapjjäna, ucampis ucanacajj uqham yatiycatpachasa janipuniw iyawsapcänti.
41016014	Uca khepatsti Jesusajj tunca mayan discipulonacaparuw uñstäna mesan kont’atäsipquiriru. Jupanacarusti pisi iyawsañanïpjjatapatwa khant’äna, kala chuymanïpjjatapataraqui, Jesusan jactatap yatiyirinacaru jan iyawsapjjatap laycu.
41016015	Ucjjarusti Jesusajj jupanacarojj saraquïnwa: --Take acapachar sarapjjam take jakenacar khespiyasiñ arunac yatiyiri.
41016016	Qhititejj iyawscani, bautisascaraquinejja, ucajj khespiyatäniwa, jan iyawsiristi, juchañchatäniwa.
41016017	Aca chimpunacaraquiw iyawsirinac taypinjj utjani: Sutejjanwa ñankha ajayunacjja alissupjjani; machak parlanac parlapjjaraquini;
41016018	amparanacaparusti catarinac wayjjarupjjani, venenonac umantasasa janiraquiw camachatäpcanisa. Usutanacarusti c’umaraptayapjjaraquiniwa, amparanacapamp lokjjatasa --sasa.
41016019	Jupanacar parlatap khepatjja, Tatit Jesusajj alajjpachar aptatäjjänwa. Jupasti Diosan cupëjjaparuw kont’asjje.
41016020	Ucatsti discipulonacapajj khespiyasiñ arunac take token yatiyapjjäna. Pachpa Tatituraquiw jupanacarojj yanapascäna, cunayman muspharcañanac lurayasa, arunacapan chekätap uñacht’ayañataqui.]
42001001	Walja jakenacawa, cunatï jiwas taypinjj pasawayqui ucanacatjja cunjämäquitejj ucjja saräwiparjam kellkañ yant’apjjäna.
42001002	Cunjämatï kalltatpach uñjapcäyätans ucanacajj uqhampachwa jiwasarojj yatichapjjestu, uqhamaraquiw jupanacajj Diosan arunacap yatiyañans yanapapjjäna.
42001003	Nayasa uqhamaraquiw wali amuyumpi take ucanacatjja kalltatpacha suma yatjjatta. Ucat nayataquejj walicjamaquiw amuyasi, acanac saraparjama jumar kellkaniñajja, munat Teófilo,
42001004	cawquïri cheka arunactï yatichapcäyätam ucanac sum yatiñamataqui.
42001005	Cunapachatejj Herodesajj Judean reyïcänjja ucqhasti mä sacerdotew utjäna, Zacarías sata. Jupasti Abdías castaraquïnwa. Warmipasti Elisabet satänwa, ucasti Aarón sacerdoten familiapat jutiriraquïnwa.
42001006	Dios nayrakatanjja panpachaniw asqui jakëpjjäna, uqhamaraquiw Diosan camachi arunacapsa, leyinacapsa phokhapjjerïna. Uqhamata jupanacarojj janiw qhitis, ni cunats juchañchañïrjamäcänti.
42001007	Janiraquiw wawanïpcänti, Elisabetasti janiw wawachasirïcänti. Uqhamarus jupanacajj wali chuymanëjjapjjänwa.
42001008	Mä uruwa Zacarías casta sacerdotenacarojj incienso loktañajj wact’äna.
42001009	Sacerdotenacan luräwinacaparjamasti, Zacariasaruw suertet wact’äna Tatitun utapan santuarior mantasin incienso loktañapajja.
42001010	Cunapachatï jupajj incienso loktascän ucqhajja, take jakenacajj ankäjjan Tatitut mayisipcäna.
42001011	Ucapachaw Tatitun mä angelapajj Zacariasarojj incienso altaräquis uca cupëjj thiyan sayt’at uñstäna.
42001012	Zacariasasti angelar uñjasinjja wali sustjataw kheparäna walirac ajjsaräña.
42001013	Angelasti juparojj sänwa: --Zacarías, jan ajjsaramti, juman mayisitamarojj Diosajj ist’tamwa, Elisabet warmimasti mä yokall wawa wawachasini. Ucarusti “Juan” sasaw sutichäta.
42001014	Ucatsti wali cusisitäyätawa, waljaniraquiw jupan nacitapatjja cusisipjjani.
42001015	Aca wawajj Dios nayrakatanjja jach’äniwa. Janiraquiw umcaniti vinsa, ni cuna casta umañanacsa. Jupajj janïr nasquis ucqhatpacha Kollan Ajayun phokt’atäniwa.
42001016	Israelan wawanacapatjj waljaniruraquiw Tatitu Diosapar cutiquipstayanini.
42001017	Aca Juanasti Tatitun nayrakatap sarani, Elías profetan ajayupat ajayuni, uqhamarac ch’amapat ch’amani, awquinacaru wawanacapampi sumancthapiyañataqui, jan jaysasirinacarusti jaysañ yatekapjjañapataqui. Uqhamatwa jakenacarojj waquichani Tatitur catokapjjañapataqui --sasa.
42001018	Zacariasasti angelarojj jisct’änwa: --¿Cunjämats uqham phokhasiñap yatiristjja? Nayajj niya chuymanëjjtwa, warmejjas chuymanëjjaraquiwa --sasa.
42001019	Angelasti sänwa: --Nayajj Gabrielätwa, Diosan munañap luririraqui. Jupaw nayarojj qhitanitu aca suma yatiyäwinac jumar yatiyañataqui.
42001020	Ucampis jichhajj cuntejj siscsmas uca arunacar jan iyawsatam laycuw amutu tucüta, ucatsti janiw parlcjjätasa arscjjätasa wawaman naciñapcama. Acasti horasaparojj phokhasiniwa --sasa.
42001021	Ucchañcamasti, jakejj ankäjjan Zacariasarojj suyasipcäna. Ucch’a horasa templon chhakatäjjatapatjja jupanacajj mayjt’asipjjänwa: ‘Cunach pasjjpacha’ sasa.
42001022	Zacariasajj ankar mistjjän ucqhasti, janiw jakenacarojj parlañataqui ch’amanïcänti; ucapachaw jupanacajj Diosan utapan santuario satäquis ucqhan mä visión uñjatapa amuyapjjäna. Ucatsti jupajj señanacampiquiw parläna, amutütap laycu.
42001023	Cunapachatï Zacariasan Diosan utapan sirviñapajj tucusjjän ucqhajja, jupajj utaparuw sarjjäna.
42001024	Uca khepatsti Elisabet warmipajj usur jakëjjänwa, ucatsti pheska phajjsiw utapat jan mistcänti:
42001025	“Jakenacan jan juc’amp nayar jisc’achañapataquiw Tatitojj acjja luri nayampejj” sasa.
42001026	Sojjta phajjsi sarakatarusti Diosajj Gabriel angelaruw qhitanïna Galileanquiri Nazaret sat marcaru,
42001027	María sat mä virgen warmir uñjaniñataqui. Jupasti Joseampi casarasiñatac parlatänwa. Joseasti Davidan familiapat jutirïnwa.
42001028	Angelasti Marian ucar mantasinjja sänwa: --¡Aruntsmawa, María! ¡Diosan asquipamp phokt’ata! Tatitojj jumampiwa, [take warminacat sipana Diosan bendecitaraquïtawa] --sasa.
42001029	Mariasti angelar uñcatasinjja, uqhamarac uca arunacap ist’asinjja wal sustjasïna. Ucatsti chuymapan jisct’asi: “¿Cunats uqham aruntpachïtu?” sasa.
42001030	Ucat angelajj juparojj säna: --María, jan ajjsaramti, jumajj Diosan nayrakatapanjja asqui qhuyapayasiñapwa jicjjattajja.
42001031	Jichhajj usur jakeptätawa, ucatsti mä yokall waw wawachasïta; juparusti JESÚS sasaw sutichäta.
42001032	Jupasti jach’äniwa, uqhamarac: ‘Alajjpach Diosan Wawapaw’ sataraquïniwa. Ucatsti Dios Tatituw juparojj reyit utt’ayani nayra Davidarjama,
42001033	Israel marcar wiñay apnakañapataqui. Jupan uca marcar apnakañapajj janipuniw tucuscaniti --sasa.
42001034	Ucat Mariajj angelar jisct’äna: --Janïrajjay nayajj chachanïcstejja. ¿Cunjämatarac acasti uqham lurasispasti? --sasa.
42001035	Angelasti sänwa: --Kollan Ajayuw jumjjaru jutani, ucatsti alajjpach Diosan ch’amapaw mä kenayjam jumarojj imjjattätam. Ucatwa nascan uca wawajj Diosatac yakhachatäni, ucatsti Diosan Wawapa sataraquïniwa.
42001036	Uqhamaraquiw Elisabet familiamajj niya chuymanëjjasinsa, mä wawa wawachasini. Juparusti jakejj sapjjaraquïnwa: ‘Janiw wawanïcjjaspati’ sasa, ucampis niya sojjta phajjsëjjewa usur jakëjjatapajja.
42001037	Diosataquejj janiw cunas ch’amäquiti --sasa.
42001038	Ucat Mariajj säna: --Nayajj Tatitun sirviripätwa. Jupajj arsutaparjam nayampejj lurpan --sasa. Ucatwa angelajj sarawayjjäna.
42001039	Ucürunacansti Mariajj janc’aquiw saräna, Judea kollu tokena mä marcaru.
42001040	Ucatsti Zacariasan utaparuw mantäna, ucat Elisabetar aruntäna.
42001041	Cunapachatejj Elisabetajj Marian aruntatap ist’cän ucapachaw, puracapan wawajj onjjti. Elisabetasti Kollan Ajayumpi phokt’atänwa.
42001042	Ucat jupajj jach’a arut säna: --Diosaw jumarojj bendistam take warminacat sipansa, uqhamarac wawamarusa.
42001043	¿Qhitiraquïpachat nayasti, Tatitojjan taycapajj nayar uñjt’ir jutañapataquisti?
42001044	Juman aruntam ist’as ucspachaw wawajjajj puracajjanjja cusisiñat onjjti.
42001045	¡Cusisiñaw juman iyawsatamajj, cuntejj Tatitojj sisctam uca arunacasti phokhasiniwa!
42001046	Ucatsti Mariajj sänwa: “Almajjajj Tatituruw jach’ar apti.
42001047	Chuymajjasti Khespiyir Tatitu Diosajjan cusisi.
42001048	Diosajj mä jan yäkat sirviripat amtasitap laycu. Jichhat ucsarusti take horasanacanwa jakejj sapjjetani: “Jumajj cusisiñanïtaw” sasa.
42001049	Take atipir Diosaw jach’a luräwinac nayampejj luri. ¡Sutipasti kollanawa!
42001050	Jupasti qhuyapayasipuniniw take jupar ajjsaririnacarojja.
42001051	Jach’a muspharcañ luräwinac luri, uqhamaraquiw jach’a jach’a tucurinacarus atipjaraqui.
42001052	Munañaninacarusti luräwinacapats apakewa, ucatsti jan yäkatanacaruw jach’ar apti.
42001053	Mank’at awtjatanacarusti asquimpiw phokt’i, kamirinacarusti jan cunanwa qhitanucu,
42001054	Israel marcaparojj yanapiwa, qhuyapayasiñapatjja janiw jupanacarojj armquiti.
42001055	Cunjämtï awquinacasarojj mä arust’äwjja churawaycänjja, Abrahamampiru, wawanacapampiru wiñayataqui.”
42001056	Ucatsti Mariajj mä quimsa phajjsjamaw Elisabet familiapan ucancäna, ucat utapar cutt’awayjjäna.
42001057	Ucatjja Elisabetan usjjañap horasajj purinjjaraquïnwa. Ucatsti jupajj mä yokall wawa wawachasïna.
42001058	Uta jac’anacapasa, uqhamarac familianacapasa yatipjjänwa Tatitojj jupat qhuyapayasitapa. Ucat jupanacajj Elisabetampejj wal cusisipjjäna.
42001059	Quimsakallko uru sarakatarusti, wawar circuncidiriw sarapjjäna, ucatsti awquipan sutipampiw uca wawarojj sutichañ munapjjäna --Zacariasäpan --sasa.
42001060	Taycapasti sänwa: --Janiw ucäcaspati, jan ucasti Juan satäniwa --sasa.
42001061	Ucat juparojj sapjjaraquïna: --¿Cunata? Janejjay uca sutinejj familiamatjj qhitis utjcchitejj --sasa.
42001062	Ucatsti jupanacajj awquiparuw señamp jisct’apjjäna yatiñataqui: ¿Cuna sutinïnis wawamajja?, sasa.
42001063	Awquipasti jupanacat mä jisc’a tabla mayisin ucaruw kellkanti: “Sutipajj Juan satäniw” sasa. Ucatsti takeniw muspharasipjjäna.
42001064	Ucspachaw Zacariasajj wasitat parljjäna Diosar yupaychasa.
42001065	Ucatsti take uta jac’apanquirinacajj wali ajjsarthapipjjäna, uqhamaraqui take uca Judea token utjirinacasa, takeniw yatipjjäna cunatï pascän ucjjata.
42001066	Take qhitinacatï ucjjat yatipjjän ucanacajj wal lup’ipjjäna, sapjjaraquïnwa: “¿Aca wawasti cunarac mistuni?” sasa. Ucatsti Tatituw juparojj bendicïna.
42001067	Zacarías awquipasti Kollan Ajayun phokt’atäsinjja, cuntejj Diosajj jupan arsuñapatac churcatayna uca arunac jupajj arsu aqham sasa:
42001068	“Israelan Tatit Diosapajj bendicitäpan. Jupasti jiwasa marcaparuw juti, ucat khespiyistu.
42001069	Mä ch’aman Khespiyiri churistu David sirviripan wawanacap taypita,
42001070	cunjämtï nayratpacha kollan profetanacap toke arscäna uqhamarjama.
42001071	Jupawa jiwasarojj uñisirinacasatsa, take qhitinacatï uñisipquistu ucanacatjja khespiyaraquiñapäna.
42001072	Awquinacasata qhuyapayasisa, janiraquiw armt’ascänti kollan arsutanacapatjja.
42001073	Acaraquïnwa uca arust’äwejja, cunatï Diosajj Abraham awquisarojj juramentomp arscäna ucajja:
42001074	Uñisirinacasat khespiyatäsinjja jupar jan ajjsarañamp sirviñasataqui.
42001075	Sapürusa jupar catuyasisa, k’oma cancañana, uqhamarac cheka cancañampina jacasa, jupan nayrakatapana jiwañascama.
42001076	Jumasti, munat wawa, Tatitun nayrakatap saräta, thac waquichasa, ucatwa alajjpach Diosan profetap satäyätajja,
42001077	marcapan khespiyasiñ utjatap yatipjjañapataqui, uqhamarac juchanacapat perdón utjatapsa, uqhamat khespiyasipjjañapataqui.
42001078	Dios Awquisasti munasiñapana, qhuyapayasiñapampita alajjpachatjja khespiyasiñ khanwa churanistu, mä machak urun khantiri,
42001079	qhitinacatï ch’amacan jacasipqui, uqhamarac jiwañ ch’iwinsa, ucanacar khantayañataqui, uqhamarac jiwasarus samarañ thaquirjam irpañataqui.”
42001080	Yokall wawasti jiltänwa, ajayu tokenjja ch’amañchasiraquïnwa. Jupasti wasar tokenacan jacäna, cunürutejj Israel marcarojj uñstañapäcän ucürcama.
42002001	Qhaya urunacansti Augusto Cesaraw mä ley mistuyäna, jupajj apnakqui take uca marcanacana mä jacthapïwejj aptasiñapataqui.
42002002	Aca nayrakat jacthapïwisti, Cireniojj Siria marca apnakcäna uca urunacanwa lurasïna.
42002003	Sapakat mayniraquiw marcaparcama kellkayasiri sarapjjañapäna.
42002004	Ucatwa Joseajj Galileanquiri Nazaret marcata mistusinjja Judea tokeruw saräna Belén marcaru, cawqhantejj Davidajj nascatayna ucaru, Joseasti Davidan familiapat jutirïtap laycu.
42002005	Jupasti qhitimpitï casarasiñatac parlatäcän uca Mariampiw saräna Belén marcaru ucan kellkayasiri, Mariasti usurëjjänwa.
42002006	Jupanac Belenancquïpanwa, Marian usjjañap horasajj purinjjäna.
42002007	Ucat jupajj tayna yokall wawap wawachasïna, ucatsti wawa isinacamp q’irt’asaw mä uywa mank’añawjaru ict’ayäna, korpachasiñajj jupanacatac jan utjatap laycu.
42002008	Belén jac’ansti awatirinacaw utjäna, jupanacasti pampan arumajj ovejanacap uñjasipcäna.
42002009	Ucatsti mayac acatjamat Tatitun mä angelapajj jupanacar uñstäna, Tatitun khanapasti jupanacaruw muyuntäna, ucatsti wal ajjsarapjjäna.
42002010	Angelasti jupanacarojj sänwa: --Jan ajjsarapjjamti, suma yatiyäwinac apanta, acasti take marcpachataqui wali cusisiñäniwa.
42002011	Jichhürojj jumanacataqui mä Khespiyiriw naci, Davidan marcapana, ucasti CRISTO Tatituwa.
42002012	Acäniw chimpojja, jumanacajj wawarojj wawa isinacamp q’irt’atwa mä uywa mank’añawjan iquisquir jicjjatapjjäta --sasa.
42002013	Ucspachaw uca angelamp chicajj alajjpach walja angelanacajj uñstäna. Ucanacasti Diosaruw yupaychapjjäna aqham sasa:
42002014	“¡Diosajj jach’añchatäpan alajjpachanacanjja. Aca orakensti sumancañaraqui utjpan qhuyapayasiñapat cusisipqui uca jakenac taypina!”
42002015	Angelanacan alajjpacharu cutt’jjapjjatapatsti, awatirinacajj maynit maynicamaw parlaquipasipjjäna aqham sasa: --Jichhajj sarañäniya Belenaru cunatï pascatayna, uqhamarac cuntï Tatitojj yatiyquistu uc yatjjatiri --sasa.
42002016	Jupanacasti janc’aquiw sarapjjäna, ucat Mariampir Joseampiru jicjjatapjjäna, asu wawarusti uywa mank’añawjana iquisquir jicjjatapjjaraquïna.
42002017	Uc uñjasinsti, cuntï angelajj wawatjja jupanacar siscataynas ucwa yatiyapjjäna.
42002018	Take ist’irinacasti muspharasipjjänwa awatirinacan jupanacar sapjjatapata.
42002019	Ucampisa Mariajj take acanacjja wal lup’isaw chuymaparu imäna.
42002020	Awatirinacasti, take cuntï ist’apcatayna uqhamarac uñjapcataynas ucanacat Diosar jach’achasa, uqhamarac jupar yupaychasaw cuttjjapjjäna, cunjämtï jupanacar satäcän uqhamarjama phokhasitap laycu.
42002021	Quimsakallko uru sarakatarusti wawarojj circuncidapjjänwa, ucatsti JESÚS sasaw sutichapjjäna, cunjämtï angelajj Mariarojj siscatayna, janïra usurïcän uca nayräjja, uqhamarjama.
42002022	Moisesan leyinacaparjama jupanacan k’omachasïwi urunacapa phokhasjjëpansti, wawarojj Jerusalén marcaruw apjjapjjäna Tatitur uñstayañataqui.
42002023	Acsti lurapjjänwa cunjämtï Tatitun arunacapajj kellkatäqui: “Take tayna yokall wawa nacirejja Tatitutac yakhachatäniwa” sisqui ucarjama.
42002024	Jupanacajj sarapjjänwa sacrificio loktiri, cunjämtï Tatitun leyipajj sisqui uqhamarjama: “Pä paloma jan ucajja pä khorucut apapjjañapäna.”
42002025	Qhaya urunacansti Jerusalén marcan mä chachaw utjäna Simeón sutini. Jupasti wali suma jakënwa, Diosaru, suyt’ascaraquïnwa Israel marcan khespiyäwipa. Kollan Ajayuw jupampiraquïna,
42002026	ucaraquiw juparojj yatiyaraquïna Cristor uñjañcama jupan jan jiwañapjja.
42002027	Aca chachasti Kollan Ajayun irpataw templor sari. Jesusarusti awquinacapajj temploruw apanipjjäna, cunjämtï leyinjj siscäna ucar phokhañataqui.
42002028	Simeonasti amparapar ichjjarusisinjja Diosaruw yupaychäna:
42002029	“Tata, jichhacuchaw cusisita jiwjjä. Cuntejj sirvirimarojj arsctas uca arunacamarojj phokjjtawa.
42002030	Nayrajjampiw Khespiyirirojj uñjta.
42002031	Juparusti take jakenac nayrakataruw uchtajja.
42002032	Juparaquiw take marcanacar khantir khanajja, jupäniw Israel marcamaru jach’ar aptirejja” sasa.
42002033	Joseampi Jesusan taycapampisti wal muspharasipjjäna Simeonan uqham uca wawat arsutapata.
42002034	Ucat Simeonajj wawarojj bendicïna, Jesusan taycaparusti saraquïnwa: --Amuyam, aca wawajj Israelan waljaninacan tincupjjañapataquiwa, jan ucajj sartasipjjañapataqui uchatawa. Jupasti mä unañcharaquïniwa, waljani jan jupar catokapjjatapatjja.
42002035	Uqhamatwa cuntejj sapakat maynejj chuymapan lup’qui ucajj yatisini. Jumataquisti take acanacajj wali llaquisiñäniwa.
42002036	Ucancascaraquïnwa Ana sata mä profetisa warmejja. Jupasti Aser sat tribut jutiri Fanuel chachan phuchapänwa, jupasti wali chuymanëjjaraquïnwa. Anasti wawa tawakpachaw casarasitayna, ucatsti pakallko maraquiw chachapampejj jacatayna.
42002037	Jichhasti quimsakallk tunca pusini maranëjjänwa uca viudajja. Jupasti templotjja janiw misturïcänti, jan ucasti arumay uruwa Tatitur sirvïna ayunonaca, oracionanac lurasa.
42002038	Anasti uca quicpa horasanwa uñstanïna; ucat Diosar yuspagarasin Jesús wawat parlañ kallti take qhitinacatï Jerusalén marcan khespiyasiñapa suyt’asipcän ucanacaru.
42002039	Take cuntï jupanacajj Tatitun leyiparjama phokhapcäna ucatjja, Galilearuw cutjjapjjäna Nazaret marcaparu.
42002040	Wawasti jiltänwa ch’amansa, yatiñansa, Diosasti wal juparojj bendiciraquïna.
42002041	Awquinacapasti sapa maraw Jerusalenaru sarapjjerïna Pascua fiestaru.
42002042	Cunapachatï Jesusajj tunca payani mara phokjjäna ucqhasti, Jerusalén marcaruw sarapjjäna uca fiestan luräwinacaparjama.
42002043	Fiesta tucuyjjëpansti jupanacajj cutjjapjjänwa, ucampis Jesusajj pachpa Jerusalén marcaruw kheparäna, janiraquiw taycapasa ni Joseasa ucjja amuyapcänti.
42002044	“Jesusajj jakenacamp chicaw sarjjpacha” sasaw jupanacajj mä uru sara sarapjje; ucatsti familianacapa uqhamarac uñt’atanaca taypin thaktapjje, ucampis Jesusajj janiw ucanccänti.
42002045	Jan jicjjatjjasinsti ucspachaw jupanacajj Jerusalenaru thaktiri cuttanipjjäna.
42002046	Ucatsti quimsür pasatatwa juparojj templon ley yatichirinac taypin kont’atäsquiri jicjjatapjjäna, jupanacaru ist’asquiri uqhamarac jisct’asquiri.
42002047	Take jupar ist’irinacasti walpun muspharasipjjäna jupan yatiñapatjja uqhamarac jisct’anacar arusjjatatapatsa.
42002048	Awquipampi taycapampisti jupar uñjasajj wal muspharapjjäna, ucat taycapajj säna: --¡Ay wawa! ¿Cunatarac uqham lurapjjestasti? Awquimampi nayampejj wali llact’ataw thakasipjjsma --sasa.
42002049	Ucat Jesusajj jupanacar säna: --¿Cunatarac nayarusti thakapjjestasti? ¿Janit yatipcta nayajj Awquejjan utapancañajj-jja? --sasa.
42002050	Ucampis jupanacajj uca arsutapjja janiw amuyt’apcänti.
42002051	Ucapachaw jupanacamp chica Nazaretarojj cuttjjäna, ucatsti jupanacar ist’asaw sarnakäna. Taycapasti take acanacjj chuymaparuw imäna.
42002052	Jesusasti jilascänwa janchina, uqhamarac yatiñansa; Diosataquisa, uqhamarac jakenacataquisa asquiraquïnwa.
42003001	Tiberio sat emperadorajj niya tunca pheskan mara marca apnakascän ucqhajja, Poncio Pilatojj Judea marca apnakaraquïna, Herodesasti apnakaraquïnwa Galilea, Felipe jilapasti Iturea marcampi Traconite marcamppacha apnakaraquïna, Lisaniasasti Abilinia marca apnakaraquïna.
42003002	Anás, Caifás jupanacajj jilïr sacerdotenacäpcäna, ucapachaw Diosajj Juanarojj wasaran parläna, Juanasti Zacariasan yokapänwa.
42003003	Juanasti Jordán jawira thiyanacsti k’al muytäna, jakenacaru: “Bautisasipjjam, jan wali luräwinacamatsti arrepientisipjjam, juchanacamajj perdonatäñapataqui” sasa.
42003004	Acasti lurasïnwa cunjämatejj Isaías profetajj kellkawaycatayna uqhamarjama: “ Wasaran mä chekat maynin art’asitapaw ist’asi: ‘Tatitun thaquip waquichapjjam; chekäqui uca thacjja jist’arapjjaraquim.
42003005	Take p’iyanacasa phokhantatäniwa, take kollunacasa, lomanacasa pampachatäniwa, uqhamaraquiw muyu muyu thaquinacas chekachatäniwa, moko moko thaquinacasa qhusqhachatäniwa.
42003006	Ucatsti take orakpacharaquiw Diosajj churqui uca khespiyasiñ uñjapjjani’ ” sasa.
42003007	Cunapachatï jakenacajj Juanampi bautisayasiri mistunipcän ucqhajja, Juanajj jupanacarojj sänwa: --¡Catari casta jan wali jakenaca! ¿Qhitiraqui jumanacarusti yatichapjjtamsti Diosan jach’a colerasiñapat jaltañsti?
42003008	Sum sarnakapjjam, jumanacan arrepientisitanacamjja khanpacha uñacht’ayapjjañamataqui. Ucatsti janirac jumanaccamajj sapjjamti: ‘Nanacajj Abrahaman wawanacapäpjjtwa’ sasa. Sapjjaracsmawa, Diosajj aca kalanacatsa Abrahaman wawanacapjja sartayaquispawa.
42003009	Jichhasti hachajja niyaraquiw kokanaca phat’suñataqui uscuta, take jan suma achur kokajja phat’sutawa ucatsti ninar phichantatawa --sasa.
42003010	Ucatwa jakenacajj juparu jisct’apjjaraquïna: --Uqhamajj ¿cuns lurapjjäjja? --sasa.
42003011	Juanasti jupanacarojj saraquïnwa: --Qhititejj pä camisanïqui ucajj mayjja jan camisaniru churjjañapawa; qhititejj mank’añanïqui ucajj jan mank’añanïqui ucamp mank’asiñapawa.
42003012	Uqhamaraquiw yakhep impuesto cobriri jakenacajj jutapjjaraquïna bautisayasiñataqui, ucat Juanaru jisct’apjjäna: --Yatichiri, ¿cuns nanacajj lurapjjäjja? --sasa.
42003013	Juanasti jupanacarojj sänwa: --Cuntejj leyejj sisqui ucat juc’ampjja jan cobrapjjamti --sasa.
42003014	Uqhamaraquiw yakhep soldadonacajj jisct’apjjäna: --Nanacasti, ¿cuns lurapjjaraquëjja? --sasa. Jupasti saraquïnwa: --Jan qhitirus cunsa aparapjjamti, nuwampisa, ni c’arintasasa cuntejj jan lurqui ucatjja. Jumanacasti pagonacamampejj cusisitaquïpjjam.
42003015	Jakesti: “Inas Juanajj Cristöchi” sasaw wal suyt’asipcäna.
42003016	Juanasti takeruw saraqui: --Nayajj chekpachan umampiw bautisapjjsma, ucampis mayni jutqui ucajja Kollan Ajayumpi, ninampiraquiw bautisapjjätam. Jupajj nayat sipans juc’amp ch’amaniwa, nayasti janiraquiw asquïcti wisqhu t’isnup jararañataquisa.
42003017	Jupasti niya wayrachayiri ayt’ataraquiwa jipit trigo k’omachañataquejja. Trigsti pirwaruw apthapini, ucampis jipjja jan jiwarir ninaruw phichantani --sasa.
42003018	Uqham yakha walja ewjjanacampi churasinwa Bautisiri Juanajj suma yatiyäwinacjja jakerojj yatiyäna.
42003019	Ucjjarusti Herodes marca apnakerejj juchañchataraquïnwa jupan Felipe jilapan Herodías warmipamp warmt’asitapata, uqhamarac yakha jan wali luratanacapampita.
42003020	Herodesasti jupar ist’camayajja, mä jan walimp lurascaquïnwa: Juanarojj carcelaruw apantayaraquïna.
42003021	Juanajj take jakeru bautisascäna ucapachajja, Jesusajj bautisataraquïnwa; ucatsti jupa oración lurquïpanwa alajjpachajj jist’artäna.
42003022	Kollan Ajayuwa jupjjaru sarakaniraquïna khanpacha mä palomar uñtata, ucatsti mä aruw alajjpachat ist’asïna: “Jumätaw nayan munat Wawajjajja, cawquïrirutejj nayajj ajlliscta ucajja.”
42003023	Jesusajj quimsa tunca maranjamänwa, lurañap kalltcäna ucqhajja. Amuyatatjja jupajj Josean yokapänwa. Joseasti Elí chachan yokapänwa,
42003024	Elisti Matatan yokapänwa, Matatasti Levin yokapänwa, Levisti Melquin yokapänwa, Melquisti Janan yokapänwa, Janasti Josean yokapänwa,
42003025	Joseasti Matatiasan yokapänwa, Matatiasasti Amosan yokapänwa, Amosasti Nahuman yokapänwa, Nahumasti Eslin yokapänwa, Eslisti Nagain yokapänwa, Nagaiasti Maatan yokapänwa.
42003026	Maatasti Matatiasan yokapänwa, Matatiasasti Semeian yokapänwa Semeiasti Josean yokapänwa, Joseasti Judan yokapänwa,
42003027	Judasti Joanán yokapänwa, Joanasti Resan yokapänwa, Resasti Zorobabelan yokapänwa, Zorobabelasti Salatielan yokapänwa, Salatielasti Nerin yokapänwa,
42003028	Neristi Melquin yokapänwa, Melquisti Adin yokapänwa, Adisti Cosaman yokapänwa, Cosamasti Elmodaman yokapänwa, Elmodamasti Erin yokapänwa,
42003029	Eristi Jesusan yokapänwa, Jesusasti Eliezerin yokapänwa, Eliezeristi Joriman yokapänwa, Jorimasti Matatan yokapänwa,
42003030	Matatasti Levin yokapänwa, Levisti Simeonan yokapänwa, Simeonasti Judan yokapänwa, Judasti Josean yokapänwa, Joseasti Jonaman yokapänwa, Jonamasti Eliaquiman yokapänwa,
42003031	Eliaquimasti Melean yokapänwa, Meleasti Menan yokapänwa, Menasti Matatan yokapänwa, Matatasti Natanan yokapänwa,
42003032	Natanasti Davidan yokapänwa, Davidasti Isaian yokapänwa, Isaiasti Obedan yokapänwa, Obedasti Boozan yokapänwa, Boozasti Salan yokapänwa, Salasti Naasonan yokapänwa,
42003033	Naasonasti Aminadaban yokapänwa, Aminadabasti Adminan yokapänwa, Adminasti Arnin yokapänwa, Arnisti Esroman yokapänwa, Esromasti Faresan yokapänwa, Faresasti Judan yokapänwa,
42003034	Judasti Jacobon yokapänwa, Jacobosti Isaacan yokapänwa, Isaacasti Abrahaman yokapänwa, Abrahamasti Taren yokapänwa, Taresti Nacoran yokapänwa,
42003035	Nacorasti Serugan yokapänwa, Serugasti Ragaun yokapänwa, Ragausti Pelegan yokapänwa, Pelegasti Heberan yokapänwa, Heberasti Salan yokapänwa,
42003036	Salasti Cainanan yokapänwa, Cainanasti Arfaxadan yokapänwa, Arfaxadasti Seman yokapänwa, Semasti Noen yokapänwa, Noesti Lamecan yokapänwa,
42003037	Lamecasti Matusalenan yokapänwa, Matusalenasti Enocon yokapänwa, Enocosti Jaredan yokapänwa, Jaredasti Mahalaleelan yokapänwa, Mahalaleelasti Cainanan yokapänwa, Cainanasti Enosan yokapänwa,
42003038	Enosasti Setan yokapänwa, Setasti Adanan yokapänwa, Adanasti Diosan wawapänwa.
42004001	Jesusasti Kollan Ajayun phokt’ataw Jordán jawirat cuttanjjäna, ucatsti Ajayuw wasararu irpäna.
42004002	Ucansti Jesusajj pusi tunc uruw ucancäna, Supayasti yant’araquïnwa. Ucürunacanjja janiw cuns mank’cataynati, ucat jupajj mank’at awtjayasïna.
42004003	Uqhamäsquiriruw Supayajj jupar saraqui: --Jumatejj Diosan Yokapästajja, aca kalanacarojj t’ant’ar tucuyam --sasa.
42004004	Jesusasti juparojj sänwa: --Kellkatanjj siwa: ‘Janiw jakejj t’ant’a sapampiquiti jaccani, [jan ucasti take cuntejj Diosajj sisqui uca arunacampiw jacaraquini].’
42004005	Ucatsti Supayajj mä jach’a kollu pataruw irpsüna, ucatwa mä nayra ch’epjjtanaqui take acapachan utjquis uca marcanac Jesusarojj uñacht’ayäna.
42004006	Saraquïnwa: --Nayajj take acapach marcanacan munañanïñ churäma, ucanacan jach’a cancañapampi; take acanacasti nayar catuyatawa, qhitirutejj nayajj churañ muncta ucarojj churactwa.
42004007	Jumatejj nayar quillt’asisin yupaychitätajja, takpachaw jumancjjani --sasa.
42004008	Jesusasti ucjjarojj Supayarojj siwa: --Saraket nayat, Supaya; Kellkatanjja siwa: ‘Tatitu Diosamaruw yupaychäta, jupa saparuquiraquiw sirvïta’ --sasa.
42004009	Ucatsti Jesusarojj Jerusalén marcaruw irpi, ucansti templo pataruw irpsu, ucat saraqui: --Diosan Yokapästajja, acat pampar jalaktam;
42004010	Kellkatanjja saraquiwa: ‘Diosajj angelanacaparuw jumar uñjir qhitanini.
42004011	Jumarusti amparanacaparuraquiw catokapjjätam, jan cayum kalar usuchasiñamataqui’ sasa.
42004012	Jesusasti Supayarojj saraquïnwa: --Kellkatanjja saraquiwa: ‘Janiw Tatit Diosamar yant’ätati’ --sasa.
42004013	Uqhamaw Supayajj jan cunjämat Jesusar yant’ar puriyirjamäsajja sarawayjjänwa mä kawkha urunacataqui.
42004014	Jesusasti Kollan Ajayun ch’amapan phokt’ataw Galilearojj cutt’jjäna. Jupatsti take ucsa tokenacan parlapjjäna.
42004015	Sapa marcansa sinagoganacanwa yatichäna. Takeniraquiwa juparojj yupaychapjjäna.
42004016	Ucapachaw Jesusajj Nazaretaru sarjjäna cawqhantï jupajj jilcatayna ucaru. Samarañ urunsti sinagogaruw manti luräwinacaparjama, ucatsti Kellkatanac leet’añataquiw sayt’asïna.
42004017	Juparusti Isaías profetan librop churapjjäna. Jist’arasinsti mä chek jicjjati, ucansti aqham kellkatänwa:
42004018	“Tatitun Ajayupaw nayjjanqui, suma yatiyäwinac pobrenacar churañataquiw ajllisitu; llact’at chuymanacar kolliriw qhitanitu, carcelanquirinacar khespita sarnakañat yatiyiriraqui, uqhamarac juyqhunacarus uñatatayiri; t’akhesiyatanacarus khespiyiriraqui;
42004019	Tatitun cusiscañ marap yatiyiri”
42004020	Uqham leet’asinsti, libro apthapisinjja sinagogan yanapiriparuw churjje, ucat kont’asjje. Take uca sinagoganquirinacasti juparojj uñch’uquisipcaquïnwa.
42004021	Jesusasti jupanacarojj saraquïnwa: --Jichhüruwa jumanac nayrakatan aca arunacajj phokhasjje.
42004022	Takeniraquiw Jesusatjja: “Waliquiw” sapjjäna, muspharasipjjaraquïnwa jupan ucqha suma arunac jupanacar parlt’atapata. Ucatsti jisct’asipjjänwa: --¿Janit acajj Josean yokapäqui? --sasa.
42004023	Jesusasti jupanacarojj sänwa: --Jichhajj jumanacajj sapjjetätaw aca säwi: ‘Kolliri, jumapach kollasim’ sasa. Ucatsti sapjjaraquitätawa: ‘Cunanactejj Capernaum marcanjj lurctas ucanacjja aca marcamanjja luraraquim’ --sasa.
42004024	Jupasti sascaquïnwa: --Khanacwa sapjjsma, janiw qhiti profetas quicpa marcapanjja mä suman catokatäquiti.
42004025	Nayasti sasipcaquïmawa: Israel marcanjja walja ijma warminacaw Elías profetan urunacapanjja utjäna. Jallojj quimsa mara chicani jan purjjatapatsti, take marcpachanwa mank’at awtjayasiñajj utj-jjäna.
42004026	Ucampis Diosajj janiw Eliasarojj take uca marcan utjiri ijma warminacarojj qhitcänti, jan ucasti Sareptan utjiri mä ijman ucaruquiw qhitäna, uca marcasti Sidón marca jac’anquiwa.
42004027	Israel marcanjja uqhamaraquiw Eliseon urunacapanjja walja lepra usuni jakenacaw utjaraquïna. Ucampis janiraquiw jupanacatjja maynis lepra usunacapatjja kollatäpcänti, jan ucasti Serianquiri Naamán sat chachaquiw kollatänjja.
42004028	Sinagoganquirinacasti takeniw acanac ist’asinjja wal colerasipjje.
42004029	Sartasinsti Jesusarojj marcat ankäjjaruw alissupjjäna, ucatsti cawqharu sayt’atäcäntï uca marcajja, uca kollu pataruw irpsupjjäna, ucqhat Jesusar nuct’añataqui.
42004030	Ucampis Jesusajj jupanac taypinjam mistuwayasinwa sarjjäna.
42004031	Uqhamasti Jesusajj Galileanquiri Capernaúm sat marcaruw sarjjäna; purjjasinsti samarañ uruna jakenacar yatichañaruw uchasi.
42004032	Jupanacasti Jesusan arunacap ist’asinjja wal muspharapjjäna, jupasti jach’a jilïr jakjamaw yatichäna.
42004033	Sinagogansti mä ñankha ajayun mantat jakew ucancascaraquïna; ñankha ajayusti jach’atwa art’i:
42004034	--¡Jaytapjjeta! Nazaretanquir Jesús, ¿cuna lurañamas nanacamp utji? ¿Tucjirit jutapjjesta? Nayajj uñt’smawa, yatiractwa jumajj Diosan Yokapätama --sasa.
42004035	Jesusasti ñankha ajayurojj aqham sasaw tokenokäna: --¡Amuct’am, aca jaketsti mistum! --sasa. Ucapachaw ñankha ajayojj uca jake jupanac nayrakataru jaktasin mistuwayjje, jan cun usuchasa.
42004036	Takeniraquiw sustjasipjjäna, ucatsti jupanaccamaw parlarasipjjaraquïna: --Acajj ¿cuna arunacasa? ¡Aca jakejj munañapampi ch’amapampejj ñankha ajayunacarojj ‘Mistum’ sañapampejj alissuquiraquisä! --sasa.
42004037	Take ucsa tokenacansti Jesusjjat parlasircamaquïnwa.
42004038	Sinagogat mistjjasinsti Jesusajj Simonan utaparuw mantäna. Simonan taycch’ipasti wali calenturampi usutäscänwa, ucatwa Jesusarojj kollt’añapatac achict’apjje.
42004039	Jesusasti jupa toker alt’asinwa uca usuparojj tokenoke, ucatsti ucspachaw calenturapajj sarakjjäna. Ucapacharaquiw jupajj sayt’asi, ucat jupanacarojj sirviñ kalltäna.
42004040	Inti jalantarusti takeniraquiw cunayman usutanacaru Jesusan ucarojj apanipjjaraquïna. Jupasti sapakat mayniruw amparapampi lokjjatasin, waliptayäna.
42004041	Walja usutanacataracwa ñankha ajayunacajj mistjjapjjäna aqham arnakt’asisa: --¡Jumajj Diosan Yokapätawa! --sasa. Ucampis Jesusajj tokenokänwa uca ñankha ajayunacarojja. Uqhamasti janiw jupanacarojj arsuycänti, jupanacajj jupan Cristötapa yatipjjatap laycu.
42004042	Willjtanjjepansti, Jesusajj marcat ankäjjaruw mistuwayäna mä yakhawjaru. Jakesti juparojj thakapjjänwa; jicjjatasinsti, janiraquiw sarayañ munapcänti.
42004043	Jesusasti jupanacarojj sänwa: --Waquisiraquiw nayanjja Diosan reinopat yakha marcanacaru yatiyir sarañajjajja, ucataqui qhitanitaraquïtwa --sasa.
42004044	Uqhamaw Jesusajj Galilean sinagoganacanjj yatichas sarnakäna.
42005001	Mä cutejj Jesusajj Genesaret kota thiyancascänwa; ucarusti walipuniw jakejj tantthaptanïna wali ñekjjasiñcama Diosan arunacap ist’añataqui.
42005002	Jesusasti uca kota thiyan pä ch’usa boteruw uñjaraquïna, chawlla caturinacasti mistunjjasinjja känanacap t’ajjsusisipcäna.
42005003	Ucatwa Jesusajj mä boteru mantäna, uca botesti Simonancänwa. Botencjjasinjj mä juc’amp wañat mankhar jithintayañapataquiw mayïna. Kont’asisinsti uca botjjat jakenacarojj yatichäna.
42005004	Parlañ tucuyjjasinsti Simonarojj sänwa: --Jichhajj aca botjja juc’amp mankharu apam, ucatsti känanacam jakontapjjam chawlla catsuñataqui --sasa.
42005005	Simonasti ucjjaruw Jesusar säna: --Yatichiri, arum pakariw irnakapjjta ‘chawlla catsuñäni’ sasa, ucatsti janiraquiw cuns catupcti. Ucampis juman arsutamaruw kän jakontä --sasa.
42005006	Jakontatatsti uca känarojj chawllajj phokt’änwa. Janiraquiw apsuñjamäcänti, känasti niya ch’iyjtascänwa.
42005007	Ucatwa señampi jawsapjjäna yakha botencasquirinacarojja, ucanacamp yanapt’ayasiñataqui. Jupanacasti jutapjjaraquïnwa, ucatsti maya botempiruw phokt’apjjäna, ucampis botenacajj niyapuniw umarojj utjantäna.
42005008	Uc uñjasinjja Simón Pedrojj Jesusan nayrakatapar quillt’asisinwa saraqui: --Saraket, Tata. Nayajj juchararätwa --sasa.
42005009	Simonasti sustjatänwa, uqhamarac jupamp chicapcäns take ucanacasa chawll uqham wal catsupjjatapata.
42005010	Zebedeon yokanacapa Jacobompi Juanampisa wali sustjatäpjjaraquïnwa, jupanacasti Pedromp chic irnakerinacänwa. Jesusasti Simón Pedrorojj siwa: --Jan ajjsaramti, jichhat ucsarojj jak catjjäta --sasa.
42005011	Ucatsti kota thiyaru botenac jaytawayasinjja take cuna apanucusinwa Jesusampi sarjjapjjäna.
42005012	Cunapachatï Jesusajj mä marcanccäna ucqhaw jupan ucarojj mä lepra usun jakejj purini. Jesusar uñcatasinjja orakcam ajanup alt’asaw achict’asïna: --Tata, munstajja, kollt’asitasmawa --sasa.
42005013	Ucatwa Jesusajj juparojj amparapampi llamct’äna, aqham sasa: --Muntwa, c’umaräjjam --sasa. Uc arsquipanwa uca lepra usupajj chhaktawayjjäna.
42005014	Jesusasti juparojj: --Janiw qhitirus acjj yatiyätati --sasaw ewjjt’i. Ucatsti saraquïnwa: --Jichhasti sacerdoter uñstir saram. C’umaraptatamatsti ofrenda churaraquim Moisesan arsutaparjama, jakenacasti usumat c’umaräjjatam yatjjañapataqui --sasa.
42005015	Ucampis Jesusan take ucanac luratapajj juc’ampiw yatisïna, ucatsti walja jakeraquiw jupar ist’irejj jutapjjäna, uqhamarac usunacapat kollatäñataquisa.
42005016	Ucampis Jesusajj wasar chekanacaruw sarjjäna, uca chekansti oración luräna.
42005017	Mä urojj Jesusajj yatichascänwa. Ucanjja fariseonacamp, ley yatichirinacampiw kont’atäsipcäna; ucanacasti Galileata, Judeata, Jerusalenampita jutapjjatayna. Diosan ch’amapasti Jesusampïnwa usutanac c’umaraptayañataquejja.
42005018	Ucatsti mä kawkha jakenacaw mä suchu jakeru callanipjjäna Jesusan ucaru. Jupanacasti uta mankher apantasinjja Jesusan nayrakataparuw puriyañ munapjjäna.
42005019	Ucampis jaken wali q’iq’ïtapatjja jan cawqui cheka callantañjamïpanjja uta pataruw mistupjjäna. Ucat techo jartasinracwa suchu jakerojj warcuntanipjjäna Jesusan nayrakataparu.
42005020	Jesusasti jupanacan iyawsañanïpjjatap yatisinjja suchu jakerojj sänwa: --Wawa, juchanacamajj perdonatawa --sasa.
42005021	Ucapachasti ley yatichirinacampi, fariseonacampejj aqham sasaw lup’ipjjäna: “¿Qhitirac aca jakesti uqham parlañataquisti? Dios contraw jan wal arsu, janiw qhitisa juchanacjja perdoncaspati, jan ucasti Diosaquiw perdonaspajja” sasa.
42005022	Ucampis cuntejj jupanacajj lup’isipcäna ucjja Jesusajj yatïnwa, ucat saraquïna: --¿Cunats jumanacajj uqham lup’isipjjta?
42005023	¿Cawquïris juc’amp jasaquejja: ‘Juchanacamajj perdonataw’ sañati, jan ucajj, ‘Sayt’asim ucat sarjjam’ sañacha?
42005024	Waliquiw uqhamajja, jichhajja Jaken Yokapan acapachan juchanacat perdonañataqui ch’amanïtap jumanacarojj uñacht’ayapjjäma --sasa. Ucat uca suchu jakerojj säna: --Jumaruw sisma, sayt’asim, iquiñam apjjarusis utamar sarjjam --sasa.
42005025	Ucspachaw jupanacan nayrakatapan uca suchu jakejj sarthapïna, iquiñap apjjarusisinsti Diosar yupaychasaw utapar sarjjäna.
42005026	Takeniraquiw wali sustjatäpjjäna, Diosarusti yupaychapjjaraquïnwa, ucatsti wali ajjsart’asaraquiw sapjjäna: --Jichhürojj wali muspharañanacwa uñjtanjja --sasa.
42005027	Aca pasatatsti Jesusajj mistuwayjjänwa, ucat mä impuesto cobrir Leví sat jakeruw uñjäna, impuesto cobrañäquis ucqhan kont’atäsquiri. Ucat Jesusajj: --Arquita --sasaw juparojj säna.
42005028	Ucat jupajj sartasin, take cun apanucusaw Jesusamp chic sarawayjjäna.
42005029	Ucjjarusti Leví chachajj utapanjj mä jach’a mank’añ Jesusatac waquiyi. Waljanipuniw impuesto cobririnacampi, yakha jakenacampi, take jupanacamp chica mesan mank’asiñatac kont’asipjjäna.
42005030	Ucampis fariseonacampi, ley yatichirinacampejj jisc’achapjjänwa. Jesusan discipulonacaparojj sapjjaraquïnwa: --¿Cunats jumanacajj impuesto cobririnacampi, juchararanacampejj mank’apjjta, umapjjta? --sasa.
42005031	Jesusasti jupanacarojj sänwa: --C’umaranacataquejj janiw kolliri munasquiti, jan ucasti usutanacataquiw kollirejja munasejja.
42005032	Janiw asqui jakenacar jawsir jutcti, jan ucasti juchararanacar jawsiriw jutta, jupanacajj juchanacapat arrepientisipjjañapataqui --sasa.
42005033	Ucapachaw jupanacajj Jesusar jisct’apjjäna: --¿Cunatarac Juanan arquirinacapampi, fariseonacan arquirinacapampisti wal ayunapjjesti uqhamarac oracionanacs lurapjjaraqui, ucampis discipulonacamajj mank’asipqui umasipqui uqhamaquiraquisä? --sasa.
42005034	Jesusasti jupanacarojj saraquïnwa: --¿Jumanacasti casarasïwiru jawsatanacarusti ayunayapjjasmatisti, casarasir waynajj ucancquipanjja?
42005035	Ucampis purininiw mä urojja, cunapachatï casarasir waynajj jan jupanacampïcjjani; ucqhaw ayunapjjani --sasa.
42005036	Uqhamaraquiw aca amuyt’äwimp churi: --Janiw qhitis mä merk’e isirojj machak pañompejj remjjatcaspati, uqham lurani ucajj antisaquiw machak isirojj ch’iyjjani, ucampis jan wal uñnakayaspajja uqham mä merk’e isir mä machak pañompi remjjataspa ucqhajja.
42005037	Janiraquiw qhiti jakes machak vinjja mä merk’e lip’ichit lurat vino wayakarojj warantcaspati. Uqham luraspa ucajja, chhuyu vinojj merk’e lip’ichit lurata wayakarojj phallayaspawa, ucatsti vinojj inamayaruw tucusispa.
42005038	Ucatwa chhuyu vinojj machak lip’ichit lurat wayakar imañajj waquisi, paypach suma imatäñapataqui.
42005039	Janiraquiw qhitis jayan vino umt’asa ucspachajj chhuyu vinjj muncaspati, jan ucasti siwa: ‘Jayan vinow juc’amp sumajja’ --sasa.
42006001	Mä cutejj Jesusajj samarañ uruna trigo yapu taypwa sarascäna. Discipulonacapasti uca taypi pascasinjja trigo achunac q’ichirasipjjäna ucat amparanacapampi qhaqhurasisin mank’apjjäna.
42006002	Yakhep fariseonacasti uc uñjasinjja Jesusarojj jisct’apjjänwa: --¿Cunats jumanacajj uqham lurapjjta cunatejj samarañ urunjj jan waquisqui ucjja? --sasa.
42006003	Jesusasti jupanacarojj saraquïnwa: --¿Janit jumanacajj leet’apcta, cuntï mä cutejj Davidajj amigonacapampi mank’at awtjatajj lurcän ucjja?
42006004	Davidajj Diosan utaparuw mantäna ucatsti cunatejj sacerdotenacan mank’añapaquïcäns uca kollanäquis uca t’ant’anac mank’antäna, uqhamarac jupampïpcäns ucanacarus churaraquïnwa.
42006005	Ucjjarusti sascaquïnwa: --Jaken Yokapajj samarañ urjjarus munañaniraquiwa --sasa.
42006006	Yakha samarañ urunjja Jesusajj sinagogaruw mantäna ucat yatichañ kalltäna. Ucancascaraquïnwa cupi ampar pharsut mä jakejja.
42006007	Ley yatichirinacampi, fariseonacampisti Jesusarojj jamasat uñch’uquisipcäna samarañ urunjj kollanit janicha uc yatiñataqui, uqhamata juparu juchañchañataqui.
42006008	Ucampis Jesusajj yatïnwa cuntejj jupanacajj lup’ipcäna ucjja, ucat ampar pharsut jakerojj säna: --Sartasim, ucatsti qhä taypiru sayt’asim--sasa. Jakesti sartasinjja iyawsasaw ucqharu sayt’asi.
42006009	Ucatwa Jesusajj mayninacarojj saraquïna: --May jisct’apjjäma: Samarañ urunjja ¿cuna lurañas waquisi, asqui lurañati, jan ucajj ñankha lurañacha? ¿Jaker jiwañat khespiyañati, jan ucajj jiwayañach waquisi? --sasa.
42006010	Ucapachaw Jesusajj jupar muyuntatäcäna ucanacaru uñti, usut jakerusti siwa: --Amparam ayatatam --sasa. Jupasti iyawsasaw amparap ayatatäna, amparapasti c’umaräjjänwa.
42006011	Jakenacasti wal colerasipjjäna, ucat jupanaccamaw jisct’asipjjäna: ¿Camachsnas aca Jesusarojja?, sasa.
42006012	Uca urunacansti Jesusajj mä kolluruw oración lurir saräna, ucan jupajj arum pakariw Diosat mayisïna.
42006013	Willjtarusti arquirinacaparuw jawsäna, ucatsti tunca payaniruw jupanacat ajllisïna, ucanacarojj “apostolonaca” sasaw sutichäna.
42006014	Ucanacasti acanacänwa: Simón, juparusti Jesusajj Pedro sasaw sutichäna; Andrés, Simonan jilapa; Jacobo, Juan, Felipe, Bartolomé,
42006015	Mateo, Tomás, Alfeon yokapa Jacobo, Simón, jupasti cananista partidonquirïnwa.
42006016	Jacobon jilapa Judas, uqhamarac Judas Iscariotempi, khepatsti jupajj Jesusaruw aljantäna.
42006017	Kollut Jesusajj sarakanïna arquirinacapamp chica, mä pamparuw puripjjäna. Ucansti walja jakeraquiw utjäna take Judeapachata, Jerusalenata, Tiro, Sidón ucsa thiyampita. Acanacasti Jesusar ist’iri, uqhamarac usunacapat kollatäñataquiw jutapjjatayna.
42006018	Qhitinacatejj ñankha ajayunacan t’akhesiyatäpjjäna ucanacasti c’umarachatäpjjaraquïnwa.
42006019	Take jakenacaw Jesusarojj llamct’añ munapjjäna, ch’amapampi takerus jupajj waliptayatap laycu.
42006020	Jesusasti ucapachawa discipulonacapar uñtasinjj saraqui: “Cusisiñanïpjjtaw jumanaca pobrenacajja, Diosan reinopasti jumanacanquiwa.
42006021	“Cusisiñanïpjjtaw jichha awtjayasirinacajja, jumanacasti sist’atäjjapjjätawa. “Cusisiñanïpjjtawa jichha jachirinacajja, kheparusti larusipjjätawa.
42006022	“Cusisiñanïpjjtaw cunapachatï jakenacajj uñisipcätam ucapachajja, uqhamarac jupanacat jakonucupcätam, cunayman jan wali sapjjaraquïtam, uqhamarac sutinacamsa ñankha sutjam amuyapjjaraquini, Jaken Yokap laycu ucapachajja.
42006023	Wal cusisipjjam uqham t’akhesisajja, alajjpachan catokañanacamajj jach’äniwa; quicparacwa nayra awquinacapajj profetanacarojj lurapjjerïna.
42006024	“Ucampisa ¡ay, camachapcaquïta jumanaca kamirinaca, cusisiñanacamjja catokjjapjjtawa!
42006025	“¡Ay, camachapcaquïta jichha sist’atanaca, jumanacajj awtjayasipjjätawa! “¡Ay, camachapcaquïta jichha larusirinaca, jumanacajj jachapjjätawa!
42006026	“¡Ay, camachapcaquïta jumanaca, cunapachatï takenis jumanacata ‘Waliquiw’ sapcani ucapacha! Uqhamaracwa awquinacapajj c’ari profetanacarojj lurapjjerïna.
42006027	“Ucampis qhitinacatejj ist’apquista ucanacarojj sapjjsmawa: Uñisirinacamarojj munapjjam, uñisipctam ucanacarojj asc lurapjjam,
42006028	bendicipjjam maldicirinacamarojja, jumanacar jan wali parlirinacataquis orapjjaraquim.
42006029	Maynitejj maysäjj ajanumat nuwantstamjja, maysäjjamppachat nuwayasim; maynitejj sacom ekarstamjja, camisamamppach ekjjaruyjjam.
42006030	Churam qhititejj mayctam ucarojja; qhititejj jumanquir apakstam ucarojj jan camsamsa.
42006031	Cunjämtejj jumanacajj mayninacampejj lurayasiñ munapctajja, uqhamarac jumanacajj jupanacarojj lurapjjam.
42006032	“Jumanacatejj munapjjsta qhitinacatejj munapctam ucanacaruqui ucajja, ¿cuna sumsa lurapjjta? Juchararanacas ucjja lurascaraquiwa.
42006033	Jan ucajja, qhitinacatejj asqui lurapjjtam ucanacaruqui asqui lurapjjsta ucajja, ¿cuna sumsa lurapjjta? Juchararanacas ucjja lurascaraquiwa.
42006034	Qhitinacattï cunsa catokañ suyt’asipcta ucanacaruqui mayt’apjjsta ucqhajj ¿cuna sumsa lurapjjta? Juchararanacasa mayt’apjjaraquiw jucharar masinacaparojj, juc’amp catokañataqui.
42006035	Ucampis jumanacajj uñisirinacamarojj munapjjañanacamawa, asqui lurapjjañamaraquiwa, uqhamarac mayt’apjjañamaw jan cuns catokañampi. Uqhamatwa jumanacan catokañanacamajj jach’äni, jumanacasti Alajjpach Dios Awquin wawanacapäpjjätawa. Diosajj qhuyapayasiriraquiw, jupar jan yuspagaririnacatsa, juchararanacatsa.
42006036	Jumanacasti qhuyapayasirïpjjamaya, cunjämtï Awquimajj qhuyapayasirïqui uqhama.
42006037	“Jan yakhanacarojj juchañchapjjamti, Diosasti janiraquiw jumanacarojj juchañchapcätamti. Perdonapjjam, Diosasti perdonapjjaraquïtamwa.
42006038	Yakhanacarojj churapjjam, jumanacarusti Diosaw churapjjätam. Diosasti bolsanacamarojj wali phokt’at churapjjätam, suma thalantt’ata, limintt’ataraqui. Cunjämtï yakhanacarojj lurapcäta uca pachparacwa Diosajj jumanacampejj luraraquini.”
42006039	Jesusasti aca uñtasitatwa amuyt’ayi: “¿Mä juyqhu jakesti, juyqhu masiparojj irpaspati? ¿Janit panpachani mä p’iyaru jalantapcaspajja?
42006040	Janiw qhiti yatekeris yatichiripatjja juc’ampïquiti, yatekañ tucuyjjaspa ucqhasa yatichiripjamaraquïspawa.
42006041	“¿Cunatsa jilaman nayrapan jisc’a k’añojj utjqui ucjj uñch’uctajja, nayraman jach’a lawa utjqui uca janïr apscasinjja?
42006042	¿Cunjämrac jilamarusti sañ muntasti, ‘Jilata, nayramat uca jisc’a k’añu apst’äma’ sasa, juman nayraman mä jach’a lawajj utjasquipanjja? ¡C’ari chuyman jake! nayrakat nayramancquis uca jach’a lawa apsusim, ucatwa jumajj jilaman nayrapan jisc’a k’añojj utjquis ucjja sum uñjäta apsuñataqui.
42006043	“Janiw suma kokajj jan wali achunac churirejj utjcaspati, ni jan wali kokas suma achurejj utjcaraquispati.
42006044	Uqhamasti sapa kokapï achupat uñt’atajja: janiraquiw ch’aphinacat higonacajj pallarasquiti, ni ch’aphirar alinacatsa uvajj apthapisquiti.
42006045	Suma jakejj sumanacwa arsu suma chuymanïtap laycu, khoru jakesti jan walinacaracwa arsuraqui jan wali chuymanïtap laycu. Uqhamasti cunatejj chuymapan phokt’atäqui ucatwa parli.
42006046	“¿Cunatarac jumanacasti: ‘Tata, Tata’ sapjjesta, ucatjja janirac cuntï sapcsma ucjja lurapctati?
42006047	Nayajj sapjjsmawa, qhititejj nayar jutqui, ist’caraquitu, ucatjja cuntejj siscta ucjja luraraqui ucajja,
42006048	mankha allsusin mä karka patjjar utacht’asir jakemp sasiwa. Cunapachatï may jawirajj wal sartani ucqhajja, umajj ch’amampiw uca utarojj jakcatti, ucatsti janiraquiw onjjtayquiti karkjjancatap laycu.
42006049	Ucampis qhititï ist’quitu, ucatsti janirac cuntï siscta ucjja lurquiti, ucajj lak’a patar jan suma cimientoni utachasir jakemp sasiwa. Ucarusti jawirajj wal sartanisina uca utaruw jakcatti, ucat uca utjja tincuyi, uqhamatwa k’al t’unjasiwayi.”
42007001	Jesusasti jakenacamp parlañ tucuyjjasinjja, Capernaum marcaruw sarjje.
42007002	Ucansti mä romano capitanaw utjäna mä uywatani, juparusti wal munasïna. Uca uywatasti usuntata niya jiwirjamäscänwa.
42007003	Cunapachatï capitanajj Jesusjjat parlir ist’äna ucqhasti, judionacan mä kawkha jilïri jakenacap achict’iriw qhitäna uca uywata c’umaraptayir jutañapataqui.
42007004	Jupanacasti Jesusar jac’achasisinjja wal achict’apjjäna: --Aca capitanaru yanapt’añamajj waquisiwa;
42007005	jupajj marcasar muniriwa, jupa quicparaquiw jiwasan sinagogasa lurayaraqui --sasa.
42007006	Ucatwa Jesusajj jupanacamp saräna. Niya utar jac’achquïpanwa capitanajj mä kawkhan amigonacap qhitsunïna Jesusar aqham siri: --Tata, jan mayjt’asimti, janiw nayajj asquïcti utajjar mantañamataquejja.
42007007	Ucatwa jan naya quicpasa jumar jicjjatiri jutañarojj uchascti. Arsu mayac arsum, uywatajjasti c’umaräjjaniwa.
42007008	Naya quicparaquiw jilïrinacan munañapancaractsa, uqhamaraqui soldadonacas nayan apnakataraquiwa. Cunapachatejj jupanacat mayniru nayajj sistjja ‘Saram’ sasajja, ucspachaw sari. Maynirutejj ‘Jutam’ sistjja, ucspacharaquiw juti. Uywatajjarutejj cuna lurañarus qhitta ucqhajja, luraraquiwa --sasa.
42007009	Uc ist’asinsti Jesusajj wali muspharataw uca jaketjj uñjasïna, ucat jupar arquir jakenacaru uñtasinjja saraqui: --Chekpachansa, janiw israelitanac taypinsa aca jakjam wali iyawsañanjj jicjjatcti --sasa.
42007010	Qhitatanacajj utar cuttjjasinsti uca uywatarojj c’umar jicjjatjjapjjäna.
42007011	Uca khepatsti Jesusajj Naín sat marcaruw saräna discipulonacapampi, uqhamarac walja jakenacampi.
42007012	Marca jac’aru purquipansti, mä jiwatar imt’anjjañatac callasipquir uñjäna; ucasti mä sapa wawaquiraquïnwa. Uca taycasti ijmaraquïnwa, marcatsti walja jakenacaw jupampi chicajj sarapjjaraquïna.
42007013	Uc uñjasinsti Tatitojj jupatjja qhuyapt’ayasïnwa, ucat saraqui: --Jan jachamti --sasa.
42007014	Ucatwa Jesusajj jiwatar jac’achasisinjja llamct’äna, uca apirinacasti sayt’apjjaraquïnwa. Jesusasti jiwatarojj sänwa: --Wayna, nayaw sisma, ¡sartam! --sasa.
42007015	Ucatwa jiwatäcän ucajj konthapïna, parlañ kalltaraquïna; ucat Jesusajj taycaparuw catuyjjäna.
42007016	Uc uñjasinjja takeniw ajjsarthapipjjäna, ucat Diosar yupaychañ kalltapjje: “Mä jach’a profetaw jiwas taypin uñsti. Diosaw juti marcapar yanapt’iri” sasa.
42007017	Take Judeapachanwa, uqhamarac uca jac’anacamppachana cuntï Jesusajj lurcatayna ucajj yatisïna.
42007018	Juanasti take acanac yatjjatäna, juparusti arquirinacapaw yatiyapjjatayna. Ucatwa jupanacat panin jawsi.
42007019	Jupanacarusti Jesusan ucaruw qhiti, chekpachapunit jupäpacha jutañapäcänsa uca Cristojj, jan ucajj yakharuch suyañanacapäsipqui uc yatjjatiri.
42007020	Juanan qhitanitanacasti Jesusar jac’achasisinjja sapjjänwa: --Bautisiri Juanaw qhitanipjjetu jumar jisct’añataqui: ‘¿Jumätati jutañapäqui uca Cristojja jan ucajj yakharuch suyasipcäjja?’ --sasa.
42007021	Puripcäna uca horasanracwa Jesusajj walja usutanacaru c’umaraptayäna, uqhamarac t’akhesiñanacata, ñankha ajayunacata khespiyäna. Walja juyqhunacaruw uñjayaraquïna.
42007022	Uqhamasti Jesusajj jupanacarojj sänwa: --Sarapjjam, ucatsti cuntejj uñjapcta, ist’apcaracta ucanac Juanarojj khanañchapjjam. Yatiyapjjaraquim cunjämtï juyqhunacajj uñjapjje, cojonacas sarnakapqui, lepra usuninacas c’umaräjjapjje, okaranacas ist’apcaraqui, jiwatanacas jactayataraqui, uqhamarac pobrenacaruw khespiyasiñ arunacajj churasiscaraqui ucanaca.
42007023	¡Cusisiñaniwa nayaru arcasina jan mayjt’asirejja! --sasa.
42007024	Juanajj qhitancatayna ucanac sarjjepansti, Jesusajj jakenacaruw Juanat parlañ kalltäna, aqham sasa: --¿Cuna uñjiris jumanacajj wasararu sarapjjta? ¿Thayan onokeyat mä sokosar uñjiriti?
42007025	Jan ucajj, ¿cun uñjirich sarapjjta? ¿Mä suma isimp ist’at jakerucha? Jumanacajj yatipjjtawa, suma isimp ist’asirinaca uqhamarac cusisiñanacana jaquirinacajj reyinacan utapancapjjewa.
42007026	Uqhamasti, ¿cun uñjiripunirac sarapjjtasti? ¿Mä profetaru uñjiri? Jïsa, chekawa, ucasti mä profetatsa juc’ampiwa.
42007027	Qhitittï Kellkatan aqham sisquis ucajj Juanawa: ‘Qhitatajjwa juman nayrakatamar qhitanta, jumatac thaqui waquichañapataqui.’
42007028	Sapjjsmawa, take jakenac taypinjja janiw utjquiti Bautisir Juanat sipan juc’amp jach’a profetajja; ucampis, Diosan reinopan juc’amp jisc’äqui ucajj jupat sipans juc’amp jach’awa --sasa.
42007029	Uc ist’asinjja take jakenacas, uqhamarac Juanan bautismop catokeri, impuesto cobririnacasa amuyapjjänwa Diosajj chekätapa.
42007030	Ucampis Juanan jan bautisata fariseonacampi, ley yatichirinacampisti janiw yäkapcänti cuntejj Diosajj jupanac toke lurañ muncän ucjja.
42007031	Tatitusti sänwa: --¿Cunampis uñtasiyäjja aca urunacan jakjja? ¿Cunar uñtatäpjjesa?
42007032	May wawanacajj plazan kont’asisin anatapjje ucatsti masinacapar arnakasipqui ucaru uñtatawa: ‘Pinquillo phust’arapipjjsma ucampis jumanacajj janiw thokopctati; llaquiscañ k’ochunac k’ochurapipjjsma ucatsti janiraquiw jachapctasa.’
42007033	Bautisir Juanaw juti, ucasti janiraquiw t’ant’a mank’cänti, vins umcaraquïnti; jumanacasti: ‘ñankha ajayuniw’ sapjjaractawa.
42007034	Ucjjarusti Jaken Yokapaw jutaraqui, jupasti mank’ewa, umaraquiwa, jumanacasti: ‘Wali mank’eri, umiriraquiwa’ sapjjtawa; juchararanacampin, impuesto cobririnacampin amigopawa sapjjaractawa.
42007035	Ucampis Diosan yatiñapajj qhitinacatejj yatiñanïpqui ucanac tokew uñacht’ayasiraqui --sasa.
42007036	Fariseonacat mayniw Jesusar jupampi mank’añataqui jawsayäna, ucat Jesusajj utapar saräna. Purisinsti mesaruw kont’asïna.
42007037	Ucatsti uca pachpa marcana mä jan wali sarnaker warmiw utjäna. Jupasti Jesusan mä fariseon utapar mank’er saratap yatisinwa purini mä jank’o kalat lurat botellar mä suma k’apquir aceite apt’ata.
42007038	Ucat jacht’asisaw Jesusan cayupawjaru kont’asi, ucatsti jachapampiw Jesusan cayupjja jarekäna. Ucatjja ñic’utapampiraquiw ucjja wañsuyaraquïna, ucat jamp’att’asinwa uca k’apquir aceitempejj Jesusan cayuparojj warjjatäna.
42007039	Uc uñjasinsti, Jesusar jawsayir fariseo jakejj chuymapanjja sänwa: “Jupatejj chekpachan mä profetäspa ucajja amuyasispaw qhititï jupar llamct’asqui, uqhamarac cunjäm jan wali sarnaker warmïquitï ucjja” sasa.
42007040	Ucatwa Jesusajj fariseo jakerojj saraqui: --Simón, may sañajjaw utjitu --sasa. --Fariseo jakesti saraquïnwa: --Sascaquita, Yatichiri --sasa.
42007041	Jesusasti sänwa: --Pani jakew mä kollke mayt’ir jaker manüpjjäna. Maynejj pheska patac denario kollke mayt’asitayna, maynïristi pheska tuncaraqui.
42007042	Jan uca manu phokherjamäjjapjjëpansti, kollke mayt’ir jakejj panpachaniruw perdonjjatayna. Jichhajj sita, ¿cawquïris jupanacatjj jil munpachajj uca kollke mayt’irirojja? --sasa.
42007043	Simonasti juparojj sänwa: --Nayan amuyatajjatjja, jila manunïcäns ucaw jil munpachajja --sasa. Jesusasti saraquïnwa: --Walic sasctajja, uqhampunïsquiwa --sasa.
42007044	Ucatwa Jesusajj warmir uñtasinjja Simonarojj saraqui: --¿Uñjtati aca warmiru? Nayajj utamaruw mantanta, ucatsti janiw nayarojj mä juc’a umsa churquistati cayunacajj jarekasiñataquejja; ucampis aca warmejj jachanacapampiw cayunacajja jareketu, ucatsti ñic’utapampiraquiw wañsuyaraquitu.
42007045	Janiw jumajj jamp’at’quistati, ucampis aca warmejj janiw karjasquiti cayunacajj jamp’att’añjja mantancta ucqhatpacha.
42007046	Jumajj janiw aceitempis p’ekejjatjja warjjat’quistati, ucampis aca warmejj suma k’apquir aceitempiw cayunacajjarojj warjjatt’itu.
42007047	Ucatwa sismajja, walja juchanacapat perdonatäsinwa, walja munasiñapajj uñacht’ayasejja. Ucampis qhititejj juc’aqui perdonatäqui ucajj juc’a munasiñaniquiraquiwa.
42007048	Ucatsti warmirojj sänwa: --Juchanacamatjja perdonatätawa --sasa.
42007049	Jupamp chic kont’atäpcän uca jawsayatanacajj, jupanaccamaw parlasipjjäna: --¿Qhitïpachas aca jakejj, juchanacsa perdonañataquejja? --sasa.
42007050	Ucampis Jesusajj warmirojj sänwa: --Iyawsatam laycuw khespiyatätajja, jichhajj cusisitaqui sarjjam --sasa.
42008001	Aca pasatatsti, Jesusajj jach’a marcanacana, uqhamarac jisc’a marcanacanwa sarnakäna Diosan arunacap yatichasa, uqhamarac Diosan reinopat parlasa. Tunca payan discipulonacaparaquiw jupamp chica sarnakapjjäna.
42008002	Uqhamaraquiw yakhep warminacajj, qhitinacarutejj jupajj c’umaraptaycatayna ñankha ajayunacata, usunacata, ucanacas sarapjjaraquïnwa. Jupanac chicasti sararaquïnwa Magdalena sat Mariajja, qhitittejj pakallko ñankha ajayunacajj mistcatayna ucajja.
42008003	Uqhamaraqui Cuzan warmip Juana, Cuzasti Herodesan mä apnakeripänwa; Susana, uqhamarac yakha warminacamp cuna, qhitinacatï yänacapampi sirvipcäna ucanaca.
42008004	Marcanacatjja waljaniw Jesusar uñjir mistunipjjäna. Cunapachatï walja jakejj tantthaptanjjäna ucapachasti, jupajj mä uñtasïw toket jupanacarojj parläna:
42008005	“Mä yapuchir jakew phawir mistuwayi. Phawcasinsti, mä yakhep jathajj thacjjaruw puri, ucarusti tacsupjjewa, ucatsti jamach’inacaw pallthapiwayjje.
42008006	Mä yakhep jathasti kalararawjaruw puriraqui. Cunapachatï uca jathanacajj misturjjejja, wañsjjaquiwa jan umanïtap laycu.
42008007	Maya jathanacasti ch’aphinac taypiruw puriraqui, ucatsti uca jathamp chic mistur ch’aphinacaraquiw ucarojj chhakayjjaraqui.
42008008	Ucampis mä yakhep jathajj suma lak’awjaruw puri. Jilsuwayjjatatsti, wali sum achu, sapa mayatsti patacar cunaw achu.” Uc sasinwa, Jesusajj jach’at jupanacarojj saraqui: “¡Jumanacatejj ist’añ munapjjstajja, ist’apjjam!” sasa.
42008009	Ucapachaw discipulonacapajj jupar jisct’apjjäna: --Aca uñtasïwejj ¿cun sañs muni? --sasa.
42008010	Ucat jupanacar saraquïna: --Jumanacarojj Diosaw yatiyapjjtam cunanacatejj alajjpachan imantatäqui ucanacjja; ucampis mayninacarojj uñtasitanac tok parltjja, uñjcasinsa jan uñjir tucupjjañapataqui, uqhamarac ist’casinsa jan amuyt’apjjañapataqui.
42008011	“Aca uñtasïwejj ac sañ muni: Jathajj Diosan arupawa.
42008012	Thaquir jalaktiri jathasti acawa: qhitinacatejj Diosan arup ist’apqui, ucatsti Supayaw jutasinjj uca arunaca chuymanacapatjja apakjje jan iyawsapjjañapataqui, ni khespiyasipjjañapataquisa.
42008013	Kala taypiru jalantirïqui uca jathasti acawa: qhitinacatejj Diosan arupa ist’apqui, uqhamarac cusisiñamp catokapjje, ucampis janiw wali saphintatäquiti, mä kawkha pachataquiquiw iyawsapjje. Yant’anaca purinjjepanjja jithektjjapjjaquiwa.
42008014	Ch’aphinac taypir jalantirïqui ucasti acawa: qhitinacatejj aru ist’apjje ucampis sarnakäwinacaparjamajj sarasipcaqui ucawa. Ucatsti cunayman llaquisiñanacampi, kamir cancañampi, acapach cusist’añanacampiw chhaktayjje uqhamatwa jan sum achcjjapjjeti.
42008015	Suma lak’aru jalaktirïqui ucasti acaraquiwa: qhitinacatejj take chuymampi Diosan arupjj ist’apqui, uqhamarac catokapjje, ucatsti take chuyma sarapjje, sum achupjjaraqui ucanacawa.
42008016	“Janiw qhitis mä lamparjja khantayquiti ucat cunampis imjjatañataquejja, jan ucajj iquiñ mankhäjjar uchañataquisa, jan ucasti alto chekaruw uchi mantanirinacar khantañapataqui.
42008017	Janiw cuna imantatas utjquiti, jan uñjatäñataquejja, uqhamarac ni cuna jamasanquiris, jan yatisirejj utjcaraquiti.
42008018	“Uqhamasti, sum ist’apjjam; qhitintejj utjquis ucarojj juc’ampiw churasini, ucampis qhitintejj jan utjqui ucatjja apakasiniwa cuntejj utjañapataqui iyawsqui ucamppacha.”
42008019	Ucapachaw Jesusan taycapampi jilanacapampejj purinipjjäna cawqhanccäntejj jupajj ucqharu; ucampis janiw juparojj jac’achasipcänti, walja jakenaca ucancatap laycu.
42008020	Ucatsti mayniw Jesusar yatiyäna: --Taycamampi, jilanacamampiw qhä ankäjjancasipqui, jupanacasti jumampi jiquisiñ munapjje --sasa.
42008021	Ucampis Jesusajj jupanacarojj saraquïnwa: --Qhitinacatejj Diosan arunacap ist’apqui ucat ucarjam sarnakapcaraqui ucanacawa taycajjasa, jilanacajjasa --sasa.
42008022	Mä uruw Jesusajj discipulonacapampi boteru mantäna, ucat saraquïna: --Kota qhurcataru maqhatañäni --sasa. Ucat sarjjapjjäna.
42008023	Uqham sarapquipanwa Jesusajj ict’jjäna. Ucatsti kotanjja mä jach’a thayaw jupanacarojj wal sustjantäna; thayasti umampiw boterojj phokhanti, botesti jalantañampiraquïnwa.
42008024	Ucat Jesusarojj sartayapjjäna: --¡Yatichiri! ¡Yatichiri! ¡botew jalantirjama! --sasa. Jesusasti sartasinjja mathapinacampiru, thayampirojja tokenokänwa, ucatsti t’acurawayjjaraquïnwa.
42008025	Ucatsti discipulonacaparojj saraquiwa: --¿Cawquinquis iyawsañanacamajja? --sasa. Jupanacasti sustjataw muspharasipjje, ucatsti maynit maynicamaw jisct’asipjjäna: --¿Qhitiraquïpach aca jakesti, thayas, umas tokenokatajj juparojj jaysaquiraquisä? --sasa.
42008026	Jupanacasti Gadararuw purjjapjjäna. Ucasti kota mayscatancänwa, Galilea uñcatasina.
42008027	Jesusajj wañar mistquipanwa marcanquir mä jakejj jupar jac’achasïna. Aca jakesti walja maranacaraquiw ñankha ajayunacan mantata sarnakäna. Janiw isimp uchasirïcänti, ni utansa jaquirïcänti, jan ucasti panteonanwa jacasirïna.
42008028	Jesusar uñjasinsti jupajj nayrakataparuw quillt’asi, arnakt’asisa: --¡Jesús, alajjpachanquir Diosan Yokapa!, ¿cuna lurañamas nayamp utji? Achict’assmaw janiy t’akhesiyistati --sasa.
42008029	Acsti sänwa Jesusajj uca ñankha ajayuru jupat mistjjañapatac arsutap laycu. Walja cutiraquiw uca ñankha ajayojj catuntatayna. Jakenacasti cadenanacampiw amparanacapa, uqhamarac cayunacapsa wal ñach’antapjjäna, ucampis jupajj ucjja t’akjaquïnwa. Uca ñankha ajayusti juparojj wasar chekanacaruw jaltayirïna.
42008030	Jesusajj juparojj jisct’änwa: --¿Cuna sutinïtasa? --sasa. Jupasti saraquiwa: --Legión satätwa--sasa. Ucsti sänwa walja ñankha ajayunaca jupar mantapjjatap laycu.
42008031	Uca ñankha ajayunacasti Jesusarojj mayipjjänwa jan mankhapachar qhitañapataqui.
42008032	Uca kollunsti walja qhuchinacaraquiw mank’asipcäna. Uca ñankha ajayunacasti: “Uca qhuchinacar mantasipcä” sasaw achict’asipjjäna. Jesusasti: “Mantapjjamay uqhamajj” sänwa.
42008033	Ucapachaw ñankha ajayunacajj jaketjja mistjjapjjäna, ucat qhuchinacaruw mantapjjäna, ucat uca qhuchinacajj mä karka patat chhuct’asin kotar jalantapjjäna, ucanwa jiwarapjje umamp ajjscatasa.
42008034	Qhuchi awatirinacasti uqham uñjasajja sustjataw jalapjjäna marcanquirinacaru, uqhamaraqui pampanquirinacaru yatiyiri.
42008035	Jakenacasti mistunipjjänwa cunatï pascatayna uc uñjiri. Jesusan jac’aparu purisinsti, qhitittï ñankha ajayunacajj mistcän uca jakeruw Jesusan cayuparu kont’atäsquiri, isthapita uqhamarac amuyuniraqui jicjjatapjje, ucatsti jupanacajj ajjsarapjjänwa.
42008036	Uñjirinacasti yatiyapjjaraquïnwa cunjämtï uca ñankha ajayun mantat jakerojj waliptaycatayna uca.
42008037	Uc yatisinsti Gadara ucsan utjiri take jakew Jesusarojj achict’apjjäna: “Acat sarjjaquim” sasa, jupanacan wal ajjsarapjjatap laycu. Ucatwa Jesusajj boteru mantasin sarawayjjäna.
42008038	ñankha ajayun mistut jakesti Jesusarojj jupamp chic sarañataquiw achict’asi. Jesusasti saraquïnwa:
42008039	--Utamar cuttjjam, ucatsti cuntejj Diosajj jumampejj lurqui uca yatiyaraquim --sasa. Ucat uca jakejj sarjje, ucatsti jupajj take marcpacharuraquiw cuntejj Jesusajj jupampejj lurcatayna ucjj yatiyäna.
42008040	Cunapachatï Jesusajj kota qhurcatar cutjjän ucqhasti jakejj wali cusisitaw catokäna, juparusti takeniw suyasipcaraquïna.
42008041	Ucapachaw Jairo sat mä jakejj purini. Jupasti sinagoganjj mä jilïrïnwa. Aca chachasti Jesusan cayuparuw quillt’asi, ucat utapar sarañapatac achict’asi.
42008042	Jupasti mä sapa imill wawaniquïnwa, tunca payan maranjama, ucawa jiwañampïscäna. Saripansti walja jakenacaraquiw arcasinjja Jesusarojj ñekthapipjjäna.
42008043	Uca taypinsti mä warmiw utjäna, jupasti tunca payan marawa wila apa usumpi usurnucstatäna. Jupasti kollirinacaruw take cunaps inamay k’al tucjasitayna, janiw qhitis juparojj waliptaycänti.
42008044	Jupasti khepäjjat Jesusar maqhatasin isip llamct’i, ucatsti ucspachaw wila usupajj sayt’jjäna.
42008045	Ucatwa Jesusajj jisct’äna: --¿Qhitis llamct’itu? --sasa. Takenis --Janiw qhitisa --sasaw sapjjäna. Pedrosti sänwa: --Yatichiri, jakew ñekjjtam ucsat acsata nuct’asa, jumasti: ‘¿Qhitis llamct’itu?’ sactawa.
42008046	Jesusasti saraquïnwa: --Mayniw llamct’itu, amuyasiractwa ch’amajjampi mayniru kollatajja --sasa.
42008047	Warmisti jan juc’ampi imantasirjamäsinjja, qhathatt’asisaw Jesusan cayupar quillt’asi. Take jaken nayrakatapanwa arsusi cunattï llamct’cäna, uqhamarac cunjämtï uca luratatjja c’umaräjjatayna ucanaca.
42008048	Jesusasti ucjjarojj saraquïnwa: --Wawa, iyawsatam laycuw c’umaräjjtajja, sumac sarjjam --sasa.
42008049	Jesusajj parlascaquïnwa; uqhamaruw maynejj sinagogan jilïripa Jairon utapata purini, ucatsti Jairorojj saraquïnwa: --Phuchamajj jiwjjewa; jan juc’amp Yatichirirojj parljjaycjjamti --sasa.
42008050	Jesusasti uc ist’asinjja juparojj siwa: --Jan ajjsaramti; iyawsaquim, wawamajj c’umaräjjaniwa --sasa.
42008051	Utar purisinjja janiw qhitirus jupamp chic mantaycänti, jan ucasti Pedro, Santiago, Juan, wawan awquiparu, taycaparu ucanacaruquiw irpantäna.
42008052	Takeniw wal jachasipcäna. Jesusasti jupanacarojj saraquïnwa: --Jan jachapjjamti; janiw wawamajj jiwatäquiti, jan ucasti iquisquiwa.
42008053	Jakesti jupatjja larusipjjänwa jiwatapunïtap yatisinjja.
42008054	Ucatwa Jesusajj amparat catusin waytäna, ucatsti jach’at arsuraquïna: --Wawa, sartasim --sasa.
42008055	Jupasti jactanjjänwa, ucspacharaquiw sarthapïna. Jesusasti: “Mank’a churapjjam” sänwa.
42008056	Awquinacapasti wali muspharatäpjjänwa, ucatsti Jesusajj saraquïnwa: “Janiw qhitirus cunatejj lurasqui ucjj yatiyapjjätati” sasa.
42009001	Jesusajj tunca payan discipulonacaparuw tantacht’äna, ucat ch’amampi munañanïñampwa churaraquïna take cast ñankha ajayunac alissuñataqui, uqhamarac usutanac waliptayañataquisa.
42009002	Jupanacarojj Diosan reinopat parlapjjañapataquiw qhitäna, uqhamarac usutanac waliptayapjjañapataqui.
42009003	Jupasti saraquïnwa: --Jan cuns thaquitaquejj apapjjamti, ni thujrsa, ni bolssa, ni t’ant’sa, ni kollksa. Mä camisac ekasipjjam, jan payjja.
42009004	Cawqui utarus puripjjätajja, ucan kheparapjjam uca chekat sarjjañcama.
42009005	Ucatsti cawqhantejj jan catokañ munapcätam ucqhajja, mistjjapjjam uca marcata, cayunacamat lak’a polvonacjja thalarasipjjaraquim jupanac toke arsuta uñacht’ayañataqui --sasa.
42009006	Jupanacasti mistusinjja take jisc’a marcanacaruw sarapjjäna khespiyasiñ arunac yatiyasa, uqhamarac usutanacar c’umaraptayasa.
42009007	Marca apnaker Herodesajj yatjjaraquïnwa take cuntejj Jesusajj lurcäna ucjja; ucatsti janiw yatcänti cunjäm amuyt’añsa, yakhepanacajj “Juanaw jiwatanac taypit jactanjjatayna” sapjjatap laycu.
42009008	Mayninacasti: “Elías profetaw uñstanpacha” sapjjänwa, yakhepanacasti: “Nayra profetanacat mayniw jactanpacha” sapjjaraquïnwa.
42009009	Herodesasti saraquïnwa: --Naya quicpaw Juanan p’ekep apakerejj qhitta. Uqhamasti ¿qhitëjjaracpach acasti, cunaymanracs jakejj jupjjatjja parlapjjejjä? --sasa. Herodesasti Jesusarojj wal uñjañ munäna.
42009010	Apostolonacapasti cuttanjjasinjja, cuntejj lurapcatayna uc Jesusarojj yatiyapjjäna. Ucjjarusti Jesusajj apostolonacapampejj mä wasar chekaruw sarapjjäna, Betsaida marca jac’aru.
42009011	Jakesti uc yatisinjja, arcapjjänwa; Jesusasti jupanacarojj catokaraquïnwa, Diosan reinopat yaticharaquïna, uqhamarac usutanacarus c’umaraptayaraquïna.
42009012	Niya jayp’öjjepansti tunca payan discipulonacapajj Jesusar jac’achasisin sapjjänwa: --Aca jakenacarojj qhitanucjjam, samarjjapjjañapataqui, uca jac’a utanacans mank’añ thakasipjjañapataqui, acansti janiw cunas utjquiti --sasa.
42009013	Jesusasti jupanacarojj sänwa: --Jumanacay mank’añjj churapjjamjja --sasa. Jupanacasti sapjjaraquïnwa: --Pheska t’ant’ampit pä chawllampit juc’ampejj janiw utjapquituti, taketac alir sarjjapjjerist ucqhajj inasa utjchispa --sasa.
42009014	Jakesti pheska waranka chachanacjamänwa. Jesusasti discipulonacaparojj saraquiwa: --Pheska tuncatcam konurayapjjam --sasa.
42009015	Uqhamwa lurapjjäna, takeniraquiw kont’asipjjäna.
42009016	Ucatwa Jesusajj pheska t’ant’ampi pä chawllampjja aptasina, alajjpachar uñtasinwa ucanacat Diosar yuspagararaqui. Pachjatatsti discipulonacaparuw churi jakenacar laquintapjjañapataqui.
42009017	Takeniw mank’apjjäna, sist’asipjjaraquïna, ucatsti tunca payan canastaracwa t’ant’a jilt’jja apthapipjjäna.
42009018	Mä urojj sapaquiw Jesusajj Diosat mayisiscäna; ucaruw discipulonacapajj jutapjje, ucat Jesusajj jupanacar jisct’äna: --Jakejj ¿qhitiw sapjjetus nayarojja? --sasa.
42009019	Jupanacajj sapjjewa: --Yakhepanacajj: ‘Bautisir Juanaw’ sapjjtamwa; yakhepanacasti: ‘Eliasaw’ sapjjaractamwa. Mayninacasti: ‘Nayra profetanacat mayniw jactanpacha’ sapjjaractamwa --sasa.
42009020	Ucjjarusti jupanacaruw jisct’araqui: --Jumanacasti, ¿qhitiw sapjjestasa? --sasa. Pedrosti juparojj sänwa: --Jumajj Diosan qhitanit Cristo Tatitütawa --sasa.
42009021	Jesusasti walpun ewjjt’äna jan qhitirus acjj yatiyapjjañapataqui.
42009022	Ucat saraqui: --Jaken Yokapajj wali t’akhesiñapapuniwa; jilïri jakenacans jisc’achataraquïniwa, sacerdotenacan jilïrinacapampisa, uqhamarac ley yatichirinacampisa. Jiwayapjjaniwa, ucampis quimsür jiwatatjja jactaniniwa.
42009023	Ucjjarusti takeniruw saraquïna: --Maynitejj nayar arcañ munchitu ucajja, jupa quicpat armt’aspan, crusap apt’at sapüru arquitpan, jacañap apt’asirjamächi ucasa.
42009024	Jacañap khespiyasiñ munirejj apt’asiniwa, ucampis naya laycu jacañap apt’asiristi khespiyasiniwa.
42009025	¿Cuna asquiraquïspa jaketaquisti aca orakpachajj jupancjjaspa, ucat jacañap apt’asispa ucasti?
42009026	Maynitejj nayat p’enkaschitu, uqhamarac arunacajjatsa ucajja, Jaken Yokapajj jupatjja p’enkasiraquiniwa cunapachatï Reyjam jutcani Awquipan jach’a cancañapampi, uqhamarac kollan angelanacampi ucqhajja.
42009027	Khanacwa sapjjsma, acancapqui ucanacat yakhepanacajj janiw jiwapcaniti janïr Diosan reinop uñjcasajja --sasa.
42009028	Acanac satapat quimsakallko uru sarakatarjamaw Jesusajj mä kollur oración lurir maqhatäna Pedrompi, Santiagompi, Juanamp cuna.
42009029	Ucatsti oración lurquipanwa Jesusan ajanupajj mayja tucuwayäna, wali jank’o lliphipquiri tucusa.
42009030	Ucapachaw pani chachanacajj uñstanisin jupamp parlapjjäna, ucanacasti Moisesampi Eliasampïnwa.
42009031	Mä jach’a alajjpach khanan muyuntataw jupanacajj uñjasipjjäna. Jupanacasti Jerusalén marcan Jesusan t’akhesis jiwañapjjatwa parlapjjäna.
42009032	Pedrompi chicäpcän ucanacajj wali iquimpi atipjatäpjjchïn ucasa uñnakasipcaraquïnwa, ucat jupanacajj Jesusan jach’a khanap uñjapjjäna, uqhamarac Jesusampi chicäcäns uca pani jakenacarusa.
42009033	Cunapachatï uca jakenacajj Jesusat jithektawayasipcäna ucqhawa, Pedrojj säna: --Yatichiri, sumaw acancatasajja. Quimsa chhujlla lurapjjä; mayjj jumataqui, mayrac Moisesataqui, maysti Eliasataqui --sasa. Pedrosti janiw cun satapsa amuyascänti.
42009034	Uqham parlquipanwa mä kenayajj jutasin jupanacarojj imantjjäna, ucat kenay taypincjjasina wal ajjsarapjjäna.
42009035	Ucapachaw kenay taypitjja mä arojj ist’asi, aqham sasa: “Acaw munat Wawajjajja, juparu ist’apjjam.”
42009036	Uca aru ist’atatsti Jesús saparuquiw uñj-jjapjjäna. Jupanacajj amuquïpjjänwa, janiw qhitirus cuns yatiyapcänti uñjapcataynas ucatjja.
42009037	Khepüru kollut sarakanjjapjjän ucqhasti, walja jakew Jesusar jicjjatiri jutapjjäna.
42009038	Ucat jakenac taypit mä chachajj jach’at jupar art’i: --Yatichiri, janiy uqhamämti, wawajjaruy uñjjatt’arapita, jupa sapaquiw wawajjajja.
42009039	Juparusti mä ñankha ajayuw catunti ucaw acatjamat warariyi, uqhamaraquiw wal thalayi, lacapatsti jopokow juti. T’akhesiyiwa ucatjja janiraquiw antutañ munquiti.
42009040	Discipulonacamarojj achict’asiractwa uca ñankha ajay alissupjjañapataqui, ucampis jupanacajj janiw ch’amanïpquiti --sasa.
42009041	Jesusajj saraquïnwa: --¡Ay, jan iyawsañan jan wali jakenaca! ¿Cunapachcamas jumanacampiquïscäjja, take acanac apjjäsisajja? Acar uca wawam irptanim --sasa.
42009042	Uca waynarusti niya Jesusar jac’achasinquipanwa, ñankha ajayojj pampar liwinucu. Ucat Jesusajj uca ñankha ajayurojja tokenoke. Uca waynarusti waliptayjjewa ucat awquipar catuyjjaraqui.
42009043	Takeniraquiw Diosan jach’a cancañapatjja muspharasipjjäna. Takeni Jesusan luratanacapat muspharatäsipquipansti, jupajj discipulonacaparojj sänwa:
42009044	--Ac sum ist’apjjam, ucatsti jan armapjjamti: Jaken Yokapajj jakenacan amparanacapar catuyatäniwa --sasa.
42009045	Ucampis discipulonacapajj janiw camsataps amuyt’apcänti, janiraquipï jupanacan amuyt’apjjañapataquejj churatäcäntejja. Ajjsarapjjaraquïnwa jupar mayiñjja uca arunacat khanañchañataquejja.
42009046	Ucqhanacajj discipulonacapajj: ¿Qhitis jiwasanac taypinjja jilïrïni?, sasaw ch’ajjwapjjäna.
42009047	Jesusasti amuyänwa cuntejj jupanacajj lup’ipcän ucjja, ucatwa mä wawa catusin jupanac jac’ar sayt’ayi.
42009048	Ucat saraqui: --Qhititejj aca wawar sutejjan catokqui ucajj nayaruw catoketu; qhititejj nayar catokquitu ucajj qhitanquitu ucaruw catokaraqui. Uqhamasti qhititejj jumanac taypinjj juc’amp jisc’äqui ucaw juc’amp jach’aru tucuyatänejja --sasa.
42009049	Ucat Juanajj jupar saraquïna: --Yatichiri, uñjapjjtwa mayni jakeru sutiman ñankha ajayunac jaksuri, ucarusti nanacajj jarc’apjjtwa jan jiwasamp chic sarnakatap laycu.
42009050	Jesusasti jupanacarojj sänwa: --Jan jarc’apjjamti, qhititejj jan jiwas conträqui ucajj jiwasampïsquiwa --sasa.
42009051	Cunapachatï Jesusan alajjpachar maqhatjjañapajj jac’ancjjäna ucqhajja, Jerusalenarojj jan ajjsarasaw sarjjäna.
42009052	Nayrakatapsti qhitanacwa qhitäna; jupanacasti Samaria jac’an mä jisc’a marcaruw sarapjjäna korpachasiña waquichiri.
42009053	Samaritanonacasti janiw catokañ munapcänti Jerusalenar sarascatap yatisina.
42009054	Santiagompi Juanampejj uc uñjasinjja, sapjjänwa: --Tata, ¿muntati nanacan alajjpachat nina sarakayaniñajj-jja, ucat jupanacar naqhantañapjja, [cunjämtejj Elías profetajj lurcän uqhama]? --sasa.
42009055	Ucatwa Jesusajj uñcatasin jupanacarojj toketatäna: [--Janiw jumanacajj amuyasipctati cuna casta ajayuncapjjatamsa.
42009056	Jaken Yokapasti janiw jakenacan jacañap t’unjiri jutquiti, jan ucasti khespiyiriw juti --sasa.] Ucatsti yakha jisc’a marcaruw sarjjapjjäna.
42009057	Jupanac thac sarquipanwa, mä jakejj Jesusar säna: --Tata, arcañ munsma cawquicamasa --sasa.
42009058	Jesusajj saraquiwa: --Kamakenacajj putunacaniw, jamach’inacas tapaniraquiwa, ucampis jaken Yokapanjj janiw cawqhar p’ekepa samart’ayañataquis utjquiti.
42009059	Jesusajj mayniruw saraqui: --Arquita --sasa. Jupasti sänwa: --Tata, nayrakat awquejjar imt’asinjjä ucat arcäma --sasa.
42009060	Jesusajj juparojj sascaquiwa: --Jiwatanacajj jiwat masiparojj imascpan sam. Jumasti saram, ucatsti Diosan reinopat yatiyanim --sasa.
42009061	Ucat maynejj saraquïna: --Tata, arcañ munsma, ucampis nayrakat utanquirinacat qhitharpayasinim sita.
42009062	Jesusasti juparojj sänwa: --Qhititejj arado catt’atäcasin khepar uñtqui ucajja, janiw Diosan reinopataquejj asquiquïti --sasa.
42010001	Acanac pasatatsti, yakha pakallk tuncampwa Tatitojj ajllïna, ucanacarusti jupat nayra qhiti panin panini take marcanacaru, uqhamarac cawqhanactï jupajj sarañapäcäna ucsanacarusa.
42010002	Saraquïnwa: “Khanpachanjja, yapu apthapiñajj waljawa, ucampis apthapirinacajj juc’aquiwa. Uca laycu yapunir mayipjjam yapu apthapir irnakerinac qhitaniñapataqui.
42010003	Sarapjjam, amuyasipjjaraquim ovejanacarjamaw tiwulanac taypiru qhitapjjsma.
42010004	Jan apapjjamti bolssa, kollksa ni wisqhsa; thaquinsti janirac qhitirus tiempo apakasiñcama aruntapjjamti.
42010005	Mä utar mantapcäta ucqhasti, nayrakat aruntapjjam: ‘Sumancañajj utjpan aca utana’ sasa.
42010006	Ucantejj sumancañani jakejj utjchi ucajja, jupanacataquïniw uca aruntajja; jan uqhamäcchi ucajja jan jupanacataquïcjjpanti.
42010007	Uca pachpa utapar kheparapjjam; cuntejj churapjjätam ucsti mank’apjjam, umapjjaraquim; irnakeristi catokañapawa luräwipatjja. Jan utat ut sarapjjamti.
42010008	Mä marcar purisinjj cawqhan catokapjjchïtam ucanjja cuntejj churapcätam ucjj mank’apjjam.
42010009	Ucan usutanacarusti c’umaraptayapjjam, ucatsti sapjjam: ‘Diosan reinopaw jumanacar jac’achasini’ sasa.
42010010	Ucampis cawqha marcantejj jan catokapcätam ucanjja, callenacar mistunisinjja sapjjam:
42010011	‘Marcaman lak’apajj cayur maqhatapquitu ucjja jumanac toke uñacht’ayañataquiw thalarasipjjta. Ucampis ac yatipjjam, Diosan reinopaw jumanacar jac’achasini’ sasa.
42010012	Sapjjsmawa, taripäwi urun mutuña catokañapajj aca marcanjja Sodoma marcanquir jakenacat sipansa juc’amp jach’äniwa.
42010013	“¡Ay, cunaquïcani, Corazín marca! ¡Ay, cunaquïcaraquini jumataquejj, Betsaida marca! Tiro Sidón marcanacana, cuna milagronacatejj jumanac taypin lurasqui ucajj lurasisapänjja, cawquipachaw jupanacajj Diosarojj juchanacapat arrepientisisa cutiquipstapjjasapäna, uqhamarac luto isimp ist’ata, khellampis williquipasipjjaraquisapäna llaquisiñata.
42010014	Ucampis jumanacajj taripäwi urunjja juc’amp mutuña catokapjjäta Tiro, Sidón marcanacat sipansa.
42010015	Jumasti, Capernaum marca, ¿amuyastati alajjpachcam aptatäña? ¡Mic’aya mankhacama jakontataw uñjasïta!
42010016	“¡Qhititejj jumanacar ist’qui ucajj nayaruw ist’itu; qhititejj jumanacar jan ist’apctam ucasti nayaruw jan ist’quituti; nayaru jan ist’irïqui ucasti qhitanquitu ucaruw jan ist’quiti!.”
42010017	Pakallk tuncanejj wali cusisitaw cuttanjjapjjäna: --¡Tata, ñankha ajayunacamppachaw sutimanjj jaysapjjetu! --sasa.
42010018	Jesusasti jupanacarojj sänwa: --Jïsa, nayajj uñjaractwa alajjpachata mä llijullijur uñtata Supayar jalaktanirjja.
42010019	Nayaw jumanacarojj ch’amjj churapjjsma catarinacjjaru, uqhamarac alacrananacjjaru tacjjatapjjañamataqui, uqhamarac uñisirin take ch’amaparu atipt’apjjañamataqui, janiraquiw cunas camachapcätamti.
42010020	Ucampis jan cusisipjjamti ñankha ajayunacan jumanacar jaysapjjatam laycojja, jan ucasti cusisipjjam sutinacamajj alajjpachan kellkatätapata --sasa.
42010021	Ucapachaw Jesusajj cusisiñampi phokt’ata Kollan Ajayu toke, aqham säna: “Yupaychsmaw Awquiy, alajjpachansa uqhamarac acapachansa Tatitupa. Jumajj acanacjj wali yatiñaninacatsa uqhamaraqui amuyt’aninacampitsa imanttawa, ucatsti juc’a yatiñan jakenacaruw uñacht’aytajja. Jïsa, Awquejja, uqhamwa jumajj muntajja.
42010022	“Awquejjajj take cunwa nayarojj catuyjjetu. Janiw qhitisa yatquiti Yokan qhitïtapsa, jan ucasti Awquiquiw yati, uqhamarac qhitinacarutï Yokajj uñt’ayañ munqui ucanacaraqui.”
42010023	Ucatwa discipulonacaparu uñti, ucatsti jupanac saparuquiraquiw saraqui: --Cusisiñanïpjjewa jumanacajj uñjapcta uc uñjirinacajja.
42010024	Sapjjsmawa, walja profetanacampi uqhamarac reyinacampiw acanac uñjapctas uc uñjañjja munapjjäna, ucampis janiw uñjapcänti; uqhamarac cuntï jumanacajj ist’apctas ucsa ist’añ munapjjäna, ucampis janiw ist’apcaraquïnti --sasa.
42010025	Ucapachaw mä ley yatichirejj sartasin Jesusamp parlir saräna yant’añataqui, ucat jisct’araquïna: --Yatichiri, ¿cuna lurañajjas waquisi wiñay jacañ catokañajjataquejja? --sasa.
42010026	Jesusasti saraquïnwa: --¿Cunas leyenjj kellkata? ¿Cunjäms leeta? --sasa.
42010027	Ley yatichiristi sänwa: --‘Tatit Diosamaru munam take chuymamampi, take almamampi, take ch’amamampi, take amuyumampi; jake masimarusti juma quicparjamaraqui munam’ --sasa.
42010028	Ucjjaruw Jesusajj saraqui: --Walic sistajja, actï lurätajja jacätawa --sasa.
42010029	Ucampis ley yatichirejj jisct’atapampi asquit uñt’ayasiñ munasinjja Jesusarojj sänwa: --¿Qhitirac jake masejjasti? --sasa.
42010030	Ucjjaruw Jesusajj saraqui: --Mä jakew Jerusalenat thaquinjam Jericó marcaru sarakasincäna, ucatsti juparojj lunthatanacaw jaljjatasin k’al isipamppacha lluch’suwayapjjäna, uqhamarac nuwjapjjäna ucatsti niya jiwatjam liwinucuwayasinwa sarjjapjjäna.
42010031	Uqhamaruw mä sacerdotejj uca thac cheka sarascäna, ucampis uc uñjasinjja mays muyt’awayäna.
42010032	Uqhamaraquiw mä levitajj uca chek sarascaraquïna. Ucasti uñjasinjja mays muyt’awayaraquiquïna.
42010033	Ucampis Samarianquir mä jakew uca quicpa thaquinjam sarascäna. Ucasti uñjasinjja, qhuyapt’ayasiwa.
42010034	Ucat jac’achasi uca jakeru, usuchjatanacapsti aceitempi vinompiw kolljjati, ucat ch’okt’araqui. Ucatsti uywapar apjjatasin mä korpachasiñ utaruw apjjäna, ucansti jupaw uñjascäna.
42010035	Khepärmanthisti samarianquirejj sarjjañampïsinjja, pä denario kollke apsusisin korpachiri utanirojj churi, ucat saraqui: ‘Aca tataruw uñjt’arapitäta, juc’amp cuns alät ucajja, cutt’anjjä ucqhaw churjjäma’ sasa.
42010036	Uqhamasti aca quimsanitjja ¿cawquïris juman amuyatamatjja lunthatanacas jaljjatcatayna ucan jake masipajja? --sasa.
42010037	Ley yatichiristi sänwa: --Qhititejj jupat qhuyapt’ayasqui ucawa --sasa. Ucat Jesusajj juparojj saraqui: --Saram, ucatsti quipcaraqui jumajj luram --sasa.
42010038	Jesusasti sarjjänwa, ucatsti mä jisc’a marcaruw purïna, ucansti Marta sat mä warmiw utapar catokt’äna.
42010039	Martasti mä cullacaniraquïnwa, ucasti María satänwa. Jupasti Jesusan cayupawjaruw kont’asi cuntï siscän uc ist’añataqui.
42010040	Ucampis Martajja walja lurañanacamp mayjt’atänwa, ucat Jesusar jac’achasisin saraqui: --Tata, ¿waliquiti jumataquejj cullacajjan nayaru sapac take lurañamp apt’atapajja? ‘Yanapt’itpan’ sarapitaya --sasa.
42010041	Jesusasti juparojj saraquïnwa: --Marta, Marta, walja lurañanacamp mayjt’atäsctawa.
42010042	Ucampis mayaw waquisejja. Mariajj sumïrïquis ucwa ajllisi, janiraquiw ucjj qhitis apakcaniti --sasa.
42011001	Mä cutejj Jesusajj mä chekan orascäna, ucat oración lurañ tucuyjjëpanwa, discipulonacapat maynejj juparojj säna: --Tata, oración lurañay yaticht’apjjeta, cunjämtï Juanajj discipulonacaparojj yatichcäna uqhama --sasa.
42011002	Jesusasti jupanacarojj sänwa: --Orapcäta ucqhasti sapjjam: “[Alajjpachanquir nanacan] Awquejja, sutimajj jach’añchatäpan, Munañamampisti apnakapjjeta. [Munañamasti luratäpan acapachanjja, cunjämtï alajjpachana luratäqui uqhama.]
42011003	Sapürutac mank’añ churanipjjeta.
42011004	Juchanacajjatjja perdonapjjeta, cunjämatejj nanacajj jan wali lurapquitus ucanacarojj perdonapjjta uqhama. Jan yant’äwir puriyapjjestati, [jan ucasti ñankhata khespiyapjjeta]” --sasa.
42011005	Jesusasti ucjjarojj saraquïnwa: --Amuyt’añäni: Jumanacat maynejj mä amigonïpan, uca amigopasti chica arum utapar sarpan, ucat sispan: ‘Amigo, quimsa t’ant’a mayt’ita,
42011006	mä amigojjaraquiw jayat jichhac utajjar purini, nayansti janiraquiw jupar cuna churañajjas utjquituti’ sasa.
42011007	Ucat maynejj uta mankhepat saspa: ‘Jan uqham majasistati puncojj jist’antatäjjewa; wawanacajjas, nayasa iquiñancjjapjjtwa. Janiw sartquiristti jumar cuna churañataquisa’ sasa.
42011008	Sapjjsmawa, amigopätap laycojja janis sartcpan cun churiri, ucampis jan juc’amp majasiñap laycojja sartaniwa, ucatsti take cuntejj mayqui ucanac churaraquini.
42011009	Uqhamasti sapjjsmawa: Mayipjjam, Diosasti churapjjätamwa; thakapjjam, jicjjatapjjätawa; punc lekt’apjjam, jist’aratäpjjätawa.
42011010	Mayiristi catokewa, thakeristi jicjjatiwa; puncu lekt’irirusti jist’aratawa.
42011011	“Jan ucajj jumanacat ¿Cawquïr awquich wawaparojj [t’ant’a mayipanjj mä kal churaspa? ¿Jan ucajj] mä asiru churaspa chawll mayipanjja?
42011012	¿Jan ucajj mä alacranch churaspa mä c’awn mayipanjja?
42011013	Jumanacatejj khorücasin wawanacamarojj sumanac churirïpjjstajja, ¡kawkha juc’amps alajjpachanquir Awquimajj Kollan Ajayjja churanejja mayipqui ucanacarojja!
42011014	Mä jaker amuct’aycatayn uca ñankha ajaywa Jesusajj alissuscäna. Cunapachatï ñankha ajayojj mistjjän ucqhajj uca amutojj parljjänwa. Jakenacasti ucatjja wal muspharasipjjäna.
42011015	Ucampis yakhepanacajj sapjjänwa: --Aca jakejj Beelzebú sat jilïri supayan ch’amapampiw ñankha ajayunacjja alissu --sasa.
42011016	Mayninacasti yant’añataquiw juparojj alajjpachat mä unañcha mayipjjäna.
42011017	Ucampis jupajj yatïnwa cuntejj lup’isipcäna ucjja, ucat saraqui: --“Mä marca apnakeritejj t’akjtaspajja, ucat jupanacpura nuwasisinjja, t’unjasiwa; uqhamaraquiw mä familiasa ch’ajjwanacaru mantasajj t’unjasiraquejja.
42011018	Uqhamaraquipï, Supayatejj jupa pachpa jaljtañaru uchasiscchejja, ¿cunjämrac ch’amani sayt’aspasti? Acsti sapjjsmawa jumanacan: ‘Acajj Beelzebun ch’amapampiw ñankha ajayunacjja alissu’ sapjjatam laycu.
42011019	Uqhamächi ucasti, ¿qhitirac jumanacan arquirinacamarusti jaksupjjañapataqui ch’am churisti? Jupanacaw jumanacan pantjatäpjjatamjja uñacht’ayapjje.
42011020	Ucampis Diosan ch’amapatwa ñankha ajayunacjja jakonucta, ucasti sañ muni Diosan reinopajj jumanacar purinitapa.
42011021	“Cunapachatï mä ch’aman jakejj wali armantata utap uñjasejja, cunatejj ucanjj imasisqui ucajj imatawa.
42011022	Ucampis maynitejj jupat juc’amp ch’amani jutejja ucat atipjaraquejja, ucapachasti take cuna armanacaparutejj alcatascäna ucjja apakewa. Ucatsti apakcän uca yänacjja munañaparuw ucharaqui.
42011023	“Qhititejj jan nayampïqui ucajj naya contrawa; jan nayamp chic apthapiristi, willitatiwa.
42011024	“Cunapachatï mä ñankha ajayojj jaket mistu ucapachajja, waña chekanacan samarañ thakasaw sarnake; ucat jan jicjjatjjasasti siwa: ‘Cawqhattï mistuncta uca utajjaruqui cutt’jjä’ sasa.
42011025	Cuttanjjasinsti, suma pichst’ata, uqhamarac apthapt’ata utarjamaw uca jakerojj jicjjati.
42011026	Ucatwa sari, ucatsti jupat juc’amp jan wali pakallko ajayunacwa irptani, ucanacaw mantasinjj ucan utjapjje. Ucatsti uca jaken jacäwipajj kheparojj nayra jacäwipatsa juc’amp jan waliw tucjje.”
42011027	Jesusajj acanac sisquipanwa, jakenac taypit mä warmejj jach’at art’äna: --¡Cusisiñaniwa jumar wawachasin uywctam uca warmejja! --sasa.
42011028	Jupasti sänwa: --¡Juc’amp cusisiñanïpjjewa qhitinacatejj Diosan arunacap ist’apqui, uqhamarac jaysapjje ucanacajja! --sasa.
42011029	Jakesti Jesusan jac’aparojj tantacht’asisipcaquïnwa, ucatwa jupajj parlañ kalltäna: “Jichha urunacanjja jakenacajj wali khorüpjjewa. Jupanacasti mä unañcha mayipjje, ucampis janiw juc’amp unañchajj churascjjaniti, jan ucasti Jonasan unañchapaquiw churasini.
42011030	Camisatejj Jonasajj Nínive marcan jaquir jakenacatakejj mä unañchänjja, uqhamaraquiw Jaken Yokapajj mä unañchäni jichha urunacan jakenacataquejja.
42011031	Taripäwi urunjja jichha urunacan jakenacaru taripatäcani ucqhajja aynachanquir reinaw sartasinjj juchañchani. Jupasti wali jayatpachaw Salomonan yatiñap ist’irejj jutäna. Ucampis jichhajj Salomonatsa juc’ampïquis ucaw acanqui.
42011032	Nínive marcan jaquirinacasti taripäwi urunjja sartapjjaniwa jichha urunacan jakenacar juchañchañataqui cunapachatï taripatäcani ucqhajja; Ninivenquirinacasti juchanacapatjja arrepientisipjjänwa cunapachatejj Jonasajj Diosan arup yatiycän ucqhajja, ucampis jichhajj Jonasatsa juc’ampïquisa ucaw acanqui.
42011033	“Janiw qhitis mä lampar khantayasajj jamasawjaru uscquiti, ni mä cajón mankharusa, jan ucasti khana chekawjaruw uchi mantanirinacar khantañapataqui.
42011034	Nayrajj mä lamparjamaraquiw janchitaquejja; nayranacamatejj sumächejja, take janchimajja khananiraquiwa, ucampis nayranacamatejj jan walïcchejja, janchimajj ch’amacanquiwa.
42011035	Amuyasim, uca khanamajj jan ch’amacar tucuñapataqui.
42011036	Takpach janchimatejj khananïsina, jan mä acch’a ch’amacas utjcchejja, take cunwa sum uñjäta, cunjämatï mä lamparajj khantctamjja uqhama.”
42011037	Jesusajj parlañ tucuyjjän ucqhasti, mä fariseo jakew juparojj utapan jupamp mank’añatac jawsäna. Jesusajj mantasinjj mesaruw kont’asi:
42011038	Fariseojj wal muspharasïna, mank’añataqui ampar jarekasiñ ley jupan jan phokhatapata.
42011039	Tatitusti juparojj sänwa: --Juma fariseonacajj vasonacsa platonacsa ankäjjaqui k’omacht’apjjtajja, ucampis chuyma mankhanacamanjj lunthatasitanacamampi cunayman juchamp phokhantatäsipctawa.
42011040	¡Jan amuyuninaca! ¿Janit yatipcta qhititejj ankäjj lurqui ucajj mankhëjjamppach luratapjja?
42011041	Jumanacajj chuymanacamatay limosnanacamjj churapjjamjja, uqhamanwa takpachajj k’omäjjanejja.
42011042	“¡Ay, camachapcaquïta fariseonaca! Jumanacajj Diosarojj diezmjja churapjjtawa acanacata: menta, ruda, take ch’ojjñanacata, ucampis Diosan cheka cancañapampi, munasiñapampjja janiw yäkapctati. Acaw lurañanacamajja maya lurañanac jan apanucusa.
42011043	“¡Ay, camachapcaquïta, fariseonaca! Sinagoganacansa nayrakat konuñanacaruw kont’añ munapjjtajja, uqhamarac callenacans wali ajjsart’añampi aruntayasiña munapjjtajja.
42011044	“¡Ay, camachapcaquïta, ley yatichirinaca, c’ari chuyman fariseonaca! Jan uñjat sepulturanacjamäpjjtawa, jakesti uca pat pasasqui jan amuyasisa.
42011045	Ucat ley yatichirit mayniw jupar saraqui: --Yatichiri, ac sasajj nanacamppacharuw jan wal sapjjestajja --sasa.
42011046	Jesusasti saraquïnwa: --¡Ay, camachapcaquïta, jumanac ley yatichirinaca! Yakhanacarusti jan aptcaya k’epinacampiw apjjatapjjta, jumanacasti ucarojja ni mä luc’anampiquiw jan llamct’añs munapctati.
42011047	“¡Ay, camachapcaquïta, jumanacajja! Profetanacan imäwinacapsa sayt’ayapjjtawa, ucanacjj jumanacan nayra awquinacamaquejjay jiwayapjjchejja.
42011048	Ucampejja, nayra awquinacamajj lurapcatayna ucajj jumanacatac waliquïtap amuyt’ayapjjtajja; jupanacasti jiwayapjjänwa, ucatsti jumanacajj imäwinacapa sayt’ayapjjtajja.
42011049	“Ucatwa Diosajj yatiñapanjj sejja: ‘Profetanacampi, apostolonacampwa jupanacarojj qhitäjja, ucatsti jupanacat yakhepanacarojj jiwayapjjaniwa, mayninacarusti t’akhesiyapjjaraquiniwa’ sasa.
42011050	Ucampis Diosajj jichha jakenacarojj mayiniwa take profetanacajj jiwayatäpqui ucanaca churapjjañapa, aca orake kalltatpacha,
42011051	Abel chachan jiwatapat Zacariasan jiwatapcama. Zacariasarusti templompi altarampi jaljqui ucqhanwa jiwayapjjäna. Uqhamajj sapjjsmawa, Diosajj mayiniwa aca jakenacarojj ucanacan jiwatapatjja.
42011052	“¡Ay, camachapcaquïta, ley yatichirinaca! Jumanacasti yatiñ puncun llavepjja catuntasipjjtawa, janiraquiw jumanacas mantapctati, ni mantañ munirinacarus mantayapctati.
42011053	Jesusan acanac satapatsti, ley yatichirinacampi, fariseonacampejj wali coleratäpjjänwa jupataquejja. Ucatsti juparojj walja jisct’anacampi jisct’asipcaquïnwa,
42011054	uqhamat cuna arsutapatsa juchañchañataqui.
42012001	Ucchañcamasti jakejj waranka warankaw tantthaptäna, cayunacatsa taquirasipjjänwa. Jesusasti yatekerinacaparuw saraqui: --Amuyasipjjam fariseonacan levadurapata, sañ munta, c’ari chuymanacapata.
42012002	Janiw cuna jamasanquiris jan khanstirejj utjquiti, ni cuna imantatas jan yatisirejj utjcaraquiti.
42012003	Uqhamajj take cuntejj ch’amacan sapjjtajja, uru khananwa ist’asini; cuntejj jamasan sapctasa, puncu jist’antat mankhensa ucajja, uta patanacan art’atäniwa.
42012004	“Jumanacarusti, munat amigonacajja, sapjjsmawa, jan ajjsarapjjamti janchir jiwayirirojja, ucatsti janiw juc’amp cuns lurcaspati.
42012005	Ucampis qhitirutï ajjsarañanacamäqui uc sapjjäma: ajjsarapjjam qhititejj jacañ apakasajj infiernor jakontañatac ch’amanïqui ucaru. Jïsa, ucar ajjsarapjjam.
42012006	“¿Janit pheska jamach’inacajj pä moneda kollker aljasquejja? Diosasti ucanacatjja janiw maynits armt’asquiti.
42012007	Ñic’utanacamasa mayat maya jaqhutawa. Janiy ajjsarapjjamtejja; jumanacajj walja jisc’a jamach’inacat sipansa juc’ampi alanïpjjtawa.
42012008	“Sapjjsmawa, take qhititejj jakenac nayrakatan nayat arsunejja, Jaken Yokapasti uqhamaraquiw Diosan angelanacap nayrakatanjj jupanacatjj arsuraqui.
42012009	Ucampis jakenaca nayrakatan jan uñt’ir tucupquitu ucanacarojj Diosan angelanacap nayrakatanjj jan uñt’iriw tucuraquëjja.
42012010	“Take qhititejj Jaken Yokapjjat parlcani ucajja perdonatäniwa; ucampis qhititejj Kollan Ajayjjat jan walinac parlcani ucajja, janiw perdonatäcaniti.
42012011	“Cunapachatï sinagoganacar apapjjätam, jan ucajj juezanac nayrakatarusa, uqhamarac autoridadanac nayrakatarusa ucqhajja, jan llaquisipjjamti ucan cunjäm arsuñanacamatsa;
42012012	ucapachasti Kollan Ajayuw cunatejj sañanacamäcani ucjja yatichasipcätam.”
42012013	Jakenacat mayniw Jesusar saraquïna: --Yatichiri, cunatejj herenciat nayarojj wact’quitu uc churjjetpan sarapit jilajjaru --sasa.
42012014	Jesusajj juparojj sänwa: --Jake, ¿qhitis jumanacjjaru juesata, jan ucajj jaljiritsa uchasitojja? --sasa.
42012015	Uqhamaraquiw säna: --Amuyasipjjam jumanacataquic take cuns munañjjata; jaken jacañapasti janiw cunatejj utjarapqui uca walja yänacapancquiti --sasa.
42012016	Ucatsti aca uñtasïwitwa parli: “Mä kamir jakew utjäna, ucan juyrapasti wal achüna.
42012017	Ucat uca kamirejj lup’ïna: ‘¿Cuns luräjja? Janiw cawqhar uca juyranac imañajjas utjquiti.’
42012018	Ucat amuyt’asiraqui: ‘Jichhajj yatjjtwa cuntejj lurcäjja uca. Juyra imañ utanacajj k’al tincurayä, ucatsti juc’amp jach’anac lurä, ucaruw take juyranacsa, uqhamarac take cuna utjirejjsa imäjja.
42012019	Ucatsti saraquïwa: Walja yänacaw jichhajj utjitu, walja maranacatac imata, ucatsti samarasï, mank’asï, umasï, cusisiraquï’ sasa.
42012020	Diosasti juparojj siwa: ‘Pisi amuyt’an jake, jichha arumpachaw jiwjjäta; cuntejj imasiscta ucasti ¿qhititaquiraquïni?’ sasa.
42012021	Uqhamaw lurasi jupataquic take cuns arcuntasir jakempejja, ucatsti Dios nayrakatanjja jan cunaniquiwa.”
42012022	Ucjjarusti Jesusajj discipulonacaparojj siwa: “Sapjjsmawa, jan llaquisipjjamti cuna mank’añatsa ni cunamp isisiñatsa.
42012023	Jacañajj mank’at sipans juc’amp munatawa, uqhamaraqui janchisti isit sipansa.
42012024	Uñtapjjam jamach’inacaru, ucanacajj janiw phawapquisa, ni apthapipquisa, ni juyra imasiñanacapas utjquiti, ucampis Diosaw ucanacarojj mank’ayi. ¡Jumanacajj uca jamach’inacat sipans juc’ampi munatäpjjtawa!
42012025	¿Jumanacat cawquïris wal llaquisisinjja mä jisc’ampi jiljjataspajja?
42012026	Ucampis jumanacajj jani mä jisc’sa lurcasasti, ¿cunatarac mayanacat llaquisipjjtasti?
42012027	“Amuyapjjam cunjämsa pankaranacajj jilapjje, janiw cuns lurapquiti ni kapupquisa, ucampis sapjjsmawa, janiw rey Salomonas take kamir cancañapampejj acanacat maynïrjamajj ist’ascänti.
42012028	Diosatejj uqham korarojj ist’aychejja, jichhürojj pampancasqui kharürusti hornon naqhantayatäcchinisa, ucanacatjj ¡kawkha juc’amps jumanacarojj isthapiyapjjätamjja, pisi iyawsañan jakenaca!
42012029	Uqhamajj jan llaquit sarnakapjjamti cuntï mank’apcäta, umapcäta ucanacatjja.
42012030	Diosar jan uñt’ir jakenacaquiw take acanacatjja llaquisipjje; jumanacansti utjapjjtamwa mä Awqui, ucasti yatiwa take acanac jumanacan munapjjatanacamjja.
42012031	Ucat sipana jumanacajj Diosan reinopar ist’apjjam, ucatsti take acanacajj jumanacarojj churataquïpjjätawa.
42012032	“Jan ajjsarapjjamti, jisc’a tama ovejanacajja, ucampis alajjpach Awquimajj qhuyapayasiñapana reinop churaña munapjjtam.
42012033	Cunatejj utjapctam ucjja aljapjjam, ucatsti qhititejj jan cunanïpqui ucanacar churjjapjjam; uqhamat jan merk’esir bolsanac lurasipjjäta, alajjpachansti jan tucusquir yänacaraqui imasipjjäta, ucansti lunthatas janiw apscaniti janiw qharus qharuntcaraquiniti.
42012034	Uqhamajj cawqharutï jumanacajj yänacam imasipcta, ucqhancaraquiniw chuymanacamajja.
42012035	“Waquicht’asit suyt’apjjam isthapita, lamparanacams khantayasisa.
42012036	Cunjämatejj mä uywatanacajj uywiriparu casarasïwit cutt’aniñapjja janc’aqui punc jist’arañataqui suyt’apjje: ‘Niyach lekt’ancan’ sasa, uqhamay suyt’apjjam.
42012037	Cusisiñanïpjjewa cawquïr uywatanacarutï uywiripajj suyquiri jicjjatqui ucanacajja. Khanacwa sapjjsma, uca uywiripajj jupa quicpaw wact’ayasin mesar kont’ayasajj mank’jja loktaraquini.
42012038	Chica arumas purinpan, jan ucajj willjtarusa uqhamtï waquicht’ata suyt’asquir jicjjatanejja, cusisiñanïpjjewa uca uywatanacajja.
42012039	Ac yatipjjaraquim: Mä utanitejj cuna horasa lunthatan jutañapa yatispa ucqhajja, janiw iccaspati, ni lunthatarus utaparojj cun lunthatsuñataquis mantaycaspati.
42012040	Uqhamaraquiy jumanacajj waquichatäpjjamjja; Jaken Yokapasti cuna horasatï jan amuyasipcäta, ucqhaw jutani.”
42012041	Ucapachaw Pedrojj Jesusarojj jisct’äna: --Tata, ¿aca amuyt’äwjja nanacataquiquit uchta jan ucajj takenitaquicha? --sasa.
42012042	Tatitusti sänwa: --¿Qhitirac suma phokheri amuyt’an mayordomosti, qhitirutï utanipajj utapanquirinacar horasapar mank’ayañatac jaytisti?
42012043	Cusisiñaniw cawquïr uywatarutejj utanejj purinisajj take lurañanacap phokhasquir jicjjatqui uca uywatajja.
42012044	Khanacwa sapjjsma, uca uywatarojj utanejj take cunat apnakerit uchani.
42012045	Ucampis uca uywatatejj utanin jayat purisincañap amuychejja, ucatsti yakha warmi chacha uywatanacarus nuwarchejja, ucatsti mank’añaru, umañaru, machantañaru uchasiscchejja,
42012046	ucapachaw utanipajj jan suyquis uca uru cutt’anjjani, jan yatquis uca horasaruraqui; ucat uca uywatarojj jach’a mutuña churani jan iyawsirinacamp chica t’akhesiñapataqui.
42012047	“Mä uywatatejj yatchi cuntejj utanipajj munqui jupan lurañapjja ucat jan waquiyascchiti ni jayscaracchisa, uca uywatajj mutuyäwi catokani.
42012048	Ucampis jan yatir uywatatejj jan walinac lurchi ucajja, juc’a mutuyäwic catokani. Qhitirutejj walja churatäqui ucatjj waljaraquiw mayitäni; qhitirutejj walja catuyatäquejja ucasti juc’ampiraquiw mayitäni.
42012049	“Nayajj acapachar nina nactayiriw jutta; nayajj wal munirista uca ninajj niya naqhjjaspa uca.
42012050	Mä bautismo toke yant’atäñajjaw waquisini, ucatsti ¡cunjämsa t’akhesëjja phokhasiñapcamajja!
42012051	¿Jumanacast amuyapjjtati nayan acapacharu sumancañ apanitajja? “Janiw” sapjjsmawa, jan ucasti jaljtañacwa apantjja.
42012052	Jichhat ucsarusti, mä familian pheskani utjirejj jaljtapjjaniwa, quimsanejj pani contra, paninisti quimsan contra.
42012053	Awquejj yokap conträniwa, yokasti awquip contraraqui; taycasti phuchap contra, phuchasti taycap contraraqui; taycch’isti yojjch’ap contra, yojjch’asti taycch’ip contraraqui.”
42012054	Jesusajj uqhamaraquiw jakenacarojj säna: “Cunapachatï jumanacajj inti jalanta toket kenayanac sartanir uñjapjjta ucqhajja: ‘Jalluw purini’ sapjjtawa, ucatsti uqhampuniraquiwa.
42012055	Aynach toket thayajj thayt’anipansti: ‘Jichhürojj lupïniw’ sapjjtawa, ucatsti uqhampuniraquiwa.
42012056	¡C’ari chuymaninaca! Jumanacajj yatipjjtawa alajjpachansa, orakensa uñnakapat amuyt’añjja, ucatsti ¿cunatarac aca urunacan jacapcta ucsti jan amuyt’añ yatipjjaractasti?
42012057	“¿Cunatsa jan jumanacpachata uñjasipjjta cunatejj chekäqui ucatjja?
42012058	Maynitejj quejantstamjja, ucatsti jupamp sarsta autoridad nayrakataru uñstiri, jumasti thaquin jupampi sarcasa sumancthapim jumarojj jan juezan nayrakataparu apañapataqui, juezasti policiaruw catuyätam, policiasti carcelaruw apantätam.
42012059	Sismawa, ucqhatsti janiw mistcätati takpach kollke pagañamcamajja.”
42013001	Uca quicpa horasanraqui yakhepanacajj jac’achasisin Jesusarojj yatiyapjjäna, cunjämtï Pilatojj Galileanjj mä kawkha jakenacjja jiwayatayna, cunapachatï sacrificio loktasipcäna ucqha. Pilatosti uca animalanacan wilapampi, uca jakenacan wilapampwa quittäna.
42013002	Jesusasti jupanacarojj sänwa: --¿Jumanacajj amuyapjjtati uca Galileanquir jakenacajj marcapan mayninacat sipans juc’amp juchanïpjjatap laycu uqham pasatapjja?
42013003	Janiwa, ucampis jumanacatejj jan arrepientisipcätajja, take jumanacajj quicparaquiw jiwarapjjaraquïta.
42013004	¿Jan ucajj jumanacajj amuyapjjtacha, qhaya tunca quimsakallkonejj Siloé torremp tincjjatata jiwarapcän ucanacajj Jerusalenan mayni jaquirinacat sipans juc’amp juchanïpjjatapa?
42013005	Janiwa, ucampis jumanacatejj jan arrepientisipcätajja, take jumanacajj quicparaquiw jiwarapjjaraquïta --sasa.
42013006	Ucatwa Jesusajj aca uñtasïwita parli: “Mä jakew yapupana higo yapuchäna, ucat jupajj uca ali uñjir sari: ‘Inach achjjpacha’ sasa, ucampis janiw ni mä achups jicjjatcänti.
42013007	Ucat uca yap uñjirirojj säna: ‘Uñtam, quimsa marpachaw nayajj jutta aca alin achup uñjirejja, ucatsti janipuniw jicjjatcti. Phat’anucum. ¿Cunataquis inamayajj orakjj catjjäsinejja?’ sasa.
42013008	Ucampis uca yapu uñjirejj juparojj sänwa: ‘Tata, aca maramp suyt’aquim, nayajj orak lak’aptayä, uqhamarac wanump ucht’araquï.
42013009	Inas ucampejj achjjchini; ucat janipun achcanejja, ucapachaw phat’anucjjäta’ ” sasa.
42013010	Samarañ urun Jesusajj sinagogan yatichascäna.
42013011	Tunca quimsakallkoni mara usurnucstata warmiw ucancascaraquïna. Mä ñankha ajayuw juparojj c’umthaptayatayna, jupasti janiw cunjämatsa chekaptañataqui ch’amanïcänti.
42013012	Jesusajj jupar uñjasinjja, jawsänwa ucat saraquïna: --Warmi, usumatjja kollatäjjtawa --sasa.
42013013	Ucat jupjjaruw amparapamp Jesusajj lokjjati, uca warmisti ucspachaw chekaptjjäna, ucat Diosaru yupaycharaquïna.
42013014	Ucampis sinagogan jilïripajj colerasïnwa Jesusan samarañ urun c’umaraptayatapata, ucat jakenacar saraqui: --Sojjtüruw lurañataquejj utji; uca urunacanwa kollayasirejj jutapjjañamajja, janiw samarañ urunjja --sasa.
42013015	Ucapachaw Tatitojj jupar saraquïna: --C’ari chuymaninaca, ¿janit jumanacat cawquïris vacapsa jan ucajj asnopsa jararquejj samarañ urunjja, umt’ayir irpañataquejja?
42013016	Aca warmisti Abrahaman wawanacapat jutiriwa, supayasti juparojj tunca quimsakallkoni maraw aca usumpejj chinuntäna. ¿Janiti usupat jararañajj waquisqui samarañ urunjja? --sasa.
42013017	Jesusan ac satapatsti takeniw uñisirinacapajj p’enkasipjjäna. Take jakesti wal cusisipjjaraquïna Jesusan uca jach’a muspharcañanaca luratapata.
42013018	Ucjjarojj saraquïnwa: --¿Cunarus uñtasi Diosan reinopajja? ¿Cunampis uñtasiyaraquiristjja?
42013019	Mä mostaza jatjamawa cunjämtejj mä jakejj orakeparojj phawanti, mistusinjja jilsuwayi, mä jach’a kokar tucuñcama, uca layminacaparusti jamach’inacajj tapachasipjjewa --sasa.
42013020	Jesusajj saraquïnwa: --¿Cunampis Diosan reinopjj uñtasiyaraquiristjja?
42013021	Levadurjamawa, cunjämtejj mä warmejj quimsa ucqha jac’umpi chaptasajj takpach masa poktayejj uqhama --sasa.
42013022	Jesusasti Jerusalenaruw sarjjäna. Sarcasinsti jach’a marcanacana, uqhamaraqui jisc’a marcanacan yatichawayäna.
42013023	Ucatsti mayniw jupar jisct’äna: --Tata, ¿juc’aniquiti khespiyasirinacajja? sasa. Jupasti saraquïnwa:
42013024	--Take ch’amampi c’ullc’u punc chic mantañaru uchasipjjam, sapjjaracsmawa, waljaniw mantañ munapjjani, ucatsti janiw mantapcaniti.
42013025	Utanisti sartasin punc jist’antipanjja, jumanaca ankanquirinacajj punc lekt’apjjäta: ‘Tata, jist’art’apjjeta’ sasa. Ucampis jupajj sapjjätamwa: ‘Janiw uñt’apcsmati cawquinquirïsipcstajja’ sasa.
42013026	Ucapachaw jumanacajj sañ kalltapjjäta: ‘Jumamp chicaw mank’apjjta, umapjjaracta, jumasti marcanacajjana yatichtajja’ sasa.
42013027	Ucampis jupajj sapjjätamwa: ‘Niya sapjjsmawa, janiw uñt’apcsmati cawquinquirïsipcstajja. Jithektapjjet nayata take jan wal luririnaca’ sasa.
42013028	Ucanwa wararipjjäta, laca ch’aqhanacamsa t’urusipjjaraquïta, Abrahamampi, Isaacampi, Jacobompi, uqhamarac take profetanacampi Diosan reinopancatapa uñjasina, jumanacasti ankaru jakonucutäpjjatamataraqui.
42013029	Jakenacajj jutapjjaniwa inti jalsu toketa, inti jalant toketa, amstatsa, aynachatsa Diosan reinopan mank’eriw kont’asipjjaraquini.
42013030	Ucapachaw yakhepa jichha khepancapqui ucanacajj nayrancapjjani, yakhepa nayrancqui ucanacasti khepancapjjaraquini.
42013031	Uca urunracwa mä kawkha fariseonacajj purinipjjäna, ucat Jesusar sapjjäna: --Acat sarjjam, Herodesajj jiwayañ muntam --sasa.
42013032	Jupasti saraquïnwa: --Sarapjjam, ucatsti sapjjam uca sallka kamakeru: ‘Acajjaya uñtam, jichhürumpi kharürumpejj ñankha ajayunacwa jakonucta, ucatsti usutanacaruw c’umaraptayaracta. Ucatsti nayajj jurpüruw luräwejj tucuyjjä.’
42013033	Ucampis jichhajj sarascañajjaquiwa, kharürumpi jurpürumpejja; janiw waquisquiti mä profetan Jerusalén marcat ankäjjan jiwañapajja --sasa.
42013034	“¡Jerusalén, Jerusalén, jumajj profetanacarus jiwayta, Diosajj qhitanctam ucanacarus kalampiraquiw c’upjta! ¡Kawkha cutiraquiw nayajj jumanacar anthapiñjj munäyäta, cunjämtejj wallpajj chhiwchhinacapjja chhekhap mankherojj khomjjarusi uqhama, ucampis janiw munctati!
42013035	Uñtapjjamaya, utanacamajj apanucutäniwa; ucatsti sapjjsmawa, janiw uñjapquitätati, cunapachatï sapjjetäta: ‘Bendicitäpan Tatitun sutipar jutirejja’ sasa ucürcama.’ ”
42014001	Mä samarañ urunsti Jesusajj mä fariseo jilïrin utaparuw mank’er saräna, maynïr fariseonacajj uñch’uquisipcaraquïnwa.
42014002	Ucancaraquïnwa jupan nayrakatapan mä p’usu usun jakejja.
42014003	Ucatwa Jesusajj jisct’i ley yatichirinacaru, uqhamarac fariseonacarusa: --¿Waquisiti janicha samarañ urun kollañajja? --sasa.
42014004	Jupanacasti amuquïpjjänwa. Ucatwa Jesusajj uca usutar catusinjj c’umaraptayäna, ucatsti: --Sarjjam --saraquïnwa.
42014005	Fariseonacarusti sänwa: --¿Qhitis jumanacatjja, asnopa jan ucajj vacapa mä p’iyaru jalantipanjja, ucspachajj jan apscaspajja samarañ urücchi ucampinsa? --sasa.
42014006	Ucatsti janiw cunjäm arusjjatañs yatipcänti.
42014007	Jesusajj jawsatanacan suma konuñanacjjaru kont’asipquipanjja aca ejjwa jupanacar churäna:
42014008	“Cunapachatï maynejj mä casarasïwir jawsaycätam ucqhajja, jan kont’asimti jilïrinacan konuñaparojja, inampis purinispa jumat juc’amp yakha jilïri jawsayatajja,
42014009	ucat uca jawsirejj jutasin siristam: ‘Konuñam aca maynir churam’ sasa. Ucatsti mä p’enkaw khepa konuñar kont’asir sarasma.
42014010	Jan ucasti, jawsayatajj khepa konuñar kont’asim; ucat jawsayctam ucajj jutasin jumar sañapataqui: ‘Amigo, nayräjj suma konuñaru past’anim’ sasa. Uqhamanwa mä jach’añchäwi catokäta jumamp chic mesaru kont’atäpqui ucanacan nayrakatapanjja.
42014011	Qhititejj jach’a jach’a tucu ucajja, jisc’ar tucuyatäniwa, ucampis jisc’ar tucurïqui ucasti jach’ar tucuyatäniwa.”
42014012	Saraquïnwa jawsayqui uca jakerojj: --Cunapachatï mä mank’añ waquichäta ucqhajja, jan jawsayamti amigomaru, jilanacamarusa, familianacamarusa ni kamir uta jac’amanquirirusa; jupanacajj jawsayapjjaraquïtamwa, uqhamat cutt’ayjjapjjaraquïtam.
42014013	Uqham mä fiesta lurcät ucqhajja: pobrenacaru, manconacaru, cojonacaru, juyqhunacaru jawsayam;
42014014	jumajj cusisitäyätawa. Jupanacasti janiw jumarojj cuttayapquiristamti; ucampis jumajj asqui jakenacan jacatatäwipanwa catokjjäta --sasa.
42014015	Uc ist’asinjja mesan kont’atäpcän ucanacat maynïriw Jesusar säna: --Cusisiñaniw Diosan reinopan t’ant’a mank’erejja.
42014016	Ucatwa Jesusajj juparojj saraquïna: “Mä jakew mä jach’a mank’aña waquiyäna, ucat walja jakenacar jawsayaraquïna.
42014017	Mank’añ horasarusti uywataparuw qhiti, jawsayatanacar aqham siri: ‘Jutapjjam, mank’añajj wact’ayatawa’ sasa.
42014018	Ucampis takeniw cunayman arunac waquiyapjjäna jarc’akasiñataqui. Nayrakat jawsaycän ucajj sänwa: ‘Jichhaquiw mä orak alasta, uc uñjir sarañajjawa; uqham sasaquiy yatiyarapita.’
42014019	Maynïrejj sänwa: ‘Pheska yunt vaca alasta, uc yant’iriw sarä; uqham sasaquiy yatiyarapita.’
42014020	Maynïristi saraquïnwa: ‘Jichhaquiw casarasta ucat jan sarcäti.’
42014021	Uca uywatasti cuttanjjasinjja ucjj take uywiriparuw yatiyäna. Ucat uywirejj colerasi, uywataparusti saraquiwa: ‘Janc’aqui saram, plazanacat, callenacat irptanim pobrenacaru, manconacaru, cojonacaru, juyqhunacampiru.’
42014022	Ucjjarusti uywatajj saraquïnwa: ‘Tata, arsutamarjamaw phokta, ucampis utjascaquiw kont’asiñajja’ sasa.
42014023	Ucat uywirejj uywatapar saraqui: ‘Saram callenacaru, thaquinacaru, ucat irptanim utajjan phokt’atäñapataqui.
42014024	Nayasti sapjjsmawa, janiw nayrakat jawsaycta, ucanacat qhitisa mank’ajjatjja mank’apcaniti’ ” sasa.
42014025	Walja jakew Jesusarojj arcäna. Jupasti cutiquipstasin jupanacarojj saraquïnwa:
42014026	“Maynitejj nayar jutchi, ucatsti awquiparu, taycaparu, warmiparu, wawanacaparu, jilanacaparu, cullacanacaparusa, uqhamaraqui jacañaparusa juc’ampi munaschi nayat sipansa, ucajja janiw nayan discipulojjäcaspati.
42014027	Maynitejj jupa quicpat jan armt’asis sapüru arcañ munchitojja, uqhamaraqui jacañaps jan apt’asirjamäcchi ucajja, janiw nayatacjamäcaspati.
42014028	Maynitejj jumanacat mä torre lurañ munaspajja, ¿janit nayrakatajj kont’asisin kawkhas kollkejj tucuyañataquejj munasispa ucjj amuyt’ascaspajja?
42014029	Alekaqui cimiento uscuntanejja, ucatsti jan tucuycaspajja takeniw uc uñjirinacajj jupatjj larusipjjani.
42014030	Sapjjaraquiniwa: ‘Aca jakejj kalltasinjja, janiw tucuycjjeti’ sasa.
42014031	Jan ucajj cawquïr reyis, yakha reyimp nuwasir sarañapäni ucajja ¿janit ucajj nayrakatajj kont’asisinjj amuyt’ascaspajja, cunjämsa tunca waranka soldadompejj nuwasispa, pä tunc warank soldadompi jupampi nuwasir jutirimpejja?
42014032	Jan nuwasirjamäjjasajja mayni reyejj jayancquipanwa qhitani sumar mantjjañataqui.
42014033	Uqhamajja, cawquïritejj jumanacat take cunapsa jan jaytcani ucajja, janiw discipulojjäcaspati.
42014034	“Jayojj sumawa; ucampis ch’aphaksjjanejja, ¿cunataquis ucajj asquïspa?
42014035	Janiw oraketaquisa, wanutaquisa walïquiti, jan ucasti waranucuñataquiquiwa. Ist’añ munirejja ist’pan.”
42015001	Takeniw impuesto cobririnacampi, juchararanacampejj Jesusar jac’achasipjjäna ist’añataqui.
42015002	Ucatwa fariseonacampi, ley yatichirinacampejj juparojj c’umipjjäna: --Aca jakejj juchararanacaruw catoke, ucanacampiraquiw mank’e --sasaw sapjjäna.
42015003	Ucatwa Jesusajj aca uñtasïw toke yatichäna:
42015004	“¿Qhitis jumanacatjj patak ovejanïsajj, may chhakatïpanjj, llätunc tunc llätuncani pampar jaytawayasajj, janejj chhakat ovej thaktïr jicjjatañcam sarcaspajja?
42015005	Jicjjatjjasinsti cusisitaw callachipjjaru apasinjje.
42015006	Utar purjjasinsti take amigonacapa jawsthapisi, uqhamarac uta jac’anacapsa ucat saraqui: ‘Cusisipjjam nayampi, chhakatäcäns uca ovej-jja jicjjatjjtwa’ sasa.
42015007	Sapjjsmawa, uca pachpawa alajjpachanjj juc’amp cusisiñajj utji mä juchararan arrepientisitapatjja, llätunc tunca llätuncani asqui jakenacajj jan cunats arrepientisipjjañapajj utjqui ucanacat sipansa.
42015008	“¿Jan ucajj, qhiti warmich tunca sencill kollkenïsajj may chhakayasinjj jan lampar khantayasisajj wali amuyumpi utap pichsusquejj jicjjatañcamajja?
42015009	Jicjjatasasti amiganacap jawsthapisi, uqhamarac uta jac’anacapsa, ucat jupanacarojj saraqui: ‘Nayamp chic cusisipjjam, chhakatäcän uca kollkjja jichhajj jicjjatasjjtwa’ sasa.
42015010	Sapjjsmawa, uqhamaraquipï cusisiñajj Diosan angelanacap taypinjj utjejja mä juchararan arrepientisitapatjja.”
42015011	Jesusasti saraquïnwa: “Mä jakew pani yokanïna.
42015012	Sullquïristi awquiparojj sänwa: ‘Tatay, cunatejj herenciat nayar wact’quitu yänacatjja ucay churjjeta’ sasa. Ucatwa awquipajj jupanacaru utjiripatjj churjjäna.
42015013	Mä kawkha urutsti sullquïr yokajj take cunap aljantasinjja, yakha marcaruw sarawayjjäna, ucanwa kollkepjja ina ch’usar tucuntäna, jan wal jacasina.
42015014	Ucampis cunapachatï kollkepjja k’al tucj-jjatayna, ucqhaw mach’ajj jutäna qhaya marcanjja, ucat jupajj mank’at awtjayasjjäna.
42015015	Ucatwa irnakañ munasa thaker sari uca marcana mä jaken ucaru, jupasti haciendaparuw qhuch awatir qhitäna.
42015016	Jupasti mank’at awtjatajj, qhuchinacas mank’cän uca thajjompiw sist’asiñ munäna; janiraquiw qhitis juparojj cuns churcänti.
42015017	Ucat wal amuyt’asi: ‘¡Awquejjan utapanjja kawkha irnakerinacas wali mank’añanïpjjejja, nayasti acanjja mank’at jiwascta!
42015018	Awquejjan ucaruw cutt’jjä, ucat saraquï: Awquiy, Dios contra, uqhamarac juma contraw juchañchasta.
42015019	Wawamätwa sañataquejj janiw asquïcjjti, mä irnakerimarjamac catokjjeta’ sasa.
42015020	Ucatwa sartasin cuttanjjäna awquipan ucaru. “Awquipasti jayancquipanwa juparojj uñjäna, ucatwa jupat qhuyapt’ayasisin jicjjatirejj jali, juparusti khomantasa jamp’att’asaraquiw catokäna.
42015021	Ucatwa yokapajj jupar aqham säna: ‘Awquiy, Dios contraw juchachasta, uqhamarac juma contra, janiw asquïcjjti wawamätwa sañataquejja.’
42015022	Awquipasti uywatanacaparojj sänwa: ‘Janc’aqui suma isi apsunipjjam, ucat isthapiyapjjam; amparaparusti sortija uchapjjam, cayunacaparusti zapatomp uchantapjjam.
42015023	Suma liq’i vaca kall irptanisin qharsupjjam. ¡Mank’apjjañäni, uqhamarac fiesta luraraquiñäni!
42015024	Aca wawajjasti jiwatänwa, jichhasti jactanjjewa; chhakatänwa, jichhasti jicjjatatäjjewa’ sasa. Ucat fiesta lurañ kalltapjjäna.
42015025	“Ucchañcamasti jilïr yokajj pampancascänwa. Cuttanjjasinsti uta jac’ar purisajj música ist’äna, uqhamarac thokorinacsa.
42015026	Ucat mä uywatar jawsasin jisct’äna, ‘¿Cunas ucajja?’ sasa.
42015027	Uca uywatasti sänwa: ‘Jilamaw purinjje; ucatsti awquimajj mä liq’i vaca kall qharsuyaraqui, sumaqui c’umaraquirac purinitapata’ sasa.
42015028	Ucampis jilïr jilajj colerasïnwa, ucatsti janiw mantañ muncänti. Uqham jan utar mantañ munatapat, awquipajj mistunisin achict’äna: ‘Mantjjañäniy’ sasa.
42015029	Jupasti awquiparojj sänwa: ‘Jumajj yattawa kawkha maras jumarojj jan arum p’aquis sirvsmajj ucjja, ucampis janiw cunapachas mä cabritocs churquistati, amigonacajjamp fiesta lurañataquejja.
42015030	Jichhasti aca yokamajj puriniwa jan wali sarnaker warminacamp kollkemjj jan walir tucjasa, ucatsti jumajj mä liq’i vaca kall jupataquejj jiwayaraptajja’ sasa.
42015031	“Ucjjaruw awquipajj saraquïna: ‘Wawa, jumajj nayampipunïsctawa, take cunanacajjas jumanquiwa.
42015032	Ucampis jichhajj waquisiw fiesta lurañajja, cusisiñasasa, jilamasti jiwatänwa, jichhasti jactanjjewa: chhakatänwa, jichhasti jicjjatatäjjewa’ ” sasa.
42016001	Jesusajj discipulonacaparojj saraquïnwa: “Mä kamir jakew mä yänac uñjirini utjäna, ucat sarasinwa juparojj yatiyapjje: ‘Aca yänaca uñjirimajj take cunanacama tucuntasqui’ sasa.
42016002	Ucat uca kamir jakejj jupar jawsasin säna: ‘¿Cunjämas jumat parlapquitu ucajja? Apnakatamat jacthapita catuyjjeta, janiw juc’amp yänacajj apnakericjjätati’ sasa.
42016003	Ucatwa yänaca apnakerejj amuyt’asïna: ‘¿Jichhajj camacht’araquï? Patronajjajj lurañajj-jja apakasjjaraquitanisä, janiw ch’amajj utjquituti yap lurañataquejja, limosna mayiñsa p’enkasiractwa.
42016004	Nayajj yattwa cuntï lurcäjja jan lurañanïcä ucqhajja, nayar qhitis utapar catokañapataqui.’
42016005	Ucatwa maynit mayni jawsi qhitinacatejj patronaparu manüpcäna ucanacaru. Nayrakat jutirirusti jisct’änwa: ‘¿Kawkhas patronajjarojj manupäta?’ sasa.
42016006	Jupasti sänwa: ‘Patac barril aceitet churañätwa’ sasa. Yänac apnakeristi ucjjarojj sänwa: ‘Acajjay manumajja, janc’aqui kont’asim ucatsti yakha kellkt’am pheska tuncataqui, jan juc’ampjja.’
42016007	Ucjjarojj mayniruw jisct’araquïna: ‘Jumasti ¿kawkhas manütajja?’ sasa. Jupasti saraquïnwa: ‘Patac tupu trigot churañätwa.’ Ucatwa jupar saraquïna: ‘Acajj manumajja; yakha kellkt’am quimsakallk tuncataquiqui’ sasa.
42016008	Uca kamir jakesti uca jan wali yänac apnakerirojj jach’aruw aptäna jupan sallka cancañampi cun lurañataquis ch’iqhïtapata. Acapachanquirinacajj juc’amp ch’iqhïpjjewa lurañanacapanjja purapat uñjasiñanjja, khananquirinacat sipansa.
42016009	“Nayajj sapjjsmawa, aca jucharar oraken yänacapjj apnakapjjam amigonïñataqui, cunapachatï aca yänacajj tucusjjani ucqhajja wiñay jacañ utanacaru mayni jumanacar catokerejj utjañapataqui.
42016010	“Qhititejj juc’a apnakañanacan chekapäqui ucajj, walja apnakañanjja chekaparaquïniwa; juc’ana jan chekapäcchi ucajja waljanjja janiraquiw chekapäcaspati.
42016011	Uqhamasti jumanacatejj aca jucharar oraken yänacapan jan chekapäpcsta ucajja, ¿qhitirac chekpacha yänacsti churapjjätamsti?
42016012	Jumanacatejj yakhanquirinacjja jan cheka chuymampi apnakapjjsta ucajja ¿qhitirac churapjjätam jumanacanquirinacsti?
42016013	“Janiw qhiti sirviris pä patronarojj sirvcaspati; maynirojj uñisiniwa, maynirusti munaraquiniwa; jan ucajj maynirojj sum arcchini, maynirusti janirac yäkcchiniti. Janiw sirvipcasmati Diosampiru kollkempirojja.”
42016014	Kollker wali chuyma churat fariseonacasti take acanacjja ist’asipcaraquïnwa, ucat jupanacajj Jesusatjja larusipjjäna.
42016015	Jesusasti jupanacarojj saraquïnwa: “Jumanacasti jakenac nayrakatanjja asquit uñt’ayasipjjtajja, ucampis Diosajj chuymanacamjja sumwa uñt’apjjtamjja. Cunatejj jakenacataqui asquïqui ucajj Diosataquejj janiw walïquiti.
42016016	“Juanan urunacapcamaw Moisesan leyipajj utjascäna, uqhamarac profetanacan yatichäwinacapasa. Ucqhatwa Diosan reinopat suma yatiyäwinacajj yatiyasjje ucatsti takeniw ch’amacht’asipjje mantañataquejja.
42016017	“Ucampis juc’ampi jasaquiw alajjpachampi aca orakempi tucusiñapajja, leyin mä acch’as jan phokhasiñat sipansa.
42016018	“Mä chachatejj warmipamp jaljtasin yakhamp casaraschi ucajja, wachoka juchwa luri. Ucatsti qhititejj jaljtat warmimpi casaraschi ucajja, wachoka juch luraraquiqui.
42016019	“Mä kamir jakew utjäna, ucasti wali suma lliphipquir isimpiw isthapisirïna, sapüruraquiw jach’a mank’añanaca waquichirïna, jach’a cancañampi.
42016020	Utjaraquïnwa limosna mayjasir mä pobre jakejja Lázaro sata, ucasti llejjti usun tucjatänwa. Jupasti sapüruw kamirin utap puncupan kont’asirïna.
42016021	Aca pobresti kamirin mesapat jalaktirinacampiw sist’asiñ munäna; anunacaw jutasin llejjtinacapjja jallk’apjjerïna.
42016022	Mä uruw uca pobre jakejj jiwjjäna, ucatsti angelanacaw juparojj paraisor apjjapjjäna, Abrahamampïñapataqui. Kamir jakejj jiwjjaraquïnwa, juparusti imantjjapjjaraquïnwa.
42016023	“Kamiristi cawqharutejj jiwatanacajj sarapqui ucqhan uñatatasïna, ucatsti jayatpachwa Abrahamar uñjäna, uqhamarac Lazarorusa jupamp chicäsquiri.
42016024	Ucatwa jach’at art’äna: ‘Abraham awqui, nayat qhuyapt’ayasita, Lazaroruy qhitanita luc’anapamp umar juricht’asin lajjrajj chhujt’ayañapataqui, aca ninansti nayajj walwa t’akhesiscta’ sasa.
42016025	Abrahamasti juparojj sänwa: ‘Wawa, amtasim cunjäms jacañamanjj wali sum jacäyätajj uca. Lazaron jacäwipasti jan walipunïnwa. Jichhasti acanjja jupajj cusisiñ catoke, jumasti t’akhestawa.
42016026	Uqhamarusa mä jach’a mic’aya mankhew utji nanacampi, jumanacampi jaljasa. Uqhamasti qhitinacatï acat ucscataru maqhatañ munapjje ucanacajj janiw maqhatancaspati, ni ucscatatsa acscatarus maqhatanipcaspati’ sasa.
42016027	“Ucapachasti kamir jakejj sänwa: ‘Uqhamajj achict’assmaw Abraham awquejja Lazaroruy awquejjan utaparu qhitarapita.
42016028	Ucansti pheska jilajjaw utjasqui, ucanacar parlaniñapataqui, uqhamat jan aca t’akhesiñaru jupanacajj jutapjjañapataqui’ sasa.
42016029	Ucampis Abrahamajj juparojj sänwa: ‘Jupanacanjja utjiwa Moisesan, uqhamaraqui profetanacan kellkatanacapajja; ucanacar ist’apjjpan’ sasa.
42016030	Kamirejj ucjjarojj sänwa: ‘Jïsa, Abraham awqui, ucampis maynitejj jiwatanac taypit jupanacar sarani ucqhajja, arrepientisipjjaniwa.’
42016031	Abrahamasti saraquïnwa: ‘Janitejj Moisesampiru profetanacampirojj ist’añ munapcchejja, janiraquiw iyawsapcaniti, jiwatanacat maynejj jacatatcchini ucasa’ ” sasa.
42017001	Jesusajj discipulonacaparojj sänwa: “Utjapuniniw cunanacas jaker juch lurayirejja, ucampis ¡ay cunaquïcani, qhiti jaketejj mayniru juchar puriyqui ucajja!
42017002	Asquïsapänwa, uca jakejj mä molino kalamp cuncata chinuntasin kotar jakontatäñapajja, aca jisc’anacat maynir juchar puriyañapat sipansa.
42017003	Wal amuyasipjjam. Jilamatejj juma contra juchachaschi ucqhajj ewjjt’am; arrepientisipansti, perdonaraquim.
42017004	Pakallk cutis mä urunjj juma contra juchachaschi ucasa, ucatsti pakallk cutirac jutstam aqham sasa: ‘Janiw juc’amp juchachascjjäti’ sasa, ucatsti perdonañamaquiwa.
42017005	Apostolonacapasti Jesusarojj mayipjjänwa: --Juc’ampi iyawsañ yapt’apjjeta --sasa.
42017006	Tatitusti jupanacarojj saraquïnwa: --Iyawsañanacamatejj utjaspajja, mä mostaz jatjamaquisa, ucat aca sicómoro kokarojj sapjjasmajja: ‘Acat liwstam, ucat kotar ayruntasim’ sasa, uca kokasti jaysapjjeristamwa.
42017007	“Maynitejj jumanacata mä uywatanïchejja, ucatsti uca uywatajj pampat yap luratata, jan ucajj ovej awatïwitsa cutt’ani ucarojj, ¿saspati: ‘Pasanim, mesar kont’asim mank’asiñataqui’ sasajja?
42017008	Janiwa, jan ucasti juparojj saniwa: ‘Mank’a phayam, janc’ac wact’ayam nayan mank’añajjataqui umañajjataquiraqui; ucjjaruw jumajj mank’ascäta, umascätasa’ sasa.
42017009	Janiraquiw mä uywatarojj yuspagarquiti cuntejj luram satäqui, ucanac luratapatjja.
42017010	Uqhamaraquiw jumanacajj cunapachatï take cuntejj Diosajj luram sapctam ucanac tucuyasajj sapjjañamajja: ‘Inamaya uywatanacaquïpjjtwa, cunatejj lurañanacajjäcän ucacwa lurapjjta’ ” sasa.
42017011	Jesusajj Jerusalenar sarcasaw Samaria, uqhamarac Galilea cheka pasawayäna.
42017012	Mä jisc’a marcar purquipansti, tunca lepra usun jakenacaw jupar jicjjatir mistunipjjäna, jupanacasti jaya chekawjaruw sayt’asipjjaraquïna.
42017013	Ucat jach’at art’apjjäna: --¡Yatichir Jesús, nanacatay qhuyapt’ayasipjjeta! --sasa.
42017014	Jesusasti jupanacar uñjasinjja sänwa: --Sarapjjam, sacerdoter uñstanipjjam --sasa. Jupanacasti sarcasawa c’umaräjjapjjäna.
42017015	Ucatwa jupanacat maynïrejj c’umaräjjasin Diosar jach’at yupaychasa cutt’aniwayäna.
42017016	Jupasti Jesusan nayrakataparuw quillt’asi, ajanupsa orakcamaw alintäna yuspagarañataqui. Aca jakesti Samarianquirïnwa.
42017017	Ucapachaw Jesusajj juparojj saraquïna: --¿Janit tuncanïqui c’umarachatanacajja? ¿Cawquincapjjesa llätuncanejja?
42017018	¿Aca yakha jaya marcanquir sapaquiti Diosar yupaychirejj cuttanejja? --sasa.
42017019	Uca jakerusti saraquïnwa: --Sartasim ucatsti sarjjam, iyawsatam laycuw c’umarachatäjjtajja --sasa.
42017020	Fariseonacasti Jesusarojj jisct’apjjänwa: --¿Cunapachas Diosan reinopajj purinini? --sasa. Jupasti saraquïnwa: --Diosan reinopan puriniñapasti janiw cuna uñjañäquisa.
42017021	Janiw siscaniti: ‘Acanquiwa’, jan ucajj: ‘Qhayanquiwa’ sasa. Diosan reinopasti niya jumanac taypincjjewa.
42017022	Ucatwa discipulonacaparu saraquïna: --Purininiw urunacajj cunapachatï jumanacajj uñjañ munapjjäta jaken Yokapan mä urupacsa, ucampis janiw uñjapcätati.
42017023	Sapjjaraquïtamwa: ‘Acajjaya’, jan ucajj: ‘Qhayajjaya’ sasa, ucampis jan sarapjjamti ni arcapjjamsa.
42017024	Cunjämtejj mä llijullijojj maysat maysar khantir uñjapjjtajja, uqhamäniwa Jaken Yokapajj jutcan uca urojja.
42017025	Ucampis nayrakatajj waquisiw t’akhesiñapajja, uqhamarac jichhapacha jakenacan uñisitäñapasa.
42017026	Cunjämtejj Noé chachajj jaccäna uca urunacapanjja pasäna, uqhamaraquiw pasani Jaken Yokapan jutañap urunacanjja.
42017027	Mank’asipcäna, umasipcäna, casarasisipcäna, uqhamarac phuchanacaps casarasiñatac churasisipcäna, Noen arcar mantañap urucama, ucapachaw uma juiciojj purinïna, ucat takeniw jiwarapjjäna.
42017028	Uqhamaraquiquiw Lot chachan urunacapanjja pasaraquiquïna, mank’asipcäna, umasipcäna, alasisipcäna, aljasisipcäna, yapuchasipcäna, uqhamarac utanacs lurasipcaraquïna.
42017029	Ucampis cunürutï Lot chachajj Sodoma marcat mistjjän ucqhajja, alajjpachat ninampi azufrempiw jalluntäna, ucaw takeniru jiwarayäna.
42017030	Uqhamäniwa Jaken Yokapajj uñstancani ucürunjja.
42017031	“Ucürunsti, maynitejj uta patancascchi ucajja, jan sarakanpati uta mankhapat cunanacapatejj utjqui ucanac apsusirejja; uqhamaraqui maynitejj pampancascchi ucajj jan utaparojj cutt’anpati.
42017032	Amtasipjjam Lot chachan warmipata.
42017033	Qhititejj jacañap khespiyasiñ munqui ucajja, apt’asiniwa; ucampis jacañap apt’asirejja khespiyasiniwa.
42017034	“Sapjjsmawa, uca arumasti paniniw mä iquiñan iquisipcani; maynejj aptatäniwa, maynisti jaytatäniwa.
42017035	Pani warmiwa jac’apuran pekasipcani; maynejj aptatäniwa, maynisti jaytatäniwa.
42017036	[Pä chachaw pampancascani; maynejj aptatäniwa, maynisti jaytatäniwa --sasa.]
42017037	Ac ist’asin juparuw jisct’apjjäna: --Tata, ¿cawqhans ucajj pasani? --sasa. Jesusasti jupanacarojj saraquïnwa: --Cawqhancquitejj jiwatajj, ucqharuw siwik’aranacajj tantasipjjani --sasa.
42018001	Jesusasti mä uñtasïwi tokew yatichäna, jan mayjt’asis oración lurañataqui.
42018002	Jupanacarusti sänwa: “Mä marcan mä juesaw utjäna. Jupasti janiw Diosarojj ajjsarcänti, janiraquiw jake masiparus yäkerïcänti.
42018003	Uca pachpa marcanjja utjaraquïnwa mä ijma warmi. Jupasti jan inact’asaw aca juezar quejasir sarirïna, uñisirip contra.
42018004	Walja urunacaraquiw uca juezajj jan ist’añ muncänti uca warmirojja. Ucatsti amuyt’asisin saraqui: ‘Diosarojj janiw ajjsarcti, janiraquiw qhitirus yäkcaractti.
42018005	Ucampis aca ijma warmin nayar sinti jutatap laycojja, ist’äw quejapjja jan juc’amp colerayir jutascañapataqui’ ” sasa.
42018006	Tatitusti saraquïnwa: “Uqham siwa khoru juezajja.
42018007	Uqhamasti Diosajj ¿janit arjjatcaraquispasti jupar arumay uru arnakasipqui uca ajllitanacaparusti? ¿Janit janc’aqui yanapt’caspajja?
42018008	Jumanacarusti sapjjsmawa, janc’aquiw arjjatani. Ucampis cunapachatejj Jaken Yokapajj jutcani ucqhajja ¿jicjjataniti iyawsañan jakenacjja aca orakenjja?”
42018009	Jesusajj parlänwa yakha uñtasitata, cunjämatejj yakhepanacajj jupapacha asquit uñt’asipjjäna mayninacar jisc’achasa. Ucanacarusti saraquïnwa:
42018010	“Pä chachaw templor maqhatapjjäna Diosat mayisiri, maynïrejj fariseönwa, maynïristi impuesto cobririraquïnwa.
42018011	Fariseojj sayt’asisin Diosat mayisïna, aqham sasa: ‘Oh Dios, yuspagaransmawa nayajj janiw yakhanacjamäcti, lunthata, jan wali jake, wachoka juchan sarnakeri, janiraquiw aca impuesto apthapir jakjamäctsa.
42018012	Nayajj semananjja pä cutiw ayunta, churaracsmawa sapa tuncat maya cuntejj jicjjatta ucanacata’ sasa.
42018013	Ucampis impuesto cobrirejj jayaruwa kheparjjäna, janiraquiw alajjpachar uñtañs muncänti, jan ucasti jupapachaquiw chuymap lek’esïna, saraquïnwa: ‘Oh Dios, naya juchararat qhuyapayasita’ sasa.
42018014	Sapjjsmawa, aca impuesto cobririw Diosan perdonata utaparojj cuttawayjjäna; fariseosti janiwa. Qhititejj jach’a jach’a tucqui ucajja, jisc’ar tucuyatäniwa, jisc’ar tucqui ucasti jach’ar aptatäniwa.”
42018015	Jesusan ucarusti wawanacwa apanipjjäna llamct’añapataqui, ucampis discipulonacapajj uqham wawanac uñjasajja, tokenokapjjänwa uca wawanac apanirinacarojja.
42018016	Ucampis Jesusajj jawsasinwa jupanacarojj saraquïna: --Wawanacajj nayar jutasipcpan sam, jan jarc’apjjamti, Diosan marcapasti jupanacancaraquiwa.
42018017	Khanacwa sapjjsma, qhititejj Diosan reinopjja mä wawjam jan catokcani ucajja, janipuniw Diosan reinoparojj mantcaniti --sasa.
42018018	Jilïrinacat mayniw jisct’atayna Jesusaru, aqham sasa: --Suma yatichiri, ¿cuna lurañajjas waquisi wiñay jacañ catokañajjataquejja? --sasa.
42018019	Jesusajj sänwa: --¿Cunatsa ‘suma’ sistajja? Sumajj mayniquiw utji, ucasti Diosawa.
42018020	Jumajj yattaw camachinacjja: ‘Janiw wachoka juch lurätati, janiw jiwayätati, janiw lunthatätati, janiw c’ari parlätati qhitjjatsa, awquimaru taycamarus jach’añcham’ --sasa.
42018021	Kamir waynajj sänwa: --Take ucanacjja jisc’atpachwa phokta --sasa.
42018022	Jesusajj uc ist’asinjja sänwa: --Ucampis maya jan phokctati; aljaram take cunatejj utjctam ucanaca, ucatsti pobrenacar churam, ucapachaw kamir cancañamajj alajjpachan utjätam, ucatsti jutam, nayar arquita --sasa.
42018023	Uca waynajj uc ist’asinjja wali llaquitaw jicjjatasi, wali kamirïtap laycu.
42018024	Jesusajj uqham llaquit uñjasinjja sänwa: --¡Cunja ch’amas kamirinacan alajjpachar mantañapajja!
42018025	Juc’ampi jasaw mä camellon mä aguja nayra pasañapajja, Diosan marcaparu mä kamirin mantañapat sipansa --sasa.
42018026	Uc ist’asinjja yakhanacajj sapjjewa; --Uqhamasti ¿qhitiquirac khespiyatäspasti? --sasa.
42018027	Jesusajj jupanacarojj sänwa: --Cunatejj jakenacatac jan waquisqui ucajja, Diosataquejj waquisiwa --sasa.
42018028	Pedrosti saraquïnwa: --Tata, nanacajj take cunanacajj jaytasinwa arcapjjsma --sasa.
42018029	Jesusajj juparojj sänwa: --Khanacwa sapjjsma, qhititejj utapsa, awquipsa, taycapsa, jilapsa, cullacapsa, warmipsa, wawapsa, Diosan reinop laycu jaytanucuni,
42018030	ucajja acapachanjja juc’ampwa catokani; alajjpachansti wiñay jacañwa catokaraquini --sasa.
42018031	Jesusajj discipulonacaparojj yakhawjaru jawsasinwa saraqui: --Jichhajj Jerusalenar sarañäni, ucanwa phokhasini cuntejj profetanacajj kellkapjjäna Jaken Yokap toketa ucanacajja.
42018032	Jan judiöpquis ucanacaruw catuyatänejja, larusipjjaniwa, jan walinac lurapjjani, thuscatapjjaraquiniwa.
42018033	Jawk’jasinsti jiwayapjjaniwa, ucampis quimsürutjja jacatataniwa jiwatanac taypita --sasa.
42018034	Jupanacasti janiw amuyapcänti ni cunsa aca toketjja. Janiraquiw amuyapcänsa cunjjat parlatapsa, uca arunacasti jupanacataquejj jan amuyt’añjamänwa.
42018035	Cunapachatejj Jesusajj niya Jericó marcar puriñampïscän ucqhajja, mä juyqhuwa thaqui jac’an kont’atascäna limosna mayisisa.
42018036	Walja jakenac pasir ist’asajja uca juyqhojja jisct’asïnwa yatiñataqui.
42018037	Juparusti yatiyapjjänwa: Ucajj, Nazaretanquir Jesusaw pasasqui aca cheka, sasa.
42018038	Ucapachasti uca juyqhojj jach’at art’asïna: --¡Jesús, Davidan Yokapa, nayat qhuyapt’ayasita! --sasa.
42018039	Nayrakat saririnacasti tokenokapjjänwa amuct’añapataqui, ucampis jupajj juc’amp jach’at art’äna: --¡Davidan Yokapa, nayat qhuyapt’ayasita! --sasa.
42018040	Jesusasti sayt’asiwa, ucatsti uca juyqhuruw irptayanïna. Jac’apancjjepansti jisct’iwa:
42018041	--¿Cun jumar lurañajjsa munta? --sasa. Juyqhusti sänwa: --Tata, uñj-jjañwa munta --sasa.
42018042	Jesusasti sänwa: --¡Uñj-jjam, iyawsatam laycuw c’umaraptayatäjjta! --sasa.
42018043	Ucspachaw juyqhojj uñatatjjäna, ucatsti Diosar yupaychasaw Jesusar arcäna. Takeniraquiw uc uñjasin Diosar yupaychapjjäna.
42019001	Ucapachaw Jesusajj Jericó marcar mantäna, ucatsti uca marca chekaw pasäna.
42019002	Ucansti mä kamir jakew utjäna Zaqueo sata, ucasti impuesto cobririnacan jilïripänwa.
42019003	Aca Zaqueosti Jesusarojj uñjañ munäna uñt’añataqui, ucampis janiw uñjcänti, jisc’a tansa jakëtapata, jakes waljätap laycuraqui.
42019004	Ucatwa nayrakatar jaläna; jupar uñjañataquisti mä sicómoro sat kokaruw maqhatäna, cawqui chektejj Jesusajj pasañapäcäna uca jac’aru.
42019005	Cunapachatï Jesusajj uca chek pascän ucqhajja, alayar uñtasin Zaqueoruw uñjäna, ucatsti saraquïnwa: --Zaqueo, janc’ac sarakanim, jichhüruw utaman kamarañajjajj waquisi --sasa.
42019006	Zaqueojj janc’aquiraquiw sarakanïna, ucatsti take chuymampiw Jesusarojj catokäna.
42019007	Uc uñjasinjja takeniw c’umipjjäna: Jesusajj mä jucharar jaken utaparuw kheparir sari, sasa.
42019008	Ucapachaw Zaqueojj sayt’asi, ucat Tatituru saraqui: --Uñtam tata, take cunatejj utjquitu ucatjja pobrenacaruw chicat churjjä; maynirutejj lunthatsta ucarojja, pusi ucqhampiw cuttayjjä --sasa.
42019009	Jesusasti saraquïnwa: --Jichhüruw khespiyasiñajj aca utar purini, aca jakesti Abrahaman wawanacapat jutiriraquiwa.
42019010	Jaken Yokapasti cunatï chhakatäcäna uc thakeri khespiyiriraquiw juti --sasa.
42019011	Jakenacasti aca arunac ist’quipanwa, Jesusajj mä amuyt’äwit parläna. Niya Jerusalén marcaruw jac’achascäna, jupanacasti amuyasipjjaraquïnwa Diosan reinopajj ucspacha puriniñapa.
42019012	Ucatwa jupanacar saraqui: “Mä jakew wali aytat familiat utjäna, ucajja jaya marcaruw sari reyit utt’ayatäñapataqui ucat cutinjjañataqui.
42019013	Janïr sarcasinsti, tunca sirvirinacaparuw jawsäna, ucat sapakat mayniruw walja kollke churäna, ucat saraquïna: ‘Aca kollkempejj alaquipa lurapjjam cuttaniñajjcama’ sasa.
42019014	Ucampis uca marcapanquir jakenacajj juparojj uñisipjjänwa, ucatwa jupan khepapat mä qhitanaca qhitapjjäna sapjjañapataqui: ‘Janiw munapcti aca jakejj nanacan reyïñapa’ sasa.
42019015	“Ucampis reyit utt’ayatänwa, ucat marcapar cuttanjjäna. Purisinsti, cawquïr sirvirinacaparutï kollkjj churawaycatayna ucanacaruw jawsthapiyi, kawkhsa sapa maynejj jicjjatatayna uc yatiñataqui.
42019016	Nayrirïqui ucasti uñstanisin siwa: ‘Tata, kollkemampejj tunca ucqhampwa jicjjatanta’ sasa.
42019017	Reyisti juparojj saraquiwa: ‘Waliqui; suma sirvirïtawa, niyaqui uc phokhañ yatstajja, tunca marcan jilïripat uchäma’ sasa.
42019018	Mayniraquiw ucjjarojj uñstani, ucat saraqui: ‘Tata, kollkemampejj pheska uqhampwa jicjjatanta’ sasa.
42019019	Uqhamaraquiw ucarojj saraqui: ‘Jumajj pheska marcan jilïripäyätawa’ sasa.
42019020	“Ucapachaw maynejj uñstaniraqui ucat saraqui: ‘Tata, acajj kollkemajja. Mä pañuelor chint’asaw imarapjjsma.
42019021	Ajjsaräyäsmawa, khoru jakëtam laycu; jan uchctas ucqhat apthapirïtawa, uqhamarac jan satctas ucqhat yapu apthapirïtawa’ sasa.
42019022	Ucat reyejj jupar saraqui: ‘Jan wali sirviri, quicpa arunacamampiw juchañssma. Jumatï yatchïyätajja nayan khoru jakëtajja, jan uchcta ucqhat apthapirïtajjsa, uqhamarac cawqharutï jan yapuchctsa ucqhat yapu apthapirïtajjsa.
42019023	Uqhamasti, ¿cunatrac kollkejjsti jan bancoru jaytarapistasti? Utajjar cuttanjjasajj jiljjatatampi nayajj catokasjjeriscäyätjja’ sasa.
42019024	Ucatwa ucancasipcän ucanacarojj saraqui: ‘Kollk apakapjjam, ucat tunca kollkenïqui ucar churjjapjjam’ sasa.
42019025	Jupanacasti sapjjänwa: ‘Tata, jupansti tunca kollkepajjay utjchejja’ sasa.
42019026	Reyisti saraquiwa: ‘Sapjjsmawa, qhitintejj utjqui ucarojj juc’ampiw churasini, ucampis qhitintejj jan utjqui ucatjja mä juc’a utjiripasa apakatäniwa.
42019027	Qhitinacatï nayan reyïñajj jan munapcän uca uñisirinacajj-jja acar aptanipjjam, ucatsti nayan nayrakatajjan jiwarayapjjam’ ” sasa.
42019028	Ucat take acanac sasinjja Jesusajj Jerusalenaruw sarjjäna.
42019029	Cunapachatï Betfagé uqhamarac Betania uca marcanacar purjjäna, Olivos sat kollu jac’ana ucapachasti, discipulonacapat paniniruw qhitäna,
42019030	aqham sasa: --Qhä jac’ancquis uca jisc’a marcaru sarapjjam. Purisinsti jicjjatapjjätaw mä asnoru chint’atäsquiri, ucarojj janiw qhitis jichhacamajj lat’jjatquiti. Jararasinsti irptanipjjam.
42019031	Maynitejj: ‘Cunats jararapjjta’ sas jisct’apjjätam ucasti: ‘Tatituw muni’ sapjjam --sasa.
42019032	Discipulonacapasti sarapjjänwa, ucatsti cunjämtï Jesusajj siscatayna uqhamarjamaw jicjjatapjjäna.
42019033	Cunapachatï asno jararasipcäna ucapachaw asnonejj jupanacaru jisct’äna: --¿Cunats asno jararasipcta? --sasa.
42019034	Jupanacasti sapjjänwa: --Tatituw muni --sasa.
42019035	Ucatsti irpapjjänwa Jesusan ucaru. Ucat isinacapampiw asnorojj jakjjatawayapjjäna, ucat Jesusajj uca asnoruw konjjatawayäna.
42019036	Sarquipansti isinacap Jesusataquejj thaquirojj jant’act’apjjäna.
42019037	Olivos kollu sarakañar jac’achasisinjja, takeni arcapcänsa ucanacajj cusisiñat jach’at art’añ kalltapjjäna, uqhamarac Diosar yupaychañsa take uñjapcataynas uca milagronacata.
42019038	Sapjjaraquïnwa: --¡Bendicitäpan Tatitun sutipar jutir Reyejja! ¡Alajjpachanjja sumancañäpan, uqhamarac Diosarojj jach’achatäpan! --sasa.
42019039	Ucapachasti jakenac taypin yakhep fariseonacajj ucancapcäns ucanacasti sapjjänwa: --Yatichiri, arquirinacamar toketatasim --sasa.
42019040	Jesusajj jupanacarojj saraquïnwa: --Sapjjsmawa, acanacatejj amuct’apjjanejja, kalanacaw art’apjjani --sasa.
42019041	Jerusalén marca jac’ar purisinsti, Jesusajj marca uñjasinjja jachänwa,
42019042	saraquïnwa: --¡Jichhüru urumanacsa suma amuyt’asisma cunatejj jumarojj sumancañ churiristam ucjja! Ucampis jichhajj imantataw ucajja, janiw uñjcasmati.
42019043	Jumataquisti jan wali urunacaw purinini, ucapachasti uñisirinacamajj mä perkampiw jumar muyuntayätam, ucatsti take toket nuwantapjjaraquïtam.
42019044	Pamparuw tucuyapjjätam. Jakenacamarusti jiwarayapjjaraquiniwa, uqhamaraquiw jupanacajj ni mä kalsa yakha kaljjar uchat jaytapcaniti, Diosajj jumar uñjir jutctam ucqhajj jan catokatam laycu --sasa.
42019045	Ucapachaw Jesusajj templor mantäna, ucatsti qhitinacatï ucan aljapcäna uqhamaraqui alasisipcän ucanacaruw ankar alissüna.
42019046	Ucat saraquïna: --Kellkatanacanjja siwa: ‘Utajjajj oración lurañ utawa,’ jumanacasti lunthatanacan putupwa tucuyjjapjjatätajja --sasa.
42019047	Sapüruw Jesusajj templonjj yatichäna. Sacerdotenacan jilïrinacapampi, ley yatichirinacampi uqhamarac marcan jilïrinacapampejja, cunjämats jiwayañataquiw thakasipcäna.
42019048	Ucampis janiw cunjämat aynacht’ayañasa utjcänti, jakenacajj wali sum ist’asipcatap laycu.
42020001	Mä uruw Jesusajj templon jakenacar yatichascäna, uqhamarac khespiyasiñ arunac parlascäna. Ucaruw sacerdotenacan jilïrinacapajj puripjjäna, uqhamarac ley yatichirinacampi jilïrinacamp cuna.
42020002	Jupanacasti sapjjänwa: --Sapjjeta ¿cuna munañanïtas jumajj uc lurañataquejja? ¿Qhitis aca munañanïñjj churtam? --sasa.
42020003	Ucapachasti Jesusajj jupanacarojj sänwa: --Nayasti may jisct’apjjaraquïma. Sapjjeta:
42020004	¿Qhitis Juanarojj bautisañapatac qhitani? ¿Diosati jan ucajj jakenacacha? --sasa.
42020005	Ucatsti jupanaccamaw ch’ajjwañ kalltapjjäna, sapjjaraquïnwa: --¿Camsaraquiñäni? ‘Diosaw qhitani’ sañänejja, sistaniwa: ‘¿Cunats jan iyawsapjjtajja?’
42020006	‘Jakenacaw’ sañänitejja, take jakeraquiw kalamp c’upjas jiwayistani, jakenacasti sum yatipjje Juanajj Diosat parlatapjja --sasa.
42020007	Ucat jupanacajj sapjjäna: --Janiw qhitin Juanar bautisir qhitanitapsa yatipcti --sasa.
42020008	Ucatwa Jesusajj jupanacarojj saraquïna: --Janiraquipï nayas sapquirismatejj cuna munañanïñampi acanac luratajjsa --sasa.
42020009	Ucjjaruw Jesusajj jakenacar parlañ kalltäna, ucat mä uñtasitat amuyt’ayäna: “Mä jakew utjäna, ucasti yapuparojja uva yapuchäna, ucatsti mayni yapuchirinacaruw arrendjäna, ucat jaya maranacataquiw sarjjäna.
42020010	Yapu apthapi horasa purinjjëpansti mä uywatap qhitäna yapuchirinacat cunatï jupar wact’cäna uca mayiri; ucampis jupanacajj nuwjapjjänwa, ucatsti ucsac qhitanucjjapjjäna.
42020011	Ucatwa yapunejj yakha uywata qhitaraquïna. Ucarusti tokjapjjänwa, nuwjapjjaraquïnwa, ucatsti jan cunan uqhamac qhitjjapjjäna.
42020012	Yapunisti wasitampiw yakha uywata qhitäna. Ucarusti uqhamaraquiw chhojjriñchjapjjäna, ucatsti ankaruw jakonucupjjäna.
42020013	“Ucjjaruw uca orakenejj sisjjäna: ‘¿Camachäsa? Munat wawajj qhitä, jupar uñjasajj inas ajjsart’apjjchini’ sasa.
42020014	Ucampis cunapachatï yapuchirinacajj jupar uñjapcän ucqhajja, maynit maynicamaw sasipjjäna: ‘Acapï herencia catokerejja; jiwayañäni, ucat jiwasa catuntasiñasataqui’ sasa.
42020015	Ucatwa yaput apsunisin juparojj jiwayapjjäna. Ucat Jesusajj jisct’äna, “¿cuns lurani yapunejj jupanacampejja?
42020016	Jutaniwa ucatsti jiwarayaniwa uca yapuchirinacarojja, yapsti yakhanacaruraquiw churjjani sasa.” Ac ist’apcän ucapachasti, sapjjänwa: --¡Diosas ucjja jan munpati! --sasa.
42020017	Jesusasti jupanacar uñcatasin saraquïnwa: --Uqhamasti ¿cun sañarac munisti cunatejj Kellkatanacan sisqui ucanacasti? Aqham siwa: ‘Cawquïr kaltejj utachirinacajj apanucupcän, uca kalajj suma munat kalaw tucuwayjje.’
42020018	Qhititejj uca kaljjar tincjjatcani ucajj jisc’a jisc’a tucuyatäniwa, ucampis kalatejj mayniru jakjjattanejja, ucarojj ñut’u tucuyani” sasa.
42020019	Sacerdotenacan jilïrinacapampi, ley yatichirinacampejja ucspachaw Jesusarojj catuntañ munapjjäna. Jupanacasti amuyasipjjänwa uca uñtasïwejj jupanacataquïtapa, ucampis jakeruw ajjsarapjjäna.
42020020	Ucatsti uñakanac qhitapjjäna, ucanacajj cheka jakenacjam tucusina, cun sasins jupar pantjasiyañataqui ucat marca apnakerinacar catuyañataqui.
42020021	Ucatwa acjja jisct’apjjäna: --Yatichiri, yatipjjtwa juman satamasa uqhamaraqui yatichatamas chekätapa, janiraquiw jumajj juchañchctati uñcatasaquejja, jan ucasti chek yatichtajj Diosan thaquipjja.
42020022	Sapjjeta, ¿waliquïsquiti Romanquir emperadorar impuesto pagañajja, janicha? --sasa.
42020023	Jesusasti amuyasïnwa jupanacan jan wali amtañanïpjjatapa, ucat saraquïna: --¿Cunatsa jumanacajj nayar aynacht’ayir jutapjjesta?
42020024	Uñacht’ayapjjeta mä kollke. ¿Qhitin ajanupasa, uqhamarac qhitin sutipanisa? --sasa. Jupanacasti sapjjänwa: --Cesaranquiwa --sasa.
42020025	Ucapachaw saraquïna: --Cesarancqui ucjja Cesararu churapjjam, Diosancquis ucsti Diosaruraqui churapjjam --sasa.
42020026	Janiw cunjämat aynacht’ayañs utjcänti, jakenacan nayrakatapan satapampejja; jan ucasti, jupan arsutapatjja muspharasipjjänwa, amuct’jjapjjaraquïnwa.
42020027	Ucjjarusti yakhep saduceonacaw Jesusar uñjir sarapjjäna. Saduceonacajj janiw jiwatanacan jactañapjja iyawsapcänti, ucatwa Jesusar jisct’apjjäna:
42020028	--Yatichiri, Moisesajj kellkatanjja jaytapjjetuwa: ‘Mä chachatejj jiwejja, ucat warmipjja jan wawani jaytejja; jiwirin jilapaw uca ijma warmimpejj casarasjjañapa ucat jupampejj wawanïñapa jiwir jilapataqui,’ sasa.
42020029	Uqhamasti, pakallko jila sullcaw utjäna, jilïrïqui ucajj casarasiwa, ucasti jan wawaniquiw jiwawayjje.
42020030	Sullca jilaparaquiw uca ijma warmimpejj casarasjje, ucasti uqhamaraquiquiw jan wawani jiwawayjjaraqui.
42020031	Ucjjarusti quimsïri ucaraquiw jupampejj casarasjje, uqhamasti pakallkonpachaw jupampejj casarasipjje, ucatsti takeniraquiw jan wawancam jiwapjje.
42020032	tucuyarusti warmejj jiwawayjjaraquiwa.
42020033	Jiwatanacat jacatatjjani ucapachasti, ¿jupanacat cawquïrin warmipäjjaraquinisti, pakallkonpacha jupampi casaraschi ucasti? --sasa.
42020034	Ucapachaw Jesusajj jupanacar saraquïna: --Aca orakenjja, chachanacamp warminacampiw casarasipjje.
42020035	Ucampis qhitinacatejj qhä yakha jacañar puriñapajj waquischi jiwatanac taypit jacatatasina ucanacajja, chachäpasa warmïpasa, janiw qhayanjja casarasipcaniti.
42020036	Janiw juc’amp jiwcjjapjjaniti uca laycu. Angelanacjamäjjapjjewa, uqhamarac Diosan wawanacapäjjapjjewa jacatatapjjatap laycu.
42020037	Moisés pachpaw ch’aphirar alis naccäna ucanjja yatiyistu jiwatanacan jactañapatjja. Qhayansti siwa: ‘Tatitojj Abrahaman Diosapawa, Isaacampina uqhamarac Jacobompina.’
42020038	Diosasti janiw jiwatanacan Diosapäquiti, jan ucasti jaquirinacan Diosapawa, jupataquisti takeniw jacasipqui --sasa.
42020039	Ucatwa yakhep ley yatichirinacatjja juparojj sapjjäna: --Yatichiri, waliquiw uca satamajja --sasa.
42020040	Ucatsti janiw juc’ampi jisct’añaru uchascjjapjjänti.
42020041	Jesusajj jupanacarojj sänwa: --¿Cunjämrac sapjjesti ‘Cristojj Davidan yokapaw’ sasasti?
42020042	David quicpaw saraqui, Salmos libronjja: ‘Tatitojj siwa Tatitojjarojja: Cupëjjajjaru kont’asim,
42020043	uñisirinacamaru jumampi tacjjatayañajjcama’ sasa.
42020044	¿Camisaraqui Cristosti Davidan yokapäspasti David pachpa ‘Tatitu’ sischi ucasti?
42020045	Take jakewa ist’ascäna cunapachatï Jesusajj discipulonacapar siscän ucjja:
42020046	“Ley yatichirinacatjja amuyasipjjam; jupanacasti jach’a isinacamp isintasis sarnakañwa munapjje, plazanacansti jupanacajj wali ajjsart’añampi aruntayasiñ munapjje, uqhamarac sinagoganacansa nayrakat konuñanacaruw kont’asiñ munapjje, mank’añanacansti sumawja chekanacaruw kont’asiñ munapjje.
42020047	Uqhamaraquiw ijmanacatjja utanacapsa aparapjje, ucatsti uca jan wali luratanacap imt’añataquejja jach’a oracionanac lurapjje. Jupanacaw juc’amp jach’a mutuyäwi catokapjjani.”
42021001	Templonsti Jesusajj kamirinacaruw ofrenda cajanacar kollke uchasquir uñjäna.
42021002	Uqhamaraquiw mä pobre ijma warmiru pä jisc’a cobret lurat kollke uchir uñjaraquïna.
42021003	Ucat Jesusajj säna: --Khanacwa sapjjsma, aca pobre ijma warmejj taket sipans juc’amp jilwa churi.
42021004	Take jupanacasti cunatejj jilt’qui ucatac churapjje: aca warmisti pobre cancañapanjja, cunatï jacañapatac utjcän ucjja tak churjje --sasa.
42021005	Yakhepanacajj templot parlasipcäna, uqhamarac cunja sumäcäntejj kalanacapasa, uqhamarac cunanacatejj churatäcäna ofrendanacjama ucanacasa. Ucjjaruw Jesusajj saraquïna:
42021006	--Purininiwa mä urojja, take acanac uñjasipcta ucanacasti t’unjatäjjaniwa ni mä kalaw jan yakha kala patjjan uchatajj utjcaniti --sasa.
42021007	Ucatwa juparojj jisct’apjjäna: --Yatichiri, ¿cunapachas acajj pasani? ¿Cuna unañchanacas utjani acanacan phokhasiñapataquejja? --sasa.
42021008	Jesusasti sänwa: --Amuyasipjjam, jan sallkjayasipjjamti. Waljaniw sutejjana jutapjjani: ‘Nayätwa Cristojja’ uqhamarac ‘Jichhaw tiempojj’ sasa. Ucampis jan ucanacarojj arcapjjamti.
42021009	Uqhamaraqui cunapachatï guerranacampita ch’ajjwanacampita parlir ist’apcäta ucqhajja, jan sustjasipjjamti; ucanacasti nayrakata pasañapapuniwa, ucampis janïraw tucuyäquiti --sasa.
42021010	Ucjjarojj sascaquïnwa: “Mä jach’a marcajj yakha jach’a marca contraw nuwasini, uqhamarac mä jisc’a marcas yakha jisc’a marca contraw nuwasini.
42021011	Utjaniwa jach’a orak qhathatinaca, mank’at awtjayasiñanaca, uqhamarac usunaca take chekana; alajjpachansti sustjascañanacampi uqhamarac jach’a unañchanacampiw uñjasini.
42021012	“Ucampis take acanac nayrakatasti, catuntapjjätamwa jumanacarojja uqhamaraqui t’akhesiyañataquiw arcnakapjjaraquïtam. Sinagoganacaruw taripatäñatac apapjjätam, carcelaruw apantayapjjätam, uqhamarac reyinaca, marca apnakerinacan nayrakataparuw apapjjätam sutejj laycu.
42021013	Acasti jumanacan nayat parlañanacamataquïniwa.
42021014	Mayac amtasipjjam, jan nayrakata waquichasipjjamti cunatejj arsusiñanacamäqui ucjja.
42021015	Nayaw jumanacarojj yatiñ cancañan phokt’at arunacsa, churapjjäma, ucarusti janiraquiw qhiti uñisirinacamasa camsañataquis ch’amanïpcaniti.
42021016	Jumanacasti aljantatäpjjätawa awquinacamana, jilanacamana, familianacamana, uqhamarac amigonacamansa. Yakhepanacarojj jumanacatjja jiwayapjjaraquiniwa.
42021017	Take orakpacharaquiw uñisipjjätam naya laycu.
42021018	Ucampis janiw jumanacan ñic’utanacamatjja ni mä ñic’utas chhakcaniti.
42021019	Jumanacatejj ch’aman sayt’apjjätajja, wiñay jacañ catokapjjäta.
42021020	“Cunapachatï Jerusalén marcaru ejercitonacan muyuntata uñjapcäta ucqhajja, yatipjjam uca marcajj janc’aqui t’unjatäñapa.
42021021	Ucapachasti Judeanquirinacajj kollunacar jaltjjapjjañapawa; Jerusalén marcanquirinacasti ucatjja mistjjañanacapawa, uqhamarac pampanquirinacajja janiw marcarojj cutt’apjjañapäquiti.
42021022	Uca urunacasti mutuyäwi urunacäniwa, ucan take cunatejj Kellkatanacanjj sisqui ucanacajj phokhasini.
42021023	¡Ay pobre warminaca qhitinacatejj ucürunacan usurïpjjani, jan ucajj jisc’a wawanacanïpjjanisa! Wali t’akhesiñaw orakenjj utjani, uqhamarac mä ajjsarcañ mutuyäwiw utjaraquini aca jakenacataqui.
42021024	Yakhepanacajj guerran jiwarayatäpjjaniwa, mayninacasti take marcanacaruw preso apatäpjjani; yakha marcat jutirinacaw Jerusalén marcjja tacsupjjani, cunapachcamatï uc lurañataquejj tiempojj churatäqui uca horascama.
42021025	“Ucapachasti unañchanacaw utjani intina, phajjsina, warawaranacana; orakensti marcanacajj mayjt’atäpjjaniwa, uqhamaraquiw sustjasipjjani kota mathapinacan ajjsarcañ khothutitanacapatjja.
42021026	Jakejj ajjsarañatwa thayjtani cunatejj oraken pascani ucat yatisina; ucatsti alajjpachanjja jach’a ch’amanacapamppachaw qhathatini.
42021027	Ucapachaw Jaken Yokaparu uñjapjjani, kenay patan ch’amampi, jach’a cancañapampi jutasquiri.
42021028	Cunapachatï acanacajj pasañ kalltani ucqhajja, ch’amachasipjjam, uqhamarac suyapjjam janc’aquiraquiw khespiyatäjjapjjäta.”
42021029	Uqhamaraquiw aca amuyt’äwimp uchäna: “Higo ali uñtapjjam, jan ucajj cawquïr yakha alsa.
42021030	Cunapachatï uñjapjjäta laphinacap niya ch’ojjñatatasquiri ucapachasti, jumanacpachaw yatipjjtajja jallupachajj jac’ancatapjja.
42021031	Ucapachparaquiw acanac pasir uñjapcäta ucqhajja, yatipjjam Diosan reinopajj jac’ancatapa.
42021032	“Khanacwa sapjjsma, take acanacaw pasani janïra jichha pacha jakejj jiwarquïpana.
42021033	Alajjpachampi acapachampejj tucusiniwa, ucampis arunacajjajj janiw tucuscaniti.
42021034	“Amuyasipjjam, jan chuymanacamjja vicionacampi machañanacampi kalarayasipjjamti, uqhamarac aca jacañan llaquisiñanacampisa jan qhä urun jumanacajj acatjamat catjayasipjjañamataqui,
42021035	cunjämtejj mä sipitajj jist’antasquis uqhama. Uca urusti uqhamwa jutani take orakpachan jaquirinacjjaru.
42021036	Jumanacajj janc’aquïpjjamaya, uqhamarac orapjjam, take horasana uqhamat take acanac pascani ucat jaltapjjañamataqui, uqhamarac Jaken Yokap nayrakatan uñstapjjañamataquisa.”
42021037	Jesusajj sapa uruw templon yatichirïna, arumasti Olivos sat kolluruw sarjjerïna ucan khantatiñataqui.
42021038	Take jakeraquiwa templorojj sapa alwa purinirïna Jesusar ist’añataqui.
42022001	Niya jac’ancänwa jan levaduran t’ant’a mank’añ fiestajja, Pascua fiesta sata.
42022002	Sacerdotenacan jilïrinacapampi, ley yatichirinacampejj cunaymanit Jesusar jiwayañ thakjjapjjäna, ucampis jakeruw ajjsarapjjäna.
42022003	Ucapachaw Supayajj Judasar manti, qhititejj Iscariote satäcaraquïna, jupasti tunca payan apostolonacat maynïrïnwa.
42022004	Aca Judasaw sacerdotenacan jilïrinacaparu, temploncquis uca jilïrinacaru uñjiri saräna, ucat jupanacamp parläna cunjämat Jesusar catuyañataquisa.
42022005	Jupanacasti cusisipjjänwa, ucat Judasarojj kollke churañ amtapjjaraquïna.
42022006	Jupasti iyaw sasaw catokasïna, ucatwa jupajj ucqhatpacha cunjämat catuyañataquis thakascäna jan jakes utjqui uca horasanacana.
42022007	Jan levaduran t’ant’a mank’añ fiesta urojj purinjjänwa, cunapachatï Pascua cordero sacrificapjjañapäcäna ucüru.
42022008	Jesusasti Pedrompir Juanampiruw qhiti: --Sarapjjam Pascuan mank’añäquis uca waquichanipjjam --sasa.
42022009	Jupanacasti jisct’apjjewa: --¿Cawqharu waquichañanacajjsa munta? --sasa.
42022010	Jesusasti sänwa: --Marcar mantapcät ucqhajj mä jakeruw um wayusquir jicjjatapjjäta. Ucaru arcapjjam, cawqui utarutï mantcani uca utcama.
42022011	Ucat uca utanirusti sapjjam: “Yatichiriw sistam: ¿Cawqhanquis discipulonacajjampi Pascuan mank’cä uca utajja?” sasa.
42022012	Ucapachaw uñachayapjjätam mä jach’a uta altos patana, niya waquicht’atawa, ucan mank’añjja waquiyapjjam.
42022013	Jupanacajj sarapjjänwa, ucatsti jicjjatapjjänwa cunjämtï Jesusajj jupanacarojj siscatayna uqhama; ucatwa ucanjja Pascuan mank’añjja wact’ayapjjäna.
42022014	Uca horasa purinjjepansti Jesusampi apostolonacapampejj mesaruw kont’asipjjäna.
42022015	Ucatsti Jesusajj jupanacarojj sänwa: --¡Walpun jumanacampejj aca Pascua mank’a mank’añjja munäyäta janïra jiwcasina!
42022016	Nayajj sapjjsmawa, janiw juc’amp acjja lurcäti Diosan reinopan phokhasiñapcama --sasa.
42022017	Ucatwa amparapampi mä copa astasin Diosar yuspagari, ucat saraqui: --Ac catokapjjam, ucatsti jumanaccama jaljasipjjam.
42022018	Sapjjsmawa, janiw uvan achupat umirejj cutt’ancäti, Diosan reinopan jutañapcamajja --sasa.
42022019	Ucatsti, t’ant’a irtasin Diosar yuspagari; pachjasinsti jupanacaruw churi, ucat saraqui: --Acajj janchejjawa, ucasti jumanac laycu catuyatäniwa. Acjja nayat amtasisin lurapjjam.
42022020	Copa astasinjja uca pachparac luraraqui, mank’añ tucuyatatjja, saraquiwa: --Aca copajj machak arust’äwiwa wilajj toke, acasti jumanacan asquimataquiw wartasi.
42022021	Jichhasti qhititejj nayar aljantquitani uca jaken amparapajj nayan amparajjamp chicäsquiwa mesana.
42022022	Jaken Yokapajja chimputäcän uca thac chekaw sarasqui; ucampis ¡wali llaccañaw aljantir jaketaquejja!
42022023	Ucatsti jupanaccamaw jisct’asipjjäna --¿Qhitirac aljantanisti? --sasa.
42022024	Ucjjarusti discipulonacajj qhitis jupanacatjja juc’amp jilïrit uñt’atäspa ucjjatawa ch’ajjwapjjäna.
42022025	Jesusasti jupanacarojj sänwa: --Marcanacan reyinacapaw patronanacjamajj apnakapjjejja, uqhamarac jupanacan jilïrinacaparusti ‘suma lurir jakenacaw’ sapjjaraquiwa.
42022026	Jumanacasti janiw uqhamäpjjañamäquiti; qhititejj jumanac taypinjj jilïrïqui ucajj juc’amp sullquïrjamäñapawa, jilïrïqui ucajja sirvirïñapawa.
42022027	Uqhamasti ¿qhitirac juc’amp jilïristi, mesan mank’añatac kont’asqui ucati, jan ucajj sirvqui ucacha? ¿Janit mesancqui ucäqui? Nayasti jumanac taypinjja mä sirvirjamätwa.
42022028	“Jumanacajj nayamp chicäsipcapuntawa t’akhesiñanacajjanjja.
42022029	Ucatwa nayajj jumanacarojj mä reino churapjjsma, cunjämatï Awquejjajj nayar churquitu uqhama,
42022030	qhä reinojjan jumanacajj mank’apjjäta, umapjjaraquïta mesajjana, uqhamarac tronon kont’asipjjäta, Israelan tunca payan triburu taripapjjañamataqui.”
42022031	Jesusajj saraquïnwa: --Simón, Simón, amuyasim, Supayajj mayiwa jumanacarojj trigjam jawk’suñataqui.
42022032	Ucampis nayaw jumataquejj mayta jan iyawsañamajj pist’añapataqui. Jumasti nayaru cuttanjjät ucqhajj ch’amañcht’am jilanacamaru jan mayjt’asipjjañapataqui --sasa.
42022033	Simonajj sänwa: --Tata, janc’aquïtwa jumampi sarañataquejja carcelarusa uqhamarac jumamp chic jiwañataquisa --sasa.
42022034	Jesusajj juparojj sänwa: --Pedro, sismawa, jichhürpachaw janïra wallpajj art’quipan jumajj quimsa cuti nayar jan uñt’iri tucüta --sasa.
42022035	Ucat Jesusajj jisct’äna: --Cunapachatï qhitapcsma jan bolsani, jan kollkeni, ni wisqhunsa, ucqhajja ¿cunas jan utjapcayätamjja? --sasa. Jupanacasti sapjjänwa: --Janiw cunasa --sasa.
42022036	Ucatwa Jesusajj saraquïna: --Jichhasti bolsanejja, bolsap apasiscacpan, uqhamarac kollke imasiñapsa; uqhamarac qhititejj jan espadanïchi ucajj sacop aljasisin alaspan.
42022037	Sapjjsmawa, cunatejj Kellkatanacajj sisqui: ‘ñankha luririnacampi uñjatänwa’ sasa, ucajj nayanjj phokhasiñapawa, uqhamarac take cunatï nayatjja kellkatäqui ucanacasa.
42022038	Ucatsti sapjjänwa: --Tata, acanjj pä espadaquiw utji --sasa. Jesusasti saraquïnwa: --Ucajj waliquiwa --sasa.
42022039	Ucapachaw Jesusajj mistuwayjjäna, cunjämtejj lurapjjerïcän uqhamaru, Olivos sat kolluruw sarjjäna, discipulonacapasti arcapjjaraquïnwa.
42022040	Uca chekar purisinsti Jesusajj jupanacarojj sänwa: --Mayisipjjam jan yant’äwir mantapjjañamataqui --sasa.
42022041	Ucat Jesusajj mä kala jakt’arjamaw saräna, ucan orañataquiw quillt’asiraquïna.
42022042	Saraquïnwa: “Awquejja, munsta ucajja, aca t’akhesiñatjja khespiyita; ucampis jan munañajja luratäpati, jan ucasti juman munañamac luraspan” sasa.
42022043	[Ucapachaw alajjpachat mä angelajj uñstäna juparu ch’amañchañataqui.
42022044	Wal t’akhescasasti, juc’amp ch’amampiw oración luräna, jump’ipasti jach’a wila ch’akanacjamaw ch’akaräna.]
42022045	Oración tucuyatatsti, sartasin discipulonacapan ucaruw sari, jupanacarusti iquisquir jicjjati, llaquimpi atipjataraqui.
42022046	Ucapachaw discipulonacaparojj saraquïna: --¿Cunatsa iquisipcta? Sartasipjjam, mayisipjjam jan yant’äwir mantapjjañamataqui --sasa.
42022047	Jesusajj parlascaquïnwa, ucapachaw walja jakenacajj purinipjjäna. Qhititejj Judas satäcäna ucasti tunca payan discipulonacat maynïrïnwa, ucajj jupanacan nayrakatap jutäna. Jupasti Jesusaruw maqhati jamp’att’añataqui.
42022048	Ucapachasti Jesusajj juparojj sänwa: --Judas, ¿mä jamp’att’ampiti Jaken Yokaparojj aljanttajja? --sasa.
42022049	Jesusampïpcäna ucanacajj uc uñjasajj jisct’apjjänwa: --Tata, ¿espadampit nuwantapjjäjja? --sasa.
42022050	Ucat jupanacat maynïrejj sacerdotenacan jilïripan uywataparuw cupëjj jinchu espadamp jisctasin thokokayäna.
42022051	Jesusasti sänwa: --Uqhaqui, jan cuns lurapjjamti --sasa. Ucat Jesusajj uywatan jinchup llamct’i, ucatsti c’umaräjjänwa.
42022052	Ucjjarojj saraquiwa sacerdotenacan jilïrinacaparu, templo uñjir soldadonacaru, jilïri jakenacampiru, qhitinacatejj jupar catuyir jutapcatayna ucanacaru: --¿Jumanacajj espadampi, lawampiti mistunipjjta, nayajj lunthatäquiristsa uqhama?
42022053	Cunapachatï nayajj sapürus templona jumanacampïscäyäta ucqhajja, janiw catuntapquistati, ucampis jichhajj horasanacamawa, cunapachatï ch’amacajj munañanïqui uca horasawa --sasa.
42022054	Ucapachaw Jesusarojj preso catuntapjjäna, ucat sacerdotenacan jilïripan utaparuw irpapjjäna. Pedrosti jayatac arcascäna.
42022055	Ucansti uta ankäjja taypinwa nina pichhasipjjäna, ucat nina thiyaruw Pedrojj kont’asiraqui jupanacamp chica.
42022056	Ucatsti mä uywat tawakojj nina jac’an konusquir uñjasajj, wal jupar uñcati, ucat saraqui: --Aca jakejj jupanacampïscänwa --sasa.
42022057	Pedrosti jan uñt’iriw tucüna: --Warmi, janiw nayajj uñt’cti --sasa.
42022058	Mä juc’ampjarusti yakharaquiw uñji, ucasti saraquïnwa: --Jumajj jupanacanquiriraquïtawa --sasa. Pedrosti sänwa: --Janiw tata, janiw nayäcti --sasa.
42022059	Mä hora pasatatsti yakhaw saraquïna: --Chekaw, aca jakejj jupampïscapunïnwa, jupasti Galileanquiriraquiwa --sasa.
42022060	Ucapachasti Pedrojj sänwa: --Tata, janiw yatcti qhitits parlascta --sasa. Cunapachatï Pedrojj uqham parlascäna uca pachaw wallpajj art’äna.
42022061	Tatitusti cutiquipstasin Pedror uñcatäna, ucqhaw Pedrojj amtasïna Tatitojj cuntejj jupar siscäna uca: “Janïra wallpajj art’quipanwa nayarojj quimsa cuti jan uñt’ir tucutäta” sasa.
42022062	Ucatsti Pedrojj mistuwayjjasinjja wal jachäna.
42022063	Qhitinacatejj Jesusar uñjasipcäna ucanacajj jupatjja larusipjjänwa, jawk’japjjaraquïnwa.
42022064	Nayranacap imantasin ajanupat nuwjapjjäna: --¿Qhitis nuwtam? ¿Yattati? --sasa.
42022065	Uqhamaraqui walja jan walinacampwa sapjjäna.
42022066	Cunapachatï uröjjän ucapachajj judionacan jilïri jakenacapampi, sacerdotenacan jilïrinacapampi, ley yatichirinacampiw tantacht’asipjjäna, ucat Jesusarojj Jach’a Tantachäwiruw apapjjäna, ucansti aqham sasaw jisct’apjjäna:
42022067	--Sapjjeta ¿jumätati Cristojja? --sasa. Jesusasti jupanacarojj sänwa: --Nayatejj ‘jïsa’ siristjja, janiw iyawsapquitasmati.
42022068	Nayatejj jisct’apjjerisma ucajja, janiw arusjjatapquitasmati.
42022069	Jichhatpachaw Jaken Yokapajj take ch’aman Diosan cupëjjapan kont’atäni --sasa.
42022070	Ucspachaw takeni jisct’apjjäna: --¿Uqhamasti jumajj Diosan Yokapätati? --sasa. Jesusasti jupanacarojj sänwa: --Jïsa, jumanacpachaw sasipctajja --sasa.
42022071	Ucapachaw jupanacajj sapjjäna: --¿Cunat juc’amp testigsa jichhajj muntanjja? Jiwas pachpaw quicpa lacapat ist’tanjja --sasa.
42023001	Ucapachasti takeniw sartasipjjäna, ucatwa Jesusarojj Pilaton ucar irpapjjäna.
42023002	Ucanwa juchañchañ kalltapjjäna aqham sasa: --Aca jakerojj jakenacasar pejjtusquirwa jicjjatapjjta: ‘Impuestjja janiw romano emperadorarojj pagañasäquiti’ siwa, uqhamaraquiw ‘Cristöt’ saraquiwa, mä arunsti ucajj ‘rey’ sañ muni.
42023003	Ucatwa Pilatojj juparu jisct’äna: --¿Jumätati judionacan reyipajja? --sasa. Jesusasti sänwa: --Cunjämtejj sisctajja, uqhamawa --sasa.
42023004	Ucapachasti Pilatojj sacerdotenacan jilïrinacaparu, uqhamaraqui jakenacarusa sänwa: --Janiw cuna juchsa aca jaken jicjjatcti --sasa.
42023005	Jupanacasti sasipcaquïnwa juc’amp ch’amampi: --Take Judeanquir jakenacaruw yatichäwinacapampi mayjt’ayi. Galileat kalltani, ucatsti lurascaquiw acäcansa --sasa.
42023006	Ucapachasti Pilatojj uc ist’asin jupanacar jisct’i: ‘¿Aca jakejj Galileanquiriti?,’ sasa.
42023007	Ucatsti Galileanquiriwa sipanjja, Herodesan ucaruw apayi qhititejj Galilea apnakascäna ucaru. Ucasti uca urunacanjja Jerusalenancascaraquïnwa.
42023008	Jesusar uñjasajj Herodesajj wal cusisïna, jupasti walpun jupar uñjañ munäna. Jupasti yakhanacatwa jupjjat parlirjja ist’atayna, ucat jupajj suyascänwa mä milagro lurir uñjañataqui.
42023009	Jupasti wal jisct’äna, Jesusasti janiw cuns arscänti.
42023010	Ucancasipcaraquïnwa sacerdotenacan jilïrinacapajja, ley yatichirinacasa, ucanacasti walpunwa juchañchapjjäna.
42023011	Ucapachasti Herodesampi, soldadonacapampejj wal jisc’achapjjäna, ucatsti p’enkachañat juparojj suma isinacampiw ist’ayapjje mä reyirjama. Ucat Herodesajj wasitat Pilaton ucar qhiti.
42023012	Ucürunwa Pilatompi Herodesampejj sumancthapjjapjjäna; ucat nayrasti janiw walincapcänti.
42023013	Ucapachaw Pilatojj sacerdotenacan jilïrinacaparu, autoridadanacaru uqhamarac take jakenacaruw tantthapïna.
42023014	Ucatsti sänwa: --Jumanacaw aca jakjja nayarojj irpanipjjesta: ‘Jakeruw pejjtu’ sasa. Nayasti jumanac nayrakatanwa jisct’aracta, niya uñjapjjaractawa, janiw cuna juchsa jicjjatcti jumanacan juchañchatanacamatjja.
42023015	Herodesas janiraquiw jicjjatquiti, ucataracwa cutt’ayanjjestu. Uñjapjjaractawa janiw cuna juchsa lurquiti jupajj jiwayatäñataquejja.
42023016	Jawk’jäwa, ucatsti antutjjäwa --sasa.
42023017	[Pilatojj fiesta urunacanjja jakenacampi munayasiñataquejj mä preso antutañapänwa.]
42023018	Ucampis takeniw mayac art’apjjäna: --¡Cunarus jupajj tucpan! ¡Barrabasar antutam! --sasa.
42023019	Aca Barrabasarusti carcelaruw apantapjjatayna, marca apnakerinac contra pejjtutapata, uqhamarac jaker jiwayatapampita.
42023020	Pilatosti Jesusaruw antutañ munäna, ucat wasitat jakenacarojj parläna.
42023021	Jupanacasti juc’amp jach’atwa art’apjjäna: --¡Ch’accatam! ¡Ch’accatam! --sasa.
42023022	Quimsïr cutimpiw Pilatojj jupanacar saraqui: --¿Cuna jan walsa lurejja? Janiw nayajj jupanjj cuns jicjjatcti jiwayatäñapataquejja. Jawk’jä, ucat antutjjäwa --sasa.
42023023	Jupanacasti arnakasipcaquïnwa: ¡Ch’accatam!, sasa. Uqham jupanacampi sacerdotenacan jilïrinacapampi wal arnakapjjatap laycuw jicjjatapjje cuntejj munapcän uca.
42023024	Pilatosti amtiwa cuntejj jupanacajj mayipcän uc luraña.
42023025	Uqhamaw antutjjäna, mayipcäna uca jakerojja, cawquïritejj marca apnakeri contra sayt’catayna, jake jiwayatapat carcelanccäna ucarojja. Jesusarusti jupanacan munañanacaparuw catuyjjaraquïna.
42023026	Jesusar ch’accatir apasipcän ucapachasti Cirenenquiri Simón jakeruw pampat jutasquirir catuntapjjäna, ucat juparojj cruz apjjaruyapjje Jesusan khepap apañapataqui.
42023027	Walja jakew arcäna, uqhamarac walja warminacaw jupat llaquisisin jachapjjäna wararipjjaraquïna.
42023028	Jesusasti jupanacar uñtasin saraqui: --Jerusalenanquir warminaca, jan nayat jachapjjamti, jan ucasti jumanac pachpata, uqhamarac wawanacamampit jachapjjam.
42023029	Purininiw urunacajja cunapachatï sapcani: ‘Cusisiñanïpjjew jan wawachasiri, jan usuriptiri, uqhamarac jan ñuñuyir warminacajja.’
42023030	Ucapachaw jakejj kollunacar aqham sañ kalltapjjani: ‘Nanacjjar alljjattapjjeta,’ lomanacarusti: ‘Imantapjjeta.’
42023031	Ch’ojjña alinacampitejj ucjja lurapchejja, waña alimpejj ¿cuns lurapjjani? --sasa.
42023032	Uqhamaraquiw pani lunthatanac apapjjäna Jesusamp chica jiwayañataqui.
42023033	Cunapachatejj Calavera sat chekaru puripjjäna ucqhajja, Jesusarojj crusaruw ch’accatapjjäna. Uqhamaraqui pani lunthatanacaru, maynirojj cupëjjaru, maynirusti ch’ekäjjaruraqui.
42023034	Ch’accatasipcän ucqhajj [Jesusajj sänwa: --Awquejja, perdonam, jupanacajj janiw cuna luratanacaps yatipquiti --sasa.] Soldadonacasti suerte jaktapjjäna Jesusan isip jupanaccam jaljasiñataqui.
42023035	Ucanjja jakejj uñch’uquisipcänwa, uqhamaraquiw autoridadanacas jupatjja larusipjjäna: --Yakhanacarojj khespiyiwa; jichhajj jupa pachpa khespiyaspan, chekpachatï Diosan ajllit Cristöchi ucajja --sasa.
42023036	Uqhamaraquiw soldadonacas jupatjj larusipjjäna jac’achasisinsti, c’allc’u vinagre loktapjjäna.
42023037	Ucatsti sapjjänwa: --Jumatejj judionacan Reyipästa ucajja, jumapach khespiyasim --sasa.
42023038	P’ekep patansti mä kellkataw utjäna, [griego, latín, hebreo arunacana] kellkata, “Acajj Judionacan Reyipawa” --sänwa.
42023039	Warccatatäpcän ucanacat maynïri lunthatasti jan wali arunacwa juparojj säna: --Jumatejj Cristöstajja, jumapach khespiyasim, uqhamarac nanacarus khespiyapjjaraquita --sasa.
42023040	Ucampis maynïr lunthatajj masiparojj tokenokänwa: --Jumas aqham mutuyatäcasinjja, ¿janit Diosarojj ajjsarcta?
42023041	Jiwasajj chekpachansa juchasatjamwa t’akhesisctanjja, ucampis jupajj janiw cuna jan wals lurquiti --sasa.
42023042	Ucatsti Jesusarojj sänwa: --Take marcanac apnakcäta ucqhajj nayat amt’asitätawa --sasa.
42023043	Jesusajj juparojj saraquïnwa: --Chekpachawa sisma, jichhürpachaw jumajj nayampi chica paraisoncjjäta --sasa.
42023044	Niya chica urjamäjjänwa. Ucapachaw take aca orakejj ch’amact’awayäna, ucasti quimsa horascamaw uqhamäna.
42023045	Intejj ch’amact’awayänwa, ucatsti templon cortinajj payaruw chic chicat ch’iyjtäna.
42023046	Ucatwa Jesusajj jach’at art’asïna: --¡Awquiy, amparamaruw ajayojj-jja catuyasjjsma! --sasa. Uc arsusinwa jiwawayjjäna.
42023047	Cunapachatï romano capitanajj uqham uñjän ucqhajja, Diosaruw yupaychäna: --Chekpachansa aca jakejj janiw juchanïcänti --sasa.
42023048	Take qhitinacatejj ucanac uñjapcän uca jakenacajj chuymap lek’esisaw ucqhajj sarjjapjjäna.
42023049	Ucampis Jesusar uñt’apcatayna ucanacampi, uqhamarac Galileatpach arcanipcatayna uca warminacasa jayat take acanac uñch’uquisipcäna.
42023050	Mä suma asqui jakew utjäna, José sata, Arimatea marcanquiri, uca marcasti Judea orakenquiwa. Jupajj judionacan Jach’a Tantachasïwipan maynïrïnwa.
42023051	Aca Joseasti Diosan reinop suyt’ascäna, uqhamasti janiw “waliquiw” siscänti cuntejj Jach’a Tantachasïwejj lurcatayna ucarojja.
42023052	Ucat jupajj Pilaton uc sari, ucatsti Jesusan janchip mayi.
42023053	Crusat apakasinsti, mä sabanampiw llawunti ucat mä karkaru lurat sepulturaruw imayjjäna, uca sepulturarusti janiw qhitis ucqhacamajj imascänti.
42023054	Ucqhasti samarañ urutac waquichasiñ urünwa, cunatejj niya kalltañampïscäna.
42023055	Galileat Jesusamp chic jutapcatayna uca warminacajj sepultur uñjiriw sarapjjäna, ucatsti sum uñjapjjäna cunjäm uchatäcäntejj Jesusan janchipajj ucjja.
42023056	Utar cuttanjjasinsti suma k’apquir kollanac waquiyapjjäna. Samarañ urusti samarapjjänwa camachi arunacarjama.
42024001	Semana kallta urunsti, warminacajj wali albawa sepulturar sarapjjäna suma k’apquir kollanacas apt’ata, uqhamaraquiw mayni warminacajj jupanacamp chica sarapjjaraquïna.
42024002	Purisinsti, sepulturar atcatatäcän uca kal atekat jicjjatapjjäna.
42024003	Ucat mantapjje, ucampis Tatit Jesusan janchipjja janiw jicjjatapcänti.
42024004	Sustjatäsipcänwa janiw camacht’irjamäpcänsa. Uqhamäsquipanwa jupanac jac’an uñsti pani suma jank’ot ist’at chachanacajja.
42024005	Jupanacasti ajjsarañat orakeruw alintapjjäna. Uca chachanacasti sapjjewa: --¿Cunats jumanacajj jacasquirirojj jiwatanac taypinjj thakapjjta?
42024006	Janiw acancjjeti, jactawayjjewa. Amtasipjjam, cunjämsa Galileancascäna ucqhajj parlapjjäyätamjja uca.
42024007	‘Waquisiw Jaken Yokapan jucharar jakenacan amparaparu catuyatäñapajja, ch’accatatäñapasa, ucat quimsürut jactjjañaparaqui’ sasa.
42024008	Ucapachaw jupanacajj Jesusan arunacapat amtasipjjäna.
42024009	Sepulturat cuttjjasinsti, tunca mayan apostolonacaparu, uqhamarac mayninacarusa take acanac yatiyapjjäna.
42024010	Apostolonacar yatiyapcän ucanacasti acanacänwa: María Magdalena, Juana, Santiagon taycap María, uqhamarac yakha warminacampi.
42024011	Apostolonacataquisti cuntejj uca warminacajj parlcäna uca arunacajj lokhe cancañjamaw jupanacataquejj amuyasïna, ucatsti janiw iyawsapcänti.
42024012	Ucampis Pedrojj mistuwayasin, jalacamaw sepulturar jali; mankha uñantcän ucapachasti mä thiyar sábana apnokt’atac uñjäna, ucat utaparojj wali musphataw sarjjäna cunatejj pascatayna ucanac uñjasina.
42024013	Uca pachpa uruwa jupanacat paninejj Emaús sat mä marcaru sarasipcäna, ucasti Jerusalén marcatjj mä tunca mayan kilometronjamänwa.
42024014	Jupanacasti, take cuntejj pascatayna ucanacat parlasisaw sarasipcäna.
42024015	Ucatsti uqham jupanacajj parlasis uqhamarac ch’ajjwasa sarapquipanwa, Jesús pachpa jicjjati, ucat jupanacamp chica sarawayi.
42024016	Jupanacajj Jesusarojj uñjapchïnsa, ucampis janiw jupan qhitïtaps amuyapcataynati.
42024017	Ucapachaw Jesusajj jupanacar jisct’äna: --¿Cunjjats jumanacajj thac sarcasajj ch’ajjwapjjta? ¿Cunats llaquitäpjjta? --sasa.
42024018	Jupanacat mayni Cleofas satäcän ucajj juparojj sänwa: --Take jakew yatipjje cunatejj Jerusalenan aca urunacajj pasqui ucjja. ¿Juma sapaquit ucanccasin jan yatctajja? --sasa.
42024019	Ucapachaw Jesusajj jupanacarojj jisct’äna: --¿Cunarac pasisti? --sasa. Jupanacasti sapjjänwa: --Nazaretanquir Jesusajja wali ch’aman profetänwa, luräwinsa, arunsa Dios nayrakatana, uqhamarac jakenac nayrakatansa.
42024020	Uqhamaraquiw sacerdotenacan jilïrinacapampi, jiwasan autoridadanacasampejja jiwayañatac juchañchapjje, ucat juparojj ch’accatapjjaraqui.
42024021	Nanacajj suyt’apjjäyätwa, jupan Israel marcar khespiyañapa. Jichhasti, take ucanac pasatatsti niya quimsüröjjewa.
42024022	Nanacatjja yakhep warminacajj sustjapjjaraquituwa. Jupanacasti wali albatwa sepulturar sarapjjatayna,
42024023	ucatsti jupanacajj janiw janchipjj jicjjatapcataynati. Jutasinsti yatiyapjjetuwa: ‘Nanacajj angelanacaruw uñjapjjta, Jesusajj jacasquiwa siri’ sasa.
42024024	Ucjjaruw nanacat yakhepanacajj sepulturar sarapjjaraqui, ucanacasti cunjämtejj warminacajj sapqui uqham jicjjatapjjatayna, Jesusarusti janiw uñjapcataynati.
42024025	Ucapachaw Jesusajj jupanacarojj saraquïna: --¡Cunja jan amuyt’irïpjjaracta jumanacasti, kala chuymaninaca cunatarac profetanacan arsutanacapar jan iyawsapjjtasti!
42024026	¿Janit Cristonjj take acanaca t’akhesiñapajj waquiscänjja janïra alajjpacharu aptatäcasinjja? --sasa.
42024027	Ucatwa amuyt’ayañ kallti jupa toket take kellkatanacajj parlqui ucanacata, Moisesan libropat kalltasina, profetanacan take kellkatanacapat yatjjatasa.
42024028	Cawquïr marcarutejj sarapcän uca marcar purisasti Jesusajj thac pasawayañ munascaquïnwa.
42024029	Jupanacasti kheparañapataquiw achict’apjjäna: --Nanacamp chica kheparam, niya jayp’uquëjjewa, niyaw arumt’jjani --sasa. Ucatwa Jesusajj jupanacamp chica kheparañataqui mantjjäna.
42024030	Cunapachatï mesan jupanacamp chica kont’ascäna ucqhajja, t’ant’a irtasin Diosaruw yuspagaräna, pachjasinsti jupanacaruw churäna.
42024031	Ucapachaw jupanacan nayranacapajj jist’artäna, khanpachawa Jesusarojj uñt’jjapjjäna. Ucampis jupajj chhaktawayjjänwa.
42024032	Ucat jupanaccama sasipjje: --¿Janit khanpacha chuymanacasajj nacquistänjja thac jiwasamp chic jutascäna, uqhamarac Kellkatanacat amuyt’ayasquistäna ucqhajja?--sasa.
42024033	Ucapachasti, janc’aquiw Jerusalenar cuttawayapjjäna, ucansti tunca mayani apostolonacaru uqhamaraqui mayninacampiruw jicjjatapjje.
42024034	Jupanacasti sapjjewa: --Chekapuniw Tatitojj jacatatjjatayna, Simonaruw uñstatayna --sasa.
42024035	Ucatwa jupanacajj cunatejj thaquinjj pascatayna uc yatiyapjjäna, uqhamarac cunjämsa Jesusarojj uñt’apjjatayna t’ant’a pachjcän ucapachajja.
42024036	Jupanacasti parlasipcaquïnwa take acanacatjja, uqhamaruw Jesusajj acatjamat jupanac taypir sayt’asi ucat jupanacar arunti: --Samarañajj jumanacampïpan --sasa.
42024037	Jupanacajj muspharataw wal sustjasipjjäna, mä ajays uñjapcaspa uqham amuyapjjäna.
42024038	Jesusasti jupanacarojj sänwa: --¿Cunatsa sustjatäpjjta? ¿Cunatsa chuymanacamanjj uca pächasiñanacamajj utjapjjtamjja?
42024039	Uñjjatapjjam amparanacajjsa uqhamarac cayunacajjsa, nayäsctwa. Llamct’apjjeta uqhamarac uñcatapjjeta, mä ajayojj janiw janchinïquisa, ni ch’aqhanïquisa, ucampis nayajj janiw uqhamäcti --sasa.
42024040	Ac sasinjja jupajj amparanacapampi cayunacapampwa uñacht’ayasi.
42024041	Ucampis jupanacajj cusisiñampit ajjsarapjjänwa janïraw iyawsapcänti, ucatsti Jesusajj jupanacarojj sänwa; --¿Acan cuna mank’añas utjapjjtamti? --sasa.
42024042	Ucat churapjjäna mä jisc’a chawlla cancampi, [uqhamarac mä juc’a misq’imp cuna].
42024043	Jupasti catokasinwa mank’antäna jupanac nayrakatana.
42024044	Ucjjaruw saraquïna: --Cunatejj nayamp lurasqui ucajj cunatejj jumanacampïsin sapcäyäsma ucawa: Phokhasiñapänwa take cunatejj naya toketjj kellkatäqui Moisesan leyipana, profetanacan libronacapana, uqhamarac Salmonacansa ucanacajja.
42024045	Ucapachaw Kellkatanacatjj jupanacarojj amuyt’ayäna.
42024046	Ucatsti saraquïnwa: --Aqham kellkatawa: Cristojj jiwaniwa, ucatsti quimsürut jiwatanac taypitjj jacatatani;
42024047	sutipanaracwa take marcanacarojj parlasini, Jerusalenat kalltasina, aqham sasa: ‘Jan wali jacäwinacamatjja arrepientisipjjam juchanacamajj perdonatäñapataqui’ sasa.
42024048	Jumanacaw take acanacatjj testigonacäpjjtajja.
42024049	Yatipjjaraquim nayajj qhitanïwa cuntejj Awquejjajj ‘Churämaw’ sisquitu uca; jumanacasti aca Jerusalén marcan kheparapjjam, alajjpachat ch’amajj jutcani uc catokañcama --sasa.
42024050	Ucapachaw Jesusajj jupanacarojj irpi Betania marccama; jupasti amparanac aytasinwa jupanacarojj bendici.
42024051	Ucatsti bendiscasinwa jupanacatjja jithektawayjje, alajjpacharu aptatäjjänwa.
42024052	Jupanacasti yupaychasinjja wali cusisitaw Jerusalenar cutt’awayjjapjjäna.
42024053	Ucatsti Diosarojj templonjja yupaychasipcaquipunïnwa.
43001001	Cunapachatejj take cuna kalltcäna ucqhajja, Arojj utjapunïnwa; qhä Arusti Diosampïnwa, uca Arusti Diosänwa.
43001002	Kalltanjja jupajj Diosampïnwa.
43001003	Jupa tokew Diosajj take cuns luri, jan jupampejj janiw cuna luratas utjquiti.
43001004	Jacañajj jupanwa utjäna, aca jacañasti jakenacan khanapänwa.
43001005	Aca khanasti khantiwa ch’amac taypina, ch’amacasti janiw khanarojj jiwt’ayañatac ch’amanïcänti.
43001006	Mä chachaw utjäna Diosan qhitanita, Juan sutini.
43001007	Jupasti testigjama khanat parliriw jutäna, cuntejj jupajj parlcäna uca toke takeni iyawsapjjañapataqui.
43001008	Juanajj janiw khanäcänti; jan ucasti mä testigjama uca khanat parlañapatac qhitanitaquïnwa.
43001009	Take jakenacar khant’qui uca chekpach khanawa acapacharojj purisincäna.
43001010	Qhä Arusti aca orakencänwa; Diosasti aca orakerojj jupa tokew luri, orakenquirinacasti juparojj janiw uñt’cänti.
43001011	Jupajj quipca orakeparuw juti, ucampis jupanquirinacajj janiw catokapcänti.
43001012	Ucampis juparu catokapqui iyawsapcaraqui ucanacarusti munañanïñwa churi Diosan wawanacapa tucupjjañapataqui.
43001013	Ucanacasti janiw janchit nacit wawanacjamäquiti, ni jaken munañapat nacit wawanacjamäquisa, jan ucasti Diosat nacit wawanacäpjjewa.
43001014	Qhä Arusti janchiruw tucu, jiwasanac taypinwa jacaraquïna. Jiwasanacajj uñjtanwa jach’a cancañapa, uca jach’a cancañasti alajjpach Awquin mä sap Yokapan jach’a cancañapänwa, munasiñampi asquimpi phokhantataraqui.
43001015	Juanasti jupatwa parläna: “Acapï cawquïrittejj parlcäyäta: ‘Nayan khepajj jutqui ucajj nayatjja juc’amp nayrïriwa, utjapunïnwa janïr nayajj utjcäyät ucqhatpacha’ ” sasa.
43001016	Takeniw jach’a kamir cancañapatjja catoktanjja, bendicionat bendicionjjaru.
43001017	Moisés tokew leyejj churatäna, ucampis munasiñajj uqhamarac cheka arunacas Jesucristo tokew juti.
43001018	Janiw cunapachas Diosarojj qhitis uñjquiti, ucampis mä sapa Yokapa, cawquïritejj Awquipa jac’ana kont’atäquis ucawa uñt’ayistu cunjamäquitejj Diosajj ucjja.
43001019	Jerusalenanquir judionacajj qhitapjjänwa sacerdotenacampiru levitanacampiru Juanan ucaru, qhitïpachasa uc jisct’añataqui.
43001020	Jupasti arsusïnwa, khanpacha: --Janiw nayajj Cristöcti --sasa.
43001021	Ucjjarusti wasitampiwa jisct’apjjäna: --Uqhamasti ¿qhitïtasa? ¿Elías profetätati? --sasa. Juanasti saraquïnwa --Janiw ucäctsa --sasa. Ucjjarusti jisct’apjjaraquïnwa: --Uqhamasti ¿qhä profeta jutañapäqui ucätati? --sasa. Juanasti sänwa: --Janiw ucäctsa --sasa.
43001022	Ucjjarusti sapjjaraquïnwa: --Uqhamasti, ¿qhitïtasa? Yatiyapjjañajjawa qhitanipquitu ucanacarojja. ¿Camsapjjetasmasa juma pachpatjja? --sasa.
43001023	Juanasti saraquïnwa: --Nayajj mä arütwa wasaran art’iri: ‘Chekaptayapjjam Tatitun thaquipa’ sasa, cunjämtï Isaías profetajj arscäna uqhamarjama.
43001024	Juanaru jisct’irinacajj fariseonacan qhitatänwa.
43001025	Juanarusti jisct’apjjaraquïnwa: --Uqhamasti jan Cristöcstajja, ni Eliasäcaractasa, ni qhä profetäcaracsta ucajja, ¿cunatsa bautistajja? --sasa.
43001026	Juanasti saraquïnwa: --Nayajj umampiw bautista, ucampis jumanac taypinjja mayniw utji, ucarusti janiw uñt’apctati.
43001027	Jupajj nayat nayräcchi ucasa, nayan khepajjwa juti. Nayajj janiw asquïcti ni wisqhu t’isnup jararañataquisa --sasa.
43001028	Take acanacajj pasänwa; Betábara sat chekana, ucasti Jordán jawirat inti jalsu tokencänwa, cawqhantejj Juanajj bautiscäna ucqhana.
43001029	Khepürusti Juanajj Jesusaruw uñjäna, jupar jac’achasisinquiri, ucatsti sänwa: “Uñtapjjam, acawa Diosan Corderopajja, acapachan juchap k’omachirejja.
43001030	Nayajj jupatpï parläyätjja: ‘Nayan khepäjj-jja mä chachaw juti, jupasti nayat nayrawa, utjapunïnwa janïr nayajj utjcäyät ucqhatpacha’ sasa.
43001031	Naya pachpawa jan yatcäyätti qhitïtapsa, ucampis nayajj juttwa umampi bautisasina Israel marcajj uca Jesusar uñt’añapataqui.”
43001032	Ucjjarojj Juanajj saraquïnwa: “Nayajj uñjtwa Kollan Ajayuru alajjpachat mä palomar uñtat sarakanquiri, uca Kollan Ajayusti jupjjaruwa sayt’araqui.
43001033	Nayajj janïraw yatcäyätti qhitïtapsa; ucampis qhititejj umampi Bautisiri qhitanquitojja, ucajj aqhamwa situ: ‘Cunapachatejj Kollan Ajayuru mä chachjjaru sarakanquiri uñjätajja, uca chachapï Kollan Ajayumpi bautisirejja’ sasa.
43001034	Nayaw uñjta, nayaraquiw testigötjja, jupajj Diosan wawapätapa” sasa.
43001035	Khepürusti Juanajj wastatwa ucawjancascäna pä arquirinacapampi.
43001036	Jesusar ucawja pasasquir uñjasinjja Juanajj sänwa: “Uñtapjjam, jupawa Diosan Corderopajja” sasa.
43001037	Uc ist’asinjja Juanan panpach arquirinacapajj Jesusaruw arcapjjäna.
43001038	Jesusasti khepäjj uñaquipasisinsti jupar arcasquirwa uñjäna, jupanacarusti saraquïnwa: ¿Qhitsa thakasipcta? --sasa. Jupanacasti sapjjaraquïnwa: --Yatichiri, ¿cawquins jacascta? --sasa.
43001039	Jesusasti jupanacarojj saraquïnwa: --Jutapjjam, uñjapjjaraquim --sasa. Jupanacasti sarapjjänwa cawqhantejj jacascäna uc uñjiri. Uca urusti Jesusampiw kamapjjäna, niya pusi horasäjjatap laycu.
43001040	Uca panit maynïrejja Andresänwa, Simón Pedron jilapa, cawquïritejj Juanaru ist’cäna uqhamarac Jesusar arccäna uca.
43001041	Andresajj janïr cunäquipana Simón jilaparuw thaker saräna, ucatsti saraquïnwa: --Mesiasaruw jicjjatapjjta. (Ucasti Cristo sañwa muni.)
43001042	Ucatsti Andresajj Simón jilaparojj Jesusan ucaruw irpäna. Jesusasti uñjasinjja sänwa: --Jumajj Simón sutinïtawa, Jonasan yokapa, ucampis jichhajj Cefas sutinïyätawa. (Ucasti Pedro sañwa muni.)
43001043	Khepürusti Jesusajj Galilea tokeruw sarañ munäna, ucatsti Feliperuw jicjjatäna: --Arquita --sasa.
43001044	Aca Felipesti Betsaida marcanquirïnwa, ucasti Andresampin Pedrompina marcaparaquïnwa.
43001045	Felipesti Natanael thakeriw saräna, ucatsti saraquïnwa: --Uñjapjjtwa cawquïri chachjjattejj Moisesajj ley libropanjj kellkcänjja, uqhamarac qhitjjattejj profetanacas kellkcänjja uca chacharu. Ucasti Jesusawa, Nazaret marcanquiri Josean yokapa --sasa.
43001046	Natanaelasti ucjjarojj saraquïnwa: --Nazaret marcatjj ¿cuna sumarac mistuspa? --sasa. Felipesti saraquïnwa: --Jutam uñjiri --sasa.
43001047	Jesusasti Natanaelaru jac’achasinquir uñjasajj sänwa: --Acajjay, chekpach israelitaw juti, jupansti janiraquiw cuna sallkjañas utjquiti --sasa.
43001048	Ucatsti Natanaelajj jisct’änwa: --¿Cunjats uñt’ista? Jesusasti saraquïnwa: --Janïr Felipejj jawscäyätam ucqhatpachaw nayajj uñjsma cunapachatejj higo ali c’uchuncascäyäta ucapacha --sasa.
43001049	Natanaelajj ucjjarojj sänwa: --Yatichiri, jumajj Diosan Yokapätawa, Israel marcan Reyipa --sasa.
43001050	Jesusasti saraquïnwa: --¿Higo ali c’uchun uñjsma uc satajjatti nayarojj iyawsista? Ucat sipansa jichhajj jach’a luräwinacwa uñjäta.
43001051	Jesusajj sascaquïnwa: --Khanacwa sapjjsma, jumanacajj uñjapjjätawa alajjpach jist’arata, Diosan angelanacaparusti maqhatquiri, uqhamarac Jaken Yokapjjaru sarakasinquiri --sasa.
43002001	Quimsüru pasatatsti mä casarasïwiw utjäna Caná marcana, Galilea tokena. Jesusan taycapajj ucancaraquïnwa,
43002002	Jesusasti discipulonacapamp cuna uca casarasïwiru jawsayataraquïnwa.
43002003	Vino tucusjjepansti Jesusan taycapajj juparojj sänwa: --Janiw vinopajj utjcjjeti. --sasa.
43002004	Ucampis Jesusajj taycaparojj sänwa: --Warmi, ¿cunatsa nayarojj uc sista? Janïraw horasajjajj purinquiti --sasa.
43002005	Ucampis Mariajj sirvirinacarojja sänwa: --Cuntejj sapcätam jupajj uc lurapjjam --sasa.
43002006	Sojjta wacullanacaw kalat lurata utjäna, judionacan cultonacapan k’omachasïwinacaparjama. Sapa wacullarojj mä quimsakallk tunca, jan ucajj patac litrjamaw umajj mantäna.
43002007	Jesusajj sirvirinacarojj sänwa: --Aca wacullanacaru umampi phokharayapjjam --sasa. Jupanacasti phokharayapjjänwa.
43002008	Ucjjarusti Jesusajj saraquïnwa: --Jichhasti apsupjjam mä juq’ita, ucatsti casarasïwi sarayirin ucaru apapjjam --sasa. Jupanacasti apapjjänwa.
43002009	Casarasïwi sarayiristi umjj mallt’änwa, umasti vinoruw tucjjatayna. Janiraquiw cawquit jutataps yatcänti, ucampis sirvirinacapajj sumwa yatipjjäna um apsunipjjatapa. Casarasïwi sarayiristi, casarasiri waynaruw jawsayäna.
43002010	Ucatsti saraquïnwa: --Takeniw nayrakat suma vino sirviñ yatipjje, cunapachatejj jawsatanacajj vino umsjjapjje, ucjjaruw jan suma vinöc ucjja umapjje. Ucampis jumajj jichhacamaw suma vinjja imatätajja --sasa.
43002011	Acjja Jesusajj luränwa Caná sat marcana, Galilea ucsana. Aca milagrojj nayrïr milagrönwa. Uca luräwimpisti ch’amap uñacht’ayäna, yatekerinacapasti juparojj iyawsapjjaraquïnwa.
43002012	Acanac pasjjepansti Jesusajj sarawayjjänwa Capernaum sat marcaru, taycapampi, jilanacapampi, discipulonacapamp cuna; uca marcanjja mä kawkha uruw kamarapjjäna.
43002013	Judionacan Pascua fiestapajj niya jac’äjjatap laycojja, Jesusajj Jerusalén marcaruw sarawayjjäna.
43002014	Templo mankhansti jicjjatänwa vacanaca, ovejanaca, palomanaca aljiri, uqhamarac kollke troquirinacsa.
43002015	Uc uñjasinjja, Jesusajj mä chicot waquicht’asisina, takeniruw templot alissüna ovejanacapamp vacanacapamp chica. Kollke troquirinacan kollkenacaps pamparuw willtaraquïna, uqhamarac mesanacaps jakonucuraquïna.
43002016	Palomanac aljirinacarusti saraquïnwa: --¡Acat ucanac apsupjjam! Awquejjan utapjja jan mä khathur uñtat tucuyapjjamti --sasa.
43002017	Discipulonacapajj uc ist’asinjja amtapjjänwa Kellkatan aqham siri: “Utamar munañaw tucuntitu” --sasa.
43002018	Uca pasatatsti judionacajj jisct’apjjänwa: --¿Cuna munañampitï acanac lurcta ucatjja uñachayapjjetasmati? --sasa.
43002019	Jesusasti saraquïnwa: --T’unthapipjjam aca templo, nayasti quimsürunwa machakat sayt’ayä --sasa.
43002020	Judionacasti ucjjarojj sapjjaraquïnwa: --Pusi tunca sojjtan maranwa aca templo lurañjj tucuyapjje, ¿jumasti quimsürun sayt’ayasmati? --sasa.
43002021	Ucampis cawquïr templottejj Jesusajj parlcäna ucajja, jupan janchipänwa.
43002022	Ucatwa, cunapachatejj Jesusajj jiwatat jactjjän ucqhaw discipulonacapajj amtapjjäna aca arsutapa, Kellkatarus “chekaw” sapjjaraquïnwa, uqhamarac Jesusan arsutanacaparusa.
43002023	Cunapachatejj Jesusajj Jerusalén marcanccäna Pascua fiestanjja, waljaniw jupar iyawsapjjäna milagronac luratap laycu.
43002024	Ucampis Jesusajj janiw jupanacar alcatascänti, jupajj takeniru uñt’atap laycu.
43002025	Jaker uñt’añataquejj janiw qhitin yatiyatäñasa waquiscänti, jan ucasti jupa pachpawa yatïna jaken chuymapa.
43003001	Mä fariseow utjäna, Nicodemo sata, jupasti judionacan jilïripänwa.
43003002	Aca Nicodemosti arumaw saräna Jesusar uñjt’aniñataqui, ucatsti saraquïnwa: --Yatichiri, yatipjjtwa Diosajj jumar qhitanitapa nanacar yatichiri; janiraquiw qhitis aca milagronac lurcaspati, janitejj Diosajj jupampïspa ucajja --sasa.
43003003	Ucjjarusti Jesusajj juparojj sänwa: --Khanacwa sisma, qhititejj jan wasitat nascani ucajja, janiw Diosan reinopjja uñjcaspati --sasa.
43003004	Nicodemosti ucjjarojj jisct’araquïnwa: --Uqhamasti, ¿cunjämrac mä chachajj chuymanëjjasinjja wasitat nacispa? ¿Taycapan puracaparuti wasitat mantaspa naciñataquejja? --sasa.
43003005	Jesusasti ucjjarojj saraquïnwa: --Khanacwa sisma, qhititejj umampita Ajayumpita jan nascani ucajj, janiw Diosan reinopar mantcaspati.
43003006	Cunatejj janchit nacitäqui ucajja janchiwa; cunatejj Ajayut nacitäqui ucajja ajayuwa.
43003007	Jan muspharamti cuntejj siscsma ucatjja: ‘Takeniw wasitat naciñapa.’
43003008	Thayajj cawcsats thayt’aniquiwa, thayt’atapsti ist’aractawa, ucampis janiw yatctati ni cawcsat jutatapa ni cawcsar saratapsa. Uqhamaraquiwa Ajayut nacitanacajja.
43003009	Nicodemojj wasitat jisct’äna: --¿Cunjämäspas acajja? --sasa.
43003010	Jesusasti juparojj saraquïnwa: --¿Jumajj Israel marcan jach’a yatichiripästajjaya, janit acjj yatcta?
43003011	Khanacwa sisma, yatipcta ucatwa parlapjjta, uqhamarac cuntejj uñjapcta ucrac khanañchapjjta, ucampis janiw jumanacajj iyawsapctati cuntejj sapjjsma ucjja.
43003012	Aca oraken yänacapat parlapjjsma ucsti janiw iyawsapquistati, ¿Cunjämaraqui iyawsapjjetasmasti alajjpacha yänacat parlapjjerisma ucsti?
43003013	Janiw qhitis alajjpacharojj maqhatquiti, jan ucasti qhititejj alajjpachat sarakanqui ucaquiwa, ucasti Jaken Yokapawa, [alajjpachancaraquiwa].
43003014	Cunjämtï Moisesajj wasaran catari aptäna, uqhamaraquiw Jaken Yokapajj aptatäni.
43003015	Qhitinacatejj jupar iyawsapqui ucanacajj jan chhakañapataqui, jan ucasti wiñay jacañanïñapataqui.
43003016	“Diosajj acapachar wal munatap laycuw mä sapa Yokapar qhitani, take qhitinacatejj jupar iyawsapqui ucanacajj jan chhakañapataqui, jan ucasti wiñay jacañanïñapataqui.
43003017	Diosajj janiw Yokapjja acapachar juchañchañataqui qhitanquiti, jan ucasti acapachajj jupa toke khespitäñapataquiw qhitani.
43003018	Qhititejj Diosan Yokapar iyawsqui ucajja, janiw juchañchatäquiti, ucampis qhititejj jan iyawsqui ucajj niyaw juchañchatäjje, Diosan mä sapa Yokapar jan iyawsatap laycu.
43003019	Qhitinacatejj jan iyawsapqui ucanacajj juchañchatäjjewa. Cunapachatejj khanajj acapacharu jutqui ucqhajj jakenacajj ch’amacaruw juc’ampi munapjje khanat sipansa, luräwinacapajj jan walïtap laycu.
43003020	Take qhitinacatejj jan wal lurapqui, ucanacajja khanarojj uñisipjjewa, janiraquiw khanarojj jac’achasipquiti, jan wali luratanacapajj jan khanstañapataqui.
43003021	Ucampis qhitinacatejj asquin sarnakapqui, ucanacajj khanaruw jac’achasipjje, Diosajj luräwinacap taypincatap uñjasiñapataqui.”
43003022	Ucanac pasatatsti Jesusajj discipulonacapampiw Judea tokeru sarawayjjäna. Purisinsti mä kawkha urunacawa ucancapjjäna bautisasa.
43003023	Uca pachparaquiwa Bautisiri Juanajj Enón sat chekan bautisascäna, Salim sat jac’ana, ucawjan walja uma utjatap laycu, jakenacasti puriniritcamaw bautisatäna.
43003024	Ucapachajj janïraw Bautisir Juanajj carcelrantatäcänti.
43003025	Ucatsti Bautisir Juanan arquirinacapampi mä kawkha judionacampiw ch’ajjwapjjäna k’omachasïwjjata.
43003026	Ucatsti Bautisir Juanan ucar sarasinjja sapjjänwa: --Yatichiri, Jordán jawir qhurcatan jumampïcän ucajja, qhititaractejja jumajj khanañchapquista ucajja jichhajj bautisasquiwa, takeniraquiw jupar arcapjje --sasa.
43003027	Juanasti ucjjarojj saraquïnwa: --Janiw qhitinsa cunas utjcaspati janitejj Diosajj churcaspa ucajja.
43003028	Janiw nayajj Cristöcti, jan ucasti jupan nayräjjap qhitanitaquïtwa, jumanac pachpaw ucjj sum arsur ist’apjjestajja.
43003029	Mä casarasïwinjja casarasiri warmin chachapäcani, ucapï casarasir waynajja, jupan parlatap ist’asinjja amigopajj wal cusisi. Nayajj uca pachparaquiw cusista.
43003030	Jupajj sapürutjama jach’aru tucuñapawa, nayasti sapürutjamaw jisc’aru tucuñajjaraquejja --sasa.
43003031	“Qhititejj alajjpachat jutqui ucajja take jakenacjjanquiriwa. Qhititejj acapachat jutqui ucajja, acapachanquiriwa, acapachan yänacapataracwa parli. Ucampis qhititejj alajjpachat jutqui ucajja take jakenacjjanquiwa.
43003032	Uqhamaraquiw parli cuntejj uñjqui ist’caraqui ucjjata, ucampis janiw qhitis iyawsquiti cuntejj jupajj arsqui ucjja.
43003033	Ucampis cawquïritejj iyawsqui ucajja: “Chekaw” siwa Diosan arsutaparojja.
43003034	Diosan qhitanitapajja Diosan arunacapwa parli, Diosajj Ajayupjja jilarquirwa churaraqui.
43003035	Awquejj Yokaparojj munasiwa, juparusti take cunwa catuyaraqui.
43003036	Qhititejj Yokar iyawsqui ucajja wiñay jacañaniwa, ucampis qhititejj jan Yokaru iyawsqui ucajja janiw wiñay jacañanïcaniti, jan ucasti Diosan ajjsarcañ mutuyäwipwa catokani.”
43004001	Fariseonacajj yatipjjänwa Jesusajj walja arquirinïtapa, uqhamarac Bautisir Juanat sipansa juc’amp bautisatapa,
43004002	chekpachansa Jesusajj janiw bautiscänti, jan ucasti discipulonacapaw bautisäna.
43004003	Uc yatisinjja Jesusajj Judeat Galilearuw cuttawayjjäna.
43004004	Saräwipansti Samaria cheka pasañapänwa.
43004005	Samaria chek pascasinjja Sicar sat marcaruw puri, Jacobojj José yokaparu herencia orake churcatayna uca chekaru.
43004006	Ucawjanwa utjäna uma phuju, Jacobon phujupa sata. Jesusajj thac jutcäwin karjatänwa, ucatsti Jacobon phujupjjaruw kont’asi. Ucqhasti niya chica uru horasänwa.
43004007	Ucancquipansti Samarianquir mä warmiwa uca phujuru purini um apsusiñataqui. Jesusasti warmirojj sänwa: --Um wajjt’ita --sasa.
43004008	Discipulonacapasti ucchañcamajj mank’añ aliriw sarapjjatayna.
43004009	Samarianquir warmisti Jesusarojj saraquïnwa: --¿Cunatsa jumajj judiöcasina um mayista naya samaritänarusti? (Samaritanonacajj judionacampejj janiw walincapcänti.)
43004010	Ucjjarusti Jesusajj saraquïnwa: --Cuntejj Diosajj churqui uctejj yatismajja, uqhamarac qhititejj um mayctam uc yatiraquisma ucajja, jumaw nayarojj um mayitasmajja, nayasti jacquir umwa churaraquirisma --sasa.
43004011	Warmisti Jesusarojj saraquïnwa: --Tata, janiw cunamp um apsuñamas utjquiti, phujusa wali mankheraquiwa. ¿Cunjämatsa jacquir um churitasma?
43004012	Nanacan nayra Jacob awquejjaw aca phojjja jaytawayapjjetu; aca pachpa phujutwa jupajj umäna, uca pachparaqui wawanacapasa, uywanacapasa. ¿Jumasti jupat sipansa juc’ampïsmati? --sasa.
43004013	Jesusasti saraquïnwa: --Qhitinacatejj aca umat umapqui ucanacajj wasitampis pharjayasiscaquiniwa.
43004014	Ucampis qhititejj naya churcta uca umat umcani ucajja, janiw mayampis pharjayascjjaniti. Cawquïr umtejj nayajj churcta ucajja jupa pachpanwa jalsuni wiñay jacañ churañataqui.
43004015	Ucjjarusti warmejj saraquïnwa: --Tata, uca umay churita, jan mayampis pharjayasiñajjataqui, ni aca phujuru wasitat um apsur jutascañajjataquisa --sasa.
43004016	Jesusasti saraquïnwa: --Saram, chachamar jawsanim, ucatsti acar jutam --sasa.
43004017	Warmisti saraquïnwa: --Janiw chachanïcti --sasa. Jesusasti ucjjarojj saraquïnwa: --Chekacwa sasctajja: ‘Janiw chachanïcti’ sasajja.
43004018	Ucampis jumanjj pheska chachaw utjäna, jichha utjctam ucasa janiw chachamäquiti. Uca arsutamajj chekaquïsquiwa.
43004019	Uc ist’asinjja warmejj sänwa: --Tata, amuyatajjatjja mä profetjamaquïtawa.
43004020	Nayra samaritano awquinacajjajj acana, aca kollunwa Diosar yupaychapjjerïna, ucampis jumanac judionacajj sapjjtawa ‘Jerusalén marcawa yupaychañ chekajj’ --sasa.
43004021	Jesusasti saraquïnwa: --Warmi, ac siscsma ucajj chekawa, jan aca kollur ni Jerusalenar sarasin Diosar yupaychaña horasajj niyaw purinini.
43004022	Jumanac samaritanonacajj yupaychapjjtaw jan yatisina, ucampis nanacajj yatipjjtwa yupaychatanacajj-jja; khespiyasiñasti judionacatwa juti.
43004023	Ucampis horasajj puriniwa, anchhichhawa, Awquiru chekpach yupaychirinacajj Ajayun, uqhamarac cheka cancañampin yupaychapjjani. Awquejj uqhamwa yupaychayasiñ muni.
43004024	Diosajj Ajayuwa, qhitinacatejj jupar yupaychapqui ucanacajja Ajayuna, uqhamarac cheka cancañampina yupaychapjjañapawa.
43004025	Ucjjarusti warmejj saraquïnwa: --Nayajj yattwa Cristo sutini Mesiasan jutañapa; cunapachatejj jupajj jutcani ucqhawa take cun yatichistani --sasa.
43004026	Jesusasti juparojj saraquïnwa: --Ucajj nayätwa, qhititejj jumamp parlqui uca.
43004027	Uqhamäquïpanwa discipulonacapajj purinipjjäna. Jesusar mä warmimp parlquiri uñjasinjja muspharapjjewa. Ucampis janiw qhitis jisct’añataquejj ch’amanïcänti cuntejj uca warmimp parlcäna ucjja.
43004028	Ucatsti uc ist’asinjja warmejj uma wayuñap jaytasinwa marcarojj jali, ucatsti jakenacaruw yatiyaraquïna:
43004029	--Jutapjjam uñjiri, mä chachaw take luratanacajj khanañchitu. ¿Janit Cristöcpacha? --sasa.
43004030	Ucatsti marcat mistusinjja sarapjjänwa cawqhanccäntejj Jesusajj ucqharu.
43004031	Ucchañcamasti discipulonacapajj Jesusaruw achict’apjjäna: --Yatichiri, mankt’asimaya --sasa.
43004032	Jesusasti sänwa: --Nayan mank’añajjajj utjiwa, jumanacajj janiw ucjja yatipctati --sasa.
43004033	Discipulonacapasti uc ist’asinjja jupanac puraw jisct’asipjjäna: --¿Qhitich mank’a apanirappacha? --sasa.
43004034	Jesusasti jupanacarojj saraquïnwa: --Nayan mank’ajjajj qhititejj qhitanquitu ucan munañapa, uqhamarac lurañapa phokhañajjawa.
43004035	Jumanacajj sapjjtawa: ‘Pusi phajjsitwa yapu apthapiscañäni’ sasa, ucampis nayajj sapjjsmawa, uñtapjjam, yapunacajj niyaw pokoratäjje.
43004036	Qhititejj apthapqui ucajja pagopjja catokewa, yapu apthapitapasti wiñay jacañataquiwa, uqhamat yapuchirimpi yapu apthapirimpi cusisipjjañapataqui.
43004037	Aca säwisti chekawa: ‘Mayniwa sati, mayniraquiwa apthapi.’
43004038	Nayajj qhitapjjsmaw jumanacaru jan satapctas ucat yapu apthapiri; mayninacaw ch’am tucupjje, jumanacasti uca irnakatanacapatwa apthapiwayapjjtajja --sasa.
43004039	Waljaniwa Samaria marcanquirinacajj Jesusar iyawsapjjäna, warmin aqham arsutap laycu: “Take luratanacajj khanañchitu” sasa.
43004040	Samarianquirinacajj jutasin Jesusarojj achict’apjjänwa jupanacamp kheparañapataqui. Jesusajj ucanjj payüruw kheparäna.
43004041	Waljaniw iyawsapjjaraquïna Jesusan arunacap ist’asinjja.
43004042	Ucatsti warmirojj sapjjänwa: --Jichhajj, janiw juman arsutamatacti iyawsapctjja, jan ucasti nanac pachpawa jupat ist’apjjtjja, yatipjjaractwa jupajj acapachan khespiyiri chekpach Cristötapa.
43004043	Payüru pasatatsti, Jesusajj Samariat mistusinjja Galilea tokeruw sarawayjjäna.
43004044	Jesús pachparaquiw arsüna: “Mä profetajj janiw pachpa marcapanjj yäkatäquiti” sasa.
43004045	Galilearu puripansti, ucanquirinacajj sumwa catokapjjäna, Jerusalenan Pascua fiestar sarasina cunanactejj lurcäna ucanac uñjapjjatap laycu.
43004046	Jesusasti wasitampiwa Galileanquiri Caná sat chekaru purïna, cawquintejj umat vinor tucuycäna ucaru. Ucansti utjänwa reyin mä jach’a oficialapa, wawapasti Capernaum marcana usutäscänwa.
43004047	Jesusan Judeat Galilearu puritap yatisinjja, oficialajj saränwa Jesusan ucaru achict’asiri, utapar sarasin wawap kollañapataqui. Wawapajj niya jiwirjamänwa.
43004048	Jesusasti sänwa: --Janitejj milagronacsa ni unañchanacsa uñjapcasma ucajja janiw iyawsapcasmati --sasa.
43004049	Oficialasti sascaquïnwa: --Tata, janc’aquiy jutam janïr wawajjajj jiwquipana --sasa.
43004050	Ucatsti Jesusajj saraquïnwa: --Cuttjjam utamaru, wawamajj c’umaräjjewa --sasa. Jakesti iyawsänwa cuntejj Jesusajj siscäna uca, ucatsti sarawayjjänwa.
43004051	Janïr utapar purquipanwa uywatanacapajj jicjjatir mistupjjäna: --Wawamajj c’umaräjjewa --sasa.
43004052	Ucatsti uywatanacaruw jisct’äna cuna horasatsa wawapajj waliptatayna uca. Jupanacasti sapjjewa: --Wasür maya horasaw calenturapajj apaktjje --sasa.
43004053	Awquisti amtasïnwa uca pachpa horasan Jesusajj “Wawamajj c’umaräjjewa” satapa; jupasti takpach familiapampiw Jesusar iyawsjjäna.
43004054	Acampejj Jesusajj pä cutiw milagro lurjjäna, cunapachatejj Judeat Galilearu cutt’ancäna ucqhajja.
43005001	Ucanac pasatatsti judionacajj mä fiesta lurapjjäna, Jesusasti Jerusalenaruw cutt’äna.
43005002	Jerusalenansti Ovej uyu puncu sat jac’an mä uma estanquew utji, hebreo arunjj Betesda sata, ucasti pheska jach’a puncunïnwa.
43005003	Ucansti walja usutanacaw pampan wincuratäsipcäna: juyqhunaca, cojonaca, suchunaca, [acanacasti uman onjjtañapwa suyasipcäna.
43005004	Mä angelaw yakhep horasanacajj sarakanirïna uca estancjjaru uca um onjjtayañataqui. Qhititejj nayrakat uca onjjtat umaru mantirïcän ucajja kollataw uñjasirïna cuna casta usutsa.]
43005005	Ucansti mä chachaw utjäna quimsa tunca quimsakallkoni mara usurnucstata.
43005006	Jesusasti iquiñan winct’ata uñjasinjja, yatïnwa jaya maranaca uqhamäscatapa, ucatsti jisct’änwa: --¿Kollatäña muntati? --sasa.
43005007	Usutasti sänwa: --Tata, janiw qhiti yanapt’iris utjquituti uma onjjtquipan mantañajjataquejja. Sapa cuti mantañ muncta ucqhajja, yakhaquiw nayrakat mantawayjje --sasa.
43005008	Jesusasti sänwa: --Sartam, iquiñam apthapisim, ucatsti sarjjaraquim --sasa.
43005009	Ucspachaw uca jakejj kollata uñjasïna. Iquiñap apthapisjjasinsti, sarnakañwa kallti. Ucürusti samarañ urünwa.
43005010	Judionacasti uca kollat jakerojj sapjjänwa: --Jichhürojj samarañ uruwa. Janiw iquiñam apañamajj waquisquiti --sasa.
43005011	Jupasti saraquïnwa: --Kollquitu ucasti situwa: ‘Iquiñama apthapisjjam ucatsti sarjjaraquim’ sasa.
43005012	Ucjjarusti jisct’apjjänwa: --¿Qhitis uc jumar sistam: ‘Iquiñama apthapisjjam ucat sarjjaraquim’ sasasti?
43005013	Jupasti janiw qhitin jupar kollataps yatcänti, ucan walja jakenac utjatap laycu, Jesusasti sarjjaraquitaynawa.
43005014	Uca pasatatsti Jesusajj uca jakerojj templonwa jicjjatäna, ucatsti saraquïnwa: --Uñjam, c’umaräjjtawa, jichhajj jan juc’amp juch lurcjjamti jan wastat juc’amp jan walir puriñamataqui --sasa.
43005015	Uca jakesti sarawayjjänwa ucatsti judionacaruw yatiyi, Jesusan jupar kollatapa.
43005016	Ucatwa judionacajj Jesusar arcnakapjjäna, jiwayañsa munapjjaraquïna, uqham samarañ urun luratap laycu.
43005017	Jesusasti jupanacarojj sänwa: --Awquejjajj jichhacamaw irnake, nayas uca pachparaquiw irnaktjja --sasa.
43005018	Uqham arsutapatwa judionacajj juc’ampi jiwayañ munapjjäna, janiw samarañ uru p’aquintatapatacti, jan ucasti Diosjamaw tucutayna “Diosajj nayan awquejjaw” satapampejja.
43005019	Ucatsti Jesusajj jupanacarojj saraquïnwa: --Khanacwa sapjjsma, Diosan Yokapajj janiw cuns jupa pachpat lurcaspati, jan ucasti cuntejj Awquejj lurqui ucaracwa luri.
43005020	Awquejj Yokarojj munasiwa, uqhamarac jupajj uñjayiwa cunanactejj lurqui uca; ucampis uñacht’ayascaquiniwa juc’ampi jach’a uñacht’äwinacjja, jumanacasti muspharapjjätawa.
43005021	Cunjämtejj Awquejj jiwatanacar jactayejja, uqhamarac jacañ churi, Yokapajj qhitinacarutejj munqui ucanacarojj jacañjja churaraquiwa.
43005022	Awquejja janiw qhitirus juchañchquiti, jan ucasti Yokaparuw take munañapa churi juchañchañapataqui.
43005023	Yokaru takenis Awquirjam jach’añchapjjañapataqui. Qhititejj Yokaparojj jan jach’añchqui ucajja, janiraquiw qhitanqui uca Awquirojj jach’añchquiti.
43005024	“Khanacwa sapjjsma, qhititejj nayan arsutajjar ist’quejja, uqhamarac qhititejj qhitanquitu ucarus iyawscaraqui ucajja wiñay jacañaniwa, janiraquiw juchañchatäcaniti, jan ucasti jiwañat jacañaruw pasawayjje.
43005025	Khanacwa sapjjsma, horasajj puriniwa, jichhpacharaquiwa, jiwatanacajj Diosan Yokapan arupjja ist’apjjani, qhitinacatejj ist’apcani ucanacajja jacapjjaniwa.
43005026	Awquisti ch’amaniwa jupa pachpa jacañ churañataquejja, uca pachparaquiwa Yokaparojj ch’am churi jacañ churañapataqui;
43005027	uqhamaraquiw munañapsa churaraqui taripañataqui, Jaken Yokapätap laycu.
43005028	Jan muspharapjjamti ac arsutajjatjja, horasajj purininiwa take jiwatanacasti arupjj ist’apjjaniwa.
43005029	Ucatsti uca jiwatanacajj jactapjjaniwa. Asqui luririnacasti wiñay jacañataquiw jactapjjani, ñankha luririnacasti juchañchatäñataquiw jactapjjani.
43005030	“Naya pachpatjja janiw cuns lurquiristti. Nayajj juchañchtwa cuntï Awquejjajj sisquitu uqhamarjama, juchañchañajjasti chekawa. Janiw nayajj munañajjarjama lurañ muncti, jan ucasti Awquejjajj qhitanquitu ucan munañaparjamaw lurta.
43005031	Nayatejj nayat testigt’asiristjja, arsutajjajj janiw catokatäcaspati.
43005032	Ucampis yakha testigowa utji nayat arsurejja, nayajj yattwa cuntejj sisqui ucajj chekawa.
43005033	Jumanacajj qhitapjjtawa Bautisiri Juanaru jisct’iri, cuntejj jupajj arscänjja ucajj chekawa.
43005034	Ucampis janiw nayajj qhiti jakenacan nayat arsuñapsa muncti, ucampis acjja sistwa jumanacajj khespiyatäpjjañamataqui.
43005035	Juanajj mä lamparjamaw jumanacataquejj khanäna, jumanacasti mä juc’a urunacasa cusisiñwa munapjjäyätajj uca khanapanjja.
43005036	Ucampis Juanan arsutapat sipansa juc’amp suma khanañchäwiwa nayat utjitu. Cunanactejj nayajj lurcta ucajja, Awquejjajj churquitu lurañajjataqui uca pachpawa. Uca luräwinacajjaraquiw khanañchi Awquejjajj nayar qhitanquitu ucatjja.
43005037	Uqhamaraquiw Awquejj qhitanquitu ucajja nayatwa khanañchi, ucampis jumanacajj janiw cunapachas arupjj ist’apctati ni uñjapctasa.
43005038	Arunacapasti janiw jumanacanjj utjquiti, qhä Awquin qhitanitaparu jan iyawsapjjatam laycu.
43005039	Jumanacajj Kellkatanacjj take amuyumpiw leepjjtajja, uca Kellkatanacan wiñay jacaña jicjjatañ amuyasina; ucampis Kellkatanacajj nayjjataracwa parli.
43005040	Jumanacasti janiw nayar jutañ munapctati jacañanïpjjañamataquejja.
43005041	“Nayajj janiw jakenacan jach’añchäwinacapjja catokcti.
43005042	Ucampis jumanacarojj uñt’apjjsmawa, yatiractwa Diosar jan munatanacama.
43005043	Nayajj Awquejjan qhitanitaw jutta, jumanacasti janiw catokapquistati; ucampis maynitejj jupa pachpat jutaspa ucarojj catokapjjasmawa.
43005044	Jumanacatejj jakenacan jach’añchäwinacapac maynit maynita catokapjjta ucatsti janiraqui mä sap Diosata jach’añchäwinacapa thakapcstati, ucarojja ¿cunjäms jumanacajj iyawsapjjasmajja?
43005045	Jan amuyapjjamti nayajj Awquejjan nayrakatapan juchañchapquirisma uqhamjja, jan ucasti Moisés pachpaw jumanacarojj juchañchapjjätam, qhitirutejj jumanacajj take suyt’äwinacama uscupctajja uca.
43005046	Jumanacatejj Moisesan arsutapar iyawsapjjasma ucajja, nayarojj iyawsapjjaraquitasmawa, Moisesasti nayatwa kellkawayaraqui.
43005047	Ucampis jupan kellkatapar jan iyawsapcsta ucajja, ¿cunjämsa iyawsapjjäta nayan arsutajjarojja?”
43006001	Uca pasatatsti Jesusajj sarawayjjänwa Galilea kotat mayscataru, uca kotasti Tiberias sataraquiwa.
43006002	Walja jakenacaw khepapat arcapjjäna, usutanacampi milagronaca luratap laycu.
43006003	Ucatsti Jesusajj mä kollu pataruw mistuwayäna, ucansti discipulonacapampiw kont’asiraquïna.
43006004	Judionacan Pascua fiestapajj jac’ancjjänwa.
43006005	Jesusajj uñtasinjja walja jakenacan arcanitapwa uñjäna, ucatsti Feliperuw saraqui: --¿Cawquitsa mank’a alaniñäni aca jakenacataquejja? --sasa.
43006006	Ucsti sänwa Feliper yant’añataqui, Jesusajj yatïnwa cunatejj lurasiñapäcän ucjja.
43006007	Felipesti ucjjarojj sänwa: --Pä patac denario kollke t’ant’ajja janiwa cunataquïcaspasa sapa mayniru, ni mä jisq’itcama churañataquisa --sasa.
43006008	Ucatsti Simón Pedron Andrés jilapa discipulojj saraquïnwa:
43006009	--Acan mä wawaw utji, pheska cebad t’ant’ani pä chawllaniraqui; ucasti, ¿cunataquiraquïspa acqha jaketaquisti? --sasa.
43006010	Jesusasti saraquïnwa: --Takeniru konurayapjjam --sasa. Ucawjansti walja pastonacawa utjäna, chachanacasti niya pheska warankjamaw konurapjjäna.
43006011	Jesusajj t’ant’anac amparaparu catusinjja, Diosaruw yuspagaräna, ucatsti discipulonacaparuw churäna. Discipulonacapasti laquiränwa take uca konurat jakenacaru, chawllanacsti uca quipcaracwa laquiräna kawkhtejj munapcäna ucqha.
43006012	Cunapachatejj sist’atäjjapjjäna ucqhajja, Jesusajj sänwa discipulonacaparojja: --Apthapipjjam uca puchunaca, jan inamayaru tucusiñapataqui --sasa.
43006013	Ucatsti tunca payani canastwa apthapipjjäna uca pheska cebad t’ant’at jilt’irjja.
43006014	Jesusan uca milagro luratap uñjasinjja, jakenacajj sapjjänwa: “Chekpachansa aca jakejj jutañapäcän uca profetawa” sasa.
43006015	Jakenacajj munañanacapampiw reyit kont’ayañ munapjjäna. Jesusasti uc yatisinjja sapaquiw wasitampi kollur sarjjäna.
43006016	Niya jayp’öjjepanjja, Jesusan discipulonacapajj kotaruw sarakapjjäna.
43006017	Ucatsti mä botjjaruw mantapjjäna, kotanjam Capernaum tokeru maqhatañataqui. Niya ch’amact’ascänwa, Jesusasti janïraw cutt’ancataynati.
43006018	Ucatsti mä jach’a thayawa kota mathapinacampi sartaraquïna.
43006019	Niya mä tupu jiljamwa sarapjjatayna. Ucqha sarcasinwa Jesusar uñjapjjäna uma patanjam jutasquiri, jupanacasti ajjsarapjjänwa.
43006020	Jesusasti jupanacarojj sänwa: --¡Nayäsctwa, jan ajjsarapjjamti! --sasa.
43006021	Ucatsti jupanacajj cusisiñampiw catokapjjäna. Mä juc’amp sartasinsti cawquirutejj sarapcäna ucarojj purjjapjjaraquïnwa.
43006022	Khepürusti, kotat mayscatanccäna uca jakenacajja, uñjapjjataynawa Jesusan discipulonacapajj mä sapa bote utjcäna ucat sarjjapjjatapa, ucampis Jesusajj janiw jupanacamp chica uca botenccänti.
43006023	Ucchañcamasti yakha botenacaw Tiberias marcatjja purini, cawqhantejj Tatitojj yuspagarcäna, uqhamarac jupanacajj t’ant’a mank’apcänjja ucawjaru.
43006024	Jesusas uqhamarac discipulonacapas jan ucancjjepanjja, jakenacajj uca botenacjjatwa Capernaum tokeru sarapjjäna, Jesusar thakeri.
43006025	Jupanacajj kotat qhurcataru purisinjja Jesusaruw jicjjatapjjäna, ucatsti jisct’apjjänwa: --Yatichiri, ¿cunapachas acar purinta? --sasa.
43006026	Jesusasti jupanacarojj sänwa: --Khanacwa sapjjsma, jumanacajj t’ant’a sist’asiñcam mank’apjjatam laycuquiw thakapjjestajja, janiw milagronac uñjasin amuyt’asipjjatam laycuti.
43006027	Jan irnakapjjamti tucusir mank’ataquejja, jan ucasti wiñay jacañ churiri mank’ataqui irnakapjjam. Aca mank’sti naya Jaken Yokapaw churapjjäma, Dios Awquisti nayaruraquiw ajllisitu --sasa.
43006028	Ucjjarusti jisct’apjjaraquïnwa: --¿Cuns lurapjjerista Diosan munañap phokhañataquejja? --sasa.
43006029	Jesusasti jupanacarojj saraquïnwa: --Diosajj cawquïrirutejj jupajj qhitanqui ucar iyawsapjjañamwa muni --sasa.
43006030	Ucatsti jisct’apjjaraquïnwa: --¿Cuna unañchsa uñacht’ayapjjetasma jumar nanacajj iyawsapjjañajjataquejja? ¿Cuns lurta?
43006031	Nayra awquinacasajja wasaranjja maná t’ant’wa mank’apjjäna, cunjämtï Kellkatanjj sisqui: ‘Diosajj alajjpach maná t’ant’wa churäna’ --sasa.
43006032	Jesusasti jupanacarojj sänwa: --Khanacwa sapjjsma, janiw Moisesajj alajjpach t’ant’jja churcänti, jan ucasti Awquejjaw chekpach alajjpach t’ant’jja churi.
43006033	Diosajj t’ant’a churqui ucajja, alajjpachatwa sarakani, jupasti acapacharojj jacañwa churaraqui --sasa.
43006034	Ucatsti sapjjaraquïnwa: --Tata, uca t’ant’a churapjjapunita --sasa.
43006035	Jesusasti jupanacarojj sänwa: --Nayätwa jacañ churir t’ant’ajja. Qhititejj nayaru jutqui ucajja, janiw mayampis awtjayascaniti. Qhititejj nayaru iyawsquitani ucajja, janiw mayampis pharjayascaniti.
43006036	Ucampis cunjämtï sapjjsmajja, jumanacajj uñjcasinsa janiw iyawsapctati.
43006037	Take qhitinactejj Awquejj churquitu ucanacajja nayaruw juti; qhititejj nayaru jutqui ucarojja janiw ankaru alisnuccti.
43006038	Nayasti janiw alajjpachat munañajj lurasir jutcti, jan ucasti qhitanquitu ucan munañap luririw jutta.
43006039	Qhitanquitu ucan munañapasti acawa: Cawquïrinacatejj jupajj churquitu ucanacatjja janiw maynirus chhakayañajjäquiti, jan ucasti khepa urunjja jacatatayañajjawa.
43006040	Qhitanquitu ucan munañapajja acanacawa: Take qhitinacatejj Diosan Yokaparu uñjquejja, uqhamarac jupar iyawsquejja ucanacajj wiñay jacañanïñapa, nayasti khepa urunjja jacatatayaraquïwa.
43006041	Judionacajj ucanac ist’asinjja, Jesusjjat parlaquipasipjjäna: “Nayätwa alajjpachat sarakanir t’ant’ajja” satapata.
43006042	Sapjjaraquïnwa: --¿Janit acasti Josean Jesús yokapäqui? Jiwasanacajj awquiparus taycaparus uñt’tanwa. ¿Cunats uqham parli: ‘Alajjpachat sarakanta’ sasajja?
43006043	Jesusasti jupanacarojj sänwa: --Jan parlaquipasipjjamti.
43006044	Janiw qhitis nayaru jutcaspati, janitejj qhitanquitu uca Awquejj apancaspa ucajja. Nayasti khepa urunjja jacatatayäwa.
43006045	Profetanacan kellkatapanjja aqham siwa: ‘Diosajj takeniruw yatichi.’ Qhitinacatejj juparu ist’apqui yatekapcaraqui ucanacajj nayaruw jutapjje.
43006046	Janiw qhitis uñjquiti Awquirojja, jan ucasti qhititejj Diosat jutqui ucaquiw jupar uñji.
43006047	Khanacwa sapjjsma, qhititejj nayar iyawsquitu ucajja wiñay jacañaniwa.
43006048	Nayätwa jacañ churiri t’ant’ajja.
43006049	Nayra awquinacamajj wasaran maná t’ant’wa mankapjjäna, uqhampachasa jiwarapjjewa.
43006050	Ucampis nayajj parltwa alajjpachat sarakanir t’ant’jjata, uca t’ant’a mank’erinacasti jan jiwapjjañapataqui.
43006051	Nayätwa alajjpachat sarakanir jacañ churir t’ant’ajja. Qhititejj aca t’ant’at mank’cani ucajja wiñayataquiw jacani. Naya churcä uca t’ant’ajja nayan janchejjawa; ucsti churäwa acapachajj jacañanïñapataqui --sasa.
43006052	Judionacasti uc ist’asinjja jupanac puraw ch’ajjwthaptapjjäna: --¿Cunjäms acajj pachpa janchipat mank’ayistaspajja? --sasa.
43006053	Jesusasti jupanacarojj sänwa: --Khanacwa sapjjsma, jumanacatejj jan Jaken Yokapan janchipat mank’apcätajja, janirac wilapsa umapcäta ucajja janiw jacañanïpcätati.
43006054	Qhititejj nayan janchejj mank’qui, wilajjsa umcaraqui ucajja, wiñay jacañaniwa, nayapï khepa urunjja jacatatayaraquëjja.
43006055	Janchejjasti chekpach mank’awa, wilajjasti chekpach umañaraquiwa.
43006056	Qhititejj nayan janchejj mank’qui, wilajjsa umcaraqui ucajja nayampejj mayaquiwa, nayasti jupampejj mayaquiraquïtwa.
43006057	Qhitanquitu uca Awquejjajj jacañaniwa, nayasti jupïpanracwa jacascta; uca pachparaquiw qhititejj nayat mank’qui ucajja nayïpanwa jacani.
43006058	Alajjpachat sarakanir t’ant’atwa parlta. Aca t’ant’asti janiw nayra awquinacamajj maná t’ant’a mankapcäna uqhamäquiti. Jupanacasti uqhampachas jiwarapjjänwa, ucampis qhititejj aca t’ant’atjja mank’cani ucajja wiñayataquiw jacani --sasa.
43006059	Jesusajj acanacjja jakenacarojj Capernaum sinagoganwa yatichäna.
43006060	Aca yatichäwinac ist’asinjja waljaniw Jesusan arquirinacapat sapjjäna: --Ch’amaw aca arunacap iyawsañajja, ¿qhitirac juparusti ist’ani? --sasa.
43006061	Jesusasti uqham parlaquipasipjjatanacap yatisinjja jupanacarojj saraquïnwa: --¿Acajj mayjt’ayapjjtamti?
43006062	Uqhamasti ¿cunas pasaspa Jaken Yokaparu cawquinccäntejj ucaru maqhatquiri uñjapjjasma ucajja?
43006063	Ajayuw jacañ churi, janchejj janiw cunataquis asquïquiti. Cunanactï nayajj jumanacar parlapcsma ucajja chekpach ajayun jacañ churir arunacawa.
43006064	Ucampis jumanac taypitjja janïraw iyawsapctati --sasa. Jesusajj yatïnwa kalltatpacha qhitinacas jupar jan iyawsapqui ucjja, yatiraquïnwa qhititï jupar aljantcani ucsa.
43006065	Ucatsti saraquïnwa: --Ucatpï sapjjsmajja, janiw qhitis nayaru jutcaspati, janitejj Awquejjajj apancaspa ucajja --sasa.
43006066	Ucqhatpachaw waljani Jesusan arquirinacapajj jaytanucus sarjjapjjäna, janiw juc’amp jupampejj sarnakjjapjjänti.
43006067	Uc uñjasinsti Jesusajj tunca payani discipulonacaparuw jisct’äna. --¿Jumanacajj sarjjañ munapjjaractati? --sasa.
43006068	Simón Pedrosti ucjjarojj saraquïnwa: --Tata, ¿qhitirus arcapjjeristjja? Juman arunacamajj wiñay jacañ arunacawa.
43006069	Nanacajj iyawsjjapjjtwa, uqhamarac yatipjjtwa jumajj jacquiri Diosan Yokapa Cristötama --sasa.
43006070	Jesusasti ucjjarojj saraquïnwa: --¿Janit jumanaca tunca payaniru ajllipcsma? Ucampis jumanacat maynïriwa supayajja --sasa.
43006071	Uc sasinsti Jesusajj Simonan yokapa Judas Iscariotetwa parläna; Judasasti aljantañapänwa, tunca payanit maynïrïcchïn ucasa.
43007001	Uca pasatatsti, Jesusajj Galilea tokenacanwa sarnakascäna, janiw Judeancañ muncänti ucanjj judionacajj jiwayañ munapjjatap laycu.
43007002	Judionacan maynïri fiestapajj jac’ancjjänwa: Chhujlla utanac sat fiesta.
43007003	Jesusan jilanacapajj sapjjänwa: --Jan acar kheparamti, jan ucasti Judearu sarjjam, qhurinquir mayni arquirinacamajj cuntejj lurcta uc uñjapjjañapataqui.
43007004	Maynitejj uñt’ayasiñ munchejja, janiw jamasanacan cunanacs lurquiti. Acanactejj lurstajja, take jakenacan nayrakatan luram.
43007005	Janïraw jilanacapajj Jesusar iyawsapcänti.
43007006	Ucatsti Jesusajj jupanacarojj sänwa: --Janïraw horasajjajj purinquiti, ucampis jumanacataquejj cuna horasas waliquiwa.
43007007	Acapachanquirinacajj janiw jumanacarojj uñisipquiristamti, ucampis nayarojj uñisipjjetuwa, nayan jupanacaru jan wali luratanacap khanañchatajj laycu.
43007008	Jumanacay fiestarojja sarapjjam, janiw nayajj sarcäti. [Janïraw] horasajjajj phokhasquiti --sasa.
43007009	Uc sasinsti Galilearuw kheparjjäna.
43007010	Jilanacap sarjjepansti, Jesusajj fiestarojj sararaquïnwa, jaken jan uñjcata.
43007011	Judionacajj thakapjjänwa: --¿Cawquincaracpacha uca jakejja? --sasa.
43007012	Walja jakenacaw jupjjat parlapjjäna. Mayninacajj sapjjänwa: “Suma jakewa” sasa; ucampis mayninacajj sapjjaraquïnwa: “Janiw wali jakequiti, jakerojj sallkjiwa” sasa.
43007013	Ucampis judionacar ajjsarañatjja janiw qhitis Jesusjjat khan parlcänti.
43007014	Chica fiestancjjapjjänwa, uqhamaruw Jesusajj templor mantäna, ucatsti yaticharaquïnwa.
43007015	Judionacasti muspharatäpjjänwa, ucatsti sapjjaraquïnwa: --¿Cunjämats jan qhitin yatichatäsinsa take acanacjja yati? --sasa.
43007016	Jesusasti ucjjarojj sänwa: --Yatichäwejjajj janiw nayancquiti, jan ucasti qhitanquitu ucanquiwa.
43007017	Maynitejj Diosan munañap lurañ munchi ucajja, uñt’aniwa Diosan yatichäwipächi jan ucajj naya pachpan yatichäwejjaquïchi ucjja.
43007018	Qhititejj jupa pachpat parlqui ucajja, jakempi jach’añchayasiñataquiquiw parli, ucampis qhititejj jupar qhitanqui ucaru jach’añchayañataqui parlqui ucan arunacapajj chekawa, janiraquiw cuna jan walis jupanjj utjquiti.
43007019	Chekpachansa Moisesaw ley churapjjtamjja. Ucampis janiw jumanacatjja maynis uca leyjj phokhapctati. ¿Cunats jiwayañ munapjjesta? sasa.
43007020	Ucjjarusti jakenacajj sapjjaraquïnwa: --Ñankha ajayunïtawa. ¿Qhitis jiwayañ muntamjja? --sasa.
43007021	Jesusasti jupanacarojj saraquïnwa: --Samarañ urun mä milagro luratajjatwa jumanacajj wal muspharapjjtajja.
43007022	Ucampis Moisesajj circuncisión lurañwa churapjjtam (janis jupajj kalltcchi ucasa, awquinacamaw kalltäna), ucatpï samarañ urunsa jumanacajj mä wawarojj circuncidapjjtajja.
43007023	Jichhasti waliquiwa, jumanacajj Moisesan leyip jan p’aquintañ munasinwa samarañ urüquipansa wawarojj circuncidapjjtajja, uqhamajj ¿cunatsa nayatakejj colerasipjjta samarañ urun mä chacharu takpach janchip kollatajj laycojja?
43007024	Jan juchañchapjjamti uñcatasaquejja, jan ucasti juchañchapjjam cunatï chekäqui uqhamarjama --sasa.
43007025	Ucatsti Jerusalenan yakhep utjasirinacaw parlaquipasiñ kalltapjjäna: --¿Janit acäqui jiwayañatac thakapqui ucajja?
43007026	Acajjay jakenacan uñjcataw parlasqui, janiraquiw qhitis cuns sisquiti; jan ucajj ¿autoridadanacajj chekacha aca jakerojj Cristötapa iyawsapjjpachajja?
43007027	Jiwasanacajj yattanwa acajj cawquittejj jutqui ucjja, ucampis Cristojj jutcani ucjj janiw qhitis cawcsat jutatapas yatcaniti --sasa.
43007028	Ucanac ist’asajj Jesusajj templon yatichcasinjja, jach’atwa arsüna: --¡Uqhamajj uñt’apjjestawa, yatipjjaractawa cawquit jutatajjsa! Ucampis janiw nayan munañajjat jutcti, jan ucasti nayajj juttwa chekpachansa maynin qhitanita, ucarusti jumanacajj janiw uñt’apctati.
43007029	Nayajj uñt’twa, jupat jutatajj laycu, juparaquiw qhitanitu --sasa.
43007030	Ucatsti preso apañ munapjjäna, ucampis janiw qhitis catuntañ yant’cänti horasapajj janïr purincatap laycu.
43007031	Ucampis waljaninacaw jupar iyawsapjjäna, sapjjaraquïnwa: --Cristojj jutcani ucqhajja ¿juc’ampi milagronaca unañchanactï luraspa aca jaket sipansa? --sasa.
43007032	Fariseonacajj ist’apjjänwa cuntejj jakenacajj Jesusjjat parlapcäna uca. Ucatsti jupanacajj sacerdotenacan jilïrinacapamp cunaw templo uñjirinac qhitapjjäna Jesusar preso catunipjjañapataqui.
43007033	Ucatsti Jesusajj saraquïnwa: --Nayajj jumanacampejj juc’ataquiquiw acancä, ucatsti qhitanquitu ucaruw cutt’awayjjä.
43007034	Jumanacajj thakapjjetätawa ucampis janiw jicjjatapquitätati, cawquinccätejj ucarojj janiw jumanacajj sarapcasmati.
43007035	Uc ist’asinsti judionacajj jupanac puraw jisct’asiñ kalltapjjäna: --¿Cawquïrurac sarjjpachänisti jiwasanacan jan jicjjatañataquisti? ¿Griegonaca taypincqui uca mayni judionacan ucarut sarpachäni griego jakenacar yatichiri?
43007036	¿Cun sañs muni aqham satapampejja: ‘Thakapjjetätawa ucampis janiw jicjjatapquitätati,’ sasajja?
43007037	Fiesta tucuy urojj juc’amp jach’a urünwa. Ucürunwa Jesusajj sayt’asisina jach’at arsüna: --Qhitich umat pharjatäsqui ucajja jutpan nayaru, ucatsti umaracpan.
43007038	Cunjämtejj Kellkatanjj sisqui, qhititejj nayar iyawsquitu, ucan chuymapatjja jacañ umaw jawirar uñtat jalsuni --sasa.
43007039	Ucampejj Jesusajj sañwa munäna, qhitinacatejj iyawsapcani ucanacajja Kollan Ajayu catokapjjani. Janïraw Kollan Ajayojj jutcataynati, Jesusajj janïra alajjpachar aptatätap laycu.
43007040	Yakhepanacajj uc ist’asajj sapjjänwa: “Chekpachansa aca jakejj jutañapäcän uca profetawa” sasa.
43007041	Mayninacajj sapjjaraquïnwa: “Acajj Cristowa” sasa. Ucampis mayninacajj sapjjaraquïnwa: “¿Cunjämarac Galileat Cristosti jutaspasti?
43007042	Kellkatanjja siwa: ‘Cristojj rey Davidan wawanacapatwa sartañapa, Belenanquirïñaparaquiwa, Davidan pachpa marcapata’ ” sasa.
43007043	Uqhamasti jakenacajj Jesús laycojj t’akjtawayapjjänwa.
43007044	Mayninacajj preso apañ munapjjäna, ucampis janiw qhitis catuntcänti.
43007045	Templo uñjirinacajj cutt’awayjjapjjänwa fariseonacan ucaru, ucatsti sacerdotenacan jilïrinacapajja, uqhamarac fariseonacasa jisct’apjjänwa: --¿Cunatsa jan irpanipjjta? --sasa.
43007046	Templo uñjirinacasti sapjjaraquïnwa: --¡Janiw cunapachas qhitis uca jakjamajj parlquiti! --sasa.
43007047	Fariseonacajj ucjjarojj saraquïnwa: --¿Jumanacamppachat sallkjayasipjjta?
43007048	Jilïrinacatsa, uqhamarac fariseonacatsa ¿qhitis juparojj iyawsi?
43007049	Ucampis aca jan ley uñt’iri jakenacajj maldecitawa.
43007050	Ucanacat maynïri fariseojj Nicodemönwa, cawquïritejj Jesusan ucaru aruma sarcatayna uca. Jupasti saraquïnwa:
43007051	--Leyinacasarjamajj janiw qhiti jakerus juchañchcsnati janïr nayrakat cuntejj lurcatayna uc ist’casinjja --sasa.
43007052	Juparusti sapjjaraquïnwa: --¿Jumajj Galileanquiriraquïtati? Kellkatanac uñjjatam, ucatpï yatïtajja jan qhiti profetas Galileat jutatapjja --sasa.
43007053	[Ucatsti sapa mayniwa utaparcama sarawayjjäna.
43008001	Jesusasti Olivos sat kolluruw sarawayjjaraquïna.
43008002	Khepürusti wali albat temploru cutt’anïna. Puripansti take jakenacaw jupar jac’achasipjjäna, Jesusasti kont’asisinwa yatichañ kalltäna.
43008003	Uqhamäquïpansti ley yatichirinacampi fariseonacampejj irpanipjjänwa mä warmiru, wachoka juch lurasquir catjasina. Uca warmirusti jupanaca taypiruw sayt’ayapjjaraquïna.
43008004	Ucatsti Jesusarojj sapjjänwa: --Yatichiri, aca warmirojj wachoka jucha lurquirwa catjapjjta.
43008005	Moisesan leyipanjja yatichapjjetuw aca casta warminacaru kalampi c’upjas jiwayaña. ¿Jumajj camstasa? --sasa.
43008006	Jupanacajj acjja sapjjänwa Jesusar yant’añataqui, ucat jupar juchañchañataqui. Jesusasti ucapachajj orakeru alt’asin luc’anampi kellkañwa kalltäna.
43008007	Jisqhisipcaquïnwa, ucatwa Jesusajj jupanacar uñcatasinjja säna: --Jumanacat cawquïritejj jan juchanïqui ucajja, aca warmirojj kalampi jakt’añjja kalltascacpan --sasa.
43008008	Wasitampi alt’asina oraker kellkascaquïnwa.
43008009	Jupanacasti uc ist’asinjja, maynit maynit sarjjapjjäna, nayrakatasti sarjjapjjänwa jilïri jakenaca. Takeni sarjjapjjepansti Jesusajj sapaquiw uca warmimpi kheparjjäna.
43008010	Ucatsti Jesusajj sayt’asisinjja janiw qhitirus uñtcjjänti, jan ucasti uca warmi saparuquiwa uñjäna. Ucatsti saraquïnwa: --Warmi, ¿cawquinquis juchañchirinacamajja? ¿Janit qhitis juchañchctam? --sasa.
43008011	Warmisti saraquïnwa: --Janiw qhitis, Tata --sasa. Jesusasti ucjjarojj saraquïnwa: --Uqhamasti janiw nayas juchañchcaracsmati; jichhajj sarjjam, janiraqui juc’amp juch lurcjjamti --sasa.]
43008012	Jesusajj wasitampiw jakenacaru parläna: --Nayätwa acapach khanajja. Qhititejj nayaru arquitani ucajja, jacañ khananïniwa, janiraquiw mayampis ch’amacan sarnakcjjaniti --sasa.
43008013	Fariseonacajj juparojj sapjjaraquïnwa: --Juma pachpatacwa parlasctajja, uca arsutamajj janiw asquïquiti --sasa.
43008014	Ucjjarojj Jesusajj saraquïnwa: --Cuntejj arsctjja ucajj wali asquiwa, naya pachpatsay parlascä, arsutajjajj chekawa. Nayajj yattwa cawquit jutatajjsa, cawquïrutï sarcä ucsa; ucampis jumanacajj janiw yatipctati cawquit jutatajjsa ni cawquïrutï sarcä ucsa.
43008015	Jumanacajj juchañchapjjtawa acapachan leyinacaparjama. Nayajj janiw qhitirus juchañchcti,
43008016	ucampis nayatejj juchañchirista ucajja chekapäspawa. Janiw naya sapaqui juchañchcti jan ucasti qhitanquitu uca Awquejjampiw juchañchapjjta uca laycu.
43008017	Jumanacan leyinacamanjja aqham kellkatawa: ‘Pani testigotejj mayac arsupjje ucajja chekawa,’
43008018	uqhamajja naya pachpawa nayatac mä testigötjja, qhitanquitu uca Awquejjajj maynïri testigoraquiwa --sasa.
43008019	Ucatsti jisct’apjjaraquïnwa: --¿Cawquinquis Awquimajja? --sasa. Jesusasti ucjjarojj sänwa: --Jumanacajj janiw nayar uñt’apquistati, ni Awquejjarusa. Nayarutejj uñt’apjjetasmajja, Awquejjarojj uñt’apjjaraquismawa --sasa.
43008020	Jesusajj acanac arsünwa templon yatichcasina, ofrenda cajanacajj uscutäcäna ucawjana. Ucampis janiw qhitis preso catuntañ ch’amanïpcänti horasapajj janïra purinitap laycu.
43008021	Jesusajj wasitampiw jupanacaru saraquïna: --Nayajj sarjjäwa, jumanacasti thakapjjaraquitätawa, ucampis jumanacajj juchanacamanwa jiwarapjjätajja. Cawquïrutejj nayajj sarcäjja ucarojj jumanacajj janiw jutapcasmati --sasa.
43008022	Ucjjarusti judionacajj sapjjaraquïnwa: --¿Jiwayaspachäniti ucatti sispacha: ‘Cawquïrutejj sarcä ucarojj jumanacajj janiw jutapcasmati,’ sasajja?
43008023	Jesusajj ucjjarojj saraquïnwa: --Jumanacajj acapachanquirïpjjtawa, ucampis nayajj alajjpachanquirïtwa, jumanacajj aca orakenquirïpjjtawa, ucampis nayajj janiw aca orakenquirïcti.
43008024	Ucatpï sapjjsmajja: ‘Juchanacaman jiwarapjjäta’ sasajja. Jumanacatejj jan iyawsapquitäta nayajj qhitïcti ucjja, juchanacamanwa jiwarapjjäta --sasa.
43008025	Ucatwa jisct’apjjäna: --Uqhamajj, ¿qhitïtas jumajja? --sasa. Jesusasti jupanacarojj saraquïnwa: --Niya sapjjsmawa nayratpacha.
43008026	Walja yakha sañanacajjaw utjasquitu, uqhamarac jumanacar juchañchañajjasa, ucampis qhititejj qhitanquitu ucajj chekac arsusquejja, nayajj cuntejj sisctjja acapacharu ucjja jupat ist’tjja --sasa.
43008027	Ucampis jupanacajj janiw amuyapcänti Awquit parlatapjja.
43008028	Ucatwa Jesusajj jupanacar saraquïna: --Cunapachatejj jumanacajj Jaken Yokapar jach’ar aptapjjäta ucqhawa uñt’apjjetäta qhitïcti nayajj ucjja, uqhamarac jan cuns nayan munañajjat luratajjsa. Nayajj arstwa cuntejj Awquejj yatichquitu uca.
43008029	Qhititejj nayar qhitanquitu ucajja nayampïsquiwa; Awquejjajj janiw sapac jaytquituti, nayajj jupar cusisiyquirpun cuns luratajj laycu.
43008030	Cunapachatejj Jesusajj ac arsüna ucqhajja waljaniw jupar iyawsapjjäna.
43008031	Juparu iyawsapcatayna uca judionacarojj Jesusajj sänwa: --Jumanacatejj chekpach sayt’apjjäta cuntejj sapjjsma uqhamarjama ucqhajja, nayan chekpacha discipulonacajjaw tucupjjäta.
43008032	Uñt’apjjaraquïtawa cunatejj chekäqui ucjja, uca cheka cancañasti khespiyat sarnakasiñ churapjjaraquïtam.
43008033	Jupanacasti sapjjaraquïnwa: --Nanacajj Abrahaman wawanacapäpjjtwa, janiw cunapachas esclavöpjjerïcti. ¿Cunjämsa jumajj arsta: ‘Khespiyatäjjapjjätawa’ sasa?
43008034	Jesusasti ucjjarojj sänwa: --Khanacwa sapjjsma, take jucha luririnacajj juchan esclavonacapawa.
43008035	Mä esclavojj janiw mä familia taypinccapuniti, ucampis mä wawajj familia taypinquiriwa.
43008036	Uqhamajj Yokatejj khespiyasiñ churapjjstamjja, chekpachansa khespitaw sarnakasjjapjjäta.
43008037	Nayajj yattwa jumanacajj Abrahaman wawanacapäpjjatama, ucampis jumanacajj jiwayañ munapjjesta, arunacajj jan catokapjjatam laycu.
43008038	Nayajj parltwa cuntejj Awquejjajj uñacht’ayquitu uca, uqhamarac jumanacajj cuntejj awquimajj sapctam uc lurapjjtajja.
43008039	Jupanacajj sapjjaraquïnwa: --Nanacan awquejjajj Abrahamawa --sasa. Jesusasti jupanacarojj sänwa: --Jumanacatejj chekpachansa Abrahaman wawanacapäpjjasmajja, lurapjjasmawa cuntejj jupajj lurcäna uca.
43008040	Cuntejj Diosajj nayaru yatichquitu ucaracwa jumanacarojj sapjjsma, jumanacasti uc satajjatacwa jiwayañ munapjjesta. ¡Abrahamajj janiw cunapachas uqham lurcänti!
43008041	Jumanacajj awquinacaman luräwinacapwa lurapjjta --sasa. Jupanacasti sapjjaraquïnwa: --Nanacajj janiw k’ajjat wawanacäpcti, mä sapa awquiniquïpjjtwa, ucasti Diosawa --sasa.
43008042	Jesusajj jupanacarojj sänwa: --Chekpachan Diosajj awquimäspa ucajja, jumanacajj munapjjetasmawa, nayasti Diosatwa jutta ucatwa acancaractjja. Janiw nayajj munañajjatti jutctjja, jan ucasti Diosaw nayaru qhitanitu.
43008043	Jumanacasti janiw arunacajj ist’añ munapctati, ucatwa jumanacajj jan amuyt’apctati cuntejj sapjjsma, ucjja.
43008044	Jumanacan awquimajj Supayawa, jumanacajj Supayancapjjtawa. Cuntejj jupajj munqui ucwa lurapjjaractajja. Supayajj kalltatpacha jake jiwayiriwa. Janiw cunapachas jupajj chek parlquiti, jupajj c’arïtap laycu. Cunapachatejj c’arinac parlqui ucqhajja jupatacwa parlasqui, c’arïtap laycu, uqhamarac c’arin awquipätap laycuraqui.
43008045	Ucampis nayajj cunatejj chekäqui ucwa sista, jumanacasti janiw iyawsapquistati.
43008046	¿Qhitis jumanac taypit juchajj uñacht’ayitaspa? Cunatejj chekäqui uc nayajj arstjja, ¿cunats jan iyawsapjjesta?
43008047	Qhititejj Diosanquirïqui ucajja, Diosan arunacapjja ist’iwa, ucampis jumanacajj janiw Diosanquirïpctati, ucatpï Diosan arupjja jan ist’añ munapctatejja --sasa.
43008048	Judionacajj ucjjarojj saraquïnwa: --Chekacwa sasipcsma, jumajj samaritanötawa uqhamarac ñankha ajayuniraquïtawa --sasa.
43008049	Jesusajj saraquïnwa: --Janiw cuna ñankha ajayunïctsa. Cuntejj nayajj lurcta ucajja Awquejjan jach’achatäñapataquiwa, jumanacasti jisc’achapjjestawa.
43008050	Janiw nayajj jach’äña thakcti, ucampis mayniwa nayan jach’äñajj thake, jupaw chekapar uñjaraqui.
43008051	Khanacwa sapjjsma, qhititejj nayan arsutajjarjama cuns lurani ucajja, janiw cunapachas jiwcaniti --sasa.
43008052	Judionacasti ucjjarojj sapjjaraquïnwa: --Jichhaw yatjjapjjtjja ñankha ajayunïtama. Abrahamasa, uqhamarac take profetanacasa jiwapjjewa, jumasti arstawa: ‘Qhititejj nayan arsutajjarjama cuns luranejja, janiw cunapachas jiwcaniti’ sasa.
43008053	¿Jumasti Abraham awquisat juc’ampïsmati? Jupajj jiwiwa, profetanacas jiwaraquiwa. ¿Jumajj qhitïtamsa amuyasta? --sasa.
43008054	Jesusajj ucjjarojj saraquïnwa: --Naya pachpatejj jach’añchasëjja, jach’ar tucutajjajj janiw cunataquis walïcaniti. Ucampis qhititejj jach’a cancaña churquitojja ucajj Awquejjawa, qhitirutï jumanacajj ‘Diosajjaw’ sapcta uca pachpa.
43008055	Ucampis jumanacajj janiw uñt’apctati, nayasti uñt’twa. Nayatejj: ‘Janiw uñt’cti’ sirista ucajja, jumanacjam c’ariw tucuraquirista. Chekpachansa nayajj uñt’twa, cuntejj jupajj sisqui ucwa luraracta.
43008056	Jumanacan Abraham awquimajja cusisïnwa nayan urojj uñjañatjja, ucatsti uñjänwa, walwa cusisiraquïna --sasa.
43008057	Judionacajj ucjjarojj Jesusarojj saraquïnwa: --Janïraw pheska tunca maranïctasa, ‘Abrahamarojj uñjtwa’ saractawa --sasa.
43008058	Jesusasti saraquïnwa: --Khanacwa sapjjsma, janïra Abraham utjquipanwa, nayajj utjtjja --sasa.
43008059	Uc ist’asinjja Jesusarojj kalampiw c’upjañ munapjjäna, ucampis jupajj imantasisin templot mistuwayjjäna; jupanac taypi pasasinsti, sarawayjjaraquïnwa.
43009001	Mä cheka pascasinjja Jesusajj nacïwipatpacha mä juyqhu jakeruw uñjäna.
43009002	Discipulonacapasti jisct’apjjänwa: --Yatichiri, ¿cunatsa aca jakejj uqham juyqhu naci? ¿Awquinacapan juchap laycuti, jan ucajj jupan juchapa laycucha aqham naciñapataquejja? --sasa.
43009003	Jesusasti saraquïnwa: --Janiw jupan juchap laycuti, awquinacapan juchap laycusa, jan ucasti Diosan luräwinacapajj jupa toke uñstañapataquiwa ucajj uqhama.
43009004	Urüquïpanjja lurañajjawa qhititejj qhitanquitu ucan lurañanacapa. Arumajj jutasquiwa, ucansti janiw qhitis irnakcaspati.
43009005	Acapachanccasinjja nayajj acapachan khanapätwa --sasa.
43009006	Uc arsusinsti Jesusajj pamparuw thusnokäna, ucatsti thusonkayampi ñek’echt’araquïna, ñik’empisti juyqhun nayraparuw jawt’äna.
43009007	Ucatsti saraquïnwa: --Saram, Siloé estanquer jarekasiri --sasa. (Ucajj qhitanita, sañ muni.) Juyqhusti sarasinjja jarekasïnwa; cutt’anjjän ucqhasti uñj-jjänwa.
43009008	Ucatsti uta jac’anacapajj uqhamarac nayratpach juyqhütapa uñt’irinacajj sapjjänwa: --¿Janit acajj kont’asis limosna mayisirïcän ucäqui? --sasa.
43009009	Mayninacajj sapjjänwa: “Jïsa, jupäscapuniwa.” Mayninacasti sapjjaraquïnwa: “Janiw jupäquiti, ucampis jupjamaraquiwa” sasa. Ucampis jupa pachpaw arsüna: --Jïsa, nayapunïsctwa --sasa.
43009010	Ucatsti jisct’apjjaraquïnwa --¿Cunjämatsa uñj-jjta? --sasa.
43009011	Jupasti sänwa: --Uca Jesús sat jakewa ñek’e luri, uca ñek’empisti nayraruw jawt’itu, ucatsti saraquituwa: ‘Saram Siloé estanqueru jarekasiri’ sasa. Nayasti sartwa, jarekasjjasinsti, uñj-jjtwa --sasa.
43009012	Ucatsti juparojj jisct’apjjaraquïnwa: --¿Cawquincasquisa uca jakejja? --sasa. Jupasti --Janiw yatcti --sänwa.
43009013	Ucatsti fariseonacan ucaruw irpapjjäna juyqhücäns uca jakeru.
43009014	Cunürutejj Jesusajj ñek’e lurcatayna ucat juyqhuru kollcaraquitayna ucürojja, samarañ urünwa.
43009015	Fariseonacajj wasitatwa jisct’apjjäna uca jakerojja, cunjämatsa kollatäna uca. Jupasti saraquïnwa: --Ñek’empiw nayrat jawt’itu, ucatsti jarekasiractwa, jichhasti uñj-jjtwa --sasa.
43009016	Ucatsti mayni fariseonacajj sapjjaraquïnwa: --Ac lurqui uca jakejj janiw Diosanccaspati, jan samarañ uru ajjsart’atap laycu --sasa. Mayninacasti sapjjaraquïnwa: --Mä juchararajj, ¿cunjämsa aca milagronac luraspa? --sasa Uqhamasti jupanac taypinjja jaljtañanacaw utjäna.
43009017	Wasitampiw jisct’apjjäna juyqhücäns uca jakerojja: --Jumajj ¿camstasa nayram kollctam uca jaketjja? --sasa. Jupasti saraquïnwa: --Mä profetäpachaw --sistwa, sasa.
43009018	Ucampis judionacajj janiw iyawsañ munapcänti, jupan juyqhütapat, jichhasti uñj-jjatapa. Juyqhut kollatäcän ucan awquiparuw jawsayapjjäna.
43009019	Ucatsti jisct’apjjaraquïnwa: --¿Acati: ‘Juyqhupuniw naci’ sapcta uca yokamajja? ¿Cunjämatsa jichhajj uñjjjejja? --sasa.
43009020	Awquipampi taycapampisti sapjjänwa: --Yatipjjtwa acajj wawajjawa, juyqhupuniw nacisqui.
43009021	Ucampis janiw yatipcti cunjämat jichhajj uñjatapsa ucjja, ni qhitin nayrapat kollatapsa yatipcaracti. Juparuy jisct’apjjam, jupajj walja maranacanëjjewa, jupa pachpawa yatiyasipjjätam --sasa.
43009022	Acjj awquinacapajj sapjjänwa judionacar ajjsarasina, jupanacan qhititejj “Jesusajj Cristowa” sisqui ucaru sinagogat jaksuña amtapjjatap laycu.
43009023	Ucatwa awquinacapajj säna: “Jupar jisct’apjjam, jupajj walja maranacanëjjewa” sasajja.
43009024	Ucatsti judionacajj wasitampiw juyqhücän uca jakerojj jawsapjje, ucatsti sapjjaraquiwa: --Diosan nayrakatapan chek arsum, nanacajj yatipjjtwa uca jakejj juchararätapa --sasa.
43009025	Ucjjarojj jupajj saraquïnwa: --Janiw nayajj yatcti juchararäscchi jan juchararäscchi ucjja. Nayajj juyqhüyätwa, jichhajj uñjtwa, ucacwa yatta --sasa.
43009026	Wasitampiw jisct’apjjäna: --¿Cuns lurtam? ¿Cuns luri nayram kollañataquejja? --sasa.
43009027	Jupasti ucjjarojj saraquïnwa: --Niya sapjjsmawa, jumanacajj janiw ist’apquistati. ¿Cunatsa wasitamp parlayañ munapjjesta? ¿Jumanacajj arcañjj munapjjaractacha? --sasa.
43009028	Ucatsti jisc’achapjjänwa: --Jumajj uca jakeruw arcta, ucampis nanacajj Moisesaruw arcapjjta.
43009029	Nanacajj yatipjjtwa Diosajj Moisesaru parlatapa, ucampis uca jaketjja janiw cawquit jutatapsa yatipcti --sasa.
43009030	Uca jakesti ucjjarojj saraquïnwa: --¡Acajj muspharcañawa! Jumanacajj janiw yatipctati cawquit jutatapsa, ucampis nayarojj uñjayituwa.
43009031	Yattanwa Diosajj janiw qhiti jucharararus ist’quiti, jan ucasti qhitinacatejj juparu yupaychapjje, uqhamarac munañap lurapqui ucanacaruquiwa Diosajj ist’i.
43009032	Janiw cunapachas aqham ni qhititsa ist’asirïquiti: ‘Nacïwipatpach juyqhu jakeruw kollatayna’ siri.
43009033	Aca jaketejj jan Diosat jutcaspajja, janiw cuns lurcaspati --sasa.
43009034	Ucatsti sapjjaraquïnwa: --Jumajj juchan phokt’ataw naciwayta, ¿ucattï yatichañ munapjjesta? --sasa. Uc sasinsti sinagogatjja jaksupjjänwa.
43009035	Jesusajj juyqhur jaksupjjatapjja yatïnwa. Jicjjatasinsti juparojj sänwa: --¿Iyawstati jumajj Diosan Yokaparojja? --sasa.
43009036	Uca chachasti saraquïnwa: --Tata, sita ¿qhitis ucajja, nayan juparu iyawsañataquejja? --sasa.
43009037	Jesusasti ucjjarojj sänwa: --Niya uñjtawa; nayätwa, qhitimpitejj parlcta uca --sasa.
43009038	Uc ist’asinsti uca jakejj quillt’asïnwa Jesusan nayrakataparu, ucatsti saraquïnwa: --Iyawstwa Tata --sasa.
43009039	Ucatsti Jesusajj sänwa: --Nayajj acapacharu juchañchañataquiw jutta, juyqhunacajj uñjapjjañapataqui, qhitinacatejj uñjapqui ucanacan juyqhu tucupjjañapataquiraqui --sasa.
43009040	Jupampïcän uca mayni fariseonacajja, uc ist’asinjja jisct’apjjänwa: --¿Nanacasti juyqhüpjjaractti? --sasa.
43009041	Ucjjarojj Jesusajj saraquïnwa: --Jumanacatejj juyqhüpjjasmajja janiw juchanïpcasmati. Ucampis ‘Uñjapjjtwa” sapjjatam laycuw juchanïpjjtajja --sasa.
43010001	“Khanacwa sapjjsma, qhititejj jan ovej uyu puncu chek mantqui jan ucasti yakhawjat mantqui ucajja, lunthatawa.
43010002	Ucampis qhititejj puncu cheka mantqui ucajja, awatiriwa, ovej uñjiriraquiwa.
43010003	Punc uñjiristi awatirin, mantañapataquisti punc jist’ari, ovejanacasti arupjja uñt’araquiwa. Ovejanacarojj sutipatcamwa jawsi, ovejanacarusti uyutjja ansuraquiwa.
43010004	Uyut takpacha ovejanac ansusinsti, ovejanacan nayrakatapwa sararaqui, ovejanacasti arcapjjaraquiwa arup uñt’apjjatap laycu.
43010005	Janiw mä jan uñt’atarojj arcapquiti, jan ucasti, juc’ampiw jupatjj chhuctapjje, jan yakhan arup uñt’apjjatap laycu.”
43010006	Jesusasti aca uñacht’äwimpiw amuyt’ayañ munäna, ucampis jupanacajj janiw amuyt’apcänti cuntejj sañ muncän ucjja.
43010007	Ucatsti Jesusajj wasitampiw saraquïna: --Khanacwa sapjjsma, nayätwa puncojja cawqui chektejj ovejanacajj mantqui ucajja.
43010008	Take qhitinacatejj nayat juc’amp nayra jutapcän ucanacajj lunthatanacäpjjewa, ucampis ovejanacajj janiw yäkapquiti.
43010009	Nayätwa puncojja; qhititejj naya chek mantcani ucajja, khespiyatäniwa. Cunjämatejj mä ovejajj uyuru manti, misturaqui, ucatsti pastonac jicjjataraqui, uqhamäniwa.
43010010	“Lunthatajj jutiwa lunthatasiñataqui, jiwayañataqui, tucjañataqui, ucampis nayajj juttwa jacañanïpjjañamataqui, uqhamarac jilarquir jacañanïpjjañamataquiraqui.
43010011	Nayätwa suma awatirejja. Suma awatirejj jacañapwa apt’asi ovejanacap laycojja.
43010012	Ucampis qhititejj pago laycuqui awatqui uquïrejj kamaker jutir uñjasinjja ovejanacjja anarpäwayasina jaltawayjjaquiwa, jan cheka awatirïtap laycu ni ovejanacas jupanccaraquiti. Ucatsti kamakejj munañaparuw ovejanacjj caturi uqhamarac anatati.
43010013	Aca jakejj jaltawayjjewa, pago catokañ laycuquiwa awatïna janiw ovejanac laycuti.
43010014	“Nayätwa suma awatirejja; ovejanacajjsti uñt’asiractwa, ovejanacajjasti nayarojj uñt’asiraquituwa.
43010015	Cunjämtejj Awquejjajj nayaru uñt’quitojja, uca pachparaquiw nayajj Awquirojj uñt’aracta; jacañajjsti ovejanacajj laycuw apt’asiracta.
43010016	Utjaraquituwa yakha ovejanacajja, ucanacasti janiw aca uyuncquiti; ucanacarojj apaniñajjaraquiwa, jupanacasti ist’apjjetaniwa, ucatsti mä sapa tamaquiraquïniwa, mä sapa awatiriniquiraqui.
43010017	“Nayajj jacañajjwa churta wasitampi catokañataqui, ucatwa Awquejjajj nayaru munasitu.
43010018	Janiw qhitis jacañajj apakquituti, jan ucasti naya pachpawa munañajjat jacañajj churta. Munañanïtwa churañataqui, uqhamarac wasitat catokañataquisa. Acajj Awquejjan camachipawa.”
43010019	Judionacajj aca arunac ist’asinjja, wasitampiw jupanac pura t’akjtapjje.
43010020	Waljaniw jupanacat sapjjäna: --¿Cunatsa juparojj yäkapjje? Acajj ñankha ajayuniwa, lokheraquiwa --sasa.
43010021	Mayninacasti sapjjaraquïnwa: --Janiw qhitis mä ñankha ajayunejj aqham parlcaspati. ¿Mä ñankha ajayunisti mä juyqhurojj nayrapjja kollaspati? --sasa
43010022	Juyphi pachänwa Jerusalenansti templon urupwa fiestachasipcaraquïna.
43010023	Jesusajj templonwa sarnakascäna, Salomonan Portalapa satäquis ucawjana.
43010024	Judionacasti Jesusan ucaruw aywthapipjje, ucatsti sapjjaraquïnwa: --¿Cunapachcamasa pächasiyapjjetäta? Mayac arsum, jumatejj Cristösta ucajja --sasa.
43010025	Ucjjarojj Jesusajj saraquïnwa: --Nayajj sistwa, ucampis jumanacajj janiw iyawsapquistati. Cunanactï nayajj lurctjja ucanacjja Awquejjan munañapatwa lurta, ucanacaraquiw sum khanañchasqui.
43010026	Ucampis jumanacajj janiw iyawsapctati, jan nayan ovejanacajjäpjjatam laycu, cunjämtï nayranjj sapcäyäsma uqhama.
43010027	Nayan ovejanacajjajj arojj uñt’iwa, nayasti uñt’aractwa, jupanacasti arcapjjaraquituwa.
43010028	Nayajj wiñay jacañwa churta, janiw cunapachas jiwapcaraquiniti, ni qhitis amparajjatjja apakcaraquitaniti.
43010029	Cuntejj Awquejjajj churquitu ucasti, taket sipansa jach’araquiwa, janiraquiw qhitis amparapatjja apakañataqui ch’amanïquiti.
43010030	Awquimpi nayampejja mayaquïpjjtwa --sasa.
43010031	Ucatsti judionacajj kalanac irtasisin wasitampiw c’upjañ munapjjäna.
43010032	Jesusasti jupanacarojj saraquïnwa: --Jumanacan nayrakatanacamanjj asquinacwa lurta Awquejjan ch’amapampi. ¿Cawquïri luratanacajjatsa kalampi c’upjapjjetäta?
43010033	Judionacasti ucjjarojj sapjjaraquïnwa: --Janiw asqui luratanacamatjja kalamp c’upjapcämati, jan ucasti Dios toke parlatamatwa. Jumajj mä jakequïtawa, ucampis Diosaruw tucuñ muntajja --sasa.
43010034	Jesusasti jupanacarojj saraquïnwa: --Jumanacan leyinacamanjj kellkatawa Diosajj aqham siscäna ucajja: ‘Jumanacajj diosanacäpjjtawa’ sasa.
43010035	Yattanwa cuntejj Kellkatanjj sisqui ucjja, janiw ucjja janiw uqhamäquiti siscsnati; Diosasti sutichänwa: ‘diosanac’ sasa, qhitinacatejj arunacap catokqui ucanacaru.
43010036	Dios pachpaw nayarojj yakhachasitu, qhitaniraquitu acapacharojja. ¿Cunats jumanacajj: ‘Diosjjat parli’ sapjjta, ‘Diosan Yokapätwa’ satajjatacti?
43010037	Janitejj nayajj Awquejjan lurañap lurquiristjja ucajja, jan iyawsapjjestati.
43010038	Ucampis lurstjja ucajja, janis nayarojj iyawsapquita, luräwinacajjarojj iyawsapjjam, Awquejj nayancatapa yatipjjañamataqui, nayasti Awquincatajjaraqui --sasa.
43010039	Wasitampiw preso apañ munapjjäna, ucampis Jesusajj jaltjjänwa.
43010040	Ucatsti Jesusajj cutt’awayjjänwa Jordán jawirat inti jalsu tokeru, ucaruraquiw kheparjjäna, cawquintejj Bautisir Juanajj bautiscatayna ucawjaru.
43010041	Walja jakenacaraquiw uñjiri sarapjjäna, ucatsti sapjjaraquïnwa: --Chekpachansa Juanajj janiw cuna unañchanacs ni milagronacs lurcänti, take cuntejj aca jakjjat arscäna ucajj chekänwa --sasa.
43010042	Ucawja chekansti waljaniraquiw Jesusar iyawsapjjäna.
43011001	Betania marcanjj mä usut chachaw utjäna Lázaro sutini. Uca marcasti Mariampina, Marta cullacapampina marcaparaquïnwa.
43011002	Aca Lazaron cullacapawa, María satäqui ucapï suma k’apquir kollampi Tatitun cayuparu warjjatataynajja, ucatsti ñic’utapampiraquiw phisqhuratayna.
43011003	Aca pani cullacawa Jesusaru yatiyäna. --Tata, amigomaw usuta --sasa.
43011004	Jesusasti uc ist’asinjja sänwa: --Aca usojj janiw jiwañataquïquiti, ucampis acajj Diosan jach’a ch’amapa uñacht’ayañataquiwa, uqhamarac uca usu toket Diosan Yokapan jach’a ch’amapajj uñacht’ayasiñapataquiraqui --sasa.
43011005	Jesusajj Martarusa cullacaparusa, uqhamarac Lazarorusa, wal munascchïna ucasa,
43011006	cunapachatejj yatiyapjjäna: ‘Lazarojj usutaw’ siri, ucqhajja pä urumpiw kheparäna cawqhanccäntejj ucqhana.
43011007	Ucatsti discipulonacaparojj sänwa: --Wasitampi Judearu sarañäni --sasa.
43011008	Discipulonacapasti sapjjaraquïnwa: --Yatichiri, mayüruquiwa judionacajj kalamp c’upjasin jiwayañ munapjjtam. ¿Wasitampit ucaru sarañ munta? --sasa.
43011009	Jesusasti jupanacarojj saraquïnwa: --¿Mä urojj tunca payani horanejjaya? Qhititejj urunjj sarnakqui ucajj janiw lanctasquiti, aca oraken khana uñjatap laycu.
43011010	Ucampis maynitejj aruma sarnakejja, khana jan utjatap laycojj lanctasiwa --sasa.
43011011	Uca pasatatsti Jesusajj jupanacarojj sänwa: --Lázaro amigosajj iquisquiwa, ucampis nayajj sartayanïwa --sasa.
43011012	Discipulonacapasti ucjjarojj sapjjaraquïnwa: --Tata, iquiscchi ucajja, waliptascaniwa --sasa.
43011013	Ucampis Jesusajj uc sasajja, Lazarojj jiwataw sañ munäna, discipulonacapasti amuyapjjänwa chekpach iquiscatapa.
43011014	Ucatwa Jesusajj jupanacarojj khan saraquïna: --Lazarojj jiwatäjjewa.
43011015	Cusistwa jan ucancatajjata, uqhamaw wali jumanacataquejja, iyawsapjjañamataqui. Ucampis uñjiri sarañäni --sasa.
43011016	Ucatsti Tomás, cawquïrirutejj Mellizo sas sutichapjjaraquïna, ucajj mayni discipulonacaparojj sänwa: --Sararaquiñäni jiwasanacasa, jupamp chica jiwañataqui --sasa.
43011017	Purisinsti Jesusajj pusüru imantatwa Lazarorojj jicjjatäna.
43011018	Betaniajj Jerusalén jac’ancänwa, chica tupunjama.
43011019	Walja judionacaw Martaru uñjiri sarapjjatayna, Mariampir cuna, jilapan jiwatapat chuymachiri.
43011020	Martajj Jesusan puritap yatisinjja, jupajj catokeriw mistüna, ucampis Mariajj utaruw kheparäna.
43011021	Martasti Jesusarojj sänwa: --Tata, jumatejj acancasamänjja jilajjajj janiw jiwcasapänti.
43011022	Ucampis nayajj yattwa cuntejj Diosaru maycäta ucjja churätamwa --sasa.
43011023	Jesusasti ucjjarojj saraquïnwa: --Jilamajj jactaniwa --sasa.
43011024	Martasti saraquïnwa: --Jïsa, jiwatanacan khepa urun jactañapjja yattwa --sasa.
43011025	Ucjjarojj Jesusajj sänwa: --Nayätwa jactañasa, jacañasa. Qhititejj nayaru iyawsaraquitu ucajja jiwatäcanisa, jacaniwa.
43011026	Take qhititejj jacqui, nayaru iyawscaraquitu ucanacajj, janiw jiwcaniti cunapachasa. ¿Iyawstati ucjja? --sasa.
43011027	Martasti saraquïnwa: --Jïsa Tata, nayajj iyawstwa jumajj Cristötama, Diosan Yokapa, acapachar jutañapäcän uca --sasa.
43011028	Martajj ucanac arsusinjja María cullacaparu jawsiriw saräna, ucatsti jamasatwa yatiyaraquïna: --Yatichirejj acanquiwa, jawsasctamwa --sasa.
43011029	Mariajj ist’asinjj ucspachaw Jesusar uñjiri saräna.
43011030	Jesusajj janïraw marcaru mantcataynati, cawqhantejj Martajj jicjjatcatayna ucqhancascänwa.
43011031	Mariaru jalsuwayiri uñjasinjja, chuymachapcäna uca judionacajj Mariaruw arcapjjäna: “Imäwiruch jachir sarpacha” sasa.
43011032	Mariajj Jesusan ucaru purisinsti, Jesusan cayunacaparuw quillt’asi ucatsti saraquiwa: --Tata, jumatejj acancascasamäna ucajja, jilajjajj janiw jiwcasapänti --sasa.
43011033	Jesusajj Mariaru jachiri uñjasinjja, uqhamarac jupamp chica jutiri judionacar jachir uñjasinsa, llaquitaw uñjasïna, chuymapsti ch’alljjtayasiraquïnwa.
43011034	Ucatsti Jesusajj jisct’änwa: --¿Cawquïrus imapjjta? --sasa. Jupanacasti sapjjänwa: --Tata, jutamay uñjiri --sasa.
43011035	Jesusasti jachänwa.
43011036	Judionacasti sapjjaraquïnwa: --Uñtapjjam cunjsa munasitayna --sasa.
43011037	Jupanacat maynïrinacasti sapjjaraquïnwa: --Aca jakejj juyqhurojj kollaraquisä. ¿Janit cuns lurcaraquisapänjja Lazaron jan jiwañapataquejja? --sasa.
43011038	Jesusajj wasitampiw wali ch’alljjtata, imäwiru jac’achasi. Imäwejj mä putuncänwa, mä jach’a kalampi puncut atcatataraquïnwa.
43011039	Jesusasti sänwa: --Atekapjjam uca kala --sasa. Martasti Jesusarojj sänwa: --Tata, niya k’aptatäjjpachawa, pusürojjchejjay jiwatapatjja --sasa.
43011040	Ucampis Jesusajj sascaquïnwa: --¿Janit nayajj siscsma, jumatejj iyawsäta ucajja, Diosan jach’a ch’amapjja uñjätawa --sasajja?
43011041	Ucatwa kaljja nuqhokapjjäna. Jesusasti alajjpacha uñtasinwa arsu: --Awquiy, yuspagarsmawa nayar ist’atamata.
43011042	Yattwa jumajj nayarojj ist’apunistawa, ucampis nayajj ucjja sistwa aca jakenacan asquipataqui, jumajj nayaru qhitanquista uc iyawsapjjañapataqui --sasa.
43011043	Ucanac sasinsti jach’atwa art’äna: --¡Lázaro, mistunim! --sasa.
43011044	Jiwatasti mistunïnwa amparanacapas, cayunacapas ch’okäñanacamp ñach’antata, uqhamarac ajanupas mä tucuyompi imantataraqui. Ucjjarojj Jesusajj saraquïnwa: --Jararapjjam, sarnakpan sam --sasa.
43011045	Mariaru chuymachiri sarapcatayna uca judionacatjja waljaniw Jesusan luräwinacap uñjasina juparojj iyawsapjjäna.
43011046	Ucampis judionacat mayninacajj fariseonacan ucaruw saräna cuntejj Jesusajj lurcatayna uc yatiyiri.
43011047	Uc yatisinsti fariseonacampi sacerdotenacan jilïrinacapampejj Jach’a Tantachäwiruw jawsthapipjjäna, ucansti sapjjaraquïnwa: --¿Cuns lurañäni? Aca jakejj walja unañchanaca milagronacampwa luri.
43011048	Uqhamactejj jaytañäni ucajja, takeniw juparu iyawsapjjani; romanonacajj jutasin templosa t’unjani uqhamarac marcasa --sasa.
43011049	Ucampis jupanacat maynïri Caifás satäcäns ucajj uca marajj sacerdotenacan jilïripänwa. Ucasti jupanacarojj saraquïnwa: --Jumanacajj janiw cuns yatipctati,
43011050	ni amuyasipctasa jiwasataquejj walïspawa mä sap chachaqui marcpachat jiwañapajja, takeni jiwarañat sipansa --sasa.
43011051	Ucampis Caifasajj janiw amuyupatacti acjja siscäna, jan ucajj jupajj uca marajj sacerdotenacan jilïripätap laycojja, Diosaw uqham arsuyäna: “Jesusaw jiwañapa Judea marcpachatjja” sasa.
43011052	Janiw aca marcatacti, jan ucasti Diosan wawanacapajj yakha marcanacancquis ucanac mayar jawsthapiñapataqui.
43011053	Uqhamajj ucürutpachawa jilïrinacajj Jesusar jiwayañ amtapjjäna.
43011054	Uc yatisin Jesusajj janiw judionac taypin khan sarnakcjjänti, jan ucasti Judeatjj mistuwayjjänwa, ucatsti wasar jac’ancquis uca Efraín sat marcaruw sarawayjjäna. Ucanwa discipulonacapampi kheparapjjäna.
43011055	Mä juc’a urunacaquejjänwa judionacan Pascua fiestapan puriñapajja. Walja jakenacaw marcanacatjja Jerusalenaru sarapjjäna, janïr Pascua purinquipana k’omachasiñ culto lurañataqui.
43011056	Jesusaru thakasaw sarnakapjjäna. Templo mankhansti jisct’asipjjänwa maynit maynicama: --¿Cuns amuyapjjta? ¿Fiestarojj jutpachänit janicha? --sasa.
43011057	Fariseonacampi sacerdotenacampejj sapjjataynawa: ‘Qhititejj Jesusan cawquincatapsa yatchi ucajja, yatiyapjjetpan, nanacajj preso catupjjañajjataqui’ sasa.
43012001	Pascua fiestataquisti sojjtüruquïpanwa Jesusajj Betaniaru saräna, Lazarojj jaccäna ucaru, cawquïrirutejj Jesusajj jiwatat jactayäna ucaru.
43012002	Ucansti Jesusataquejj mä mank’äwi waquichapjjäna; Martajj sirvïnwa, Lazarosti Jesusamp chicaw mayninacamp mesan mank’äna.
43012003	Mariajj apanïnwa, niya quimsa patac gramo nardocamac lurat k’apquir kolla. Uca kollasti wali jila alanïnwa, ucampisti Jesusan cayuparuw warjjatäna, ucatsti ñic’utapampiraquiw phisqhuräna. Uca k’apquir kollasti utpacharuw k’aphipampejj phokhantäna.
43012004	Ucatsti Simonan yokapa Judas Iscariotejja, Jesusan tunca payani discipulonacapatjja maynirïnwa, cawquïritejj Jesusaru aljantañapäcän uquïristi, sänwa:
43012005	--Aca k’apquiri kollajja ¿cunatsa jan aljasqui mä quimsa patac denario kollkerojja ucat pobrenacaru yanapt’añatakejja? --sasa.
43012006	Ucampis Judasajj janiw pobrenacat qhuyapt’asiñat ucjj arscänti jan ucasti jupajj lunthatänwa, jupaw kollke bolsjja catüna, uca bolsatsti lunthatasirïnwa.
43012007	Jesusasti ucjjarojj sänwa: --Uqhamaquïpan, acjja imascänwa nayan imäwejj urutaqui.
43012008	Jumanac taypinjj pobrenacajj utjapuniniwa, ucampis nayajj jumanac taypinjja janiw wiñayäcäti --sasa.
43012009	Judionacatjja waljaniw yatipjjäna Jesusajj Betaniancatapa, ucatsti sarapjjänwa Jesusar uñjiri, uqhamarac Lazarorusa, cawquïrirutejj Jesusajj jiwatanac taypita jactaycäna ucaru.
43012010	Ucatsti sacerdotenacan jilïrinacapajj amtapjjaraquïnwa Lazarompir cuna jiwayaña,
43012011	jupa laycu walja judionacan Jesusar iyawsañatac t’akaktapjjatap laycu.
43012012	Walja jakenacaw Jerusalenan Pascua fiestaru sarapjjäna; yatipjjaraquïnwa khepürojj Jesusan marcaru puriñapa.
43012013	Ucatsti layminac qhuchurasin mistupjjäna Jesusar catokañataqui; aqham sasaw jach’at art’apjjäna: --¡Jach’achatäpan Diosaru! ¡Bendecitäpan Tatitun sutiparu jutirejja! ¡Bendecitäpan Israelan Reyipajja! --sasa.
43012014	Jesusajj mä asno jicjjatäna, ucaruw konjjatawayäna, cunjämtï Kellkatanjj sisqui uqhamarjama:
43012015	“Jan ajjsaramti, Sión marca; uñtam, Reyimaw juti, mä asnor konjjatata.”
43012016	Kalltanjja discipulonacapajj acanacjja janiw amuyt’apcänti. Cunapachatejj Jesusajj alajjpachar aptatäjjän ucqhaquiw amtapjjäna take acanacajj jupjjat kellkatäscatapa, uqhamarjama phokhasiscataparaqui.
43012017	Jesusajj Lazaror jawscäna imäwipat mistuniñapataqui, ucatsti jiwatanac taypit jactayiri uñjiri jakenacajj, yatiyapjjänwa yakhanacaru cuntejj uñjapcatayna uca.
43012018	Ucatwa jakenacajj Jesusar jicjjatiri mistupjjäna, unañchanac, milagronacsa luratapa yatisina.
43012019	Ucatsti fariseonacajj jupanac puraw sapjjäna: --Jumanacajj uñj-jjapjjtawa, janiw cuns lurañjamäcjjeti. Takeniraquiw jupar arcjjapjje --sasa.
43012020	Jerusalenaru fiesta urunacajj yupaychir sarapcatayna; uca jakenacatjja maynïrinacajj griegonacänwa.
43012021	Aca griegonacasti, Galilea Betsaidanquir Feliperuw jicjjatapjjäna, ucatsti achict’asipjjänwa: --Tata, Jesusaruw uñjañ munapjjta --sasa.
43012022	Felipesti sarasina Andresaruw yatiyäna, ucatsti paninpachaw Jesusaru yatiyir sarapjjaraquïna.
43012023	Jesusasti ucjjarojj sänwa: --Jaken Yokapan jach’añchatäñap horasajj purinjjewa.
43012024	Khanacwa sapjjsma, mä trigo granotejj jan orakeru jalantcchejja ucat janirac jiwcchi ucajja, mä sap granoquïsquiwa, ucampis jiwchi ucajja waljaw achjje.
43012025	Qhititejj jacañaparu munchi ucajja apt’asiniwa, ucampis qhititejj aca oraken jacaña uñiscchi ucajja, wiñay jacañanïniwa.
43012026	Maynitejj sirviñ munchitu ucajja arquitpan, cawquinccätejj nayajj ucancaraquiniw sirvirejjajja. Qhititejj sirvquitani ucarojj Awquejjajj jach’añchaniwa --sasa.
43012027	“Jichhajj wali llact’atätwa; ¿camsäsa? ¿‘Awqui, khespiyita cunatejj jichhajj pasquitani ucat’ säti? Uqhamäñapataquipuniw nayajj jutta.
43012028	Awquiy, sutimajj jach’añchatäpan. Ucatsti mä aruw alajjpachat ist’asïna: Nayajj jach’añchawayjjtwa, wasitampis jach’añchascaquïwa” sasa.
43012029	Ucancapcäna uca jakenacajj uc ist’asin sapjjänwa: Mä khejjokhejjowa, sasa. Mayninacasti sapjjaraquïnwa: --Mä angelaw juparu parljjaypacha --sasa.
43012030	Ucatsti Jesusajj jupanacarojj saraquïnwa: --Janiw nayïpanti aca arojj ist’asqui, jan ucasti jumanaquïpanwa.
43012031	Jichhapï horasajja acapachasti taripatäniwa, jichharaquiwa acapacha apnakerejj jaksutäni.
43012032	Cunapachatejj nayajj oraket aptatäjjä ucqhajja, takeniruw apthapëjja naya pachparu --sasa.
43012033	Acampejj cunjämtejj jiwcani uc sañwa munäna.
43012034	Ucjjarojj jakenacajj sapjjaraquïnwa: --Nanacajj ist’apjjtwa ley libronacajj toke: ‘Cristojj wiñayataquiw jacani’ siri. ¿Cunjämsa jumajj sista: ‘Jaken Yokapajj aptatäñapawa’ sasajja? ¿Qhitis uca Jaken Yokapajja? --sasa.
43012035	Jesusasti ucjjarojj sänwa: --Mä juc’a urunacaquiw khanajj jumanac taypincani. Sarnakapjjamay khana utjquipanjja, jan ch’amacamp catjayasiñataqui; ch’amacan sarnakeristi janiw cawcsaru saratapsa yatquiti.
43012036	Iyawsapjjam khanaru utjquipanjja, khananquir jakenacäpjjañamataqui --sasa. Ucanac arsusinjja, Jesusajj sarawayjjänwa ucatsti jupanacatjja imantasjjaraquïnwa.
43012037	Jesusajj walja milagronaca jupanac nayrakatana lurcchïna ucasa, janiw judionacajj juparojj iyawsapcänti.
43012038	Acajj phokhasiñapapunïnwa cunjämtejj Isaías profetajj kellkcäna uqhamaru: “Tata, ¿qhitis arunacasaru iyawsejja? ¿Qhitirus Tatitojj ch’amapa uñacht’ayi?” sasa.
43012039	Uqhamasti janiw iyawsirjamäpcänti; Isaías profetajj kellkaraquïnwa aqham sasa:
43012040	“Diosajj jupanacarojj juyqhwa tucuyi chuymanacapsa kalarayaraquiwa, jan nayranacapampi uñjapjjañapataqui, ni chuymanacapampis amuyt’apjjañapataqui; jan cuttanisinsa nayampi kollatäñapataqui.”
43012041	Isaiasasti acjja arsünwa Jesusan jach’a cancañapa uñjatap laycu, jupataracwa parläna.
43012042	Uqhampachas walja judionacaw Jesusar iyawsapjjäna, yakhep jilïri wali aytat jakenacasa. Ucampis jupanacajj janiw jakenacan ist’cata arsupcänti, fariseonacar ajjsaratanacap laycu, sinagogat jan jaksuyasiñataqui.
43012043	Diosamp jach’añchayasiñat sipansa, jakenacampiw jach’añchayasiñ munapjjäna.
43012044	Jesusajj jach’at arsusin jupanacarojj sänwa: “Qhititejj nayar iyawsquitu ucajja, janiw nayaruquiti iyawsquitu, jan ucasti qhitanquitu uca Awquejjaruw iyawsaraqui.
43012045	Qhititejj nayar uñjquitojja, qhitanquitu ucarojj uñjaraquiwa.
43012046	Nayajj khanätwa, qhitinacatejj nayaru iyawsquitu ucanacajja jan ch’amacan sarnakapjjañapataquiw acapacharojj jutta.
43012047	Ucampis qhititejj arunacajj ist’ejja, ucatsti janirac ucarjama lurqui ucarojja janiw juchañchcti. Nayajj janiw acapacharu juchañchiri jutcti, jan ucasti khespiyiriw jutta.
43012048	Qhititejj nayaru jisc’achquitu, ucatsti janiraqui arunacajjarjam lurquiti, ucan juchañchiripajj utj-jjewa. Cawquïr arunactejj nayajj arsctjja ucanacaw juchañchascani juparu khepa urunjja.
43012049	Janiw naya pachpatacti parlctjja; qhitanquitu uca Awquejjaw situ cuntejj arsuñajjäqui, yatichañajjäcaraqui ucjja.
43012050	Nayajj yattwa Awquejjan camachipajja wiñay jacañataquiwa. Uqhamwa nayajj sista cunjämtejj Awquejjajj sisquitu uqhamarjama.”
43013001	Mä uruquejjänwa Pascua fiestataquejja. Jesusajj yatïnwa aca orake jaytjjañapa, uqhamarac Awquipan ucaru sarjjañap horasas purinitapa. Aca orakencqui uca jupanquirinacarojj munasipunïnwa. Uca jach’a munasiñapsti khepacamaraquiw uñacht’ayäna.
43013002	Mank’asipquipansti Supayajj niyawa Simonan yokapa Judas Iscarioten chuymaparojj uchatayna Jesusar aljantañ amtäwjja.
43013003	Jesusasti yatïnwa Diosat jutatapa, uqhamarac Diosar cutt’jjañapsa, ucatsti Awquina take munañanïña cancañ churatapsa yatiraquïnwa.
43013004	Uqhama mank’asipquïpansti, Jesusajj mesat sartasin, patjja isip apsusisinjja mä toallampiw cinturaparojj chint’asi.
43013005	Ucatsti mä lamanaruw um warjjati, ucat discipulonacapan cayunacap jarekañaruw uchasi. Jarekasinsti cinturapanccäna uca toallampiraquiw phisqhuräna.
43013006	Simón Pedron cayunacap jariñataquëjjän ucqhajja, Pedrojj sänwa: --Tata, ¿cayunacajjti jareketäta? --sasa.
43013007	Jesusasti juparojj sänwa: --Jichhajj janiw amuyctati cuntejj lurctjja ucjja, ucampis khepatwa amuyascäta.
43013008	Pedrosti sänwa: --Nayarojj janiw cunapachas cayojj jarekquitasmati --sasa. Jesusasti saraquïnwa: --Janitejj jarekcäma ucajja, janiw nayampi chicäcasmati --sasa.
43013009	Pedrosti ucjjarojj saraquïnwa: --Uqhamasti Tata, janiy cayojj sapacjja jarekestati, jan ucasti amparajjampi p’ekejjamppachay jareketa --sasa.
43013010	Ucampis Jesusajj saraquïnwa: --Qhititejj jichha jarekataquïqui ucajja janiw takpach janchipa jarekañajj waquisquiti k’omäscatap laycu. Jumanacajj k’omäjjapjjtawa, ucampis janiw takeni k’omäpctati --sasa.
43013011	Acjja sänwa: “Janiw takeni k’omäpctati” sasajja, qhititejj juparu aljantañapäcän uc yatitap laycu.
43013012	Cayunac jariñ tucuyjjasinsti Jesusajj wasitat patjja isip usct’asisinjja, wasitampiw mesjjaru kont’asi ucatsti saraquiwa: --¿Amuyapjjtati cuntejj jumanacar lurapcsma ucjja?
43013013	Jumanacajj: ‘Yatichiri, Tata’ sapjjestawa. Uc sasinjja walicwa sasipctajja, ucapunïscaractwa.
43013014	Uqhamajj nayatejj Yatichirïcasina, Tatitücasinaraqui, jumanacan cayunacam jaripjjsma ucqhajja, jumanacajj cayunacam jarisipjjañamaraquiwa maynit maynicama.
43013015	Nayajj mä uñacht’äwi churapjjsma, cunjämtï nayajj lurtjja uqham jumanacajj lurapjjañamataquiraqui.
43013016	Khanacwa sapjjsma, janiw ni qhiti uywatas uywiripat sipanjja juc’ampïquiti, ni qhiti qhitatas qhitiripan ucatjja juc’ampïquiti.
43013017	Acanactejj amuyt’apjjäta, ucat lurapjjaraquïta ucajja, cusisitäpjjätawa.
43013018	“Janiw nayajj parlcti take jumanacata, nayajj yattwa qhitinacarutejj ajlliscta ucjja. Cuntejj Kellkatanjj sisqui ucajj phokhasiñapawa: ‘Cawquïritejj nayamp chica mank’qui ucajja nayataquiw sayt’i’ sasa.
43013019	Acjja sapjjsmawa janïra ucajj pasquipana, cunapachatejj acajj lurascani ucqhajja, jumanacajj iyawsapjjañamataqui qhitïctejj nayajj uca.
43013020	Khanacwa sapjjsma, qhititejj catokqui nayan qhitatajjaru ucajja nayaruw catoketu; nayaru catokerïqui ucasti, qhitanquitu ucaruw catokaraqui.
43013021	Uc arsusinjja Jesusajj chuymapanjj wali llact’atawa uñjasïna, ucatsti khanacwa arsuraquïna aqham sasa: --Khanacwa sapjjsma, jumanacat maynïriw aljantitani --sasa.
43013022	Uc ist’asinjja discipulonacapajj jupanaccam uñcatasisinjja janiw qhitjjat parlatapsa yatipcaraquïnti.
43013023	Jesusan maynïri wali munat discipulopajja, jupan jac’apanwa mank’ascäna.
43013024	Ucarusti Simón Pedrojj señampiw saraqui, Jesusaru jisct’añapataqui qhititsa parlpach uc yatiñataqui.
43013025	Ucat jupajj Jesusaru jac’achasisinjja jisct’äna: --Tata, ¿qhitisa? --sasa.
43013026	Jesusasti sänwa: --Mä jisc’a t’ant’wa juricht’ä, ucat cawquïrirutejj churcä ucawa --sasa. Uqhamwa mä jisc’a t’ant’a juricht’asin Simonan yokapa Judas Iscarioteru churäna.
43013027	Judasan uca t’ant’a catokatapatsti, Supayajj mäquiw chuymapar mantäna. Ucat Jesusajj saraquïna: --Cuntejj lurañamäqui ucjja, janc’ac luram --sasa.
43013028	Ucampis janiw qhitis mesan mank’apcäna ucanacajj cunat uc arsutaps amuyapcänti.
43013029	Judasajj kollke bolsa catutap laycojja, mayninacajj amuyapjjänwa Jesusajj fiestataqui: “Cuns alanim” siscaspa uqhama; mayjja amuyapjjaraquïnwa: “Pobrenacaru yanapt’am” siscaspas uqhamaraqui.
43013030	Judasasti t’ant’a mank’antasinjja, mistuwayjjänwa, niya arumäjjaraquïnwa.
43013031	Judas mistjjepansti, Jesusajj sänwa: --Jichhajj Jaken Yokapan jach’a cancañapajj uñstiwa, Diosan jach’a cancañapasti jupjjanwa uñstaraqui.
43013032	Jaken Yokapajj Diosan jach’a cancañap uñacht’aychi, ucatsti Diosajj Yokan jach’a cancañapwa uñacht’ayaraquini, ucsti janc’aquiw luraraquini.
43013033	Munat wawanacajja, mä juc’a urunacampiquiw jumanacampïyajja. Jumanacajj nayarojj thakapjjetätawa, ucampis cunjämtejj judionacaru sisctjja uqhamaracwa sapjjsma jichhajja: ‘Janiw jumanacajj sarapcasmati cawquïrutejj nayajj sarcä ucarojja.’
43013034	Aca machak camachwa churapjjsma: Maynit maynicama munasipjjam. Cunjämtejj nayajj munasipjjsma, uqhama jumanacajj maynit maynicam munasipjjañamaraquiwa.
43013035	Jumanacatejj maynit maynicama munasipjjätajja, takeniw amuyapjjani nayan discipulonacajjäpjjatama --sasa.
43013036	Simón Pedrosti Jesusaruw jisct’äna: --Tata, ¿cawquïrus saräta? --sasa. Jesusasti ucjjarojj saraquïnwa: --Cawquïrutejj nayajj sarctjja, ucarojj jichhajj janiw arcquitasmati, ucampis khepatwa arquitäta --sasa.
43013037	Ucjjarusti Pedrojj sascaquïnwa: --Tata, ¿cunats jichhajj jan arcquirismajja? Nayajj janc’aquïtwa jacañajj juma laycu churañataquejja --sasa.
43013038	Jesusasti ucjjarojj sänwa: --¿Naya laycu jacañam churañataquejj janc’aquïtati? Khanacwa sisma, janïra wallpa art’quipanwa jumajj quimsa cuti nayar jan uñt’ir tucüta --sasa.
43014001	“Jan jumanacajj llaquisipjjamti. Iyawsapjjam Diosaru, nayarus iyawsapjjaraquita.
43014002	Awquejjan utapanjja walja utjäwinacaw jacañatac utji, jan uqhamäcaspa ucajja, nayajj niyaw jumanacaru sapjjeriscasamäna. Uqhamajj mä utjäwi jumanacatac waquichiriw sarä.
43014003	Sarasinsti ucat mä utjäw waquichasinjja, wasitampiw jutä jumanacaru irpasjjañataqui, cawqhanccätï nayajj jumanacajj ucqhancapjjañamataquiraqui.
43014004	Jumanacajj yatipjjtawa cawqharutejj sarctjja uca, cunjäm puriñsa yatipjjaractawa.
43014005	Tomasejj Jesusarojj siwa: --Tata, janiw yatipcti cawquïru sarañamsa, ¿cunjämsa uca saräwjja yatipjjäjja? --sasa.
43014006	Jesusajj saraquïnwa: --Nayätwa thaquejja, chekasa, jacañasa. Naya tokequiw Awquin ucar puriñajj utji.
43014007	Jumanacatejj nayaru uñt’apjjetasmajja, Awquejjarojj uñt’apjjaraquismawa; jichhatpachaw uñt’apjjaracta, uñjasipcaraquïyätawa.
43014008	Felipesti ucjjarojj sänwa: --Tata, Awquiru uñacht’ayapjjeta, ucampejj waliquëjjaniwa --sasa.
43014009	Jesusajj ucjjarojj saraquïnwa: --Felipe, acqha maranacaraquis jumanacampïtanjja, ¿janit jichhacam uñt’quista? Qhititejj nayar uñjquitu ucajj Awquirojj uñjaraquiwa, uqhamasti ¿cunatsa mayista: ‘Awquiru uñacht’ayapjjeta’ sasajja?
43014010	¿Janit iyawsapcta nayajj Awquincatajja, Awquisti nayancatapa? Cunanactejj sapjjsma ucjja, janiw naya pachpatacti sapcsma, nayan jacqui uca Awquiwa luräwinacap lurasqui.
43014011	Nayajj Awquinctwa, Awquisti nayampiraquiwa ucjja iyawsapjjeta, jan ucajj luratanacajj uñjasinacsa iyawsapjjeta.
43014012	Khanacwa sapjjsma, qhititejj nayar iyawsquitu ucajja, luraraquiniwa cuntejj nayajj lurctjja ucanaca, juc’amp jach’a luräwinacampwa lurani, Awquejjajj cawquincquitejj ucaru saratajj laycu.
43014013	Take cuntejj jumanacajj sutejjaru mayipjjäta ucjja, nayajj luräwa, Yokajj Awquin jach’a cancañap uñacht’ayañapataqui.
43014014	Cuntejj nayan sutejjaru mayipjjäta ucjja, nayajj take cunsa luräwa.
43014015	“Jumanacatejj munapjjchistajja, camachinacajj phokhapjjam.
43014016	Nayajj Awquirojj achict’äwa jumanacaru yakha Chuymachiri qhitaniñapataqui, jupasti jumanacampejj wiñayataquïniwa.
43014017	Ucajj cheka Ajayuwa, acapachanquirinacasti janiw jupar catokcaspati, jan uñjatapa ni uñt’atapa laycu, ucampis jumanacajj uñt’jjapjjtawa, jupasti jumanacampïsquiwa, ucatsti jumanacanwa jacani wiñayataqui.
43014018	“Janiw wajcha jaytapcämäti, nayajj cutt’anïwa jumanacampïscañataqui.
43014019	Mä juc’ampitjja jakenacajj janiw juc’ampi uñjcjjapjjetaniti, ucampis jumanacajj uñjasipquitätawa, jumanacajj jacapjjätawa nayan jacascatajj laycu.
43014020	Ucüruwa jumanacajj Awquincatajja yatipjjäta, jumanacasti nayancatajjaraqui, nayasti jumanacampïtajjaraqui.
43014021	Qhititejj camachinacajj yatquejja, uqhamarac phokcaraqui ucajja, uñacht’ayiwa chekpach nayar munatapa. Awquejjasti munasiraquiniwa qhititejj nayar munasquitu ucarojja, nayasti juparojj munasiraquïwa, ucatsti uñacht’ayasiraquïwa.”
43014022	Judasajj (aca Judasajj janiw Iscariote ucäquiti) Jesusarojj sänwa: --Tata, ¿cunatsa nanacarojj uñacht’ayasipjjetäta, acapachanquir jakenacarusti janirac uñacht’ayascätati? --sasa.
43014023	Jesusasti saraquïnwa: --Qhititejj munasquitu ucajja, cuntejj nayajj siscta ucwa luri; Awquejjasti munasiniwa, Awquejjampi nayampejj jupamp jakeriw jutapjjä.
43014024	Qhititejj jan munquitu ucajja, cuntejj nayajj sisctjja ucjja janiw lurquiti. Aca arunac ist’apcta ucajja janiw nayan arunacajjäquiti, jan ucasti qhitanquitu uca Awquejjan arunacapawa.
43014025	“Acanacjja sapjjsmawa jumanacampïcasina.
43014026	Awquejjaw nayan sutejjaru Kollan Ajayu qhitanini, jumanacar yanapañapataqui, uqhamarac chuymachañapataqui. Jupaw jumanacar take cuns yatichapjjätam, amtayapjjaraquïtamwa cuntejj nayajj jumanacaru sapjjsma ucanaca.
43014027	“Samarañwa jaytapjjsma. Nayan samarañajjwa churapjjsma, ucampis janiw nayajj samarañjj churcti cunjämtejj acapachajj churqui uqhama. Jan llaquisipjjamti ni ajjsarapjjaraquimsa.
43014028	Jumanacajj ist’apjjestawa: ‘Sarjjäwa, ucatsti wasitampiw jutä jumanacampïñataqui’ siri. Chekpachantejj munasipjjetasmajja: ‘Awquin ucaruw sarascta’ uc siri ist’asinjja cusisipjjasamänwa, jupajj nayatsa juc’ampïtap laycu.
43014029	Acjja sapjjsmawa janïr ucajj pasquipana, cunapachatejj acanacajj lurascani ucqhajj iyawsapjjañamataqui.
43014030	“Janiw jumanacampi juc’ampi parlcjjäti, acapacha apnakqui ucasti niya jutiwa. Ucampis janiw cuna ch’amanïquisa nayataquejja.
43014031	Cuntejj Awquejj sisquitu uc lurta, acapachajj nayan Awquir munatajja yatiñapataqui. “Sartapjjam, sarjjañäni.”
43015001	“Nayajj chekpach uva alïquiristsa uqhamätwa, Awquejjasti yapuchirïcaspasa uqhamaraquiwa.
43015002	Cawquïri layminacajjatejj jan achqui ucanacarojj jupajj qhuchhuraraquiwa, ucampis cawquïri layminacatejj achqui ucanacarojj k’omacharaquiwa juc’ampi achuñapataqui.
43015003	Jumanacajj k’omäjjapjjtawa, yatichapcsma uca arunac toke.
43015004	Jumanacajj nayampi mayaquïpjjam, cunjämatejj nayajj jumanacampi mayaquïtjja uqhama. Mä laymi sapajj janiw achcaspati, janitejj alipampi mayaquïcchi ucajja; uca pachparaquiwa jumanacajj jan achupcasmati janitejj nayampi mayaquïpcasma ucajja.
43015005	“Nayätwa uva alejja, jumanacasti layminacäpjjtawa. Qhititejj nayampi mayaquïchi, nayasti jupampi mayaquiraquïta, uquïrejj walwa achuraqui, uqhamasti jumanacajj jan nayampejj janiw cuns lurapcasmati.
43015006	Qhititejj jan nayampi mayaquïcchi ucajja, jaksutäniwa, ucatsti cunjämatejj mä waña layminacajj apthapita ninaru phichhantatäñataquejja uqhamäniwa.
43015007	“Jumanacatejj nayampi mayaquïsipcätajja, janirac yatichäwinacajj armapcäta ucajja, mayipjjam cuntejj munapcäta uca, ucatsti churatäpjjätawa.
43015008	Awquejjajj jach’achatawa cunapachatejj jumanacajj walja achupcta ucqhajja, uqhamatwa uñacht’ayapjjaracta nayan chekpach discipulonacajjätanacama.
43015009	Cunjämtï Awquejjajj nayaru munasquitu, uca pachparaquiw nayajj jumanacar munasipjjsma; uca pachpa munasiñanraqui jacapjjam.
43015010	Nayan camachinacajjtï phokhapjjäta ucajja, nayajj munasipcsma uca munasiñanwa sarnakapjjäta, cunjämtejj nayajj Awquejjan camachinacap phoktjja uqhamarac jupajj nayar munasitu ucanaracwa sarnakta.
43015011	“Aqhamjja nayajj jumanacar parlapjjsmawa nayampi cusisipjjañamataqui, cusisiñampi phokt’atäpjjañamataquiraqui.
43015012	Nayan camachejjajj acawa: Munasipjjam maynit maynicama, cunjämtejj nayajj jumanacar munasipjjsma uqhama.
43015013	Janiw juc’ampi jach’a munasiñanejj utjcaspati cawquïritejj amigonacap laycu jacañap apt’asquis ucat sipanjja.
43015014	Jumanacajj nayan amigonacajjäpjjtawa, cuntejj nayajj jumanacar sapcsma uc lurapjjäta ucajja.
43015015	Janiw ‘uywatanac’ sas sutichcjjapsmati, mä uywatasti janiw uywiripan luratanacap yatquiti uca laycu. Nayajj jumanacarojj ‘amigonac’ sapjjsmawa, cuntejj Awquejjajj sisquitu uca jumanacar yatiyatajj laycu.
43015016	Janiw jumanacati nayar ajllipquista, jan ucasti nayaw jumanacar ajllipjjsma sarapjjañamataqui, uqhamaraqui walja achupjjañamataqui, uca achusti acht’añapataquiraqui. Uqhamatwa cuntejj nayan sutejjar mayipcäta ucjja Awquejj churapjjätam.
43015017	Acwa jumanacar ewjjapjjsma: Maynit maynicama munasipjjam.
43015018	“Acapachatejj jumanacar uñisipjjstam ucajja, yatipjjam nayaruw nayrakata uñisipjjetäna.
43015019	Jumanacatejj acapachanquirïpjjasmajja, acapachanquir jakenacajj munasipjjeristamwa jupanacanquirirjama. Ucampis nayaw jumanacar ajllisipjjsma acapacha taypita, ucatwa acapachajj uñisipjjtam, jan acapachanquirëjjapjjatam laycu.
43015020	Amtasipjjam cuntejj sapjjäyäsmajja: ‘Janiw qhiti uywatas uywiripat sipanjja juc’ampïquiti’ sasa. Nayarojj uñisipjjetuwa, jumanacarojj uñisipjjaraquïtamwa; yatichäwinacajjtejj imapjjchejja, jumanacan yatichäwinacamjja imapjjaraquiniwa.
43015021	Take acanacjja lurapjjätamwa nayan sutejj laycu, jupanacajj qhitanquitu ucarojj jan uñt’apjjatap laycuraqui.
43015022	“Janitejj nayajj jupanacar parliri jutquiriscäyäta ucajja, janiw juchañchatäpcasapänti, ucampis jichhajj juchanacapatjja juchañchatäpjjapuniniwa.
43015023	Qhitinacatejj nayar uñisipquitu ucanacajja, Awquejjarojj uñisiraquiwa.
43015024	Janitejj nayajj jupanac taypin jan qhitis lurqui ucanac lurquiriscäyäta ucajja, janiw cuna juchanïpcasapänsa. Ucampis jichhajj uñj-jjapjjewa, uqhampachasa nayarojj uñisisipcaquituwa, Awquejjarus uqhamaraqui.
43015025	Ucampis acanacajj pasañapapuniwa, jupanacan ley kellkatanacapan: ‘Alekat uñisipjjetu’ sisqui uca arunacajj phokhasiñapataqui.
43015026	“Cunapachatejj chekpach Chuymachiri Ajayojj jumanacar yanapir jutcani ucqhajj, jupajj nayjjat parlani. Uca chuymachirsti nayaw Awquejjat qhitanï. Ucasti chekpach Ajayuraquiwa.
43015027	Jumanacajj nayjjatwa parlapjjaraquïta, kalltatpach nayampïpjjatam laycu.
43016001	“Acanacsti jumanacarojj sapjjsmawa jan mayjt’asipjjañamataqui.
43016002	Jumanacarojj sinagoganacatjja jaksupjjätamwa, yakhepanacarojj jiwayapjjätamwa; uca luratapampejj Diosaru sirvipcaspa uqham amuyasipjjani.
43016003	Acjj lurapjjaniwa, jan Awquiru ni nayaru cunapachas uñt’apjjatap laycu.
43016004	Acsti sapjjsmawa cunapachatejj uca horasajj purincani ucqhajja, cuntejj sapcsma uc amtasipjjañamataqui. “Janiw acjj kalltatpacha yatiyapcäyäsmati, nayajj jumanacampïscatajj laycu.
43016005	Jichhajj sarjjäwa qhititejj qhitanquitu ucan ucaru; jumanacatjj janiw maynis jisct’apquistati: ‘¿Cawquïrus saräta?’ sasa.
43016006	Acanac arsutajjatjja jumanacajj llaquitaquëjjapjjtawa.
43016007	Ucampis cunatejj chekäqui ucwa sapjjsma: jumanacataquejj asquiwa nayan sarjjañajjajja. Nayatejj jan sarquiristjja, janiw jumanacar Chuymachirejj jutcaspati, ucampis nayatejj saräjja, juparojj qhitanïwa.
43016008	Cunapachatejj Kollan Ajayojj jutcani ucqhajja, acapachanquiri jakenacarojj juchanacapatwa khanañchani, uqhamaraqui cheka thaqui utjatapatsa, Diosan juchañchäwipatsa amuyt’ayaraquiniwa.
43016009	Juchanïpjjewa nayar jan iyawsapjjatap laycu.
43016010	Amuytatasipjjaniwa cawquïritejj cheka thaquïqui ucatjja, nayasti Awquejjan ucaruw sarascta, jumanacasti janiw juc’amp uñjcjjapjjetätati;
43016011	Diosan juchañchäwipatsti amuyasipjjaraquiniwa, acapacha apnakerejj niya juchañchatäjjatap laycu.
43016012	“Juc’ampiw jumanacar arsuñanacajjajj utjasquitu, ucampis jichhajj janiw amuyt’apcasmati.
43016013	Cunapachatejj Kollan Ajayojj jutcani ucqhajja, jupaw take cunatejj chekäqui uca yatichapjjätam. Janiraquiw jupa pachpat parlcaniti, jan ucasti cuntejj ist’qui ucwa sani, yatiyapjjaraquïtamwa cunanacatejj pascani ucanacsa.
43016014	Jupaw nayar jach’añchitani, cunatejj nayancquis uca catokatap laycu, ucsti jumanacaruw yatiyapjjaraquïtam.
43016015	Cunatejj Awquin utjqui ucajj nayancaraquiwa, ucatwa sista: ‘Kollan Ajayojj catokaniwa cunatejj nayancqui uca, jumanacarusti yatiyapjjaraquïtamwa’ sasa.
43016016	“Mä juc’a urunacampitjja janiw uñjcjjapjjetätati, ucampis mä juc’ampjarojj uñj-jjapjjaraquitätawa, nayajj cawquincquitejj Awquejj ucar sarascatajj laycu.
43016017	Ucatsti yakhep discipulonacapajj jisct’asipjjewa maynit maynicama aqham sasa: --¿Cun sañsa munistu: ‘Mä juc’a urunacampitjja janiw uñjcjjapjjetätati, ucampis mä juc’ampjarojj uñj-jjapjjaraquitätawa, cawquincquitejj Awquejj ucar sarascatajj laycu’ sasajja?
43016018	¿Camsañs munpacha: --‘Mä juc’a urunacat’ sasajja? Janiw cunat parlataps amuyctanti --sasa.
43016019	Jesusajj yatïnwa cuntejj jisct’asiñ munapjjäna uca, ucatsti saraquïnwa: --Nayajj sapjjäyäsmawa: ‘Mä juc’a urunacatjja janiw uñjcjjapjjetätati, ucatsti mä juc’ampjarojj wasitampi uñj-jjapjjaraquitätawa’ sasa. ¿Acti jumanacajj jisct’asisipcta?
43016020	Khanacwa sapjjsma, jumanacajj jachapjjätawa, llaquisipjjaraquïtawa, acapachanquir jakenacasti cusisipjjaraquiniwa. Ucampis jumanacajj llaquitäcasinjja, llaquinacamajj cusisiñaruw cutiquipstani.
43016021	Cunapachatejj mä warminjj wawachasiñapajj jac’äjje ucqhajja, wal llaquisi t’akhesiñ horasajj purinitap laycu, ucampis wawajj nasjje ucqhajja, janiw ni t’akhesitaps amtascjjeti, mä wawa aca oraken nacitap laycusti cusisiwa.
43016022	Uca pachparaquiw jumanacajj jichhajj llaquisipjjta; ucampis nayajj wasitampiw cutt’anis uñjapjjäma, ucqhawa jumanacajj wal chuymanacaman cusisipjjäta, uca cusisiñsti janiw qhitis apakapcätamti.
43016023	“Ucürunjja janiw cuns jisct’jjapjjetätati. Khanacwa sapjjsma, Awquiru cuntejj nayan sutejjaru mayipcäta ucjja churapjjätamwa.
43016024	Jichhacamajj jumanacajj janiw cuns nayan sutejjaru mayipctati; mayipjjam, catokapjjätawa, cusisiñamp phokt’atäpjjañamataqui.
43016025	“Acanacjja jumanacarojj uñacht’äwinac tokew sapjjsma; ucampis horasajj purininiwa, ucansti janiw uñacht’äwinac tokejj parlcjjapjjämati, jan ucasti khanacwa Awquejjat parlapjjäma.
43016026	Ucürunjja jumanacajj mayipjjätawa nayan sutejjaru. Janiw sapcsmati: Nayajj Awquirojj mayïwa jumanacataqui, sasa,
43016027	Awqui pachpan jumanacar munatap laycu. Jupasti munasipjjtamwa jumanacajj nayaru munasipjjesta, uqhamarac nayajj Diosat jutatajj iyawsapjjesta uca laycu.
43016028	Nayajj Awquejjan ucatwa acapachar jutta; jichhasti acapachjja jaytawayjjtwa, wasitatwa Awquejjan ucaru cutt’jjaracta.”
43016029	Discipulonacapajj ucjjarojj sapjjänwa: --Jichhajj khanacwa parltajja, jan uñacht’äwinacampiquiraqui.
43016030	Jichhaw uñjapjjta take cun yatitama, janiraquiw munascjjeti jumaru qhitin jisct’asiñapasa. Ucatwa iyawsapjjta Diosat jutatama --sasa.
43016031	Jesusasti jupanacarojj saraquïnwa: --¿Uqhamajj jichhati iyawsapjjta?
43016032	Uqhamajj horasajj puriniwa, jichhpacharaquiw jumanacajj saräwinacamarjama willinuctawayjjapjjaraquïta, nayarusti sapacwa jaytapjjetäta. Ucampis janiw nayajj sapaquïcti jan ucasti Awquiw nayampïsqui.
43016033	Acjj sapjjsmawa jumanacajj samarañ jicjjatapjjañamataqui nayaru iyawsatanacam laycu. Acapachanjja jumanacajj t’akhesipjjätawa, ucampis ch’am catjjatapjjam, nayajj acapacharojj atipjtwa --sasa.
43017001	Ucanac arsusinjja Jesusajj alajjpachwa uñti, ucatsti sänwa: --Awqui, horasajj purinjjewa. Yokamar jach’añchamaya, Wawamajj jumaru jach’añchañapataquiraqui.
43017002	Jumajj Yokamarojj take jakenacjjaru ch’amanïñwa churtajja, cawquïrinactejj churcta ucanacar wiñay jacaña churañataqui.
43017003	Aca wiñay jacañajj juma sapa chekpach Diosar uñt’añanwa utji, uqhamarac Jesucristoru cawquïrirutejj jumajj qhitancta ucaru.
43017004	“Nayaw aca orakenjja jach’añchsma, tucuyaractwa cuntejj lurañ churquista ucsa.
43017005	Jichhajj Awqui, utjäwimanjja cunjäm jach’a cancañamanccäyättejj janïra aca orake utjquipana, uca pachpa jach’a cancañay churjjeta.
43017006	“Cawquïrinactejj acapach taypit ajlliscta nayaru churañataqui, ucanacarojj yatiytwa jumajj qhitïctatejj uca. Jumanquirinacänwa, jumaraquiw churista, juman arunacamsti phokhapjjaraquiwa.
43017007	Jichhajj yatjjapjjewa cunanactejj churquista ucanacajj jumat jutatapa.
43017008	Jupanacarojj churtwa juman arunacama, jupanacasti catokapjjewa. Jichhajj yatipjjewa nayajj jumat jutatajja, jumajj qhitanquista ucjja iyawsapjjaraquiwa.
43017009	“Nayajj jupanacataquiw maysma, janiw maycsmati acapachanquirinacataquejja, jan ucasti churquista ucanacataquiw maysma jumanquirinacätap laycu.
43017010	Take cunatejj nayancqui ucajj jumanquiwa, jumanquiristi nayancaraquiwa, jach’a cancañajjasti jupanacjjanwa uñsti.
43017011	“Nayajj janiw acapachancjjäti, ucampis jupanacajj acapacharuw kheparapjje, nayasti jutjjtwa jumampïñataqui. Kollan Awquejja, cawquïrinactejj churquista ucanacarojj ch’amamampiy imam jupanacajj mayaquïpjjañapataqui, cunjämatejj jumampi nayampejj mayaquïctanjja uqhama.
43017012	Cunapachatejj acapachanjja jupanacampïcäyäta ucqhajja, ch’amamampiw imäyätjja cawquïrinactejj churquista ucanacarojja, uqhamarac irparaquïyätjja. Janiw jupanacatjja maynis chhakquiti, jan ucasti chhakhatapunïcänsa ucaquiw chhakjje, Kellkatanjj cunjämtejj sisqui ucarjam phokhasiñapataqui.
43017013	“Jichhajj jutjjasctwa juman ucaru; aca arunacjja sistwa acapachanccasina, jupanacajj nayjama cusisiñampi phokt’atäpjjañapataqui.
43017014	Nayajj jupanacarojj arunacamjj churtwa, ucampis acapachajj jupanacarojj uñisiwa jupanacajj jan acapachanquirinacäpjjatap laycu, cunjämtejj nayajj jan acapachanquirïctjja uqhama.
43017015	Janiw maycsmati acapachat apsuñamataqui, jan ucasti maysmawa Supayat imañamataqui.
43017016	Cunjämtï nayajj jan acapachanquirïctjja, uqhamaraquiw jupanacajj jan acapachanquirïpquiti.
43017017	Cheka cancañampi k’omacham juma pachpataqui, arunacamasti chekawa.
43017018	Cunjämtejj nayarojj acapachanquirinac taypiru qhitanistajja, uca pachparaquiw jupanacarojj acapachanquirinac taypiru qhitta.
43017019	Jupanac laycuwa nayapachpas catuyasiracta, jupanacajj asquitaqui catuyasipjjañapataquiraqui.
43017020	“Janiw jupanac sapataquiquit acjj mayctjja, jan ucasti qhitinacatejj khepanacat nayaru iyawsapquitani jupanacan arunacap ist’asina ucanacampitaquiw maysma.
43017021	Mayiracsmawa Awquejja, jupanacajj mayaquïpjjañapataqui, uqhamarac jiwasampis mayaquïpjjañapataquiraqui, cunjämtï jumajj nayanctajja, nayajj jumancaractjja uqhama. Jupanacajj mayar tucutaquïpjjpan, jumajj nayaru qhitanquista uc acapachajj iyawsañapataqui.
43017022	Jumajj nayaru jach’añchäwi churquista uca pachpa jach’añchäwiracwa jupanacaru churta, jupanacajj mayar tucutäpjjañapataqui, cunjämatejj jumampi nayampejj mayaquïtan uqhamaraqui.
43017023	Nayajj jupanacampïtwa, jumasti nayampiraqui, jupanacan suma mayaru tucutäpjjañapataqui, uqhamat acapachajj yatiñapataqui jumajj nayaru qhitanista, uqhamarac cunjämtï nayaru munasista, jupanacarus munasiracta.
43017024	“Awquiy, jumaw jupanac churista. Jichhajj muntwa nayajj cawquinccätejja, jupanacajj ucancapjjañaparaqui, jumajj jach’a cancañwa churista uc uñjapjjañapataqui, jumasti janïra acapachajj utjquipanwa munasista.
43017025	Suma Awquiy, acapachajj janiw uñt’ctamti, ucampis nayajj uñt’smawa, acanacasti yatjjapjjewa juman nayaru qhitanitama.
43017026	Jupanacarojj uñt’aysmawa, ucampis uñt’ayascaquïmawa, cunjämtejj nayaru munasista uca munasiñajj jupanacampïñapataqui, nayasti jupanacampïñajjataquiraqui.”
43018001	Ucanac arsusinjja Jesusajj mistuwayänwa discipulonacapamp chica, Cedrón sat jawirat mayscataru sarañataqui. Ucanjj mä huertow utjäna, ucaruw Jesusajj discipulonacapampi mantäna.
43018002	Aljantiri Judasajj uca chekjja uñjaraquïnwa, Jesusajj walja cuti discipulonacapampi ucawjaru sarirïtap laycu.
43018003	Uqhamaw Judasajj mä tama soldadonac ant’ataw ucawjaru purini, uqhamarac fariseonacampi sacerdotenacan jilïrinacapampejj templot mä kawkha uñjirinaca qhitancatayna ucanacamp chica. Jupanacajj wali armataw jutapjjäna lamparanaca, nina wiyanacas apt’ata.
43018004	Jesusajj yatïnwa cunatejj jupampejj pasañapäcäna ucjja. Mistusinjja jupanacarojj jisct’iwa: --¿Qhitirus thakapjjta? --sasa.
43018005	Jupanacasti sapjjaraquïnwa: --Nazaretanquir Jesusaruwa --sasa. Jesusasti jupanacarojj sänwa: --Nayätwa --sasa. Aljantiri Judasajj jupanacampïscaraquïnwa.
43018006	Jesusajj jupanacaru “Nayätwa” sipanjja, jupanacajj kheparcam jithektasinwa tincurapjjäna.
43018007	Wasitampiw Jesusajj jupanacaru säna: --¿Qhitirus thakapjjta? --sasa. Jupanacasti sapjjaraquïnwa: --Nazaretanquir Jesusaruwa --sasa.
43018008	Ucatsti Jesusajj sänwa: --Niya sapjjaracsmasä: ‘Nayätwa’ sasa. Nayaru thakapchista ucajja, acanacaru sarayjjapjjam --sasa.
43018009	Acajj lurasïnwa cunjämtejj Jesusajj arscäna: “Cawquïrinactejj Awquejj churquitu, ucatjj janiw cawquïris chhakquiti”, uca satapar phokhasiñapataqui.
43018010	Jilïri sacerdoten uywatapaw utjäna Malco sat sutini, ucan cupi jinchupwa Simón Pedrojj espadap apsusisinjja thokokayi.
43018011	Jesusasti uc uñjasinjja Pedrorojj sänwa: --Espadjja imañaparu uscum. Awquejjajj cuntï t’akhesiñ churquitu ucjja ¿janit t’akhesiñajjäquejja? --sasa.
43018012	Ucatsti soldadonacajj jilïripamp chica, uqhamarac judionacan templo uñjirinacapampejj Jesusarojj preso catuntapjjäna, ucatsti ñach’antapjjaraquïnwa.
43018013	Nayrakatajj Anasan utaparuw irpapjjäna. Anasajj Caifasan awcch’ipänwa. Uca marajj Caifasajj sacerdotenacan jilïriparaquïnwa.
43018014	Aca pachpa Caifasaw nayrajj judionacarojj säna: “Walïspawa mä sapa jakequi jiwaspa marcpach jiwarañata sipana” sasa.
43018015	Simón Pedrojj maynïri discipulopampejj Jesusarojj khepatwa arcasipcäna. Uca mayni discipulojj sacerdotenacan jilïripampi uñt’atänwa, uqhamatwa Jesusamp chica uta ankäjjaru mantäna.
43018016	Ucampis Pedrojj puncuruw kheparäna. Ucat sacerdotenacan jilïripampi uñt’atäcän uca discipulojj mistunisin punc uñjirimpiw parlt’awayäna, ucat Pedrorojj irpantaraqui.
43018017	Ucat punc uñjirejj Pedrorojj jisct’äna: --¿Janit jumajj aca chachan maynïri discipulopäcta? --sasa. Pedrosti sänwa: --Janiway, janiw nayäcti --sasa.
43018018	Wali thayätap laycojja, uywatanacajj uqhamarac templo uñjirinacamp chica, ninwa aktayasipjjatayna, ucat cayunacap junt’uchasisipcäna. Pedrojj ucanjj jupanac chicaw junt’uchasiscaraquïna.
43018019	Sacerdotenacan jilïripajj Jesusarojj jisct’añ kalltäna discipulonacapajj qhitinacänsa, uqhamarac cuns jupajj yatichäna ucjjata.
43018020	Jesusasti juparojj sänwa: --Nayajj jakenacarojj takenin uñjcataw parläyäta, sinagoganacan yatichasa, uqhamarac templonsa; uqhamajj janiw cuns nayajj jamasan yatichcti.
43018021	¿Cunatsa nayaru jisct’ista? Jisct’amay qhitinacatejj nayaru ist’quitu ucanacaru, jupanacay sapjjpan cuntejj yatichcäyät uca. Jupanacajj yatipjjewa cuntejj parlcäyäta ucjja --sasa.
43018022	Jesusajj uqham sipanjja, templonquiri mä uñjiriw ucancascäna, ucasti ajanut ch’acunti: --¿Uqhamti ayncatta sacerdotenacan jilïriparu? --sasa.
43018023	Jesusasti saraquïnwa: --Sita, ¿cuns jan wal arstjja? Arsutajjatejj waliquïscchi ucajja, ¿cunats nuwista?
43018024	Ucat Anasajj ñach’antatwa irpayäna Caifasan ucaru, jupasti sacerdotenacan jilïripänwa.
43018025	Ucañcamajja, Pedrojj nina jac’an junt’uchasiscaquïnwa; ucatsti juparojj sapjjaraquïnwa: --¿Janit uca chachan maynïri discipulopäcta? --sasa. Pedrosti jan uñt’iriw tucüna: --Janiw nayäcti --sasa.
43018026	Ucansti jilïri sacerdoten maynïri uywataparu, Pedrojj jinchu thokokaycatayna uca chachan familiapaw ucancaraquïna. Ucajj jisct’araquiquiwa: --¿Janit jumarojj huertonjj jupamp chic uñjcsma? --sasa.
43018027	Pedrojj wasitampiw jan uñt’iri tucüna: uca horaspacharaquiw wallpajj art’araquïna.
43018028	Ucatsti Jesusarojj irpapjjänwa Caifasan utapat marca apnakerin palacioparu. Ucqhasti niya willjtanjjänwa, judionacasti janiw palacior mantapcänti jan k’añuchasiñataqui, mantapjjasapän ucajja janiw Pascua mank’aña mank’apcasapänti.
43018029	Ucatwa Pilatojj mistunïna jupanacamp parlañataqui, ucatsti saraquïnwa: --¿Cunats juchañchapjjta aca jakerojja? --sasa.
43018030	Jupanacasti sapjjaraquïnwa: --Janitejj jach’a juchanïcaspa ucajja, janiw juman ucarojja irpanipquiristti --sasa.
43018031	Ucjjarojj Pilatojj sänwa: --Irpasjjapjjam jumanacaqui juchañchasipcam leyinacamarjama --sasa. Judionacasti ucjjarojj sapjjaraquïnwa: --Nanac judionacajj janiw cunäpctsa qhitiru jiwayañataquisa --sasa.
43018032	Uqhamaw Jesusan arsutapajj phokhasi, cunjämtejj jiwañapäcäna ucajja.
43018033	Pilatojj wasitampiw palacior mantasin Jesusaru jawsäna ucatsti jisct’änwa: --¿Jumati judionacan Reyipätajja? --sasa.
43018034	Jesusasti sänwa: --¿Juma pachpatti uc jisct’asquista, jan ucajj yakhanacach nayat sapjjtam? --sasa
43018035	Pilatosti ucjjarojj saraquïnwa: --¿Nayajj judiötti? Marca masinacamampi, uqhamarac sacerdotenacan jilïrinacapampiw, jumjj catuyapjjetu. ¿Cuns lurta? --sasa.
43018036	Ucjjarojj Jesusajj sänwa: --Nayan reinojjajj janiw acapachancquiti. Uqhamäspa ucajja, arquirinacajjajj nuwasipjjasapänwa judionacaru jan catuyatäñajjataqui. Ucampis nayan reinojjajj janiw acapachancquiti. --sasa.
43018037	Pilatojj ucjjarojj sänwa: --¿Uqhamajj jumajj Reyïtati? --sasa. Jesusasti sänwa: --Reyïtwa nayajja, cunjämtï jumajj siscta uqhama. Nayajj ucataquiw nasta, acapacharusti juttwa cunatejj chekäqui uc yatiyiri. Take qhitinacatejj chekan sarnakapqui ucanacajja, ist’apjjewa nayajj cuntejj siscta uca --sasa.
43018038	Pilatojj ucjjarojj saraquïnwa: --¿Cunas chekajja? Acanac jisct’asinjja wasitampiw Pilatojj mistusina judionacaru parläna: --Nayajj janiw cuna juchs jupan jicjjatcti.
43018039	Ucampis jumanacan luräwinacamanjja utjiwa Pascua fiesta urunacanjja mä preso nayan antutañajja. ¿Munapjjtati jumanacajj judionacan Reyip antutañajj-jja? --sasa.
43018040	Ucatsti takeniw jach’at art’apjjäna: --¡Ucarojj janiwa! ¡Barrabasaru antutam! --sasa. Barrabasasti mä lunthatänwa.
43019001	Ucatsti Pilatojj Jesusar catusinjja jawk’jayänwa.
43019002	Soldadonacasti Jesusan p’ekepjjarojj ch’aphit lurat coronampiw uscuntapjjäna, ucatsti isintayapjjaraquïnwa mä ch’iyär wila isimpi.
43019003	Juparu jac’achasisinjja sapjjaraquïnwa: --¡Jallalla judionacan Reyipa! --sasa. Ucatsti ajanutcamwa nuwjapjjaraquïna.
43019004	Pilatosti wasitampiw mistunïna, ucatsti jupanacarojj saraquïnwa: --Uñjapjjam, nayajj janiw cuna juchsa jupanjj jicjjatcti; uc yatipjjañamataquiw acar irpsunta --sasa.
43019005	Jesusasti, p’ekeparu ch’aphi coronampi usct’ata, ch’iyär wila isimpi ist’ataraquiw mistunïna. Ucjjarusti Pilatojj jupanacarojj sänwa: --¡Acajj uca jakejja! --sasa.
43019006	Sacerdotenacan jilïrinacapas uqhamaraqui templo uñjirinacasa, Jesusaru uñjasinjja, jach’at arnakañwa kalltapjjäna: --¡Ch’accatam! ¡Ch’accatam! --sasa. Pilatosti jupanacarojj sänwa: --Uqhamajj jumanacay apapjjam ucatsti ch’accatanipjjaraquim. Nayajj janiw cuna juchs jupan jicjjatcti --sasa.
43019007	Ucampis judionacajj sapjjaraquïnwa: --Nanacajj mä leyinïpjjtwa. Nanacan leyinacajjarjamajja jiwañapawa Diosan Yokapa tucutap laycu --sasa.
43019008	Pilatojj uc ist’asinjja juc’ampiw ajjsaräna.
43019009	Palacioru wasitampi mantasinjja Jesusaruw jisct’äna: --¿Cawquinquirïtas jumajja? --sasa. Jesusasti janiw cuns arscänti.
43019010	Ucatwa Pilatojj säna: --¿Janit nayarojj jaysquitäta? ¿Janit yatcta munañanïtajja jumar ch’accatañataqui, uqhamarac antutjjañataquisa? --sasa.
43019011	Jesusasti sänwa: --Nayataquejj janiw cuna munañanïcasmasa, janitejj Diosajj churquiristam ucajja; ucatpï jichhajj cawquïritejj jumar catuyquitu ucajja, jumat sipansa juc’amp juchanejja --sasa.
43019012	Uca horasatpachaw Pilatojj Jesusar antutjjaña munäna, ucampis judionacajj jach’atwa art’apjjäna: --¡Antutäta ucajja, janiw romano emperadoran amigopäctati! ¡Qhititejj reyiru tucuñ munqui ucajja, jach’a emperadoran uñisiripawa! --sasa.
43019013	Pilatojj uc ist’asinjja, Jesusaruw irpsuyanïna, jupasti tribunalanwa kont’asi, hebreo arunjja Gabata satäquis uca chekaru, ucasti Empedrado sañ muni, ucawjaru.
43019014	Pascua fiestataqui nayräjja urünwa, niya chica ururusti Pilatojj judionacaruw säna: --¡Acajj reyimajja! --sasa.
43019015	Judionacajj juc’ampiwa art’apjjäna: --¡Jiwpan! ¡Jiwpan! ¡Ch’accatam! --sasa. Pilatosti jupanacarojj saraquïnwa: --¿Jumanacan reyimaruti ch’accatäjja? --sasa. Sacerdotenacan jilïrinacapajj ucjjarojj sapjjaraquïnwa: --Nanacan reyejjajj romanonacan emperadorapaquiwa, janiw juc’amp yakha reyinacajjajj utjapquituti --sasa.
43019016	Ucat Pilatojj judionacaru Jesusar ch’accatañapataqui catuyjjäna, jupanacasti irpasiwayjjapjjänwa.
43019017	Jesusasti mistuwayänwa crusap apt’ata, Calavera sat chekar sarañataqui, hebreo arunjja Gólgota satawa.
43019018	Uca chekanwa ch’accatapjjäna. Jupamp chicsti paniniruw puraparu ch’accatapjjaraquïna, Jesusarusti taypiruraqui.
43019019	Pilatojj crusjjaru mä kellkatwa uscuyäna, ucansti aqham sänwa: “Nazaretanquir Jesús, judionacan Reyipa” sasa.
43019020	Walja judionacaw uca kellkatjja leepjjäna, Jesusar ch’accatapcän uca chekajj marca jac’ancatap laycu. Uca kellkatasti hebreo, griego, latín arunacana kellkatänwa.
43019021	Ucatwa sacerdotenacan jilïrinacapajja, uqhamarac judionacan jilïrinacapas Pilator sapjjäna: --Jan kellkamti: ‘Judionacan Reyipa’ sasajja, jan ucasti kellkam: ‘Judionacan Reyipätwa sisqui uca’ sasa.
43019022	Pilatosti jupanacarojj sänwa: --Cunjämtejj kellktjja, ucajj uqhamäniwa --sasa.
43019023	Soldadonacajj Jesusar ch’accatjjasinjja, jupan isipwa catupjje, ucatsti pusiruw ch’iyjapjjäna, sapakat soldadotaqui maya. Patjja isipsti catupjjaraquïnwa. Uca isisti janiw ch’ucunïcänti, amstat aynachcama mayaqui p’itatänwa.
43019024	Ucatsti soldadonacajj jupanac puraw sapjjäna: --Jan ch’iyjcañäniti, jan ucasti sorteasipjjañäni, qhitirus wact’ani uc yatiñataqui --sasa. Uqhamanwa Kellkatajj phokhasi: “Isejj-jja jupanacpuraw lacjasipjje, isejj-jjarusti suerte jaktapjjaraqui” Uqhamwa soldadonacajj lurapjjäna.
43019025	Jesusan crusap jac’ancascaraquïnwa taycapajja, cullacapamp cuna, María, Cleofasan warmipa, uqhamarac María Magdalenamp chica.
43019026	Jesusasti taycaparu, uqhamarac wali munat discipuloparu ucqhan uñjasinjja sänwa: --Warmi, ucajjay yokamajja --sasa.
43019027	Ucjjarusti uca discipulorojj saraquïnwa: --Ucajjay taycamajja --sasa. Ucürutpachaw uca discipulojj Mariarojj utapar irpjjäna.
43019028	Ucanac pasatatsti Jesusajj yatïnwa take cunas phokhasjjatapa, ucatsti Kellkatan phokhasiñapataquejj, --Umat pharjitu --sänwa.
43019029	Ucawjan mä chatuw utjäna c’allc’u vinomp phokt’ata, ucatsti mä esponja aptasinwa uca c’allc’u vinor chilltapjje, ucatjja hisopo sat alin laymiparu chincatasinwa Jesusan lacaparu chillcatapjje.
43019030	Jesusajj uca c’allc’u vinwa umt’äna, ucatsti sänwa: --Take cunaw phokhasjje --sasa. Ucatsti p’ekep alt’asin jiwawayjjäna.
43019031	Pascuataquejj mä uruquejjänwa. Judionacajj janiw samarañ urunjj janchinacan crusan kheparañap munapcänti, uca samarañ urojja wali jach’a urütap laycu. Ucatwa Pilatoru mayipjjäna crusanquirinacaru cayunacap p’aquirayañapataqui, ucatsti janchinacap crusat apakayañapataquiraqui.
43019032	Ucat soldadonacajj sarasinjja purapäjjan ch’accatatäcäns ucanacan cayunacapwa p’aquirapjjäna.
43019033	Ucampis Jesusar jac’achascasinjja, uñjapjjänwa jiwatäjjatapa, ucatwa jupan cayunacapjja jan p’aquirapcänti.
43019034	Ucampis mayni soldadojja lanzampi jununtasajj ch’illapwa jist’jäna ucspachaw wilampi umampejj mistunïna.
43019035	Uñjqui ucaw aqham saraqui, ucasti chekawa. Cunatejj chekäqui ucwa jupajj arsu, jumanacajj iyawsapjjañamataqui.
43019036	Acanacajj lurasïnwa; cunjämtejj kellkatanacan siscäna: “Janiw mä ch’aqhaps p’acjapcaniti” sasa, uqhamarjam phokhasiñapataqui.
43019037	Yakhawja Kellkatanjja saraquiwa: “Chhojjriñchjataruw uñjapjjani” sasa.
43019038	Uca pasatatsti, judionacaru ajjsarasin Jesusaru jamasat arquiri Arimateanquir Joseaw jutäna, ucatsti Pilatoruw achict’asïna Jesusan janchip apasjjañataqui. Pilatosti churayjjewa. Ucatsti Joseajj sarasinjja Jesusan janchipjja apasjjänwa.
43019039	Uqhamaraquiw cawquïritejj nayräjj aruma sarcatayna Jesusampi parliri uca Nicodemojj quimsa tunca kilo mirra áloe quittata suma k’apquir kolla apt’ata purini.
43019040	Uqhamajj Joseampi Nicodemompejj Jesusan janchiparojj uca k’apquir kollampi jawsut ch’okäñanacampiw llawuntapjjäna cunjämtejj judionacajj jiwataru imapjjerïna uqhama.
43019041	Jesusaru ch’accatapcän uca chekanjja mä huertow utjäna, uca huertonsti mä machak sepulturaw utjaraquïna, ucarusti janïraw qhitis imascataynati.
43019042	Uca sepulturaruw Jesusan janchip imapjjäna, jac’ancatap laycu, judionacan samarañ urupajj jac’achasinjjatap laycuraqui.
43020001	Semana kallta urojja, María Magdalenajja wali albatwa, ch’amac ch’amacäquipana sepulturar uñjir saräna, ucatsti sepulturaru atcatatäcäns uca kaljja atekatwa uñjäna.
43020002	Uqham uñjasinsti Simón Pedron ucaru, uqhamarac cawquïr discipulorutejj Jesusajj wal munäna ucan ucaruw jaläna, ucatsti saraquïnwa: --Tatitun janchipjja sepulturat apasjjapjjataynawa, janiraquiw yatipcti cawquïru apapjjatapsa --sasa.
43020003	Ucatsti Pedrompi mayni discipulompiw mistusin sepulturar sarapjjäna.
43020004	Panpachaw jalapjjäna, ucampis maynïrïqui ucawa Pedrot sipansa juc’amp janc’aqui jaläna, nayrakataracwa sepulturar purïna.
43020005	Alt’asinsti, uñantänwa, ucatsti uñjänwa ch’okäñanacac ucancasquiri, ucampis janiw mantcänti.
43020006	Simón Pedrojj khepapat purisinjja, sepulturcamaw mantäna, jupasti ch’okäñanacacwa uñjäna;
43020007	uñjaraquïnwa Jesusan p’ekep ch’okt’atäcäns uca tela, ucasti janiw ch’okäñanacamp chicäcänti, jan ucajj yakhawjan suc’thapita apnokatänwa.
43020008	Ucatsti nayrakat sepulturar purcatayna uca discipuloraquiw mantaraquïna, ucatsti uñjänwa cunatejj pascatayna uca, ucatsti iyawsaraquïnwa.
43020009	Kellkatanjja cunjämtï siscäna: “Jesusajj jiwatanac taypit jacatatani” sasa, ucjja jupanacajj janïraw amuyt’apcataynati.
43020010	Ucatsti uca discipulonacajj utaparuw cuttawayjjapjjäna.
43020011	Mariajj sepulturat ankäjjanwa jachascäna. Uqham jachcasinjja alt’asïnwa sepultura mankha uñantañataqui.
43020012	Mankhansti uñjänwa pä angelanaca jank’ot ist’atcamaqui, Jesusan janchipajj cawqhanccäntejj ucawjan paninpach kont’ata, maynejj ch’ijmäñapana, maynisti cayöjjanaraqui.
43020013	Angelanacasti juparojj jisct’änwa: --Warmi, ¿cunats jachascta? --sasa. Mariasti sänwa: --Tatitojjan janchip apasjjapjjatayna, janiw yatcti cawquir uscupjjatapsa --sasa.
43020014	Uc sasinjja khepäjj uñaquipasi, ucatsti Jesusaruw ucancasquiri uñjäna, ucampis janiw yatcänti Jesusätapa.
43020015	Ucatsti Jesusajj jisct’änwa: --Warmi, ¿cunats jachascta? ¿Qhitirus thakta? --sasa. Mariajj amuyänwa huerto uñjirïcaspas uqhama, ucatwa saraquïna: --Tata, jumatejj apsta ucajja, yatiyita cawquirus uscta, ucat apasjjañajjataqui --sasa.
43020016	Jesusajj ucjjarojj sänwa: --¡María! --sasa. Jupasti cutiquipstasinjja, siwa hebreo aruna: --¡Rabuni! --sasa. (Ucasti “Yatichiri” sañ muni.)
43020017	Jesusasti sänwa: --Jan llamct’istati, janïraw Awquejjan ucaru maqhatcti. Ucampis saram, jilanacajjar yatiyanim, sarasctwa cawquincquitejj Awquejjajj ucaru, jupasti jumanacan Awquimaraquiwa, nayan Diosajjawa jumanacan Diosamaraquiwa.
43020018	María Magdalenajja discipulonacar yatiyiriw saräna, jupajj Tatituru uñjatapata uqhamarac take acanac Tatitojj siscatayna ucanacata.
43020019	Ucürojj semana kallta urünwa. Uca jayp’pachawa discipulonacajj tantacht’atäpjjäna, puncunacasti wali jist’antata judionacaru ajjsaratanacap laycu. Jesusasti mantasinwa jupanac taypiru sayt’asi, aruntaraquiwa: --Sumancañajj jumanacampïpan --sasa.
43020020	Uc sasinjja amparapwa uñacht’ayi, uqhamarac ch’illapsa. Discipulonacasti Tatitur uñjasinjja cusisipjjänwa.
43020021	Jesusasti wasitampiw jupanacaru säna: --Sumancañajj jumanacampïpana. Cunjämtejj Awquejj nayaru qhitanquitu, uqhamaraquiw jumanacarojj qhitapjjsma --sasa.
43020022	Ucatsti jupanacjjaru phust’asinsti saraquïnwa: --Kollan Ajayu catokapjjam.
43020023	Jumanacatejj mayninacan juchanacapjj perdonapjjstajja, ucanacajj perdonatäjjewa; janitejj perdonapcstajja, ucanacajja janiraquiw perdonatäpquiti --sasa.
43020024	Tomasejj tunca payani discipulonacatjj maynïrïnwa, juparusti Mellizo sapjjänwa. Jesusajj jutcäna ucapachajj janiw jupajj ucanccänti.
43020025	Ucat maynïri discipulonacajj Tomaserojj sapjjänwa: --Tatituruw uñjapjjta --sasa. Ucampis Tomasejj sänwa: --Janitejj amparanacapan clavompi p’iyjat uñjcäjja, uqhamarac luc’anajjampi clavomp p’iyjatäcän uc jan llamct’cäjja, uqhamarac ch’illaparus amparajjampi jan llamct’caraquëjja, janiw iyawscäti --sasa.
43020026	Quimsakallko uru pasatatsti, discipulonacapasti wasitampiw mä utana tantachatäsipcäna, ucapachajj Tomasejj jupanacampïscänwa. Ucatsti puncunacajj jist’antatäsquïpansa, Jesusajj mantasinjja jupanac taypiruw sayt’asiraquïna, ucatsti aruntaraquïnwa: --Sumancañajj jumanacampïpan --sasa.
43020027	Ucjjarusti Tomaserojj sänwa: --Luc’anamamp acaru llamct’am, amparanacajj uñjaraquim, amparam apanim ucatsti ch’illajj llamct’araquita. Iyawsam, jan pächasimti --sasa.
43020028	Ucatsti Tomasejj sänwa: --¡Nayan Tatitojja, nayan Diosajja! --sasa.
43020029	Jesusasti juparojj sänwa: --Tomás, jichhajj jumajj uñjatam laycuw iyawstajja. Cusisiñanïpjjewa jan uñjcas iyawsirinacajja --sasa.
43020030	Jesusajj walja yakha unañchanaca, uqhamarac milagronacampwa discipulonacapan nayrakatapan luräna, ucanacajj janiw aca libron kellkatäquiti.
43020031	Ucampis acanacajj kellkatawa Jesusajj Cristötap iyawsapjjañamataqui uqhamarac Diosan Yokapätapsa, ucatsti iyawsasinjja jacañanïpjjañamataqui.
43021001	Acanac pasatatsti, Jesusajj wasitampiw discipulonacaparu uñstäna Tiberias sat kota thiyana. Aqhamwa uñstäna.
43021002	Ucancasipcänwa Simón Pedro, Tomás, cawquïrirutejj Mellizo sas sutichapcäna, Galilean Caná marcanquiri Natanael, Zebedeon yokanacapa, Jesusan yakha pani discipulonacapampi.
43021003	Simón Pedrojj jupanacarojj sänwa: --Chawll catur sarjjä --sasa. Mayninacasti sapjjaraquïnwa: --Nanacajj jumamp chic sarjjapjjaraquïwa --sasa. Uqham sasinsti mä botjjaruw mantapjjäna, ucampis uca arumajj janiw cuns catupcänti.
43021004	Niya khanjtanjjäna ucqhajja, Jesusajj kota thiyanwa uñstäna, ucampis discipulonacajj janiw yatipcänti qhitïtapsa.
43021005	Jesusasti jupanacarojj sänwa: --Wawanaca, ¿janit cuns catupcta? --sasa. Jupanacasti sapjjaraquïnwa: --Janiw cunsa --sasa.
43021006	Jesusasti sänwa: --Känjja botet cupëjjaru jakontapjjam, ucatsti catupjjätawa --sasa. Uqhamwa lurapjjäna, ucatsti janiw känjja umat apsurjamacjjapjjänti, walja chawll catupjjatap laycu.
43021007	Ucat Jesusan wali munat discipulopajj Pedrorojj sänwa --¡Tatituwa! --sasa. Simón Pedrojj Tatitütap yatisinjja ucspachaw patjja isip usct’asisin umaru t’iscunti (uca isipjja nayrakatajj apsusitaynawa).
43021008	Maynïri discipulonacajj botempiw kota thiyaru mistunipjjäna, chawlla phokha käna katatinisina. Kota thiyatjja mä patacjama metroncapjjänwa.
43021009	Wañaru mistusinjja, nina sanc’wa jicjjatapjje, mä chawllampi uqhamarac mä t’ant’ampi uca patjjaru ucht’ataraqui.
43021010	Jesusasti jupanacarojj sänwa: --Apanipjjam mä kawkha chawllanaca jichha catupcta ucata --sasa.
43021011	Simón Pedrojj boteru mantasinjja kota thiycama jach’a chawllanacamp phokhantatwa känjja katatsuni. Chawllanacajj patac pheska tunca quimsanïnwa, ucqhamäcasinsa känajj janiw ch’iyascänti.
43021012	Ucatsti Jesusajj jupanacarojj sänwa: --Mank’er jutapjjam --sasa. Janiw ni mayni discipulosa qhitïtapsa jisct’cänti, jupanacajj Tatitütapa yatipjjatap laycu.
43021013	Ucat jupanacaru jac’achasi, amparapamp t’ant’a catusinjja jupanacaruw churi, uqhamarac chawllsa.
43021014	Acampejj Jesusajj quimsa cutiw discipulonacaparu uñstäna jiwatanac taypit jactatapat ucsarojja.
43021015	Mank’añ tucuyatatsti Jesusajj Simón Pedroruw jisct’äna: --Simón, Jonasan yokapa, ¿acanacat sipansa juc’ampit munista? --sasa. Pedrosti sänwa: --Jïsa, Tata, jumaw yatta nayajj jumar munatajja --sasa. Jesusasti saraquïnwa: --Uqhamajj ovejanacajja awatim --sasa.
43021016	Payïrinjja wasitampiw jisct’i: --Simón, Jonasan yokapa, ¿nayaru munasistati? --sasa. Pedrosti ucjjarojj saraquïnwa: --Jïs, Tata, jumaw yatta nayajj jumaru munatajj-jja --sasa. Jesusasti siwa: --Uqhamajj ovejanacajja awatim --sasa.
43021017	Quimsïri cutinjja jisct’äscaquïnwa: --Simón, Jonasan yokapa, ¿munistati? --sasa. Pedrojj llacthapisïnwa quimsa cuti: “Munistati” sas jisct’atapata. Jupasti sänwa: --Tata, jumaw take cuns yatta. Jumaw yatta nayajj jumaru munatajj-jja --sasa. Jesusasti sänwa: --Uqhamajj ovejanacajj awatim.
43021018	Khanacwa sisma, waynäcasinjja isthapisisinjja cawctejj sarañ munäyäta ucwa saräyätajja; ucampis cunapachatejj awquëjjäta ucqhajja, amparam aytäta ucatjja mayniwa isiyätamjja, irparaquïtamwa cawquïrutejj jan muncäta ucaru --sasa.
43021019	Uc sasinjja, Jesusajj sañ munäna cunjämatejj Pedrojj jiwcani uqhamarac Diosaru jach’añchañapäcani ucata. Ucjjarusti saraquïnwa: --¡Arquita! --sasa.
43021020	Khepäjj uñaquipasisinjja, Pedrojj uñjänwa Jesusan wali munata discipulopar khepap arcasincatapa. Mank’apcäna ucqhajja aca pachpa discipulojj Jesusan thiyapancänwa, juparaquiw Jesusarojj jisct’äna: “Tata, ¿qhitis aljantätamjja?” sasa.
43021021	Pedrojj jupar uñjasinjja jisct’änwa Jesusaru: --Tata, aquïrirojj ¿cunas pasani? --sasa.
43021022	Jesusasti sänwa: --Nayatejj muniristjja jupan jacañapa nayan cutt’aniñajjcama, ¿cuna waquisiris ucajj jumataqui? Jumajj arquita --sasa.
43021023	Ucatsti jupanacpuraw yatiyquipasipjjäna: “Uca discipulojj janiw jiwcaniti” sasa. Ucampis Jesusajj janiw siscänti: “Janiw jiwcaniti” sasajja, jan ucasti sänwa: “Nayatejj muniristjja jupan jacañapa nayan cutt’aniñajjcama ¿cuna waquisiris ucajj jumataqui?” sasa.
43021024	Acasti cawquïri discipulotejj sisqui, kellkcaraqui uca pachpawa. Yattanwa cuntejj sisqui ucajj chekätapa.
43021025	Utjaraquiwa waljanacampi Jesusan luratanacapajja. Sapa mayatejj kellkasispajja, amuyatajja uca kellkatanacajj aca orakpachatsa jilaraspawa.
44001001	Munat Teófilo, nayrakat kellkatajjanjja, parläyätwa cuntï Jesusajj kalltatpach lurawaycäna, uqhamarac yatichawaycänsa ucanacata,
44001002	cunürutï alajjpachar catokatäjjänjja ucürcama, take ucanacjjata. Jesusajj janïra alajjpachar maqhatcasinjja, apostolonacaparuw ajllisïna. Ucatsti Kollan Ajayu tokeraquiw ewjjawayäna cuntejj lurapjjañapäcäna ucjjata.
44001003	Jesusajj jiwatat jactasinjja, jupa quicpaw uca pusi tunca urunjja walja cuti apostolonacaparojj uñstäna. Uqhamatwa Jesusajj jupanacarojj uñacht’ayasïna chekpachapuni jactjjatapata. Uqhamaraquiw Diosan reinopjjat parlawayäna.
44001004	Cunapachatejj Jesusajj apostolonacapampïscäna ucqhajja, jupanacarojj ewjjt’awayänwa: --Jerusalenat jan cawquirus sarapjjamti, jan ucasti suyt’apjjam Awquejjan arsutapa phokhasiñapcama, cunjämtejj nayajj jumanacarojj sapcäyäsma uqhamarjama.
44001005	Chekpachansa Juanajj umampiw bautisänjja, ucatsipana jumanacajj mä kawkha urutjja Kollan Ajayumpiw bautisatäpjjäta --sasa.
44001006	Jesusampïcasajja, apostolonacapajj juparojj jisct’apjjänwa: --Tata, ¿jichhati Israel marcarojj gobiernop wasitat churjjäta? --sasa.
44001007	Jesusasti jupanacarojj sänwa: --Janiw jumanacarojj wact’apctamti take ucanacjjata yatipjjañamajja. Alajjpachanquir Awquiquiw take cuns lurani munañaparjama.
44001008	Ucampis Kollan Ajayuw jumanacjjar jutani, ucatjja ch’am catokapjjäta. Jumanacasti nayat khanañchapjjetäta Jerusalén marcana, Judeana, Samariana, take aca orakpachana.
44001009	Ucanac arsuwayatatjja, Jesusajj apostolonacapan uñjcataw alajjpachar aptatäjjäna. Ucatsti mä kenayaw Jesusarojj muyuntasa jupanacan nayranacapatjj chhaktayawayjjäna.
44001010	Jesusar uqham alajjpachar maqhatquir uñtatäsipquïpansti, pä chachaw jank’o isin ist’at jupanac taypin uñstäna.
44001011	Uca chachanacasti Jesusan apostolonacaparojj sänwa: --Galileanquir jakenaca, ¿cunats alajjpachar uñch’uquisipcta? Cunjämtejj jumanac taypit Jesusar alajjpachar maqhatquir uñjapctajja, uqhamaraquiw jupajj wasitat cutt’anini. --sasa.
44001012	Ucanac pasjjepansti, Olivos sat kollutjja Jerusalenaruw cutt’jjapjjäna. Uca kollusti Jerusalenatjj jac’ancaquiwa, mä chica tupun chicataparjama.
44001013	Marcar purisinjja, maqhatapjjänwa cawqui altos utantejj korpachatäpcän ucaru. Ucanacasti acanacawa: Pedro, Jacobo, Juan, Andrés, Felipe, Tomás, Bartolomé, Mateo, Alfeon Jacobo yokapa, Simón (Cananista sat partidonquiri), uqhamarac Jacobon Judas jilapa, yakhanacampi cuna.
44001014	Jupanacasti mayaquiw tantachasipjjerïna, Tatitut oracionan mayisiñataqui. Ucancaraquïnwa Jesusan jilanacapajja, María taycapasa, yakha warminacampi cuna.
44001015	Ucürunacansti patac pä tuncanjam jilatanacaw tantacht’asipjjäna. Ucatsti Pedrojj jupanac taypin sayt’asisinwa säna:
44001016	“Jilatanaca, waquisipuniw Kellkatanacan phokhasiñapajja, cunjämtï Kollan Ajayojj David toke Judasjjat parlcäna, qhititï Jesusar catuntayañataqui jakenacar irpcänjja ucjjata.
44001017	Uca Judasasti jiwasanacat maynïriraquïnwa. Jupasti jiwasanac chicaraquiw Diosatac irnakäna.
44001018	Jupasti ñankha luratapatjja kollke catokäna. Uca kollkempisti mä orak aläna. Ucatsti jupajj jaychcatasisaw p’eket cayuni jalaktasajja, puracas phallata uñjasïna, jiphillanacas allstata.
44001019	Ucsti take Jerusalenanquir jakenacaw yatipjje. Ucatwa uca orakejj jupanacan arunacapanjja Acéldama sata sutichatäna. Aca arusti ‘Wila wartat orake’ sañ muni.
44001020	Salmo libronjja aqham kellkataraquiwa: ‘Utjäwipajja ch’usar tucpan. Janirac qhitis uca utan jacpati.’ Saraquiwa: ‘Ucatsti yakharac lurañapjja lurpan’ sasa.
44001021	“Jiwasanacamp chica Tatit Jesusar arquirinacasti utjiwa.
44001022	Uca chachanacasti Juanajj bautiscäna uca urutwa arcapjje, cunürutï Jesusajj alajjpachar maqhatcäna ucürcama. Jupanacatsti maynejj ajllitäñapaw jiwasanacamp chica Jesusan jacatatäwipat khanañchañapataqui.”
44001023	Ucatsti paniniruw uñtapjjäna ajlliñataqui, Barsabás sutini Josearu, uqhamarac Matiasampiru. (Uca Barsabás chachasti Justo sat yakha sutiniraquïnwa.)
44001024	Aqham sasaraquiw, oración lurapjjäna: “Tata, juma sapaquiw takenin chuymapa uñt’tajja. Uñacht’ayapjjetay cawquïrirus jumajj aca paninitjja ajlltajja,
44001025	jupajj Judasan lurañanacap catuñapataqui. Judasasti jucha luratap laycuw jiwañar puri, ucatsti cawqharutï sarañapäqui ucqharuraquiw sarjje.”
44001026	Oración tucuyjjasinsti, suertenacwa jaktapjjäna uca panita ajllitäñapataqui. Suertesti Matiasaruw wact’äna, jupampisti tunca payanpachäjjänwa.
44002001	Pentecostés urunsti, take jilatanacaw mayawjanaqui tantachasipjjäna.
44002002	Ucatsti acatjamatwa alajjpachat ist’asïna mä jach’a thayan thayt’atapjama. Uca thayasti uca utpacharuraquiw phokhantäna, cawquintejj jupanacajj kont’atäpcäna ucaru.
44002003	Ucatsti sapa maynjjana lajjrar uñtata ninanacaw uñstaräna.
44002004	Jupanacasti sapa mayniw Kollan Ajayumpi phokt’atäpjjäna. Ucatsti yakha arunac parlaña kalltapjjäna, cunjämarutejj Kollan Ajayojj parlaycäna uqhamarjama.
44002005	Ucürunacansti Jerusalén marcanjja, yakha marcanacat jutir judionacaw utjaraquïna. Jupanacasti Dios chuyma jakenacäpjjänwa.
44002006	Jach’a thayjam thayt’anitap ist’asinjja, walja jakenacaraquiw ucawjar chhucthapinipjjäna. Ucatsti janiw cuna pasatapsa yatipcänti. Jupanacasti Jesusan arquirinacapatjja sapa mayniw quicpa arunacapat parlir ist’apjjäna.
44002007	Uqham muspharat jicjjatasisinsti, sapjjaraquïnwa: --Uñjapjjam. ¿Janit take aca parlirinacajj Galileanquir jakenacäpquejja?
44002008	¿Camisaraqui jupanacasti jiwasanacan nacïwisatpach yatit arunacasatsti parlapjjesti?
44002009	Aca marcanacatjjay acancapjjstanjja: Partia, Media, Elam, Mesopotamia, Judea, Capadocia, Ponto, Asia,
44002010	Frigia, Pamfilia, Egipto, uqhamarac Cirenet juc’amp qhursa Africa tokenacatsa. Uqhamaraquiw acan utjir romanonacas acancapjje. Jupanacatjja mayninacajj nacïwipatpach judionacäpjjewa. Yakhepanacasti jan judiöcasin, judionacan arcatanacapar cutiquipstirinacaraquiwa.
44002011	Acancapjjaraquiw Creta marcanquirinacasa, arabenacasa. Takeniraquiw arunacasatcam parlir ist’tanjja Diosan jach’a muspharcañ luräwinacapjjata. --sasa.
44002012	Takeniw muspharapjjaraquïna, janiw cunjämarus amuyt’apcänti. Maynit mayniruraquiw jisct’asipjjäna: --¿Camsañs munpach take acanacajja? --sasa.
44002013	Mayninacasti larusipjjaraquïnwa: --Machatäpjjewa --sasa.
44002014	Pedrojj tunca mayan apostolonacampi sayt’asisinjja jach’at arsusaw säna: “Judeanquir chachanaca, Jerusalén marcanquirinaca, jumanacajj acjja yatipjjam, sumpach ist’apjjaraquim cuntejj nayajj sapcäma uca.
44002015	Janiw acanacajj machatäpquiti, camisatejj jumanacajj amuyapcta uqhama. Jichhaquejjay llätunca horasäscchejja.
44002016	Ucampis jichhajj phokhasisquiw cuntejj Diosajj Joel profetap toke arsuwaycäna uqhamarjama:
44002017	‘Khepa urunacansti nayaw Kollan Ajayojj take jakenacjjar qhitanï. Yokanacamasa phuchanacamasa jan uñjcañanac uñjapjjani. Chuyman jakenacasti samcanac samcasipjjaraquini.
44002018	Qhä urunacanjja take nayar sirvirinacjjaruw Kollan Ajayojj qhitanï. Ucatsti jupanacajj nayjjatwa parlapjjani.
44002019	Alajjpachansti muspharañanacwa uñacht’ayä, orakensti unañchanacaraqui, wilampi, ninampi, jek’e kenayampi.
44002020	Intis ch’amact’aniwa, phajjsis wilaruw tucuni, janïr taripañ uru purinquipanjja. Ucürojj mä jach’a cusiscañ c’ajquir urüniwa.
44002021	Take qhitinacatejj Tatitun sutipar art’ascanejja, khespiyatäniwa.’ sasa.
44002022	“Ist’apjjam Israelanquir chachanaca, cuntejj sapcäma uca: Diosajj jumanac taypinjja Nazaretanquir Jesusampejj cunayman muspharcaña uñacht’äwinacwa luri. Uca tokeraquiw Jesusajj Diosan asquit uñt’atäna. Uca luratanacsti jumanacajj sumwa yatipjjta.
44002023	Ucampisa, cunapachatï Jesusajj jumanacar catuyatäcän ucqhajja, phokhasiscänwa cunjämtï Diosajj nayratpach amtcatayna uqhamarjama. Jumanacasti jucharar jakenacan amparanacap tokew catuntapjjtajja. Ucatsti jiwayapjjaractawa, mä cruzar ch’accatasina.
44002024	Ucampis Diosajj Jesusarojj jactayiwa, jiwañar atipjayasa. Jiwasti janiraquiw juparojj atipcaspati.
44002025	Rey Davidasti Jesusjjat parlcasinjja aqham sänwa: ‘Nayajj Tatiturojj uñjapunirïtwa nayrakatajjancasquiri. Jupasti cupëjjajjanquiwa, jan qhitis nayar ajjsarayañapataqui.
44002026	Ucatpï nayan chuymajjajj cusisiñan phokt’atajja, ucatsti cusisiñ arunac parlaractjja. Ucataracwa janchejjas Diosar catuyat samarani.
44002027	Ucatpï jumajj nayan almajj-jja jiwatanac taypir jan jaytcätatejja. Janiraquiw muncätati munat sirviriman janchip ñusjañapsa.
44002028	Uñacht’ayaraquistawa jacañar irpir uca thaqui chek sarañsa. Nayan jac’ajjancañamampisti, cusisiñampiw phokhantaraquitäta.’
44002029	“Jilatanaca, takenejjay yatstanjja David awquisan jiwatapjja, imasitapsa. Jupan sepulturapasa jiwasanac taypincascchejjaya jichhürcama.
44002030	Davidasti profetäsinjja, yatiraquïnwa cuntejj Diosajj juramentompi jupar siscatayna uca: ‘Juman tronomarojj, jumat saraker mayni wawamaruw utt’ayä’ sasa.
44002031	Davidajj nayratpachas uñjcaspa uqhamwa parlawayäna Jesucriston jactäwipatjja. Saraquïnwa: ‘Almapajj janiw jiwatanac taypinjj kheparcaspati. Janiraquiw janchipas ñusjcaniti’ sasa.
44002032	Uca quicpa Jesusaruw Diosajj jiwatat jactayi. Ucjja take nanacaw sum uñjapjjta.
44002033	Uqhamasti Jesusajj Diosan cupi amparapampi aptatawa. Ucatsti Dios Awquitjja Kollan Ajayu catokaraqui, arsutaparjama. Cuntï jichhajj jumanacajj uñjapcta ist’apcaracta, ucajj Diosatwa juti.
44002034	Chekpachansa janiw Davidajj alajjpachar maqhatcänti. Ucampis jupa quicpaw säna: ‘Tatitojj Tatitojjarojj siwa: Cupëjjajjar kont’asim,
44002035	cunürutejj juman uñisirinacamarojj cayumar usccä ucürcama.’
44002036	“Take Israel marcpachaw yatipjjañamajja, jumanacas ch’accatapctasa uca Jesusar Diosajj Cristo Tatitu tucuyatapjja.”
44002037	Take acanac ist’asinsti, chuymanacapan wali llact’ataw uñjasipjjäna. Ucatsti Pedrompiru mayni apostolonacampirojj jisct’asipjjänwa: --Jilatanaca, ¿cuns lurapjjäjja? --sasa.
44002038	Ucjjarusti Pedrojj jupanacarojj sänwa: --Sapa mayni jumanacajja cutiquipstapjjam, uqhamarac bautisasipjjam Jesucriston sutiparu, juchanacamata perdonatäpjjañamataqui. Ucatwa Diosajj Kollan Ajayu churapjjätam.
44002039	Diosan aca arsüwipasti jumanacataquiwa, uqhamarac wawanacamampitaqui, jayanquirinacampitaqui, kawkhanirutejj Dios Tatitusajj jawscaraquini ucanacampitaqui --sasa.
44002040	Aca arunacampi, yakha arunacampi cunaw Pedrojj jupanacar ewjjt’äna, saraquïnwa: --Jethektapjjam aca ñankha jucharar jacañata --sasa.
44002041	Qhitinacatejj Pedron arunacapar ist’asinjja jaysapcän ucanacajja, Diosaruw cutiquipstanjjapjjäna bautisasisina. Ucürusti mä quimsa warank jakenacjamaw iyawsirinacarojj yapjjattäna.
44002042	Takeniw sum arcapjjäna cunjämtejj apostolonacajj yatichcäna uqhamarjama, maynit maynicama suman jacasisa. Uqhamaraquiw tantachasipjjäna Diosat mayisiñataqui, t’ant’a pachjañataquisa.
44002043	Take jakenacaw wali sustjasipjjäna muspharasipjjaraquïna. Apostolonacasti walja jach’a milagronaca uñacht’äwinacampi lurapjjäna.
44002044	Take qhitinacatejj Jesusar iyawsapcän ucanacajja, mayaquïpjjänwa. Take yänacapasa takenincaraquïnwa.
44002045	Jupanacajj aljapjjänwa yänacapsa uqhamarac orakenacapsa. Ucanacsti takeniruw laquintapjjaraquïna sapa mayniru cunataquïy munapjjchi ucarjama.
44002046	Sapüruw templon tantachasipjjäna. Utanacapansti mayaquiw t’ant’a pachjasajj mank’asipjjäna take cusisiñampi, llamp’u chuymampiraqui.
44002047	Diosarusti wal yupaychapjjäna, take jakenacansa wali munatäpjjaraquïnwa. Tatitusti sapüruw iglesiar yapjjattayäna qhitinacatejj khespiyasiñapäcän ucanacampi.
44003001	Pedrompi Juanampejj mä urojj temploruw maqhatasipcäna, quimsa horasaru, ucqhasti oración lurañ horasänwa.
44003002	Jakenacasti nacïwitpach mä cojo jakeruw templo puncur sapür apapjjerïna, templor mantirinacat mayjasiñapataqui, Hermosa satäquis ucawja puncuru.
44003003	Uca cojo jakesti, Pedrompiru Juanampiru templor mantasquir uñjasinjja, limosna jupanacat mayïna.
44003004	Ucspachaw Pedrompi Juanampejj juparojj uñcatapjjäna, ucatsti Pedrojj sänwa: --Uñcatapjjeta --sasa.
44003005	Uca cojo jakesti jupanacarojj wal uñcatäna, mä cunsa catokañatacjama.
44003006	Pedrosti sänwa: --Janiw koris, kollkes utjquituti, ucampis cunatï ujtquitu ucwa churäma: Nazaretanquir Jesucriston sutipar sayt’am, sartaraquim --sasa.
44003007	Uc arsusinsti, Pedrojj cupi amparat catusinwa juparojj wayti. Ucspacharaquiw cayupasa, uqhamarac cayu mokonacapas thurt’asiraquïna.
44003008	Cojosti ucspachaw thoktäna. Sayt’asisinsti, sarnakañwa kalltäna. Ucatsti jupanacamp chicaraquiw templor thoktas thoktas mantawayäna. Ucatsti Diosaruw yupaycharaquïna.
44003009	Take jakenacaraquiw uca cojorojj sarnakjjeri, uqhamarac Diosar yupaychiri uñjapjjäna.
44003010	Uc uñjasinsti jupanacajj wal muspharapjjäna, mulljasipjjaraquïnwa. Uca cojosti jupanacanjja wali uñt’ataraquïnwa, Hermosa sata puncun kont’ata limosna mayjasisquir jakëtap laycu.
44003011	C’umaraptayatäcäna uca cojo jakesti Pedrompita Juanampitjja janiw sarakañ muncänti. Take jakenacasti wali muspharataw jupanacan ucar chhucthapipjjäna, Pórtico de Salomón sisqui ucawjaru.
44003012	Pedrosti uc uñjasajja, jakenacarojj sänwa: “Israelit jakenaca, ¿cunats jumanacajj muspharasipjjta? ¿Cunats nanacar wal uñcatapjjaraquista? Nanacajj janiw aca jakerojj ch’amanacajjampi c’umaraptayapcti, ni nanacan Dios chuymätajja laycusa.
44003013	Jan ucasti, Abraham, Isaac, Jacob nayra awquinacasan Diosapaw Jesús Yokaparojj jach’ar apti. Uca Jesusarojj jumanacaw jilïrinacar catuyapjjtajja. Cunapachatï Pilatojj: ‘Antutjjä’ sisquipansa, jumanacajj janiw munapctati.
44003014	Jumanacasti aca asqui k’oma Jesusarojj jan uñt’iriw tucupjjtajja. Ucatsti jake jiwayirïquis ucaruquiw antutatäñapataquejj mayipjjaractajja.
44003015	Uqhampï jumanacajj jacañ churirirojj jiwayapjjtajja. Ucampis Diosajj juparojj jiwatanac taypitjja jactayiwa. Take acanacjja nanacaw uñjapjjaracta.
44003016	Uca quicpa Jesusan sutipar iyawsatap laycuw aca jakejj ch’amañchata uñjasi, jumanac nayrakatana. Uca Jesusar iyawsatap laycupï c’umarapun uñjasejja, take jumanacan uñjcata.
44003017	“Jichhasti jilatanaca, nayajj yattwa jan sum amuyt’casaw jumanacasa, uqhamarac jilïrinacamasa Jesusarojj jiwayapjjtajja.
44003018	Ucampis Diosajj uqhamatwa phokhawayi cuntejj profetanacap toke arscän Criston t’akhesiñapjjata ucjja.
44003019	Uqhamasti jan wali lurañanacjja apanucupjjam, ucatsti arrepientisipjjam juchanacamajj perdonatäñapataqui. Ucatwa Diosajj jumanacar cusiscañ urunac churapjjätam,
44003020	Cristo Jesusar qhitanisa. Jupasti nayratpach jumanacataqui waquichatäcäna, ucawa.
44003021	Ucampis uca Jesusanjja waquisiw alajjpachan kheparañapa, cunürutejj Diosajj take cun waquichcani ucürcama. Ucasti cunjämtejj Diosajj nayra asqui profetanacap toke arsuwaycäna ucarjamaw phokhasisqui.
44003022	Moisesasti nayra awquinacasarojj aqham sänwa: ‘Jumanacan Tatit Diosamajja, jilanacam taypitwa mä profeta sayt’ayarapipjjätam nayarjama. Juparuw ist’apjjaraquïta, take cuntejj sapcätam uca arunacarojj iyawsapjjaraquïtawa.
44003023	Uca profetar take jan ist’irinacasti t’unjatäniwa. Israel marcatsti apanucutaraquïniwa.’
44003024	“Samuel profetat acsarojja, take profetanacaw aca arunacatjja parlapjjaraquïna.
44003025	Take cuntï Diosajj profetanac toke arsuwayqui ucajj jumanacataquiwa. Uqhamaraqui jumanacan asquimataquiraqui Diosajj mä arust’äwi lurawayi nayra awquinacasampejja, cunapachatejj Abrahamarojj siscäna: “Juman wawanacam tokewa take acapachanquir jakenacajj bendecitäni” sasa.
44003026	Diosajj Yokapar jiwatat jactayasinjja, jumanacaruw nayrakat qhitanipjjtam, bendeciñapataqui, uqhamat sapakat mayni jumanacajj jan wali luräwinacam apanucupjjañamataqui.”
44004001	Pedrompi Juanampisti marcanquir jakenacaruw parlasipcäna. Uqham parlañcamasti sacerdotenacaw jutapjjäna, templo uñjirinacan jilïripampi, uqhamaraqui saduceonacampi.
44004002	Jupanacajj colerasipjjänwa Pedrompi Juanampin jakenacar aqham yatichatapata: --Jesusan jiwatat jactatapajj uñacht’ayistuwa jiwatat jactañajj utjatapa --sasa.
44004003	Ucanac ist’asinsti, jupanacarojj preso catuntapjjäna. Ucatsti carcelaruw llaventapjje khepürcama, niya jayp’öjjatap laycu.
44004004	Ucampis waljaniw Diosan arunacap ist’irinacatjja iyawsapjjäna. Takpach iyawsirinacasti chachanaccamaquiw mä pheska warankjamäna.
44004005	Khepürusti Jerusalenanwa tantacht’asipjjäna judionacan apnakerinacapampi, jilïrinacapampi ley yatichirinacampi.
44004006	Ucancapjjaraquïnwa sacerdotenacan Anás sat jach’a jilïripampi, Caifás, Juan, Alejandro, uqhamarac take jilïri sacerdotenacan familianacapampi.
44004007	Ucatsti Pedrompiru Juanampiruw irptayanipjjäna. Ucat jupanac taypir puriyanisinsti, jisct’apjjänwa: --¿Cuna munañampisa jan ucajj qhitin sutipjjarusa jumanacajj take acanac lurapjjtajja? --sasa.
44004008	Ucatsti Pedrojj Kollan Ajayumpi phokt’atäsinjja, jupanacarojj sänwa: --Marcanquir jilïrinaca, Israelanquir jilïr jakenaca,
44004009	niyaquejjay jumanacajj nanacar jisct’apjjchistajja, cuna asquitejj aca usut jakempi lurasqui ucjjata, uqhamarac cunjämats jupajj c’umar tucu uc yatiñataquiraqui.
44004010	Take Israel jakenacaruw nanacajj yatiyapjjsma jumanacan nayrakatanacamana. Qhitirutï jumanacajj ch’accatapcta ucarojja, Diosaw jiwatanac taypita jactayi. Uca Nazaretanquir Jesucriston sutiparuw aca jakejj c’umaraptayat uñjasi, jumanac nayrakatana.
44004011	Uca Jesusapï uca kalajja, qhitirutejj jumanac utachirïcasin jakonucupjjta ucajja, ucampis jupajj mä jach’a esquina kalaw tucu.
44004012	Janiw yakha qhitinsa khespiyasiñajj utjquiti. Janiraquiw acapachanjja yakha sutejj Diosan churata utjquiti, jakenacan khespiyasipjjañapataquejja.
44004013	Ucapachajj jilïrinacajj Pedrompir Juanampir wali ch’amampi parlir uñjasinjja muspharataw uñjasipjje, jan suma yatichata jakenacäpjjatap yatisina. Ucatsti amuyapjjaraquïnwa chekpachapuni Jesusamp chica sarnakerïpjjatapa.
44004014	C’umaraptayatäcäna uca jakesti jupanac taypin sayt’atäscaraquïnwa. Ucatwa apostolonac contrajj jan cun sapcänti.
44004015	Ucatsti uca tantachäwitjja Pedrompir Juanampirojj ankaruw qhitjjapjje, jupanaccama parlaquipañataqui.
44004016	Ucatsti sapjjewa: --¿Camachañänisa aca chachanacarojja? Jupanacajj mä milagro lurapjje. Take Jerusalenan jaquir jakenacasa ucjj yatipjjaraquiwa. Uca luräwitjja janiw jiwasanacajj jan yatir tuccaracsnati.
44004017	Ucampis jan juc’ampi marcar parlapjjañapataquejj ajjsarañ churañäni, jan juc’amp qhitirus acat qhursar Jesusan sutip aytasis parlapjjañapataqui --sasa.
44004018	Ucatsti Pedrompir Juanampiru jawsayanisinjja ewjjt’apjjänwa: --Janipun acat kheparojj wasitat parlapjjamti ni yatichapjjamsa uca Jesusan sutiparu --sasa.
44004019	Pedrompi Juanampisti ucjjar arsusinjja sapjjänwa: --Amuyt’apjjam. ¿Waliquïspati Diosan nayrakatapanjja, Diosat sipan jumanacar nayrakat ist’añajja?
44004020	Nanacajj janipuniw amuct’apquiristti cuntï uñjapcta ist’apcaracta ucanacat arsuñjja --sasa.
44004021	Ucatsti jilïrinacajj ajjsarañanac churasawa qhitanucjjapjje. Marcar ajjsarasinsti janiw cunjämats mutuyañjamäcänti, takeni Diosar yupaychapjjatap laycu cunatejj lurascatayna ucata.
44004022	Milagro toke c’umaraptayatäcäna uca jakejj pusi tunc jila maranïnwa.
44004023	Pedromp Juanampejj antutnucutatjja, cawquinccäntejj maynïr iyawsirinacajj ucaruw sarjjapjjäna. Purisinsti take cuntejj sacerdotenacan jilïrinacapajj uqhamarac jilïri jakenacampi jupanacar sapcatayna uc yatiyapjjäna.
44004024	Jupanacasti uc ist’asinjja, takenis mayaquiw Diosar oracionan mayipjje: “Tata, jumätaw take cunatejj utjqui ucanac lurir Diosajja. Jumaw alajjpachsa, acapachsa, jach’a kotsa lurtajja.
44004025	Jumasti Kollan Ajayu tokew David sirvirimarojj arsüyäta, aqham sasa: ‘¿Cunats marcanacajj ch’ajjwapjje, jakenacasa inamayaqui cuns amtapjjaraqui?
44004026	Acapach reyinacasa, marcanquir jilïrinacasa mayaquiw Dios contra tucupjje uqhamarac Cristo contras sayt’apjjaraqui.’
44004027	“Chekpachansa Herodesampi Poncio Pilatompi yakha marcat jutirinacampi, israelitanacampisa, mayaquiw sayt’apjje aca marcana kollan Jesús Yokam tokejja.
44004028	Uqham lurasajj jupanacajj phokhasipquiwa, take cuntejj jumajj nayratpach amtcäyäta lurasiñapataqui uqhamarjama.
44004029	Jichhasti Tatay, uñtamay jupanacan ajjsarayañanacapa. Arquirinacamarusti ch’amamay churapjjeta, juman arunacam jan ajjsaras parlapjjañajjataqui.
44004030	Yanapt’apjjaraquitaya, jach’a ch’amamampi usutanacar kollañataqui, uqhamarac uñacht’äwinacsa, milagronacsa kollan Jesús Yokaman sutiparu lurapjjañajjataqui.”
44004031	Oración lurañ tucuyatatsti, cawqhantejj oración lurapcäna ucawjajj qhathatïnwa. Ucatsti takeniw Kollan Ajayumpi phokt’atäpjjäna, Diosan arupsti jan ajjsarasaraquiw parlapjjäna.
44004032	Diosar iyawsirinacasti waljanïnwa. Jupanacasti mä chuymaquïpjjänwa, mä amtañaniquiraqui. Cunanacapatejj utjcäna ucanacatjja janiraquiw qhitis siscänti: “Nayanquituwa” sasajja, jan ucasti take cunanacapas takenincänwa.
44004033	Apostolonacasti jach’a ch’amampiw Tatit Jesusan jiwatat jactatapjja khanañchapjjäna, Diosatsti jach’a bendicionanacaracwa catokapjjäna.
44004034	Uqhamasti jupanac taypinjja janiw cuna pist’ayasirinacas utjcänti. Take orakeninacasa, utaninacasa, ucanac aljasajja, iglesiaruraquiw uca aljat kollkjja apanipjjäna,
44004035	ucatsti apostolonacaruw churapjjäna. Jupanacasti sapakat mayniruraquiw laquintapjjäna jan utjatanacaparjama.
44004036	Jupanac taypinsti Chiprenquir mä levita jakew utjäna, José sata. Juparusti apostolonacajj Bernabé sasaw sutichapjjaraquïna. (Uca sutisti “chuymachiri” sañ muni.)
44004037	Uca jakejj orakep aljasinsti, aljat kollkjja apostolonacaruw churjjäna.
44005001	Utjaraquïnwa mä chachajj Ananías sutini, Safira warmipampi. Jupanacasti orakepjja aljapjjaraquïnwa.
44005002	Uca chachasti aljat kollketjja imakänwa, mä chicatsti apostolonacan ucaruw aparaquïna takpach kollksa apcaspa uqhama. Warmipasti ucjja yatiraquïnwa.
44005003	Pedrojj saraquïnwa: --Ananías, ¿cunats Supayajj chuymamar manti, Kollan Ajayuru c’arintañamataquejja uqhamarac orakem aljat kollket mä chicat imantañamataquisa?
44005004	¿Janit jumanccänjja uca orakejja? Jumatejj aljstajja, ¿janit uca kollkejj jumanccaraquïnjja? ¿Cunats aqham lurañ amttajja? Chekpachansa Diosaruw c’arinttajja, janiw jakenacaruti --sasa.
44005005	Ananiasajj uc ist’asinjja, jiwataw liwitatti. Take qhitinacatejj uc yatipcäna ucanacajj wal ajjsarapjjäna.
44005006	Ucatsti mä kawkha waynanacaw jutasina, Ananiasan jiwat amayapjja llawuntapjje, ucatsti imäwiruw apjjapjjaraqui.
44005007	Ucat mä quimsa horarusti, Ananiasan warmipajj mantaniraquïnwa, cunatï pascatayna uc jan yatisa.
44005008	Pedrosti juparojj jisct’araquïnwa: --Sita, ¿ucqharupuniti orakjja aljapjjtajja? --sasa. --Warmisti sänwa: --Jïsa, ucqharupuniw aljapjjta --sasa.
44005009	Pedrosti sascaquïnwa: --¿Cunats jumanacajj uqham yatichasipjjta Tatitun Ajayuparu c’arintañataqui? Acajjaya punc mantasinipqui chachaman jiwat amayapa imantanjjerinacajja, jichhasti jumaruraquiw apapjjätam --sasa.
44005010	Ucspacharaquiw Pedron nayrakataparu jiwat liwitatti. Waynanacasti mantanisinjja warmirojj jiwatwa jicjjatapjje. Ucatsti apsusinjja chachap jac’aruw imantanjjapjjaraqui.
44005011	Iglesianquir jakenacasti, uqhamarac take qhitinacatejj uc yatipcän ucanacajja, wal ajjsarapjjäna.
44005012	Apostolonac tokejj walja uñacht’äwinacampi milagronacampiw lurasïna jakenac taypina. Pórtico de Salomón satäqui ucqharusti takeniw tantachasipjjäna.
44005013	Yakhanacajj janiraquiw jupanacamp tantachasiñ munapcänti, ucampis jakenacajj wal jupanacarojj munasipjjäna.
44005014	Tatituru iyawsirinacasti juc’ampiw yapjjattäna, chachanacatsa, warminacatsa.
44005015	Callenacaruw usutanac iquiñanacaru apsupjjäna. “Pedrojj pascasin inach ch’iwipaquis yakhepanacarojj puriwayaspa” sasa.
44005016	Walja jakenacaraquiw jac’anquir marcanacatjja Jerusalenaru jutapjjäna. Usutanacaparu, uqhamarac ñankha ajayumpi lokheptayatanacarus apanipjjaraquïnwa. Take ucanacasti c’umaraptayatäjjänwa.
44005017	Uc uñjasinsti sacerdoten jilïripajja uqhamarac jupampïpcäna uca saduceo partidonquirinacajj wal envidiasipjjäna.
44005018	Jupanacasti apostolonacarojj preso catuntasinjja, carcelaruw llaventapjjäna.
44005019	Ucampis Tatitun angelapajja arumaw cárcel punc jist’arasin jupanacarojj irpsuwayjje. Angelasti saraquïnwa:
44005020	“Sarapjjam temploru. Purisinsti, take jakenacaru yatiyanipjjam aca machak suma jacäwita.
44005021	Uc ist’asinsti khepürojja, albatwa templorojj mantapjje, ucatsti yatichañ kalltapjjaraquïna. Ucchañcamasti, sacerdotenacan jilïripampi, uqhamarac qhitinacatejj jupampïpcäna ucanacampejja, jawsthapiyiwa Israelan takpach jilïrinacaru. Uca tantachasïwiruraquiw apostolonacarojj carcelat jawsayanipjji.
44005022	Cunapachatejj jawsanir soldadonacajj carcelar puripjjän ucqhajja, janiw jupanacarojj ucan jicjjatcjjapjjänti. Ucspachaw cuttawayjjapjjäna jilïrinacar yatiyjjañataqui.
44005023	Purisinsti, jilïrinacaparojj sapjjewa: “Cárcel puncjja wali suma jist’antatwa jicjjatapjjta. Punc uñjiri guardianacas ucancascaraquitaynawa. Ucampis cunapachatejj punc jist’arapjjta ucqhajja, janiw qhitirus cárcel mankhan jicjjatcjjapjjti” sasa.
44005024	Uc ist’asinjja sacerdotenacan jach’a jilïripajja, templo uñjirinacan jilïripasa uqhamarac jilïri sacerdotenacasa, jupanac puraw jisct’asipjje: --¿Cunarac jupanacampisti pasjjpacha? --sasa.
44005025	Uqhamäquïpanwa, mayni chachajj purinisinjja säna: --Carcelar jist’antapctas uca chachanacajj templonwa jakenacar yatichasipqui --sasa.
44005026	Uc ist’asinsti, guardian jilïripajja soldadonacampiw sarapjje apostolonac irptaniñataqui. Jan cun camacht’asaw sumatac irpanipjjäna, marcanquir jakenacamp jan kalampi c’upjayasiñataqui.
44005027	Puriyanisinsti, jilïrinac nayrakataruw sayt’ayapjje. Ucatsti sacerdotenacan jilïripajja saraquiwa:
44005028	--Nanacasti jumanacarojj sapjjäyäsmawa: Janipuniw cunäquipansa uca Jesusjjat yatichapjjätati, sasa. Jichhasti, ¿cunrac lurapjjtasti? Jumanacajj yatichäwinacamampejj Jerusalén marcpacharuw phokt’ayapjjtajja. Ucatsti nanacaruquiw uca jaken jiwatapatjja juchañchañ munapjjestajja --sasa.
44005029	Ucjjarusti Pedrompi apostolonacampejj arsupjjänwa: --Nanacanjja Diosar nayrakat ist’apjjañajjaw waquisi, jakenacar sipansa
44005030	Jumanacaw Jesusarojj jiwayapjjtajja, mä cruzar ch’accatasa, ucampis awquinacasan Diosapajj uca Jesusarojj jactayiwa.
44005031	Ucatsti Diosajj jach’aruraquiw apti, cupëjjaparu utt’ayasa. Jach’a munañan Jilïri Khespiyiriracwa tucuyi, Israel marcajj juchanacapat arrepientisisa perdón catokañapataqui.
44005032	Take acanacjja nanacaw yatipjjta, uñjapjjaracta. Kollan Ajayusti uqhamaraquiw khanañcharaqui. Uca Kollan Ajaysti Diosaraquiw churi, take qhitinacatï jupar ist’apqui ucanacaru --sasa.
44005033	Uc ist’asinjja, jilïrinacajj wal colerasipjjäna. Apostolonacarusti jiwayañwa munapjjaraquïna.
44005034	Ucampisa, jilïrinac taypinjja mä fariseo chachaw utjäna, Gamaliel sutini. Jupasti ley yatichiriraquïnwa, jakenacampisti wali yäkataraquïnwa. Jupasti sayt’asisinjja, apostolonacarojj ankaruw irpsuyi mä juc’a ratotaqui.
44005035	Ucatsti jilïrinacarojj sänwa: --Israel chachanaca, wal amuyt’asipjjam, cuntï aca jakenacampi lurapcäta ucjjata.
44005036	Amtasipjjaraquim jumanacajja, cunjämtï pasïr maranacanjja Teudas sat mä chachajj sartänjja jach’a munañan jakëcaspas uqhama. Juparusti mä pusi patac jakenacjamaw arcapjjäna. Jupan jiwjjatapatsti, take arquirinacapajj aywinucjjapjjaraquïnwa. Uqhamatsti ina ch’usaruquiw tucusiwayjjäna.
44005037	Uca khepatsti, censo urunacanjja, Galileanquir Judas sataraquiw sartäna. Juparusti waljaniraquiw arcapjjäna. Ucampis juparojj jiwayapjjaraquiquïnwa, jupan arquirinacapasti aywinucjjapjjaraquïnwa.
44005038	Jichhasti nayajj sapjjsmawa, jan aca jakenacarojj cuns camachapjjamti. Antutnucjjapjjam. Aca luräwinacajj jakenacan amtatapaquïchejja, ina ch’usaruw tucusiscani.
44005039	Diosancchi ucasti, janiw jumanacajj cuns camachapcasmati. Amuyt’asipjjam. Ucatrac Dios contra sayt’asipcasma --sasa.
44005040	Uca arunacarusti takeniw jaysapjje. Ucatsti apostolonacar jawsayasinjja ewjjt’apjjewa, jan juc’amp Jesusjjat parlapjjañapataqui. Jawk’jayasinsti, antutnucjjapjjaraquïnwa.
44005041	Apostolonacasti jilïrinacan nayrakatapatjja cusisitaw mistuwayjjapjje: --Diosajj jiwasanacarojj walicwa ajllisistojja aqham Tatitun sutip laycu t’akhesiñasataquejja --sasa.
44005042	Jupanacasti janipuniw sapürusa amuct’apcänti Jesucristjjat yatichaña, parlañsa, templona uqhamarac utanacansa.
44006001	Uca urunacansti iyawsirinacajj waljaniw yapjjatjjäna, ucatsti griego parlirinacajj hebreo parlirinac contraw parlapjjäna, aqham sasa: Nanacan ijma warminacajjajj janiw sapürus suma yäkatäquiti, mank’a laquiñ horasanacanjja, sasa.
44006002	Ucatsti tunca payan apostolonacajja take iyawsirinacar jawsthapisaw sapjjaraqui: --Nanacataquejj janiw walïquiti Diosan arunacap parlañ apanucusina mank’a sirviñajja.
44006003	Uca laycupï jilatanaca, jumanac taypita pakallk chachanac ajllipjjañamajja. Uca chachanacasti sarnakäwinacapanjja asqui chachanacäñapawa, Kollan Ajayump phokt’ata suma amuyt’irinacaraqui. Ucatsti jupanacaru uca lurañanacjja churapjjam.
44006004	Nanacasti Diosat mayiñaruw juc’amp uscusipjjä, uqhamarac jupan arunacap yatichañaru --sasa.
44006005	Aca arunacarusti takeniw: “Waliquiw” sapjjäna. Ucatsti Estebanaruw ajllipjjäna, qhititejj iyawsañampi, Kollan Ajayumpi phokt’atäcänsa ucaru. Uqhamaraquiw Feliperu, Prócoro, Nicanor, Timón, Parmenas, Antioquianquir Nicolasampiru. Uca Nicolás chachajj jan judiöcasin, judionacan saräwipar cutiquipstanitänwa.
44006006	Ucanacarusti apostolonacan nayrakataparuw irpcatapjjäna. Ucat apostolonacajj amparanacap jupanacjjar lokjjatasinwa oración lurapjjäna.
44006007	Diosan arunacapasti juc’ampiw parlatäna Jerusalenanjja. Uqhamaraquiw iyawsirinacas waljaniraqui yapjjattaraquïna. Walja sacerdotenac cunaw Tatiturojj iyawsapjjaraquïna.
44006008	Esteban chachasti Diosan ch’amapampi, uqhamarac bendicionapampi phokt’atäsinjja, milagronacampi, uñacht’äwinacampwa jakenac taypina luräna.
44006009	Ucapachasti “Antutat Esclavonaca” satäcän ucanacatsti mä kawkhaniw sinagogat Esteban contra sartapjjäna. Uqhamarac yakhep Cirenenquirinacampi, Alejandrianquirinacampi, Asianquirinacamp cuna, Estebanamp jisqhintasiñataqui.
44006010	Ucampis jupanacajj janiw atipañatac ch’amanïpcänti Esteban chachan parlataparojja, jupasti Kollan Ajayun ch’amapampejj wali yatiñampiw parläna.
44006011	Ucatsti mä kawkhaniruw kollke chilltapjjäna, jupanacan sapjjañanacapataqui: Nanacajj aca Estebanarojj Moisés toke, uqhamarac Dios toke jan wal parlirwa ist’apjjta, sasa.
44006012	Uqhamatwa jakenacaru, jilïri jakenacampiru, ley yatichirinacampirojja ch’ajjwañar uchantapjjäna, Estebanarusti arctasinwa catuntapjjäna. Ucatsti jilïrinacan Jach’a Tantachasïwiparuw irpapjjaraqui.
44006013	Ucatsti c’ari testigonacampiw khanañchayapjjäna aqham sasa: --Aca jakejj aca kollan templo contra, uqhamarac ley contraw sapürus jan walinac parlasqui.
44006014	Ucjjarusti ist’apjjaractwa aqham parliri: ‘Uca Nazaretanquir Jesusajj aca templjja t’unjaniwa, uqhamarac cuntejj Moisesajj jaytawayquistu uca luräwinacsa mayjt’ayaraquiniwa’ sasa.
44006015	Ucapachajj autoridadanacampi take qhitinacatï ucan kont’atäsipcän ucanacampejja, Estebanan ajanuparojj uñjapjjewa mä angelan ajanupjama.
44007001	Ucatsti sacerdotenacan jilïripajj Estebanarojj jisct’änwa: --¿Take acanacajj uqhamapuniti? --sasa.
44007002	Estebanasti sänwa: --Munat jilatanaca, uqhamarac awquinaca, ist’apjjeta. Jach’a ch’amani Diosaw Abraham awquisarojj uñstäna Mesopotamia orakencquïpana, janïra Harán ucsaru jaquir sarquipana.
44007003	Diosajj saraquïnwa: ‘Orakemsa, familianacamsa apanucuwayjjam. Ucatsti sarjjam cawquïr oraktejj uñacht’aycäma ucqharu.’
44007004	Abrahamasti: ‘Iyaw’ sasaw, Caldea chekatjja mistuwayäna. Ucatsti Harán sata chekar jaquiriw sarawayjjaraquïna. Awquip jiwjjepansti, Diosajj aca orakeruw irpanjjaraquïna cawquintejj jichhajj jumanacajj jacapcta ucqharu.
44007005	Ucatsti janiraquiw cuna herencia uca orakenjj churcänti, ni mä jisc’a oraksa. Ucampisa Diosajj orak churañataquiw arsuwayäna: ‘Jumajj jiwjjät ucajja, aca orakejj wawanacamancaniwa’ sasa. Ucürunacanjja Abrahamajj janïraw wawanïcänti.
44007006	Diosajj Abrahamarojj saraquïnwa: ‘Wawanacaman wawanacaparojj yakha marcanquir jakenacajj pusi patac mararaquiw t’akhesiyapjjaraquini.’
44007007	Ucampisa Diosajj saraquïnwa: ‘Nayaw cawquïr marcatejj jupanacaru t’akhesiyapcän ucarojj juchañchascäjja. Israel jakenacasti uca marcatjja mistunjjapjjaniwa. Ucatsti nayaruw aca chekana sirvipjjetani.’
44007008	Diosajj Abrahamampejj mä arust’äwi luri, circuncisión churasina, uca arust’äwit amtasiñataqui. Ucatwa Isaac wawap nacipanjja, Abrahamajj quimsakallko urutjja circuncidäna. Isaacasti uca quicparacwa Jacob wawapampejj luräna. Jacobosti uqhamaraquiw wawanacapampejj luraraquïna. Ucanacasti Israelan tunca payan marcan awquinacapänwa.
44007009	“Uca Jacobon wawanacapajj jiwasanacan awquinacasaraquiwa. Jupanacasti José jilapatjja envidiasipjjänwa. Ucatwa aljantawayapjje Egipto marcar apatäñapataqui, ucampis Diosajj Joseampïscänwa.
44007010	Take t’akhesiñanacapatsa imaraquïnwa, amuyt’sa churaraquïnwa. Ucatsti Egiptonquir rey Faraonampiw yanapt’ayaraqui. Uca reyisti Josearojj Egipto marca apnakeritwa utt’ayäna, uqhamarac quicpa reyin utap apnakerita.
44007011	“Ucapachasti mä jach’a mach’aw utjäna Egipto marcana, uqhamarac Canaán marcansa. Take jakenacasti wali llaquitaraquiw uñjasïna. Awquinacasasti janiw cuna mank’añs jicjjatapcänti.
44007012	Jacob awquisajj Egipton trigo utjatap yatisinjja, wawanacaparuw qhitäna, ucanacasti jiwasan nayra awquinacasawa. Jupanacasti jan uñjcasaw Egipto marcar sarapjjäna.
44007013	Khepa cuti sarapcän ucqhajja, Joseajj jilanacapampejj uñt’ayasjjänwa. Egiptonquir jach’a reyis yatjjaraquïnwa Joseajj cawquinquirïcantejj uca.
44007014	Joseasti Jacob awquiparojj jac’aparuw jawsayasjjäna, uqhamarac takpach familianacapampirusa. Familiapasti pakallk tunca pheskani jakenacänwa.
44007015	Uqhamatwa Jacobojj Egipto marcan jacasïna. Ucanaracwa jupasa, uqhamarac jiwasan nayra awquinacasas jiwjjapjjäna.
44007016	Jacobon ch’aqhanacapasti jaya maranac khepatjja Siquem sat oraker apatajjänwa. Abrahamajj Hamur sat jaken wawanacapat alcataynasa, uca sepulturaruw uchjjapjjaraquïna.
44007017	“Cuntejj Diosajj Abraham awquisaru juramentompi arsuwaycatayna ucan phokhasirjamäjjëpanjja, israelitanacajj Egipto marcanjja waljaptjjapjjänwa.
44007018	Ucapachasti Egiptonjja yakha reyiw utt’asjjäna, jupasti janiraquiw Josearojj uñt’cänti.
44007019	Uca reyisti jiwas castanacarojj wal sallkjäna. Awquinacasarusti wal t’akhesiyaraquïna, asu wawanacapar apanucuyasa, uqhamat jiwarapjjañapataqui.
44007020	Ucürunacanwa Moisesajj naciraquïna, Diosataquisti jupajj wali suma wawänwa. Awquinacapasti quimsa phajjsiw utapan imantat juparojj uywapjjäna.
44007021	Cunapachatejj uca wawajj apanucutäcäna ucqhajja, Egiptonquir reyin phuchapaw uca wawjja aptasi. Jupasti utapar apasjjasinjja wawapäcaspas uqhamwa Moisesarojj uywasïna.
44007022	Uqhamatwa Moisesajj wali suma yatichatäna, cawqhacamatejj egipcionacajj yatipcäna ucacama. Moisesasti wali ch’amanïnwa arsüwipana, luräwipansa.
44007023	“Cunapachatejj niya pusi tunca maranëjjän ucqhajja, marca masinacaparuw uñjiri sarañ munäna.
44007024	Sarasinsti Moisesajj Egiptonquir mä jakeruw uñjäna, israelit masiparu jawk’jasquiri. Moisesasti jupat arjjatasisinjja uca Egipcioruw jiwayäna.
44007025	Jupajj munänwa israelita jilanacapan amuyasipjjañapa Diosajj jupa toke jupanacar khespiyaspa uca. Ucampis jupanacajj janiw ucjja amuyasipcänti.
44007026	Khepürusti Moisesajj pani israelit jakenacaruw nuwasir uñji. Ucatsti jupanacarojj sumancthapiyañ munäna ‘¡Jumanacajj jila puräpjjstajjaya! ¿Cunatrac jumanacpura nuwasipjjtasti?’ sasa.
44007027	Ucatsti marca masipar nuwcän ucajja, Moisesarojj aqham sasaw nuct’i: ‘¿Jumanjja cuna lurañamas utji? ¿Qhitis jumarojj jilïrit, jan ucajj juesatsa nanacjjar uchtam?
44007028	¿Jumajj cunjämtejj masürojj mä egipcio jaker jiwayctajja uqhamaracti nayar jiwayañ munista?’ sasa.
44007029	Uc ist’asinsti, Moisesajj jaltjjewa, ucatsti Madián sat chekaruw sarjje. Ucansti yakha marcanquir jakjamaw jacäna, pä wawaniraquïnwa.
44007030	“Ucat pusi tunca mara pasatatsti, Sinaí sat kollu jac’a wasaranwa sarnakascäna. Ucansti mä angelaw juparojj uñsti, mä nina akasquir jisc’a kokana.
44007031	Moisesajj uc uñjasinjja, musphatawa uñjasïna. Juc’amp sum uñjañataqui jac’achascasinsti, mä ar ist’i, aqham siri:
44007032	‘Nayajj Abraham, Isaac, Jacob awquinacaman Diosapätwa.’ sasa. Ucapachasti Moisesajj ajjsarañatwa qhathatïna, janiraquiw juc’amp uñjañ muncänti.
44007033	Tatitusti juparojj sänwa: ‘Wisqhum apsusim cayunacamata, tact’ctas uca orakejj kollanawa.
44007034	Nayajj Egiptonquir wawanacajjan t’akhesitapwa uñjta. Ist’aractwa jupanacan jachatanacapsa. Ucatwa nayajj sarakanta jupanacar khespiyañataqui. Jichhajj jutam, nayaw jumarojj Egipto marcaru qhitäma’ sasa.
44007035	“Egiptonquir israelitanacajj Moisesarojj jan yäkapcchïnsa: ‘¿Qhitis jumarojj jilïritsa juesatsa nanacjjaru uchtam?’ sapcchïnsa, Diosajj juparuw qhiti, mä jilïrita uqhamarac khespiyirita. Ucatwa Diosajj angelap qhitanïna, mä nina akquir jisc’a kokan jupar uñstasa.
44007036	Uca Moisesapï jiwasanacan awquinacasarojj Egipto marcatjja apsunïnjja, milagronacampi uñacht’äwinacamp uca oraken lurasa, uqhamarac Mar Rojo sat kotansa. Wasaransti pusi tunc mararaquiw milagronacampi uñacht’äwinacamps luraraquïna.
44007037	Uca quicpa Moisesaraquiw israelitanacarojj parläna: ‘Diosaw jumanacataquejj mä profeta sayt’ayarapipjjätam jumanac taypita, cunjämtï nayar qhitanquit uqhama. Juparuw ist’apjjäta.’
44007038	Moisesasti wasaranjja uca israelita jakenacampiraquïnwa. Uqhamaraquiw jupajj Sinaí kollunsa Diosan angelapampejj parläna. Jiwasanacan awquinacasampïcasinjja, jupajj uca ángel tokew jacañ arunacjja catoke, jiwasanacar churañataqui.
44007039	“Ucampis awquinacasajj janiw juparojj jaysañ munapcänti, jan ucasti jan ist’iriw tucupjjäna, ucatsipana Egiptor cutt’jjañac munjjapjjäna.
44007040	Aaronarusti sapjjänwa: ‘Diosanac lurarapipjjeta, nanacan nayrakatajj sarapjjañapataqui. Egipto marcat apsunipquitu uca Moisesarojj: ¡Cunajj camachjjchi!’ sasa.
44007041	Ucat jupanacajj mä dios lurapjje, vaca kallur uñtata. Uca diosar yupaychañataquisti sacrificio loktapjjäna. Uqham quicpa amparanacapampi mä dios lursusisinsti, cusisipjjaraquïnwa.
44007042	Ucatpï Diosajj jupanacarojj jaytanucjjänjja, jupanacasti warawaranacaruquiw yupaychapjjäna, cunjämtï profetanacajj kellkapcäna uqhamarjama: ‘Israelit jakenaca, ¿pusi tunca mara wasaranccasinjja animalanac qharsusina sacrificionac loktapjjestati?
44007043	Janiwa, ucatsipan jumanacajj Moloc sat diosan templopjjay apapjjstajja Renfán diosan warawarapsa, cawquïr diosanactejj jumanac quicpa lursusipcta yupaychañataqui ucanaca. Ucatpï jichhajj nayajj jupanacarojj marcapat apsusina, Babiloniat juc’amp qhurir ananucöjja’ sasa.
44007044	“Awquinacasanjja utjänwa wasaranjja arust’äwi carpa, ucasti luratänwa cunjämtejj Diosajj Moisés toke arscäna uqhamaru, saraquïnwa cunapachatejj lurapcäta ucqhasti cunjämtejj uñjcta uqhamäñapawa.
44007045	Awquinacasasti mä herenciäcaspas uqhamwa uca arust’äwi carpjja catokapjjäna. Josué chachampi chica jutirinacasti, uca santuario apanipjjaraquïnwa, cunapachatejj yakha marcanquir jakenacan orakenacap catuntapcän ucqhajja. Uca orakenquir jakenacarusti Diosajj ananucjjänwa, israelit jakenacar uca orakenacap churañataqui. Ucasti Davidan urunacapcamaquiw uqhamajj lurasïna.
44007046	Rey Davidasti Diosan nayrakatapanjja asqui jaket uñt’atänwa. Jupasti mä jach’a templo lurañ munäna, Jacobon Diosapajj ucan utjañapataqui.
44007047	Ucampis Salomonawa uca Diosan utapjja lurawayi.
44007048	Janis alajjpachanquir Diosajj jakenacan amparanacapamp lurat templonacan jacchi ucasa, cunjämtï profetajj sisqui uqhama:
44007049	‘Alajjpachajj konuñajjawa, Acapachasti cayunacajjan tact’añapawa. ¿Cuna cast utsa lurarapipjjetäta? sasaw sï Tatitojja. ¿Jan ucajj cawqhancha nayajj samart’iristjja?’
44007050	¿Janit take ucanacajj amparajjampi luratäquejja?
44007051	“Estebanajj sascaquïnwa: Jumanacajj sinti kala chuyman jakenacäpjjapuntawa. Jinchunacamasa Diosar jan uñt’ir jakenacanjamawa. Jumanacajj Kollan Ajayu conträpjjaractawa, cunjamäcäntejj awquinacamajj uqhamaraquïpjjtawa.
44007052	¿Cawquïr profetanacarus awquinacamajj jan t’akhesiyapcänjja? Ucatsipana mayni asqui jaken jutañapat yatiyirinacarusa jiwayapjjaraquïnwa. Jichhasti jup jutjjepanjja, jumanacajj juparojj catuntasinwa jiwayapjjaractajja.
44007053	Jumanacajj angelanac toke Diosan camachi arup catokasinjja janiw ucarojj phokhapctati” sasa.
44007054	Cunapachatejj jilïrinacajj uca arunac ist’apcän ucqhajja, jupanacajj colerasipjjänwa Esteban contrajja, laca ch’aqhanacapsa t’urusipjjaraquïnwa.
44007055	Ucampis Estebanajj Kollan Ajayumpi phokt’atäsinwa alajjpachar uñtasina, Diosan jach’a cancañap uñjäna. Jesusarusti Diosan cupëjjapan sayt’atäsquiri uñjaraquïna.
44007056	Ucatsti saraquïnwa: “¡Uñtapjjam! Nayajj alajjpachanac jist’arat uñjta. Jaken Yokaparusti Diosan cupëjjapancasquiri uñjaracta” sasa.
44007057	Uqham ist’asinsti, jupanacajj jach’at warartatapjjäna. Jinchunacapsa llupantasipjjaraquïnwa. Ucatsti mayac Estebanarojj catuntapjjäna.
44007058	Ucatsti marcat ankäjjar irpsusinwa kalamp c’upjapjjäna. Uc lurir testigonacasti isinacap thatsusisinjja, mä waynaruw catuyapjje. Uca waynasti Saulo sutinïnwa.
44007059	Estebanajj kalamp c’upjatäcäns ucqhajja, aqham sasaw oracionan mayisïna: “Tatit Jesús, ¡ajayojj catokt’asjjeta!”
44007060	Quillt’asisinsti, jach’at art’äna: “¡Tata, jan aca jucha luratatjja jupanacar juchañchamti”! sasa. Uqham arsusinwa jiwawayjjäna.
44008001	Saulojj: “Walic jiwayapjjtajj” sänwa. Uca urutpachaw Jerusalenanquir iglesiajj wali uñisita uñjasïna. Takeniraquiw Judea tokenacaru, Samaria tokenacampirus alisnucutäjjapjjäna. Apostolonacaquiw Jerusalenan kheparjjapjjäna.
44008002	Estebanarusti Dios chuyma jakenacaw imjjapjjäna. Jupatsti wal jachapjjaraquïna.
44008003	Saulosti ucapachajj iyawsirinacarojj wali t’akhesiyasaw arcnakäna utat uta thakasa. Utanacar mantasinsti, chachanac warminacsa catuntasinjja carcelaruw apjjaruyäna.
44008004	Ucampis Jerusalenat alisnucutäpcän ucanacajja, take tokeruw sarapjjäna, Diosan arunacap yatiyasa.
44008005	Ucapachajj Felipejj, Samaria marcar sarasinjja, Cristotwa jupanacar yatiyäna.
44008006	Jakenacasti tantacht’asisinjja takpachaniw wal isch’uquipjjäna Felipen arunacaparu. Uqhamaraquiw milagro luratanacaps uñjapjjäna.
44008007	Walja ñankha ajayun mantat jakenacaraquiw c’umaraptayatäpjjäna. Uca ñankha ajayunacasti wararisisaw jupanacatjja mistjjapjjaraquïna. Walja suchu jakenacampi, cojonacampiraquiw c’umaraptayatäpjjäna.
44008008	Ucanac uñjasinjja takeniw uca marcanjja wal cusisipjjäna.
44008009	Ucampis mä jakew uca marcan utjäna Simón sutini, jupasti nayrajja wali laykänwa. Samarianquir jakenacarusti c’arintaraquitaynawa, mä jach’a yatiñan jakëcaspas uqhama.
44008010	Takeniw juparojj wali suma ist’apjjäna, jisc’at jach’acama. Sapjjaraquïnwa: “Aca jakejj Diosan jach’a ch’amapaniwa” sasa.
44008011	Juparojj jaysapjjänwa, laykasiñapampiw jupanacarojj sallkjatayna walja maranaca.
44008012	Ucampis cunapachatejj Felipejj Diosan jach’a cancañapat parlcäna, uqhamarac Jesucriston sutipatsa khanañchcän ucapachajja, jupanacajj uca arunacar ist’asinjja iyawsapjjänwa. Ucatsti chachanacamppacha warminacamppachaw bautisasipjjäna.
44008013	Quicpa Simonaraquiw iyawsasinjja bautisasjjäna. Felipemp chicaraquiw jupajj sarnakjjäna, muspharcañ milagronaca, uñacht’äwinac uñjatap laycu.
44008014	Jerusalenanquir apostolonacasti, Samaria marcan Diosan arunacap catokapjjatap yatisinjja, Pedrompir Juanampiruw qhitapjjäna.
44008015	Jupanacasti Samaria marcar purisinjja, Diosar iyawsir jakenacan Kollan Ajayu catokapjjañapataquiw oración lurapjjäna.
44008016	Kollan Ajayusti janïraw jupanacjjar jutcataynati. Ucatsipana jupanacajj Tatit Jesusan sutipar bautisataquïpjjänwa.
44008017	Pedrompi Juanampisti amparanacapwa jupanacjjar uchapjjäna. Ucatwa jupanacajj Kollan Ajayu catokapjjäna.
44008018	Simonasti uñjänwa apostolonacaru amparanacapamp mayninacar lokjjatasin Kollan Ajayu catokayatapa. Ucatsti jupajj kollk churañ munäna, aqham sasa:
44008019	--Nayar uca ch’am churapjjaraquita, cunapachatï nayajj qhitjjarus amparanacajj uchcä ucqhajja, jupajj Kollan Ajayu catokañapataquiraqui --sasa.
44008020	Pedrosti juparojj sänwa: --Kollkemajj jumamp chic tucuspan. Diosajj churqui ucajj, janiw kollkemp alasiñäquiti.
44008021	Jumanjja janiw wact’ctamti catokañamajja, ni asquïcaractas ucataquejja. Chuymamasti janiw chekäquiti Dios nayrakatanjja.
44008022	Uca ñankha amtäwimjja apanucum. Ucatsti Diosar mayisiraquim, inach jupajj perdonätam uca chuymaman jan wali lup’itamatjja.
44008023	Nayajj yatsmawa juman chuymamajj sinti jucha lurañamp phokhantatawa, uqhamarac ñankha luräwinacampi ñach’antataraquïtawa.
44008024	Simonasti ucjjarojj sänwa: --Jumanacajj Tatituruy mayirapipjjeta, cuntï sapquista ucanacajj jan nayjjar jutañapataqui --sasa.
44008025	Apostolonacasti Diosan arunacap parlasinjja, Samarianquir yakha jisc’a marcanacanwa khespiyasiñ suma arunac yatiyapjjäna. Ucatsti Jerusalenaruw cutjjapjjaraquïna.
44008026	Uca khepatsti, Diosan mä angelapaw Feliperojj parläna: “Sartam, ucatsti aynach toker sararaquim, Jerusalenat Gazar sarakquis uca thaqui cheka” sasa. Uca thaquisti wasar chekwa pasawayi.
44008027	Felipesti sartasinjja, iyawsasaw saräna. Uca thaqui sarcasinsti, Etiopianquir mä jakempiw jiquisïna. Jupasti eunucönwa, mä jilïrit utt’ayataraquïnwa, Etiopía marcanquiri Candace sata reinan kollke caturiparaqui. Aca jakesti Diosar yupaychiriw Jerusalenarojj saratayna.
44008028	Jupasti marcaparuw cuttjjäna, carropjjan kont’ata sarcasinsti, Isaías profetan librop leescäna.
44008029	Kollan Ajayusti Feliperojj sänwa: “Uñjam, ucat uca carroru jac’achasim” sasa.
44008030	Felipesti jac’achasisinjja, Isaías profetan librop leesquir ist’äna. Ucatwa uca etiope jakerojj jisct’i: --¿Cuntï leecta ucjja amuytati? --sasa.
44008031	Uca etiope jakesti sänwa: --¿Cunjämarac nayast amuyästi, jan qhitis nayar yatichquitan ucqhasti? --sasa. Feliperusti saraquiwa: --Jutam, maqhatanim, acqhar kont’asim --sasa.
44008032	Kellkata leecän ucawjasti acänwa: “Jupajj mä ovej-jamaw jiwañar irpatäna. Cunjämatï mä ovejajj t’awra yawiratajj jan wararquejja, uqhamaraquiw jupajj jan arscänti.
44008033	Aynacht’ayatäcän ucqhajja, janiw juparojj arjjatapquiti. Jupan wawanacapatsti ¿qhitis parlaspa? Jacañapasti aca orakenjja apakatawa.”
44008034	Jilïri take yänacjjar utt’ayat etiope jakesti Feliperuw jisct’äna: --¿Qhitits profetajj ucjja parli? ¿Jupa quicpatti, jan ucajj yakhatcha? --sasa.
44008035	Felipesti ucapachaw Tatit Jesusat yatiyañ kallti, cuntï uca etiope jaquejj leecän uca arunac khanañchasa.
44008036	Cawqhantï umajj utjcäna ucawja cheka pascasinsti, uca jilïri take yänacjjar utt’ayat jakejj sänwa: --Acajjay umajja. ¿Janit nayajj bautisatäquiristjja?--sasa.
44008037	[Felipejj juparojj saraquïnwa: --Take chuymamp iyawsasma ucajja, bautisatäsmawa. Uca jilïr jakesti ucjjar arsusinjja siwa: --Nayajj iyawstwa Jesucristojj Diosan Yokapätapa.]
44008038	Ucspachaw carro sayt’ayi. Ucatsti panpach umar mantasinwa Felipejj uca jaker bautisi.
44008039	Umat mistjjapjjäna uca khepatsti, Tatitun Ajayupaw Feliperojj aptawayjjäna. Jilïri take yänacjjar utt’ayat jakesti janiw mayamps Feliperojj uñjcjjeti, ucampis jupajj c’uchiquiw sarawayjjäna.
44008040	Felipejj Azoto sata marcanwa jicjjatasjjäna. Ucatsti marcat marcaracwa saräna, khespiyasiñ arunac yatiyasa, Cesarea marcar puriñcama.
44009001	Ucchañcamasti Saulojj janiw amuct’cänti Tatitun arquirinacap contra parlañjja --Jiwarayapunïwa --sasa. Ucatwa jilïr sacerdoten ucarojj saräna.
44009002	Jupasti uca jilïr sacerdotetjja arsüwinacapwa mayiraquïna Damasconquir sinagoganacar sarañataqui, ucan Cristor arquir jakenacar thakañataqui. Jicjjatasinsti, warminacsa, chachanacsa catuntasina Jerusalenar preso apaniñataquiw amtäna.
44009003	Ucampis thac sarcasinjja, niya Damasco jac’ar purcasajja, acatjamatwa mä jach’a khanajj jupar khant’äna. Uca khanasti alajjpachatwa jutäna.
44009004	Ucspachaw Saulojj oraker jaknoktäna. Ucatsti ist’araquïnwa mä aru jupar sasquiri: --Saulo, Saulo, ¿cunats arcnakesta? --sasa.
44009005	Saulosti ucjjarojj saraquïnwa: --Tata, ¿qhitïtas jumajja? --sasa. Ucatsti uca arojj saniraquïnwa: --Jumajj qhitirutejj arcnakcta uca quicpa Jesusätwa. Wali ch’amaw jumataquejj nayataqui sayt’añamajja. [Juma pachpaw chhojjriñchjastajj cunjämtejj mä vacajj mä ari puntan fierror mat’akt’asajj jupa pachpa chhojjriñchjasejj uqhama. --sasa.
44009006	Saulosti ucapachajj ajjsarañat wali qhathatisaw juparojj säna: --Tata, ¿cuna lurañajjsa munta? --sasa. Tatitusti juparojj sänwa:] --Sartam, marcar mantaraquim, ucanwa cunatejj lurañamäqui uc yatisïta --sasa.
44009007	Saulomp chic sarapcän uca jakenacasti wali sustjatäpjjänwa, uca ar ist’asina, ucampis janiw qhitirus uñjapcänti.
44009008	Saulosti oraket sarthapisinjja uñatatasiwa, ucampis janiw cuns uñjcänti. Juparojj amparapat catthapisinwa Damasco marcarojj irpjjapjjäna.
44009009	Uca marcansti quimsüruw jan cuns uñjcänti. Janiraquiw mank’cänsa ni umcaraquïnsa.
44009010	Uca Damasco marcansti Tatitur arquir mä jakew utjäna, Ananías sutini. Uca jakeruw Tatitojj uñstäna: --¡Ananías! --sasa. Jupasti sänwa: --Tatay, acancasctwa --sasa.
44009011	Tatitusti juparojj saraquïnwa: --Jichhajj janc’aqui saram, Derecha sat calleru. Ucatsti Judasan utapan Tarsonquir mä jaker thaktam, jupasti Saulo sutiniwa. Jupajj oración lurascaraqui.
44009012	Ucatsti samcanjamwa mä Ananías sat chachar uñji. Uca Ananiasaw mantasin amparapamp jupjjar lokjjati, nayranacapajj uñj-jjañapataqui --sasa.
44009013	Uqham ist’asinsti, Ananiasajj sänwa: --Tatay, nayajj uca jaketjja walja jakenac toket ist’ta, kawkha jan walinactejj juman arquirinacamarojj Jerusalenan lurqui ucanacjjata.
44009014	Jichhas jupajj ucaruw jutascaraqui, jach’a sacerdotenacan arsutanacapampi, Tatitun take arquirinacapar catuntañataqui --sasa.
44009015	Ucampis Tatitojj Ananiasarojj sänwa: --Sarascaquim, nayaw juparojj ajllista nayjjat parlañapataqui yakha marcanquirinacaru, reyinacaru, israelit jakenacampiru.
44009016	Nayaraquiw juparojj uñachayä kawkha t’akhesiñapatejj naya laycu jupan utjqui uca --sasa.
44009017	Ucspachaw Ananiasajj saräna cawqhanccäntejj Saulojj uca utaru. Mantasinsti, amparapwa jupjjar lokjjati saraquiwa: --Saulo jilata, thaquin uñstctamjja uca Jesusaw qhitanitu, juman wasitat uñj-jjañamataqui, uqhamarac Kollan Ajayun phokt’atäñamataqui --sasa.
44009018	Ucspacharaquiw Saulon nayranacapatjja chawlla q’ilinacjama willirtjjäna. Ucatwa jupajj wasitat uñj-jjäna. Sartasinsti, bautisatäjjaraquïnwa.
44009019	Mank’jjasinsti, jupajj ch’amanëjjänwa, ucatsti Tatitun arquirinacapampejj mä kawkha urunacaraquiw Damascon kamarawayäna.
44009020	Ucatsti Saulojj sinagoganacanjja Cristotwa parlañ kalltäna: “Jesusajj Diosan Yokapaw” sasa.
44009021	Take jupar ist’irinacasti muspharasipjjänwa. Ucatsti sapjjaraquïnwa: --¿Janit acajj Jerusalenan Tatitur iyawsirinacar arcnaker jakëqui? ¿Janiraquit jupajj acar jutqui jupanacar ñach’antat apañataqui jilïr sacerdotenacan ucaru? --sasa.
44009022	Ucampis Saulojj juc’amp ch’amampiw arsüna, Jesusajj Diosan Yokapätapa khanañchasa, Damasconquir judionacar mayjt’ayañcama.
44009023	Walja urunaca khepatsti, judionacajj Saulor jiwayañataquiw arust’apjje.
44009024	Ucampis Saulojj uca judionacan amtäwinacapjja yatisïnwa. Uca judionacasti uruy arumaw marcan jach’a puncunacapanjja suyapjjäna jupar jiwayañataqui.
44009025	Ucatsipana Tatitur arquirinacajj Saulorojj mä jach’a canastar uscuntasinwa, mä arumajj marca ankäjjar warcukapjje. Uqhamatwa jupajj jaltjjäna.
44009026	Jerusalenar purisinsti, Saulojj Tatitun arquirinacapampiw jiquisiñ munäna. Ucampis takeniw juparojj ajjsarapjjäna, jupanacasti janiraquiw amuyapcänti Saulon Tatitur iyawsatapjja.
44009027	Ucatwa Bernabeajj jupar irpäna apostolonacan ucaru. Jupanacarusti yatiyaraquïnwa aqham sasa: Saulojj Tatituruw thaquin uñjatayna, Tatitusti juparojj parlaraquitaynawa. Ucatsti jupajj Damasco marcanjja Jesusan sutiparu jan ajjsarasaw parlaraquitayna, sasa.
44009028	Ucatsti Saulojj Jerusalenanwa kheparäna. Jupanacamp chicaraquiw sarnakäna.
44009029	Jupasti jan ajjsarasaraquiw Tatitjjat parläna. Griego parlir judionacampisti cunayman toketaracwa jisct’asipjjaraquïna. Ucatsti jupanacajj Saulor jiwayañwa munapjjäna.
44009030	Jilatanacasti uc amuyasinjja Saulorojj Cesarearuw irpjjapjje. Ucatsti Tarso marcaruraquiw qhitjjapjjaraqui.
44009031	Ucapachasti jach’a samarañaraquiw iglesianacanjja utj-jjäna, Judeana, Galileana, uqhamarac Samariana. Jupanacasti wali ch’amaniraquiw tucjjapjjäna. Tatitur ajjsarasaraquiw sarnakapjjäna. Uqhamatwa Kollan Ajayun ch’amapampejj waljaniptapjjaraquïna.
44009032	Cunapachatï Pedrojj iyawsirinacar tumpir sarnakcäna ucapachajja, uñjt’aniraquïnwa Lida marcanquir iyawsirinacaru.
44009033	Ucanwa Eneas sat jakerojj jicjjatäna. Jupasti quimsakallk maraw iquiñancatayna, suchurnucstata.
44009034	Pedrosti uqham uñjasajj sänwa: --Eneas, Jesucristow c’umaraptaytam. Jichhasti sartam, iquiñam apthapisjjam --sasa. Eneasasti ucspachaw sartjjäna.
44009035	Ucsti Lida marcanquir take jakenacaw uñjapjjäna, uqhamarac Saronanquirinacasa. Ucatsti nayra jan wali amuyunacap apanucusinjja, Tatituruw arcjjapjjäna.
44009036	Ucürunacansti Jope marcanjja Tatitur arquir mä warmiwa utjäna, Tabita sutini, griego arunjja, Dorcas satawa. Uca warmisti asqui lurirïnwa, pobrenacar yanapt’iriraquïnwa.
44009037	Ucürunacasti Dorcasajj usuntjjasinjja, jiwjjänwa, ucatsti amayap jarekasinjja, altos pataruw apcatjjapjjäna.
44009038	Jope marcajj Lida jac’ancaquïnwa, Pedrosti Lida marcancascänwa. Iyawsirinacasti uc yatisinjja, pani chacharuw qhitapjjäna, Pedror jawsaniñapataqui: “Janc’ac jutam Jope marcaru” sasa.
44009039	Ucatsti Pedrojj jupanacamp chicaw saräna. Puripansti, cawqhanccäntejj jiwatajj ucaruw irpcatapjjäna. Ijma warminacasti takeniw jacht’asis Pedrorojj muyuntapjje. Cuna isinactejj Dorcas sat warmejj jaccasin lurcatayna ucanacwa uñacht’ayapjjaraquïna.
44009040	Pedrosti takeniruw ankar qhitsu. Ucatwa quillt’asisin Diosat mayi. Jiwat warmir uñjjatasinsti saraquiwa: “¡Tabita, sartam!” sasa. Ucspachaw warmejj uñatati, Pedror uñcatasinsti, kont’asiwa.
44009041	Pedrosti amparat waytasinwa sayt’ayi. Ucatsti iyawsirinacampir ijma warminacampir jawsasinjja, jacquirwa catuyjje.
44009042	Ucasti Jope marcpachanwa yatisïna, ucatsti waljaniraquiw Tatitur iyawsapjjäna.
44009043	Pedrosti mä kawkha urunacaraquiw uca marcan kamaräna lip’ichinacamp lurir Simonan utapana.
44010001	Cesarea marcan mä jakew utjäna, Cornelio sutini. Jupajj Italiano sata soldado taman capitanaparaquïnwa.
44010002	Jupasti Dios chuyma jakënwa, uqhamaraquiw Diosar ajjsartas sarnakerïna, takpach familiapampi. Jupasti judionac taypit pobrenacar walja limosna churirïnwa, Diosar jan armt’asis oracionan mayisiriraqui.
44010003	Mä urusti, niya quimsa horasarjamaw Diosan mä angelapajj uñstäna. Ucatsti samcanjama jupan ucar mantasinwa, saraquïna: --¡Cornelio! --sasa.
44010004	Corneliosti wali ajjsarasaw angelar uñcatasinjja jisct’i: --¿Cunach, Tata? --sasa.
44010005	Angelasti siwa: --Oracionanacamampi pobrenacar qhuyapayatanacamampejj Dios nayrakatanjja, asquit uñt’atawa. Jichhasti qhitamay Jope marcaru, Simonar jawsanipjjañapataqui. Jupan yakha sutipasti Pedro sataraquiwa.
44010006	Jupasti lip’ichinacampi lurir Simonan utapan korpachatäsquiwa, ucan utapasti kota jac’anquiwa. Uca Pedrow sätam cuna lurañamatejj waquisctam ucjja --sasa.
44010007	Corneliomp parlcäna uca angelan sarjjatapatsti, jupajj uywatanacapat paniniruw jawsäna, uqhamarac maynïri soldadorusa. Uca soldadosti wali Dios chuymänwa, Cornelionsa wali munataraquïnwa.
44010008	Jupanacarojj take cunatï pascäna uc yatiyäna. Ucatwa Jope marcarojj qhitäna.
44010009	Khepürusti, jupanac thac sarquipana, Jope marcar jac’achapquipanwa, Pedrojj uta pat terrasar maqhatäna oración luriri. Ucasti niya chica uröjjänwa.
44010010	Jupasti wal mank’at awtjatäsinjja, mank’añ munäna. Mank’añ waquicharapipcän ucchañcamasti, jupajj mä unañchäwi uñjana.
44010011	Ucasti aqhamänwa: Alajjpachaw jist’arti, ucatsti mä jach’a mantelar uñtataw orakcam warcoktani, pusi esquinat chint’ata.
44010012	Ucansti acapachanquir take cast pusi cayun animalanacaw utjäna, uqhamaraqui take cast asirunaca, jamach’inacasa.
44010013	Ucatsti Pedrojj mä aru ist’i, aqham siri: --Pedro, sartasim, jiwarayam, ucatsti mank’araquim --sasa.
44010014	Pedrosti ucjjarojj sänwa: --Janiw, Tata. Nayajj janipuniw cunapachas jan mank’añ k’añu animalanacjja mank’erïcti --sasa.
44010015	Wasitatwa uca arojj juparojj arjjayani, saraquiwa: --Cuntï Diosajj k’omachqui ucarojja, jan k’añuw samti --sasa.
44010016	Ucasti quimsa cutiw uqham lurasïna. Ucatwa uca mantelajj alajjpachar cutcatawayjjäna.
44010017	Pedrojj uca unañchäwi uñjäwitjja wal lup’iscäna: “¿Cun sañs munpach ucajja?” sasa. Uca quicpa horasaw Cornelion qhitanit jakenacajj puncur purinipjjäna. Jupanacasti lip’ichinacampi lurir Simonan utapat jisct’as jisct’asaw purinipjjatayna.
44010018	Purinisinsti: “¿Acanti Pedro sat Simonajj korpachasi?” sasaw jisct’asipjjäna.
44010019	Pedrojj uca muspharcañ uñjäwit lup’isquipanwa, Kollan Ajayojj juparojj säna: “Pedro, quimsa jakew jumarojj thakasctam.
44010020	Sartam, sarakaraquim. Jupanacamp sarañsti janirac pächasimti, nayaw jupanacarojj qhitanta” sasa.
44010021	Pedrojj ucapachajja, Cornelion qhitanit jakenacajj cawqhanccäntejj ucqharuw sarakäna. Jupanacarusti sänwa: --Nayätwa qhitirutï jumanacajj thakapcta ucajja. ¿Cunarus jutapjjta? --sasa.
44010022	Jupanacasti sapjjaraquïnwa: --Capitán Corneliow qhitanipjjetu. Jupajj asqui jakewa, Diosar ajjsartas sarnakeriraquiwa, take judionacansa sumat uñt’ata. Juparojj Diosan mä angelapaw parlatayna, utapar jum jawsayañataqui, ucata arunacam ist’añapataquiraqui --sasa.
44010023	Ucatwa Pedrojj jupanacar uta mankhar irpantasina, uca arumajj korpachawayäna. Khepürusti, Pedrojj waquicht’asisina jupanacamp chicaw sararaquïna, Jopenquir mä kawkha jilatanacas jupamp chicajj sararaquïnwa.
44010024	Uca khepürusti Cesarearuw puripjjäna. Corneliosti familianacaparu, suma munat amigonacapampir jawsthapisinwa jupanacarojj suyäna.
44010025	Pedrojj utar puripansti, Corneliojj ankar mistunisinjja quillt’asisaw juparojj catokäna yupaychañataqui.
44010026	Ucampis Pedrojj aqham sasaw juparojj wayti: --Sayt’asim, tata. Nayajj jumjam jakequiraquïtwa --sasa.
44010027	Ucatsti Pedrojj Corneliomp parlasinjja, utaruw mantäna. Ucansti walja tantacht’at jakenacaruw jicjjatäna.
44010028	Pedrosti jupanacarojj sänwa: --Jumanacajj yatipjjtawa, mä judío jaketaquejj jan walïtapa mä yakha marcanquir jakempi parlañapajja, uqhamarac utapar mantañapasa. Ucampis Diosaw nayarojj yatichitu jan qhitirus: ‘Jan wali jakëtaw’ saña, uqhamarac jan qhitirus jisc’achañataqui.
44010029	Ucatwa nayajj jan pächasis jutta, juman jawsatamarjama. Jichhajj yatiñ munirista, ¿cunarus jawsayista? --sasa.
44010030	Corneliosti ucjjarojj sänwa: --Niya pusüröjjewa, cunapachatï nayajj utajjana aca quicpa horasana ayunascäyäta, uqhamarac jayp’u token quimsa horasan oracionsa lurascäyäta, ucapachasti mä khanquir isin chachaw nayar uñstitu.
44010031	Jupasti nayarojj situwa: ‘Cornelio, oracionanacamjj Diosajj ist’tamwa, pobrenacar qhuyapayatanacamas Dios nayrakatanjja asquit uñt’ataraquiwa.
44010032	Qhitamay Jope marcaru, Pedro sat Simonar irptanipjjañapataqui. Jupasti lip’ichinacampi lurir yakha Simonan utapan korpachatäsquiwa, ucasti jach’a kota jac’anquiwa. Jupaw jutasin jumarojj parlätam’ sasa.
44010033	Ucspachaw nayajj jumar jawsañatac qhitanta. Jumasti jichhajj asquin juttajja. Nanacasti takeniw acancapjjta Diosan nayrakatapana jumar ist’añataqui, take cuntï Tatitojj sisctam ucanac nanacar yatiyañamataqui.
44010034	Ucatsti Pedrojj parlañwa kalltäna, saraquïnwa: --Jichhajj chekpachanwa amuyta, Diosataquejj take casta jakes mayaquïtapa.
44010035	Jupasti cuna cast jakerus catokaquiwa, qhitinacatejj jupar ajjsarqui, uqhamarac asqui lurapqui take ucanacarusa.
44010036	Diosajj Israelan wawanacaparuw parläna Jesucristo toke sumancañ utjañapata. Jesucristosti take jakenacan Tatitupawa.
44010037	Jumanacajj sum yatipjjtajj cunatejj Galilea marcat kalltasina, judionacan orakepan lurascäna ucjja. Ucasti Juanajj bautiscäna, parlcaraquïna uca khepatwa ucajj lurasïna.
44010038	Yatipjjaractawa cunjämtejj Diosajj Nazaretanquir Jesusar Kollan Ajaysa, uqhamarac ch’amsa churcäna ucjja. Uqhamaraquiw yatipjjtajja cunjämtï jupajj arnakcäna, asquinac lurasa, usutanacar c’umarachasa, uqhamarac supayan munañapan t’akhesiyatäcän ucanac c’umarachasaraqui. Tatit Jesusajj Diosampïtap laycuw take ucanacjja luräna.
44010039	Nanacäpjjtwa take ucanac uñjirejja, cuntejj Jesusajj lurcäna Judeansa Jerusalenansa ucanacata. Ucatsti juparojj jiwayapjjaraquiwa, mä cruzar ch’accatasa.
44010040	Quimsürutsti Diosajj juparojj jiwatat jactayi, ucatwa Diosajj nanacar uñstayapjjetu.
44010041	Janiw take jakerut Jesusajj uñstcänjja, jan ucasti nanacaruquiwa uñstapjjetu, qhitinacarutejj Diosajj ajllipquitäna nayratpacha, khanañchirinacäpjjañajjataqui ucanacaru. Nanacaw mank’apjjta, umapjjaracta jupampi, jiwatanac taypit jactatap khepatjja.
44010042	Uca Tatit Jesusaw qhitapjjaraquitu jakenacar jupjjat yatiyiri, khanañchiriraqui: Diosajj uca quicpa Jesusaruw taripirit uchi take jaquirinacjjaru, uqhamarac jiwatanacjjarusa.
44010043	Take profetanacaraquiw uca Jesusjjat parlapjjäna: Take qhitinacatejj jupar iyawsapqui ucanacajj jupan sutip laycuw juchanacapat perdón catokapjjani --sasa.
44010044	Pedrojj uqham parlquïpanwa, jupan arunacap isch’uquirinacarojj Kollan Ajayojj jutäna.
44010045	Pedrompi chic jutir judío iyawsirinacasti muspharataw uñjasipjjäna, jan judiöpquis uca jakenacjjar Kollan Ajayojj jutatapatjja.
44010046	Jupanacarusti yakha arunacat parlirwa ist’apjjäna, uqhamarac Diosar yupaychirsa.
44010047	Pedrojj ucjjarojj sänwa: --¿Qhitis jarc’aspa aca jakenacan bautisatäñapjja, jiwasanacjamaraqui Kollan Ajayu catokapjjaracchi ucapachajja?
44010048	Pedrosti --Jesusan sutipar bautisasipjjam --sasaw jupanacarojj säna. Pedrorusti mä kawkha urunac jupanacamp chic kamarañapataquiw achict’apjjäna.
44011001	Judeanquir apostolonacampi iyawsirinacampejj yatiyapjjänwa, jan judiöpquis uca jakenacan Diosan arunacap catokapjjatapa.
44011002	Cunapachatï Pedrojj Jerusalenar cuttanjjäna ucqhajja, circuncidañ muniri judío iyawsirinacajj Pedrorojj jan walit uñt’apjjäna,
44011003	jisct’apjjaraquïnwa: --¿Cunats jumajj sarta jan judiöpquis uca jakenac taypiru, ucatsti jupanacamp chicarac mank’aractajja?--sasa.
44011004	Ucatwa Pedrojj jupanacarojj yatiyäna kalltatpacha, take cunatejj lurascäna ucanaca. Jupasti saraquïnwa:
44011005	--Nayajj Jope marcan oración lurascäyäta, ucatsti mä unañchäwi uñjta. Uca uñjäwisti aqhamänwa: Pusi esquinat chint’ata mä jach’a k’epir uñtataw alajjpachat naya jac’aru warcoktanïna.
44011006	Ucansti utjänwa acapachanquir pusi cayuni ajjsarcañ animalanaca, take cast asirunaca, uqhamarac jamach’inacasa.
44011007	Ucatsti mä arwa ist’ta, nayaru aqham siri: ‘Pedro, sartasim, jiwarayam, ucat mank’araquim’ sasa.
44011008	Nayasti ucjjarojj sistwa: ‘Janiw Tata. Janipuniw cunapachas cuna jan mank’añ k’añu animalanacsa mank’erïcti’ sasa.
44011009	Ucatsti wasitatwa alajjpachat mä arojj nayar sanitu: “Cuntï Diosajj k’omachqui ucjja, jan jumajj ‘k’añuw’ samti” sasa.
44011010	Ucasti quimsa cutiw uqham lurasi. Ucatsti wasitat alajjpachar cutcatawayjjäna.
44011011	Ucapacharaquiw quimsa chachajj cawqhanccäyättejj uca utar purinipjjäna. Jupanacasti Cesareatpach qhitanitäpjjänwa nayar thakeri.
44011012	Kollan Ajayusti situwa: ‘Saram jupanacamp chica, jan pächasisa’ sasa. Aca sojjta jilatanacasti nayamp chicaraquiw sarapjjäna. Ucatsti mä jaken utaparuw mantapjjta.
44011013	Jupasti yatiyapjjetuw cunjämtï utapan mä angelar uñjcatayna uca. Uca angelasti sayt’asisina juparojj sataynawa: ‘Jope marcar chachanac qhitam ucatsti Pedro sat Simonar jawsayanim.
44011014	Juparaquiw sätam cunjämtï jumasa, familiamas khespiyasiñamäqui ucjja’ sasa.
44011015	Nayan parlañ kalltquïpanwa Kollan Ajayojj jupanacjjar sarakani, cunjämtï kalltan jiwasanacjjar jutcäna uqhama.
44011016	Ucapachaw nayajj aqham siscän Tatitun uca arunacapat amtasta: ‘Juanajj chekpachans umampiw bautisäna, ucampis jumanacajj Kollan Ajayumpi bautisatäpjjätawa.’
44011017	Diosatejj jupanacar churaracchi jiwasanacajj Tatit Jesucristor iyawsapctan ucanacarjama ucajja, ¿qhitiraquït nayasti Dios contra sayt’iristi? --sasa.
44011018	Ucanac ist’asinsti Jerusalenanquir jilatanacajj amuct’apjjewa. Diosarusti aqham sasaw yupaychapjjaraquïna: --Uqhamajj jan judiöpquis uca jakenacarojj Diosajj arrepientisiñjj churaraquiwa wiñay jacañanïpjjañapataqui --sasa.
44011019	Cunapachatejj Estebanar jiwayapcän ucapachajja, Tatitur arquir maynïr iyawsirinacarojj t’akhesiyasaw arcnakapjjaraquïna. Ucatwa yakhepanacajj Chipre, Fenicia, uqhamarac Antioquía ucsanacar jaltjjapjjäna. Ucansti jupanacajj judionacaruquiw Tatitjjatjja parlapjjäna.
44011020	Chiprenquir, uqhamarac Cirenenquir mä kawkha iyawsirinacaw Antioquiar purisina, jan judionacäpquis ucanacar parlapjjaraquïna, Tatit Jesusanaqui khespiyasiñajj utjatapata.
44011021	Tatitun ch’amapasti jupanacampïnwa. Ucatwa walja jakenacajj Tatitur iyawsapjjäna, take jan wali luräwinacap apanucusa.
44011022	Jerusalén iglesianquirinacasti ucanac yatisinjja, Bernabearuw Antioquiacam qhitapjjäna.
44011023	Antioquiar purisinjja, Bernabeajj wal cusisïna, cunjämtï Diosajj jupanacar bendiscatayna uc uñjasajja. Jupanacarusti ewjjt’awayiwa: “Take chuymamp Tatitur arcapjjam” sasa.
44011024	Jupasti asqui jakënwa, Kollan Ajayun phokt’ata, iyawsañaniraqui. Uqhamïpanwa walja jakenacajj Tatiturojj mayachasjjapjjäna.
44011025	Uca khepatsti Bernabeajj Tarsoruw saräna, Saulor thakeri. Jicjjatasinsti, Antioquiaruw irpanïna.
44011026	Ucansti iglesiampejj mä maraw ucancäna, walja jakenacar yatichasa. Uca Antioquianwa iyawsirinacarojj nayrakatajj: “Cristor arquirinaca” sasa sutichapjje.
44011027	Ucürunacansti mä kawkha profetanacaw Jerusalenat Antioquiar jutapjjäna.
44011028	Uca profetanacat maynïriw utjäna Agabo sutini. Jupasti jilatanac taypin sayt’asisinwa Kollan Ajayu toke jupanacar yatiyäna: “Mä jach’a mach’aw take oraker jutani” sasa. Ucasti Claudio sat jach’a jilïrin urunacapanwa phokhasïna.
44011029	Ucatwa Tatitur arquiri Antioquianquir jakenacajj amtapjjäna mä yanap apayañatac Judeanquir jilatanacaru, cunjämatejj sapa mayni jupanacan utjcän uqhamarjama.
44011030	Apthapisinsti, uca ofrendanacjja apayapjjänwa Judea marcan jilïrinacaru, Bernabeampi Saulompiw apapjjäna.
44012001	Uca urunacansti rey Herodesajj Tatitun yakhep arquirinacaparuw t’akhesiyañ kalltäna.
44012002	Jupasti Juanan jilap Jacoborojj espadampiw jiwayayäna.
44012003	Judionacatac uqham walïtap uñjasinsti, Herodesajj Pedrorojj catuntayaraquïnwa. Uca urunacasti jan levaduran t’ant’a mank’añ fiesta urunacänwa.
44012004	Pedror catuntasinjja, Herodesajj carcelaruw uchantayi. Ucansti Pedrojj pusi tama soldadonacampi uñjatäscänwa. Sapa tamansti pusi soldadow utjaraquïna. Herodesasti Pascua fiesta khepatwa marcan nayrakatapar uñstayañ munäna.
44012005	Uqhamaw Pedrojj carcelan soldadonacampi wali uñjatäscäna. Ucampis Tatitur arquirinacajj Diosat oracionan jan inact’asaw jupatac mayipjjäna.
44012006	Herodesajj: “Kharüruw marca nayrakatar irpsü” siscän uca arumajja, Pedrojj pani soldadonac taypinwa iquiscäna, cadenanacamp chinuntata. Maynïr soldadonacasti cárcel puncunaracwa uñjasipcäna.
44012007	Uca arumasti acatjamat Tatitun angelapajj Pedror carcelan uñstäna. Mä jach’a khanaraquiw ucanjj khantäna. Angelasti maysäjjat jupar llamct’asinwa iquit sartayäna, ucat saraquïna: “Mäqui sartam” sasa. Ucspachaw Pedron amparanacapatjja chinuntat cadenanacajj jarartawayäna.
44012008	Angelasti sänwa: “Janc’aqui cinturonam chinuntasim. Wisqhumsti wisct’asiraquim” sasa. Pedrosti uca arunacarjamaw luri. Angelasti sascaquïnwa: “Isthapisim. Ucatsti arquita” sasa.
44012009	Ucapachaw Pedrojj angelan khepap arcsuwayi, ucampis jupajj janiw chekätap amuyascänti, jan ucasti samcäcaspas uqhamac amuyäna.
44012010	Nayrïr guardia uqhamarac payïri guardia pasasinsti, calle puncuruw puripjje. Puncusti jupapachaquiw jist’arti ucatwa jupanacajj mistjjapjjaraqui. Ucat mä calle pasatatjja angelajj sapacwa Pedrorojj jaytawayjjäna.
44012011	Ucapachaw Pedrojj amuyt’asi, ucatsti sänwa: “¡Chekapunis Tatitojj angelap qhitanitütojjä, Herodesan amparapat khespiyañataqui, uqhamarac judionacan amparapatsa!” sasa.
44012012	Uqham lup’isaw Pedrojj Marian utapar saräna. Uca Mariasti Juan Marcosan taycapänwa. Uca utanwa waljani jakenacajj Tatiturojj oración lurasipcäna.
44012013	Pedrojj ucar purisinsti, calle puncutwa lekt’äna. Uc ist’asinjja Rode sutin tawakow mistunïna, qhitïpachas uc uñjiri.
44012014	Pedron arup ist’asinsti, janiw jist’arcänti, jan ucasti cusisiñat mayninacar yatiyiriw jalantawayi: --¡Pedrötaynawa! --sasa.
44012015	Jupanacasti tawakorojj sapjjänwa: --Lokhëtawa --sasa. Tawakosti sascaquïnwa: --Chekäscapuniwa --sasa. Uqham siscatpachas jupanacajj sasipcaquïnwa: --Janiw jupäcaspati, ajayupäpachawa --sasa.
44012016	Ucchañcamajj Pedrojj puncutjja lek’esincaquïnwa. Cunapachatejj punc jist’arapjjäna ucqhajja, Pedror uñjasinjja, sustjasipjjänwa.
44012017	Ucampis jupajj amparap aytasaw amuct’ayäna. Ucatsti jupanacarojj yatiyänwa cunjämtejj Tatitojj jupar carcelat irpsuncatayna uca. Saraquïnwa: --Acanacjja Jacobor yatiyanipjjam maynïr jilatanacampiru --sasa. Uc sawayasinjja jupajj mistuwayjjänwa, yakha tokeruw sarawayjjaraquïna.
44012018	Khanjtanjjëpansti Pedror jan jicjjatasinjja, soldadonacajj wal ch’ajjwarapjjäna: ‘¿Cunarac jupampist paspachasti?’ sasa.
44012019	Ucapachasti Herodesajj thaktayänwa. Jan jicjjatjjëpansti, jupajj soldadonacaruw jisct’äna, ucatsti uca soldadonacan jiwarayatäñapataquiw arsuraquïna. Uca khepatsti Herodesajj Judeat mistusinjja Cesarea marcar jacasiriw sarjjäna.
44012020	Rey Herodesasti wali coleratänwa Tironquirinacataqui, uqhamaraqui Sidonanquirinacataquisa, ucampis jupanacajj mä amtañaniquiw reyin uc jutapjjäna. Jupanacasti Herodesan orakenacapan achquis ucanacampiw jacapjjäna. Janïra Herodesampi jiquiscasajja Blasto chachar sumachasinwa jupa tok sumancañ mayipjjäna. Blastosti rey Herodesan utapanjja mä jilïrïnwa.
44012021	Herodesasti yakha urutaquiw jupanacarojj jawsayi. Uca urusti rey isimp isintatawa jupajj jach’a konuñapar kont’asi. Ucat jupanacarojj wali sum parlt’i.
44012022	Ucapachasti jakenacajj jach’atwa art’apjjäna: ¡“Aca arojj janiw jaken arupäquiti, jan ucasti mä diosan arupaw”! sasa.
44012023	Ucspachaw Tatitun angelapajj Herodesar usuntayäna, Diosan sutip jan jach’achatap laycu. Ucatsti jisc’a lak’onacan mank’antataw Herodesajj jiwjjäna.
44012024	Tatitun arupasti juc’ampiw jiltäna. Take chekanaracwa yatiyasiscäna.
44012025	Bernabeampi Saulompejj lurañanacap phokhasinjja Jerusalenatjja cuttjjapjjänwa. Marcos sat Juanarusti irpapjjaraquïnwa.
44013001	Antioquía iglesianjja utjaraquïnwa profetanaca, yatichirinaca. Ucanacasti acanacänwa: Bernabé, Simón (qhitirutejj “Negro” sas sutichapjjaraquïna), Cirenenquir Lucio, Manaén (qhititejj Galilea apnakeri Herodesamp chica uywatäcäna uca), Saulomp cuna.
44013002	Mä urojj cunapachatejj jupanacajj Tatitur yupaychasipcäna, uqhamarac ayunasipcäna ucapachajja, Kollan Ajayojj jupanacarojj aqham sänwa: “Bernabeampir Saulompir yakhacharapipjjeta, cawquïr luräwitaquitejj jupanacar jawsctjja ucataqui.”
44013003	Ucat Tatitur mayisina uqhamarac ayunasinjja, amparanacap jupanacjjar lokjjatasinwa qhitapjjäna.
44013004	Ucatsti Kollan Ajayun qhitatäjjasinjja, Bernabeampi Saulompejja, Seleuciaruw sarapjjäna, ucqhatsti Chipre islaruw botet sarapjjäna.
44013005	Puerto Salaminar purisinsti Tatitun arunacapat parlañwa kalltapjjäna judionacan sinagogapana. Juanarusti irpapjjaraquïnwa jupanacar yanapañapataqui.
44013006	Take islpacha cayut sarasa muytasinsti, Pafos sat puertoruw puripjjäna. Ucanwa mä Barjesús sat judío layka jaker jicjjatapjjäna. Jupasti: “Diosatwa parlta” sasaw c’arisis sarnakerïtayna.
44013007	Uca jakesti Sergio Paulo sat wali amuyt’ani jilïrimpïnwa. Uca jilïristi jawsayänwa Bernabeampir Saulompiru, jupajj Diosan arunacap ist’añ munatap laycu.
44013008	Uca layka jaken yakha sutipasti Elimas sataraquïnwa. Jupasti jarc’añwa munäna jach’a jilïrin jan iyawsañapataqui.
44013009	Ucapachajj Saulojja, qhititejj Pablo satäcaraquïna ucajja, Kollan Ajayun phokt’atäsinjja, juparojj wal uñcatäna.
44013010	Ucatsti saraquïnwa: --¡Take sallkjañampi, jan walimpi, phokhantat supayan wawapa, cheka cancañ uñisiriraqui! ¿Cunats jumajj Tatitun suma cheka thaquip k’ewinucuñ munta?
44013011	Ucatpï jichhajj Tatitojj jumar mutuyätamjja. Juyqhuptätawa, janiraquiw intin khanaps uñjcätati mä kawkha urunaccama --sasa. Ucspachaw jupajj jan cuns uñjcjjänti, ina lajja ch’amacaquëjjänwa jupataquejja, ucatwa mayni amparat irpir thakäna.
44013012	Uc uñjasinjja, marca apnaker jilïrejja Tatituruw iyawsäna. Ucatsti jupajj muspharataraquiw uñjasïna Tatitun arunacap ist’asinjja.
44013013	Pablompi, Bernabeampi uqhamarac Juanampejj Pafos sat puertotjja, Panfiliancquis uca Perge tokeruw barcot sarjjapjjäna. Ucqhansti Juanajj jupanacar jaytjawayasinjja Jerusalenaruw cutt’anjjäna.
44013014	Perge marcatsti jupanacajja, Pisidiancquis uca Antioquía marcaruw sarapjjäna. Ucar purisinsti mä samarañ urunwa israelitanacan sinagogapar mantasin kont’asipjjäna.
44013015	Moisesan kellkatapampi profetanacan kellkatapampi leet’asinjja, sinagogan jilïrinacapajj jawsayapjjänwa, aqham sasa: --Jilatanaca, jumanacantejj utjapjjstam cuna suma ewjjt’añanacasa, arsusipcaquim --sasa.
44013016	Ucapachaw Pablojj sayt’asi, ucatsti amparapampiw loktaraqui amuct’apjjañapataqui, saraquïnwa: --Ist’apjjam Israelanquir chachanaca, uqhamaraqui Tatitur ajjsartas sarnaker jakenaca.
44013017	Israel marcan Diosapajj jiwasan nayra awquinacasaruw ajllïna. Jupanacarusti mä jach’a marcaruraquiw tucuyi, cunapachatejj jupanacajj qhuri Egipto marcancapjjäna ucqhajja. Uca oraketjja ch’amapampiraquipï apsunejja.
44013018	Diosasti wasaranjja pusi tunca maraw apjjasïna jupanacan take casta jan wali luräwinacapatjja.
44013019	Canaán orakenjja pakallko jach’a marcanacaracwa t’unjäna, jupanacan orakenacap jiwasan awquinacasar churañataqui.
44013020	Ucatsti mä pusi pataca pheska tuncani mararaquiw jupanacarojj juesanac toke apnakatäna, Samuel profetan urunacapcama.
44013021	“Ucapachasti jupanacajj mä rey mayipjje jupanacar apnakañapataqui. Diosasti iyawsasaw jupanacarojj mä rey churi, pusi tunca mara jupanacar apnakañapataqui. Uca reyisti Cis sat chachan Saúl yokapänwa. Jupasti Benjaminan familiap castaraquïnwa.
44013022	Uca khepatsti Diosajj Saúl reyir jakonucusinjja, Davidaruw reyit utt’ayäna. Jupatsti aqham saraquïnwa: ‘Nayajj Isaí chachan David yokaparuw jicjjatta. Cawquïritejj munañajjarjam sarnakerïqui, ucawa take cuntï nayajj muncta uc lurani’ sasa.
44013023	Uca quicpa Davidan familiapataraquïnwa Jesusajja, qhitirutejj Diosajj Israel marcar khespiyañapatac sayt’aycäna arsutaparjam uca.
44013024	Janïr Jesús jutquïpanjja, Juan sat chachaw yatiyäna Israelanquir take jakenacar aqham sasa: ‘Bautisasipjjam, jan wali luräwinacamatsti arrepientisipjjaraquim’ sasa.
44013025	Juanasti jiwañap jac’ajja sänwa: ‘¿Qhitiw sapjjestas nayarojja? Janiw nayajj qhititï jutañapäqui ucäcti. Ucampis mayniw nayat khepa jutani, ucan wisqhup cayunacapat apsuñataquisa janiw nayajj asquïcti’ sasa.
44013026	“Jilatanaca, Abrahaman wawanacapa, uqhamarac qhitinacatejj jumanac taypit Diosar ajjsartas sarnakapcta ucanaca, take jumanacataquiw aca khespiyäwi arunacajja.
44013027	Jerusalén marcan jaquirinacampi jilïrinacampejja, janiw Jesusan qhitïtaps yatipcänti. Janiraquiw amuyt’apcänti cuntejj sinagogana sapa samarañ uruna profetanacan kellkatanacap leepcän ucsa. Ucampis Jesusar jiwayasajj jupanac quicpaw uca profecía arunacjja phokhapjje.
44013028	Jupar jiwayañataquejj janiw cuna juchsa jicjjatapcänti. Uqhamäquipansa jupar jiwayañataquejj Pilatorojj mayisipcaquïnwa.
44013029	Ucatsti take cunatï jupjjat kellkatäcäna ucanac phokhasjjepanjja, cruzat apakasinjja sepulturaruw imjjapjjäna.
44013030	Ucampis Diosaw jiwatanac taypit juparojj jactayi.
44013031	Jesusasti walja urunacawa, uqhamaraqui walja cutiraquiw uñstäna, Galileat Jerusalenar jupamp chica maqhatapcäns ucanacaru. Jichhasti ucanacaw jupatjj jakenacar yatiyapjje.
44013032	“Nanacasti jumanacarojj cuntï Diosajj awquinacasar arsuwaycäna uca suma arunacwa yatiyapjjsma.
44013033	Ucsti jiwasa jupan wawanacaparojj Diosajj arsutapjja phokhestuwa, Jesusar jactayasa, cunjämtï payïr salmonjja kellkatäqui: ‘Jumaw nayan wawajjätajja. Nayaw jichhajj jumar jacañ chursma’ sasa.
44013034	Diosasti jiwatanac taypit jactañapjja yatiyaraquïnwa, janchipan jan ñusjañapataqui. Kellkatansti saraquiwa: ‘Jumanacaruw churapjjäma cuntï Davidar churañ amtcäyät uca bendicionanacjja’ sasa.
44013035	Ucatpï saraquejja yakha salmonjja: ‘Janiw juman munat sirviriman janchip ñusjañapjja munätati’ sasa.
44013036	Chekpachansa Davidajj jupa tiempo jakenacaru Diosan sataparjam sirvisinjja, jiwjjänwa. Ucatsti awquinacapampi chicaraquiw imt’atäjjäna, janchipasti ñusj-jjaraquïnwa.
44013037	Ucatsipana, qhitirutejj Diosajj jactayqui ucan janchipajj janiw ñusjcänti.
44013038	Jilatanaca, jumanacajj ac yatipjjañamawa: Juchat perdón utjatapajja, Jesús tokew jumanacarojj yatiyasi.
44013039	Ucatwa jupar iyawsirinacajj jupa toke perdón jicjjatapjje, take cunattï Moisesan kellkataparjama jan perdón jicjjatañ puedepcän ucanacata.
44013040	Amuyasipjjam, ucataraqui profetanacan aqham sas arsutanacapasti jumanacjjar phokhasiscaspan:
44013041	‘Yatipjjam, larusirinaca, muspharapjjam, ina ch’usar tucupjjaraquim. Naya Diosaw jumanacan urunacamanjja jach’a luräwinac lurta. Ucanacarusti janiw jumanacajj: ‘Chekaw’ sapcätati, ni qhiti jumanacar ucanac yatiyquïpansa.’ ”
44013042	Pablompi mayni jilatanacampi judionacan sinagogapat mistjjepansti, jan nacïwitpach judiöpquis ucanacaw jupanacar achict’apjjäna, jutir samarañ uruna wasitata jupanacar ucanacjjat parlapjjañapataqui.
44013043	Sinagoga tantachasïwi tucuyjjatatsti, judionacat waljaniw Pablompi Bernabeampirojj arcapjjäna. Judionacan sarnakäwinacaparjam suma judío tucurinacasa arcapjjaraquïnwa. Pablompi Bernabeampisti jupanacarojj ewjjt’apjjaraquïnwa Diosan munasiñapan ch’aman sayt’apjjañapataqui.
44013044	Jutir samarañ urusti, niya marcpachaw Diosan arunacap ist’añataquejj tantachasipjje.
44013045	Uqham walja jakenac uñjasinjja, Judionacajj wal colerasipjjäna. Pablon arunacaparusti: ‘Janiw chekäquiti’ sapjjänwa. Juparusti cunaymanwa tokepjjaraquïna.
44013046	Ucapachasti Pablompi Bernabeampejj jan ajjsarasaw sapjje: --Waquisipunïnwa nayrakata jumanac judionacar Diosan arunacapa parlañajja. Ucampis jumanacajj janiw catokañ munapctati. Janiraquiw wiñay jacañatacjam amuyasipctasa. Ucatpï jichhajj nanacajj jan judionacäpquis ucanac taypirojj sarjjapjjäjja.
44013047	Tatitusti aqham sasaw nanacarojj sapjjetu: ‘Marcanacan khanapataquiw jumarojj uchsma. Uqhamaraquiw juma toke take acapachanquir jakenacan khespiyasiñapataqui’ sasa.
44013048	Uc ist’asinsti, jan judionacäpquis ucanacajj cusisipjjänwa. Sapjjaraquïnwa: “Tatitun arunacapajj wali sumapuniwa” sasa. Ucatsti qhitinacatejj wiñay jacañatac waquichatäpcän take ucanacajj iyawsapjjaraquïnwa.
44013049	Uqhamaw Tatitun arunacapajj parlasïna take uca chekanacana.
44013050	Ucampis judionacajj mä kawkha asquit uñt’at warminacaru, uqhamarac uca marcan wali aytat chachanacampiruw parlapjje. Jupanacarusti Pablo uqhamarac Bernabé contra sayt’apjjañapataquiw amtayapjjaraqui uca marcat jaksuñcama.
44013051	Uqhamïpansti Pablompi Bernabeampejj uca jakenacataqui cayunacapat lak’a polvonac thalarasisinjja, Iconio marcaruw sarjjapjjäna.
44013052	Tatitur iyawsirinacasti wali cusisitäpjjänwa. Kollan Ajayumpi phokt’atäpjjaraquïnwa.
44014001	Iconio marcanjja, Pablompi Bernabeampejj judionacan sinagogaparuw parlir mantapjjäna. Jupanacan parlatapatsti waljaniw iyawsapjjäna, judionacatsa jan judionacatsa.
44014002	Ucampis jan iyawsir judionacajja, jan judiöpquis ucanacaruw amtayapjje jilatanac toke jan walinac amtapjjañapataqui.
44014003	Ucatwa Pablompi Bernabeampejj uca marcanjja jaypach urunac kamarapjjäna. Jan ajjsarasaraquiw parlapjjäna Tatitur catuyasisina, Tatituw jupanacarojj ch’am churaraquïna uñacht’äwinacampi milagronacampi lurapjjañapataqui. Uqhamatwa Tatitojj cuntejj jupanacajj Diosan munasiñapat parlapcäna uca arunacan chekätapjja khansuyi.
44014004	Ucampis uca marcanquir jakenacajj payaruw t’akjtäna, chicatajj judionacar jakcattasa, chicatasti apostolonacar jakcattasaraqui.
44014005	Ucatsti judionacampi jan judiöpquis ucanacampejj uqhamarac autoridadanacampisa, arust’apjjänwa apostolonacar tokjjañataqui, uqhamarac kalamp c’upjañataqui.
44014006	Pablompi Bernabeampejj uc yatisinjja, Listra uqhamaraqui Derbe uca marcanacaruw jaltjjapjjäna. Uca marcanacajj Licaonianquiwa. Uqhamaraquiw uca thiya marcanacar sarapjjäna.
44014007	Ucawjanacansti Tatit toke khespiyasïwi utjatapwa parlapjjaraquïna.
44014008	Listranjja mä chachaw utjäna, jan sartiri. Jupasti ucan kont’atäscänwa, nacïwitpach cojötap laycu. Uca chachajj janipuniw sarnakerïcänti.
44014009	Uca jakesti Pablon parlataparuw isch’uquiscäna. Pablosti jupar uñcatasinjja, amuyänwa c’umaraptañatac iyawsañanïtapjja.
44014010	Ucatwa jach’at juparojj saraqui: --Chek sayt’am --sasa. Ucat uca jakejj may thoktasin sayt’asi. Ucatsti sarnakaraquiwa.
44014011	Pablor uqham lurir uñjasinjja, jakenacajj Licaonia aruta jach’at arsupjjäna: “¡Diosanacaw jaker uñtat jiwasanac taypir sarakanitayna!” sasa.
44014012	Bernabearojj: “Júpiter diosaw” sasaw sapjjäna. Pablorusti: “Mercurio diosaw” sapjjaraquïnwa, jupan wali parlirïtap laycu.
44014013	Júpiter diosan templopasti marcar mantañancänwa. Uca diosan sacerdotepasti orko vacanacampi pankaranacampi cunwa apanïna. Jupampi jakenacampisti apostolonacarojj take ucanac sacrificiot loktasaw yupaychañ munapjjäna.
44014014	Bernabeampi Pablompisti, jakenacan uqham lurañ amtatap amuyasinjja, isinacap ch’iyanokasiñ kalltapjjäna. Jupanac taypir jalantasinsti jach’at arsusinwa sapjjaraquïna:
44014015	--¡Tatanaca! ¿Cunats ucanac lurapjjta? Nanacajj jumanacjam jakequïpjjaractwa. Nanacajj uca inamay lurañanac apanucupjjañamataquiw jumanacar parlir jutapjjta ucanac apanucusina, jacquir Diosar arcapjjañamataqui. Jupaw alajjpacha, acapacha, jach’a kotsa lurir Diosajja, uqhamarac take ucanacan utjirinacsa.
44014016	Nayra urunacanjja Diosajj take jakenacarojj munañanacaparjamaquiw sarnakayäna.
44014017	Ucampis Diosajj jupanacarojj yatiyänwa jupan jacatapa, jakenacar asqui luratap toke. Jupajjay jallsa, suma cosechanacsa churchistojja, uqhamarac walja mank’añanacsa jiwasanacan cusisiñasataqui --sasa.
44014018	Jupanacan uqham parlquipansa, jakenacajj sacrificionac loktañjj munasipcaquïnwa. Apostolonacasti wali ch’am tucusaw uca lurañanac jupanacarojj apanucuyapjjäna.
44014019	Ucapachasti mä kawkha judionacaw purinipjjäna, Antioquiampita Iconiompita. Jakenacar amtayasinsti Pablorojj kalampiw c’upjayapjjäna, ucatsti: “Jiwatäjjew” sasaw marca ankäjjarojj katatnucunipjjäna.
44014020	Cunapachatejj Tatitur arquirinacajj Pablo nayrakatar sarthapipjjäna ucapachajja, jupajj sayt’asisinwa wasitat marcar mantjjäna. Khepürusti Bernabeampejj Derbe marcaruw sarjjapjjäna.
44014021	Uca Derbe marcansti Tatit toke khespiyasïwi utjatapwa parlapjjaraquïna. Uqham parlapjjatapatsti waljaniw Tatiturojj iyawsapjjäna. Ucatsti Pablompi Bernabeampejj Listraru, Iconioru, Antioquiampiruw cutt’jjapjjäna.
44014022	Uca marcanacansti Tatitur iyawsirinacarojj ch’amañcht’apjjänwa. Sapjjaraquïnwa: “Tatitur iyawsañanacamanjja ch’aman sayt’apjjam. Diosan marcapar mantañataquejja, t’akhesiñajj waquisipuniwa” sasa.
44014023	Sapa iglesianracwa jilïri jakenac utt’ayawayapjjäna. Ucatsti oracionampi ayunompi lurasinjja, cawquïr Tatiturutï iyawsapcäna ucaruw catuyawayapjjaraquïna.
44014024	Uca khepatsti Pisidia tokenaca pasasinjja, Panfilia chekanacaruw puripjji.
44014025	Perge marcana Diosan arunacap parlawayasinjja, Ataliaruw sarjjapjje.
44014026	Ucatsti Antioquiaruw barcot sarjjapjjaraqui, cawquïr marcantejj jilatanacajj Diosan munasiñapar catuyasin, jupanacar Tatitutac irnaker qhitapcäna ucaru. Uca lurañanacjja jupanacajj phokhanjjapjjänwa.
44014027	Antioquiar purisinsti, iglesia jilatanacaruw jawsthapipjjäna. Ucat jupanacarojj take cunanactejj Diosajj jupanac toke lurcatayna ucanacwa yatiyapjje. Uqhamaraquiw yatiyapjjäna cunjämtejj Tatitojj jan judionacäpquis ucanacan iyawsapjjañapataqui punc jist’arcän ucsa.
44014028	Pablompi Bernabeampisti uca marcanjja, walja urunacaw Tatitur iyawsirinacampejja kamaräna.
44015001	Uca urunacansti yakhep jakenacaw Judeat Antioquiar sarapjjatayna. Ucat jilatanacar yatichapjjatayna: “Khespiyasiñataquejj waquisiw Moisesan leyiparjam circuncisión luräwir phokhañajja” sasa.
44015002	Pablompi Bernabeampisti ucjjat uca jakenacampi wal ch’ajjwapjjäna. Ucatwa Pablo, Bernabé uqhamarac mä kawkha jilatanacaru ajllipjjäna, Jerusalenar sarapjjañapataqui uca toket apostolonacampi jilïr jilatanacampi uca marcan khanañchasiñapataqui.
44015003	Jupanacarusti Antioquianquir iglesiaw qhitäna. Jerusalenar sarcasinsti, jupanacajj Fenicia tokenacwa pasapjjäna, uqhamarac Samaria tokenaca. Ucawjanacansti yatiyapjjänwa cunjämtï jan judiöpquis ucanacajj nayra iyawsäwinacap apanucusin Diosar arcjjapjjäna uca. Uc ist’asinsti take jilatanacajj wal cusisipjjäna.
44015004	Cunapachatejj Pablompi Bernabeampejj Jerusalenar puripcän ucapachajja, iglesiajj jupanacarojj sum catokäna, uqhamarac apostolonacas, jilïri jilatanacasa. Pablompi Bernabeampisti jupanacarojj take cuntï Diosajj jupanac toke lurcatayna uc yatiyapjjäna.
44015005	Ucampis Tatitur iyawsir yakhep fariseonacajja, sayt’asisina, sapjjänwa: --Waquisiw jan judiöpquis uca iyawsirinacar circuncidañajja, uqhamarac ‘Moisesan leyip phokhapjjam’ sañasa --sasa.
44015006	Ucatwa apostolonacampi jilïri jilatanacampejj tantacht’asipjjäna ucjjat parljañataqui.
44015007	Ucjjat wal parlaquipasinsti, Pedrojj sayt’asisinwa jupanacarojj säna: --Jilatanaca, jumanacajj yatipjjtawa cunapachatï Diosajj jumanac taypit nayar ajllquitu ucat acarojj jayäjjewa. Jupasti ajllisituw jan judiöpquis ucanacar nayan parlañajjataqui Tatit toke khespiyäwejj utjatapata, uqhamata jupanacan iyawsapjjañapataqui.
44015008	Jakenacan chuymap uñt’ir Diosasti jan judiöpquis ucanacar catokatapjja uñacht’ayiwa, jupanacar Kollan Ajayu churasa, cunjämtï jiwasanacarus churquistu uqhama.
44015009	Diosajj janiw jiwasanacamp jupanacampitjja yakha yakha uñjquistuti. Jupajj jupanacan chuymanacapsa iyawsatap laycojj k’omacharaquiwa.
44015010	Jichhasti, ¿cunatarac pächasipjjtasti cuntï Diosajj lurqui ucjjatsti, mä jan lurcaya luräwinac jupanacjjar uchañ munasinsti? Ucanacjja janejjay jiwasanacas ni nayra awquinacasas phokhapcstantejja.
44015011	Ucatsipana jiwasanacajj yatipjjtanwa: Tatit Jesusan qhuyapayasiñapat khespiyatätasjja, jupanacjamaraqui --sasa.
44015012	Jupanacasti takeniw amuct’apjjäna. Ucata ist’apjjaraquïna Bernabeampin Pablompin parlataparu, cunjämtï Diosajj uñacht’äwinacsa milagronacsa jupanac toke lurcatayna jan judiöpquis ucanac taypina.
44015013	Parlañ tucuyjjepansti, Jacobojj sänwa: --Jilatanaca, ist’apjjeta.
44015014	Simón Pedrojj yatiyistuw cunjämtï Diosajj jichhaquipuni asqui lurcatayna jan judiöpquis ucanacaru, uqhamarac jupanac taypita mä marca jupatac ajllisïna.
44015015	Acasti profetanacan arsutaparjamaw phokhasisqui, cunjämtï Kellkatan sejja:
44015016	‘Aca khepatjja cuttanïwa, ucat wasitat Davidan tincut utapjja sayt’ayäjja. Lakay perkanacapsa asquichthapiraquïwa. Wasitataracwa sayt’ayäjja.
44015017	Uqhamatwa maynïr jakenacajj takpachan Tatiturojj thakapjjani, cawquïr marcanacantejj sutejjajj aytatäqui uca marcanquir jakenacasa.
44015018	“Uqham siw Tatitojja. Jupasti nayratpachaw take ucanacjja jakenacar yatiyi.”
44015019	Jacobosti sascaquïnwa: “Uca arunacarjamajj nayajj siristwa: Janiw mayjt’ayañäcaspati Diosar cutiquipstir jan judiöpquis uca jakenacarojja.
44015020	Waquisispaw jupanacar aqham sas kellkaña: ‘Yakha diosanacar loktatäquis ucanacjja jan mank’apjjamti. Janirac wachoka juchsa lurapjjamti, ni cuncat jaychjat jiwayat uywanacsa, ni wilsa mank’apjjamti’ sasa.
44015021	Moisesan leyipat parlirinacasti nayratpachaw take marcanacan utji. Ucanacajj sapa samarañ urunwa sinagoganacan uca leyinacjja yatichapjje.
44015022	Ucatsti apostolonacampi jilïrinacampi, uqhamarac iglespachaw amtapjjäna jupanac taypita mä kawkhaniru ajlliña, Pablomp Bernabeamp chica Antioquiar sarapjjañapataqui. Jupanacasti paniniruw ajllipjjäna, Barsabás sat Judasampiru, Silasampiru. Ucanacasti jilïrit uñt’atäpjjänwa jilatanac taypina.
44015023	Ucanacaruw cartjja apayapjjäna aqham sas kellkata: “Nanac apostolonacampi jilïrinacampi uqhamaraqui jilatanacampejj aruntanipjjsmawa Antioquianquir, uqhamarac Sirianquir, Cilicianquir jan judiöpquis uca jilatanacajjaru.
44015024	Nanacajj yatipjjtwa yakhep jakenacan acat sarapjjatapa, jan nanacan camsata. Ucanacasti jumanacarojj mayjt’ayapjjtamwa aqham arunacapampi pächasiyasa: [‘Waquisiw jumanacan circuncidasipjjañamajja, uqhamarac Moisesan leyipa phokhapjjañamasa’ sasa.]
44015025	Uqham yatisinwa, nanacajj amtapjjta nanac taypita mä kawkhanir qhitaniña jumanacar uñjiri, Bernabeampi Pablomp chica, qhitinacatejj nanacan wali munatäpjje ucanacaru.
44015026	Jupanacasti Jesucristo Tatitusan sutip laycojj niyapuniw jacañanacapa apt’asipjje.
44015027	Uqhamasti jichhajj Judasampir, Silasampiruw qhitanipjjta. Jupanacaw acanacatjja juc’amp parlt’apjjaraquïtam.
44015028	Kollan Ajayutaquis nanacataquis waljamaquiw amuyasi take acanacjjar jan cuna lurañanacsa juc’ampi jumanacjjar apjjatañataqui.
44015029	Yakha diosanacar loktatäquis ucanacjja jan mank’apjjamti. Janirac wilsa mank’apjjamti, ni cuncat jaychjat jiwayat uywanacsa. Janirac wachok jucha lurañansa sarnakapjjamti. Uca lurañanactejj apanucupjjätajja, jumanacataquejj wali sumäniwa. Walic jilatanaca.”
44015030	Uqhamasti uca qhitatanacajj Antioquiaruw sarapjje, purisinsti take ucanquir jilatanacar jawsthapisinwa, cartjja catuyapjje.
44015031	Jilatanacasti uca cart leet’asinjja wal cusisipjjäna, uqham jupanacar chuymacht’atapata.
44015032	Judasampi Silasampisti, Diosan profetanacapäsinjja, arunacapampejj jilatanacarojj wal chuymacht’apjjäna uqhamarac ch’amañcht’apjjaraquïna.
44015033	Mä kawkha tiempo jupanacamp kamaratatsti, jilatanacajj suma aruntanac apayasaw jupanacarojj qhitjjapjjäna, cawquïr jilatanacatejj jupanacar qhitanipcatayna ucanacaru.
44015034	[Ucampis Silasajj pachpa Antioquiaruw kheparañ amtäna.]
44015035	Uqhamaraquiw Pablomp Bernabeampejj kheparapjjäna uca quicpa Antioquiaru. Ucatsti waljaninacampiw jupanacajj Tatitun arunacap parlapjjäna.
44015036	Ucat mä kawkha tiempotsti Pablojj Bernabearojj sänwa: --Wasitat sarañäni cawqha marcanacantejj Tatitun arunacap parlanctan uca jilatanacar tumpt’iri, cunjämasipcpachas jupanacajja --sasa.
44015037	Bernabeasti Marcos sat Juanaruw jupanacamp chic irpañ munaraquïna.
44015038	Ucampis Pablojj janiw Marcosarojj irpañ muncjjänti, nayra saräwinjj jupanacamp sarcasinjja jupajj Panfiliat cutt’anjjäna, ucatsti janiw jupanacamp chic irnakerejj sarcjjataynati uca laycu.
44015039	Pablomp Bernabeampisti wal ch’ajjwapjjäna, payar jaljtañcama. Bernabeasti Marcosar irpjjarusisinjja, Chipreruw botet sarawayjjäna.
44015040	Pablosti Silasaruw irpjjaruraquïna. Jilatanacasti Pablorojj Tatitun munasiñaparuw catuyapjjäna, ucatwa jupajj mistuwayjjäna.
44015041	Jupasti Siria chekaw pasawayäna, uqhamaraqui Cilicia cheka iglesianacana jilatanacar ch’amañcht’awayasa.
44016001	Pablompi Silasampisti Derbe uqhamaraqui Listra marcanacaruw puripjjäna. Ucansti Timoteo sutini mä iyawsiriruw jicjjatapjjäna. Ucasti mä iyawsiri judío warmin yokapänwa, awquipasti griego jakeraquïnwa.
44016002	Listranquir uqhamarac Iconionquir jilatanacasti uca Timoteorojj wali suma jaketwa uñt’apjjäna.
44016003	Pablosti Timoteorojj wal irpañ munäna. Juparusti circuncidaraquïnwa, ucsanacan jaquir judionacar jan mayjt’ayañ laycu, takeniw yatipjjäna Timoteon awquipajj griego jakëtapa.
44016004	Take ucsa marcanac pascasinsti, cuntejj Jerusalenanquir apostolonacampi jilïrinacampejj ewjjt’apcäna ucanac phokhapjjañapataquiw jilatanacarojj yatiyapjjäna.
44016005	Uqhamat iglesianacajj wali ch’aman sayt’apjjäna iyawsäwinacapana. Tatitur iyawsirinacasti sapürunjamaw yapjjattaraquïna.
44016006	Kollan Ajayojj jupanacarojj Tatitun arunacapjja janiw Asia marcan parlayañ muncänti. Ucatwa jupanacajj Frigia, uqhamarac Galacia tokenacaru sarjjapjjäna.
44016007	Misia korpar purisinsti, Bitinia tokenacaruw sarañ munapjjäna, ucampis Kollan Ajayojj janiw jupanacarojj sarayañ muncänti.
44016008	Misia toke sarasinsti Troasaruw sarakapjjäna.
44016009	Ucansti Pablojj mä arumajj, mä unañchäwi uñjäna. Uca unañchäwinsti Macedonia tokenquiri mä chacharuw uñjäna sayt’ata, jupar aqham achict’asiri: “Macedoniar past’anisin yanapt’apjjeta” sasa.
44016010	Pablon uca unañchäwi uñjatapatsti ucspachaw Macedoniar sarañataqui waquichasipjjäyäta, khanpach Diosan jawsatapar amuyasina jupanacar yatiyañataqui Tatit toke khespiyasiñajj utjatapata.
44016011	Troas chekat sarjjatasinsti, Samotracia islaruw chekaqui sarapjjta. Khepürusti Neápolis marcaruw puripjjaracta.
44016012	Ucqhatsti Filipos marcaruraquiw sarapjjta. Uca marcasti Romanquir jakenacan apnakatawa, Macedonia ucsa tokensti wali aytat marcaraquiwa. Ucanjja mä kawkha urunacaraquiw kamarapjjta.
44016013	Mä samarañ urunjja, marca ankäjjaruw mistupjjta mä jawir lacaru, cawqharutejj oración lurir sarañäqui ucqharu. Ucan kont’asisinsti, nanacajj Tatitun arunacap parlapjjta ucawjan tantacht’at warminacaru.
44016014	Uca warminacat maynïristi Lidia satänwa. Jupasti Tiatira marcanquirïnwa, suma color morado isinac aljirïnwa. Tatitusti juparojj chuymap ch’alljjtayäna, cuntejj Pablojj siscäna ucar jaysañapataqui.
44016015	Jupasti bautisasïnwa, familiapamp cuna. Ucjjarusti nanacarojj achict’apjjaraquituwa: --Jumanacatejj nayan Tatitur chekpach iyawsatajj amuyapjjstajja, jutapjjam ucatsti utajjan korpachasipjjam --sasa. Nanacarusti munquir jan munquir kheparayapjjetu.
44016016	Mä urusti oración lurañäquis ucqharuw sarasipcäyäta. Sarcasinsti, mä ñankha ajayuni tawakoruw jicjjatapjjta. Jupasti uca ñankha ajayumpejj cunatejj khepürun pasañapäcän ucanac khanañchirïnwa. Uywirinacapataquisti walja kollkenac jicjjatirïnwa uca yatiyäwinac toke.
44016017	Uca tawakosti Pablompir nanacampiruw arcnakapjjetu jach’ata arnakasisa: --¡Aca jakenacajj alajjpachanquir Diosaruw sirvipjje. Jumanacarusti khespiyasïwi thacwa yatiyapjjtam! --sasa.
44016018	Ucatsti walja urunacaw uqham arnakasisa arcnakapjjetäna. Ucampis Pablotaquejj ucajj janiw walïcänti. Ucatwa Pablojj cutiquipstasina, tawakoncquis uca ñankha ajayurojj säna: --Jesucriston sutiparuw sisma: ‘Uca tawakot mistum’ --sasa. Ñankha ajayusti ucspachaw tawakotjja mistuwayjje.
44016019	Uywirinacapasti jan juc’amp uca tawak toke kollke jicjjatirjamäjjasinjja, Pablompir Silasampir catuntasinjja, jach’a plasaruw irpapjje autoridadanacan nayrakataparu.
44016020	Juesanacan nayrakatapar puriyasinsti, jupanacarojj sapjjewa: --Aca judío jakenacajj marcasaruw pejjtupjje.
44016021	Jupanacajj cawquïr saräwinacatejj jiwasanacan jan waquisqui catokañasa, lurañasa ucanacwa yatichapjje, jiwasanacasti romanonacästanjjaya --sasa.
44016022	Ucatsti jakenacajj jupanac contraw sartapjje. Juesanacasti Pablompin Silasampin isinacap thatsuyapjje, ucat jawk’jayapjjaraqui.
44016023	Uqham wal jawk’jasinsti, jupanacarojj carcelaruw uchantapjje, cárcel uñjirirusti: “Walpun uñjäta” sasaw ewjjt’awayapjjäna.
44016024	Uqham uca aru catokasinsti, cárcel uñjirejj juc’amp mankharuw jupanacarojj uchanti. Ucatsti mä maderat lurata cepo sata achthapiyañaruw cayunacapjj achuntayi.
44016025	Ucampis niya chica arumarojja, Pablomp Silasampejj oración lurasipcäna, uqhamarac Diosarus k’ochunac k’ochusipcäna. Maynïr presonacasti ucanacjja ist’apjjaraquïnwa.
44016026	Ucapachajj acatjamatwa mä jach’a orak qhathatejj uñsti, cárcel cimientonac onjjtayañcama. Ucspachaw take puncunacajj jist’arti, presonacar ñach’antat cadenanacas jarartaraqui.
44016027	Cárcel uñjiristi iquit sartasïna, cárcel puncunac jist’aratwa uñjäna. Ucat espadap apsusin ucampiw jiwayasiñ munäna: “Presonacajj jalsuwayjjapjjpachaw” sasa.
44016028	Ucampis Pablojj jach’atwa art’äna: --Jan cuns lurasimti. Takeniw acancasipcta --sasa.
44016029	Ucatsti cárcel uñjirejj mä mecha khana mayisïna, janc’aquiw cárcel mankharojj jalantawayi. Wali qhathatisaw Pablompin Silasampin nayrakataparojj quillt’asi.
44016030	Ucspachaw jupanacar ankar irpsuwayasinjja jisct’asi: --Tatanaca, ¿cuna lurañajjas waquisi nayan khespiyasiñajjataquejja? --sasa.
44016031	Pablomp Silasampisti ucjjarojj sapjjänwa: --Jesucristo Tatitur iyawsam, ucatwa khespiyasïta jumasa, utamanquirinacasa --sasa.
44016032	Juparusti Tatitun arunacapwa parlapjjäna, uqhamarac utapanquirinacarusa.
44016033	Ucatsti uca arumpachaw cárcel uñjirejj Pablompir Silasampir chhojjrinacapjja jarekjjäna. Jupasti bautisasjjaraquïnwa familiapamppacha.
44016034	Uca khepatsti Pablompir Silasampir utapar irpasinwa mank’ayäna. Jupamp familiapampisti Diosar iyawsapjjatapatjja, wal cusisipjjäna.
44016035	Khepärmanthisti juesanacajj soldadonac qhitapjje mä ordenampi, cárcel uñjirejj Pablompir, Silasampir antutjjañapataqui.
44016036	Ucatsti cárcel uñjirejj Pablorojj sänwa: --Juesanacatjja ordenanïtwa jumanacar antutjjañataqui. Jichhajj sumac sarawayjjapjjam --sasa.
44016037	Pablojj ucapachajj soldadonacarojj sänwa: --Nanacajj romano jakenacäpjjtwa. Uqhamäquïpansa takenin uñjcataw jan cuna juch yatjjatcas jawk’japjjetu, ucatsti carcelaruraquiw uchantapjjetu. ¿Jichhasti jamasatti irpanucjjapjjetani? Janiw uqhamäcaspati, ucatsipan jupanacapun jutapjjpan nanacar irpsjjañataquejja --sasa.
44016038	Soldadonacajj take ucanac juesanacaruw yatiyapjjäna. Juesanacasti wal sustjasipjjäna, jupanacan romano jakenacäpjjatap yatisina.
44016039	Ucatjja juesanacajj Pablompit Silasampit perdón mayisiriw sarapjjäna. Carcelat irpsusinsti: “Aca marcat sarjjapjjaquim” sasaw jupanacarojj achict’apjjäna.
44016040	Carcelat mistjjasinsti jupanacajj Lidian utaparuw sarapjjäna. Jilatanacar tumpt’asin, uqhamarac ch’amañcht’awayasinsti sarjjapjjänwa.
44017001	Pablomp Silasampisti Anfípolis, uqhamarac Apolonia sat marcanac pasasinjja, Tesalonicaruw puripjjäna. Ucansti judionacan mä sinagogapaw utjäna.
44017002	Pablosti luräwiparjamajj uca sinagogaruw saräna. Ucansti quimsa semanaw jupanacampejj sapa samarañ urun parläna.
44017003	Kellkatanacarjamaw Pablojj jupanacar khanañchäna: “Cristojj t’akhesiñapapunïnwa, ucatsti waquisiraquïnwa jiwatata jactañapajja. Qhitittï nayajj jumanacar parlapcsma uca Jesusapï Diosan qhitanit Cristojja” sasa.
44017004	Uca arunac ist’asinsti, yakhep judionacajj iyawsapjjänwa. Ucatwa Pablompir Silasampir jakcattapjje. Diosar yupaychir griego jakenacasti waljaniraquiw iyawsapjjäna, uqhamarac wali aytat warminacatsa.
44017005	Ucampis jan iyawsir judionacajj colerasisina callenquir khoru jayra jakenacwa irpthapipjjäna. Ucanac anthapisinsti marca jakenacaruw amtayapjjäna, ucat pejjtunacajj sarti. Jasonan utapar chhuct’asinsti, Pablompir Silasampiruw thaktapjjäna, ucat waysusin jakenacar catuyañataqui.
44017006	Uca utan jan jicjjatasinsti, Jasonaruquiw catuntasin katatjjapjjäna, mä kawkha jilatanacampir cuna, marca jilïrinac nayrakataru. Ucatsti jach’at irsupjjäna. “¡Aca jakenacajj take chekanwa jakenacar pejjtupjje. Jichhasti acaruraquiw jutapjje.
44017007	Ucanacarusti Jasonaw utapar catoke. Jupanacasti Romanquir jach’a reyin leyinacap contraw sayt’apjje: ‘Yakha reyiw utji, Jesús sata!’ sasa.
44017008	Ucanac ist’asinsti, jakenacampi marca jilïrinacampejj wal ojjtapjjäna.
44017009	Ucampis Jasonampi, maynïr jilatanacampejj, jilïrinacarojj kollke churapjjäna, ucatwa jupanacar antutapjjäna.
44017010	Uca arumpachaw jilatanacajj Pablompir Silasampirojj Berea marcar qhitjjapjje. Uca marcar puris ucspachaw jupanacajj judionacan sinagogapar sarapjjäna.
44017011	Uca marcanquir judionacasti juc’amp suma chuymanïpjjänwa, Tesalonicanquir judionacat sipansa. Jupanacasti take chuymaw Pablompir Silasampirojj isch’uquipjjäna. Sapüruraquiw Kellkatanacsa yatjjatapjjäna --Uca arunacajj ¿chekapunïpachati janicha? --sasa.
44017012	Ucatsti waljaniw jupanacatjj iyawsapjjäna, uqhamaraquiw walja griego chachanacasa, wali aytat griego warminacasa.
44017013	Ucampis Tesalonicanquir judionacajja, Pablon Berean Tatitun arunacap parlataparaquiqui yatisinjja, ucarojj sarapjjaraquiquïnwa. Ucatsti jakenacarojj ucanjj uqhamaraquiw ojjtayapjjäna.
44017014	Ucat ucspachaw jilatanacajj Pablorojj jach’a kota thiyar qhitapjjäna. Ucampis Silasamp Timoteompiquiw pachpa Berean kheparjjapjjäna.
44017015	Pablor irpapcän ucanacasti, Atenas marcacamaw juparojj irpjjapjjäna. Uca irpirinacasti cuttanjjasinjja ewjja arunacwa apanïna Silasamp Timoteompejj janc’aqui Pablon ucar sarjjapjjañapataqui.
44017016	Atenas marcana Pablojj Silasampiru Timoteompiru suycasinjja, wali mayjt’ataw jicjjatasïna, marcan walja yakha diosanac phokhantat uñjasina.
44017017	Ucatwa jupajj sinagogan judionacamp parläna, uqhamarac Diosar yupaychir maynïr jakenacamp cuna. Sapüruraquiw plazanjja ucanquir jakenacampis parlaraquïna.
44017018	Epicúreo sat yatichirinacampita, estoico sat yatichirinacampitjja, mä kawkhaninacaw Pablompi wal jisct’asipjjäna. Yakhepanacajj sapjjänwa: --¿Cun sañs munpachïstu aca ancha parlir jakejja? --sasa. Yakhepanacasti sapjjaraquïnwa: --Yakha jan uñt’at diosanacat parlir jakjamaquiwa --sasa. Ucsti sapjjänwa Pablojj Jesusampit, jactäwipampit parlatap laycu.
44017019	Ucatsti Pablorojj Areópago sat chekaruw irpapjjäna, cawqhantejj jilïr amuyt’an jakenacajj tantachasipjjerïna ucqharu. Ucqhanjja juparojj jisct’apjjewa: --¿Nanacarojj yatiyapjjetasmati cun sañs muni uca machak yatichäwinac parlctas ucajja?
44017020	Nanacarojj jan uñt’at yatichäwi jumajj parlapjjestajja. Ucat nanacajj yatiñ munapjjta cuntï sañ munqui take ucanacata --sasa.
44017021	Atenas marcanquir take jakenacasa, uqhamarac yakha marcat jutasin ucan utjirinacasa, machak yatichäwinacaqui ist’añ munapjjerïna, ucjjat parlañaquiraqui.
44017022	Pablosti Areópago sat chekana jupanac taypin sayt’asisinjja, sänwa: --Atenas marcanquir tatanaca: nayan amuyatajjatjja jumanacajj diosanacamar wali chuyma churatäpjjtawa.
44017023	Jumanacajj sacrificionac loktasipjjerïctas ucawjanac sarnakcasinjja, nayajj mä altar jicjjatta aqham kellkatani: ‘Jan uñt’at Diosaru’ sasa. Uca jan uñt’casin yupaychapctas uca Diosatpï nayajj jumanacarojj parlapjjsmajja --sasa.
44017024	“Jupanquiw alajjpachas acapachasa. Juparaquiw acapachsa uqhamarac take ucan utjirinacsa lurejja. Jupajj janiw jaken lurat templonacan jacquiti.
44017025	Janiraquiw uca Diosajj jaken cunanaca jupataqui lurañapsa munquiti. Jupajjay take jiwasanacarojj jacañsa, samañsa, take cunanacsa churchistojja.
44017026	“Jupasti mä sapa jaketacracwa take cast jakenacsa mirtayi take acapachan utjañapataqui. Jupan munañaparaquiw jakenacan kawkha maranaca acapachan utjañapasa, uqhamarac cawqhacam jacañapasa.
44017027	Diosajj jakenacan jupar thakapjjañapataquiw uqham ucjj luri, inampis jupar cunjämats jicjjatapjjaspa. Ucampis Diosajj chekpachana janiw jayancquiti sapakat jiwasanacatjja.
44017028	Jiwasanacajj Diosanwa jacapjjtanjja, sarnakapjjaractanjja, utjapjjaractansa, cunjämtï jumanacan yakhep k’ochu kellkerinacamajj sapjjaraqui: ‘Diosan familiapätanwa’ sasa.
44017029	Uqham Diosan familiapäcasinjja, janipï amuyañasäquitejj jakenacan amuyunacaparjamajja, Diosajj korita, kollketa, kalata luratäcaspas uqhama.
44017030	Diosajj nayra jaquir jakenacan pisi amuyump jacatanacapjja janis cunäcaspa uqhamwa imantäna. Jichhasti takeniruw take token yatiyi, uca jan wali sarnakäwinac apanucupjjañapataqui.
44017031	Diosasti mä uru waquichi, ucüruw cheka cancañampi acapacharojj taripani cawquïr jaktejj jupajj ajllisqui uca toke. Uca jaken chekätapjja, jupar jiwatat jactayasaw take jakenacar khanpach yatiyi.”
44017032	Pablor uqham jiwatanacan jacatatañapat parlir ist’asinjja, yakhepanacajj larusipjjänwa. Mayninacasti sapjjaraquïnwa: “Acanacjjatjja khepüruw juc’amp parlapjjetäta” sasa.
44017033	Uqham sapjjatapatsti Pablojj jupanac taypitjja mistuwayjjänwa.
44017034	Ucampis yakhep jakenacajj jupamp chicaw sarapjjäna. Ucatsti iyawsapjjaraquïnwa. Ucanacat maynïristi Dionisiönwa, Areopagonquir amuyt’a jakenacat maynïriraqui. Maynïristi Dámaris sat warmiraquïnwa, yakhanacamp cuna.
44018001	Uca khepatjja Pablojj Atenas marcatjja Corinto marcaruw saräna.
44018002	Ucansti Aquila sat judío jakeruw jicjjataraquïna. Jupasti Ponto tokenquirïnwa. Ucürunacaquiw Aquilajj Priscila warmipampi Italia marcat purisinipcatayna, Claudio sat jach’a jilïr reyin take judionacan Romat mistjjapjjañapataqui mä arsüwi mistsuyatap laycu. Pablojj ucanacar uñjiriw saräna.
44018003	Aquilamp Priscilampisti carpanac lurirïpjjänwa. Pablosti uca luririraquïnwa. Ucatwa Pablojj jupanacamp chic khepari irnakañataqui.
44018004	Sapa samarañ uruw Pablojj sinagogar parlir saräna. Ucansti judionacarus jan judionacarus iyawsayañcamaw parläna.
44018005	Silasampi Timoteompi Macedoniat purinjjepansti, Pablojj Tatitun arunacap parlañaruraquiw uchasjjäna. Judionacarusti khanpachwa yatiyaraquïna --Jesusasti jumanacajj suyapctas uca Cristowa --sasa.
44018006	Ucampis judionacan jan arupar jaysapjjatapata, uqhamarac cunayman arusipjjatap laycojja, Pablojj isinacap thalarasisaw jupanacarojj säna: --Jumanacaw juchanïsipcäta, wiñay jiwañar mantascañataquejja. Nayajj jichhat ucsarojj jan judiöpquis uca jakenacan ucaruw sarjjäjja --sasa.
44018007	Sinagogat mistjjasinsti, Ticio Justo sat mä jaken utaparuw sari. Uca jakesti Diosar yupaychirïnwa. Jupasti sinagog jac’anwa utjasiraquïna.
44018008	Sinagogan Crispo sat jilïripasti familiapamppachaw Tatiturojj iyawsjjäna. Corintonquir jakenacatsti waljaniraquiw Tatitun arunacap ist’asinjja iyawsapjjäna, ucat bautisasipjjaraquïna.
44018009	Ucatsti Pablorojj mä arumaw Tatitojj mä unañchäwi toke parljjayäna: “Jan ajjsaramti, parlascaquim janirac amuct’amsa.
44018010	Nayaw jumampïscta, janiw qhitis cuns camachcätamti. Walja jakenacaw aca marcanjj utjasquitu” sasa.
44018011	Ucatwa Pablojj mara sojjta phajjsini Corinto marcan khepari, Diosan arunacap yatichasa.
44018012	Cunapachatejj Galión sat jilïrejj Acaya marcar apnakcän ucürunacajja, judionacajj Pablo contraw mayac sayt’apjjäna. Catuntasinsti, juparojj tribunalaruw irpapjje.
44018013	Uca marca apnakerin ucar puriyasinsti, sapjjänwa: --Aca jakejj ley contraw Diosar yupaychañjjatjja jakenacar yatichi --sasa.
44018014	Pablojj: Arsü sisquïpansti, Galionajj judionacarojj sänwa: --Judío tatanaca, mä cuna jucha luräwitejj, jan ucajj cuna jake jiwayatas utjaspajja, nayajj janc’aquiw jumanacarojj ist’apjjerisma.
44018015	Ucampis alek arunacaquïchi, sutinacaquïchi, uqhamarac jumanacan leyimaquïchi ucajja, jumanacaqui ucjja uñjasipjjam. Nayajj janiw ucanacjjatjja taripirïñ muncti --sasa.
44018016	Jupanacarusti tribunalatjja ankaruw ananucüna.
44018017	Griego jakenacasti takpachaniw sinagogan jilïr Sóstenes chacharojj catuntjjapjje. Ucatsti jilïri nayrakatanpachwa juparojj nuwjapjje. Galionasti uc uñjasajj janiw camsquisa.
44018018	Pablojj walja urunacampiw Corinto marcanjj kamarascaquïna. Ucatsti jilatanacar jiquisiñcama sawayasinsti Siria tokenacaruw barcot sarawayjjäna, Priscilamp Aquilamp cuna. Cencrea marcansti Pablojj janïr barcor mantcasinjja, ñic’utapwa k’al mururayasiwayi, mä arsutapar phokhañataqui.
44018019	Éfeso marcar purisinjja, Pablojj Priscilampir Aquilampir jaytawayasinjja sinagogaruw sari, judionacamp parliri.
44018020	Jupanacajj mä kawkha urunaca kamart’awayañapataquiw achict’apjje, ucampis Pablojj janiw muncänti.
44018021	Jupanacarusti sänwa: [--Nayanjj waquisituwa jutcan uca fiestan Jerusalenancañajja.] “Dios munanejja, nayajj wastataw jumanacar uñjirijj jutä” sasa. Éfeso marcatjja jilatanacar jaytawayasinjja, barcot sarawayjjäna.
44018022	Cesarear purisinsti Pablojj Jerusalenaruw sari, iglesianquirinacar aruntiri. Ucatsti Antioquiaruw sarakaraqui.
44018023	Ucan mä kawkha urunac kamarasinsti, wasitatwa mistuwayi. Ucat iglesiat igleswa tumpawayi, iyawsirinacar ch’amañcht’asa, Galacia tokena, uqhamarac Frigia tokenacansa.
44018024	Ucürunacansti Apolos sata mä judío jakew Éfeso marcar purïna. Jupasti Alejandría marcanquirïnwa, uqhamarac mä suma parlt’ir jakeraquïnwa. Kellkatanacatsti sumaracwa yatïna.
44018025	Tatitun thaquipjjatjja sumwa yatiraquïna. Cusisit chuymampiraquiw parläna, Jesusjjat khanpach yatichasa, Juanan bautismopacsa uñt’cchïna ucasa.
44018026	Sinagogansti jupajj jan ajjsarasaw parlañ kallti. Ucampis Priscilamp Aquilampejj jupar parlir ist’asinjja, utaparuw irpapjje. Ucatwa Diosan thaquipjjatjja juc’amp suma khana amuyt’ayapjjaraquïna.
44018027	Ucatsti Apolos chachan Acay tokenacar sarañ munïpanjja, jilatanacajj ch’amacht’apjjewa sarañapataqui. Qhurinquir iyawsirinacataquisti mä cartwa kellkawayapjje jupar sum catokapjjañapataqui. Acayar purisinjja, Apolos chachajj walwa yanapt’äna, Diosan munasiñap laycu iyawsir jilatanacarojja.
44018028	Jupasti judionacan pantjasïwinacapjja take jaken nayrakatapanwa khanañchäna. Judionacasti jan aruniw uñjasipjje, jupan parlatanacap ist’asinjja. Jupasti kellkatanacarjamaraquiw khanañchäna, jupanacajj suyapquis uca Jesusajj Cristötapata.
44019001	Apolosan Corinto marcancañapcamasti, Pablojj kollu tokenac pasasinwa Éfeso marcar puri. Ucansti mä kawkha iyawsirinacaruw jicjjataraquïna.
44019002	Ucatsti jupanacarojj jisct’änwa: --Tatitur iyawsapcta ucqhajja ¿jumanacajj Kollan Ajayjja catokapjjtati? --sasa. Jupanacasti sapjjänwa: --Janiw ist’apjjerïcti Kollan Ajayun utjatapsa --sasa.
44019003	Pablosti ucjjarojj jupanacarojj jisct’araquïnwa: --¿Cuna cast bautismrac uqhamasti catokapjjtasti? --sasa. Jupanacasti sapjjaraquïnwa: --Juanan bautismopacwa catokapjjta --sasa.
44019004	Pablosti sänwa: --Juanajj jakenacarojj bautisänwa juchanacapat arrepientisipjjatapata. Jupanacarusti saraquïnwa: ‘Nayan khepajj mayniw jutani, ucaruw iyawsapjjäta.’ Ucasti Cristo Jesusawa --sasa.
44019005	Uc ist’asinsti, Tatit Jesusan sutiparuw bautisasjjapjjäna.
44019006	Cunapachatejj Pablojj amparapamp jupanacjjar lokjjati ucqhaw Kollan Ajayojj jupanacjjar jutäna. Ucatsti jupanacajj jan uñt’at arunacwa parlapjjäna, Diosan arunacapsa yatiyapjjaraquïna.
44019007	Jupanacasti niya tunca payan chachanacjamänwa.
44019008	Ucatsti quimsa phajjsiw Pablojj sinagogar saräna. Ucansti jan ajjsarasaw Diosan arunacap jakenacar parläna, Diosan reinopat amuyt’ayasa.
44019009	Ucampis yakhepanacajj chuymanacap kalarayasisinjja, janiw iyawsañ munapcänti, jan ucasti jakenacan nayrakatapanjja evangelio contraw jan walinac parlapjjäna. Uqham uñjasinwa Pablojj jupanacatjja jithektawayjje. Iyawsirinacarusti jupamp chicwa irpjjaraqui. Ucatsti sapüruraquiw Pablojj Tirano jaken utapan Diosan arunacap parläna.
44019010	Jupasti ucanjja pä maraw uqham parläna. Uqhamatwa take Asia token jaquirinacajj Tatit Jesusan arunacap ist’apjjäna, judionacasa jan judiöpqui ucanacasa.
44019011	Diosasti Pablo tokew jach’a milagronac luräna.
44019012	Jakenacasti Pablon pañuelopsa isinacapsa usutanacan ucaruw apapjjäna. Usutanacasti uqhamatwa waliptjjapjjäna. Uqhamaraquiw ñankha ajayunacas jupanacatjj mistjjaraquïna.
44019013	Ucampis yakhep judionacaw utjäna, marcat marca sariri. Ucanacasti ñankha ajayunacwa jakenacat alissupjjerïna. Jupanacasti Tatit Jesusan sutip aytasisaw ñankha ajayunacar alissuñ munapjjäna, aqham sasa --“¡Qhitittï Pablojj parlqui uca Jesusan sutiparuw sapjjsma: Mistupjjam!” sasa.
44019014	Sacerdotenac taypinsti mä jilïriw utjäna, Esceva sata. Uca chachasti pakallk yokanacanïnwa, ucanacaw uqham lurapjjäna.
44019015	Ucampis ñankha ajayojj jupanacarojj sänwa: “Nayajj Jesusarojj uñt’twa, uqhamarac Pablorusa. Jumanacasti ¿qhitïpjjaractasti?” sasa.
44019016	Uqham sasaw ñankha ajayun mantat chachajj jupanacar thokcatäna, ucatsti wali ch’amampiw jupanacarojj nuwanokäna. Uqham nuwjatasti, sinti usuchjataraquiw jupanacajj k’alalpach uca jaken utapatjja jaltjjapjjäna.
44019017	Éfeso marcanquirinacasti takeniw ucjja yatipjjäna, judionacas jan judiöpquis ucanacasa, ucat jupanacajj wal ajjsarapjjäna. Uqhamatwa Tatitun sutipajj wali jach’achatänjja.
44019018	Walja iyawsirinacaraquiw jutasin take jan wali luratanacap arsusipjjäna.
44019019	Qhitinacatejj laykäpcäna ucanacajja libronacap apanisinwa takenin nayrakatapan ninar phichantapjje. Uca libronacasti wali jila alanïnwa. Jakenacajj sapjjänwa: “Alapajj mä pheska tunc warank kollkjamäpachaw” sasa.
44019020	Uqhamatwa Tatitun arunacapajj juc’ampi parlatäna, ch’amamp uñacht’ayasa.
44019021	Ucanac khepatsti Pablojj Macedonia, Acaya tokenaca uñjt’aniñwa amtäna, ucatsti Jerusalenar sarjjañataquiraquiw jupajj säna: “Jerusalenar sarjjatatsti, Roma marcar sarañajjaraquiwa” sasa.
44019022	Jupasti pani yanapt’irinacaparuw nayrakat Macedonia marcarojj qhitäna, ucanacasti Timoteompi, Erastompïnwa. Pablosti mä kawkha urunacampiw Asian kheparäna.
44019023	Ucürunacansti mä ch’ajjwaw utjäna, Tatitun thaquipjjata.
44019024	Mä chachaw utjäna, Demetrio sutini. Jupasti kollketa jisc’a templonac lurirïna, Diana diosan templopar uñtata. Uqham lurasinsti jupamp chic irnakerinacarojj wal kollkenchäna. Uca Demetriopï uca ch’ajjwanac utjañapataquejj juchanïnjja.
44019025	Jupasti take jupamp chic irnakerinacaruw jawsthapiyi, uqhamarac yakha jupanacjam luririnacamp cuna. Jupanacarusti saraquïnwa: --Tatanaca, jiwasajj aca luratasampejjay sum jacasipjjstanjja.
44019026	Jichhasti jumanacajj uñjapjjtawa, ist’apjjaractawa cunjämtï aca Pablo jakejj sarnakasqui: ‘Jaken lurat diosanacajj janiw cheka Diosäquiti’ sasa ucjja. Uqham sasaw jupajj walja jakenacarojj mayjt’ayäna, uca pachpa Éfeso marcansa, uqhamarac niya takpach Asia tokenquirinacarusa.
44019027	Ucasti janiw walïquiti. Uqhamatjja aljasiñanacasaw aynacht’aspa. Uca pachparaquiw Diana diosan jach’a cancañapajj jan yäkatäjjaraquispati. Jichhacamajj juparojj take Asianquirinacasa uqhamarac orakpachansa yupaychasipquiwa --sasa.
44019028	Uc ist’asinsti jakenacajj wal colerasipjjäna. Ucatsti jach’atwa art’apjjäna. “¡Jacpan Diana, Efesonquirinacan diosapajj jach’awa sasa!.”
44019029	Uqhamatwa marcpachan mayjt’asiñajj utjäna. Ucatsti Gayompiru, Aristarcompiruw catuntapjjäna. Ucanacajj Macedonianquir chachanacänwa. Jupanacasti Pablomp chicaw jutapjjaraquïna. Jakenacasti jupanacar catuntasinjja katatipjjewa marcan tantachasïwi utapcama.
44019030	Pablosti uc yatisinjja, marcanquir jakenacamp parliriw utarojj mantañ munaraquïna, ucampis iyawsirinacajj juparojj jan mantañapataquiw jarc’apjjäna.
44019031	Uqhamaraquiw Asianquir yakhep autoridadanacajj juparojj ewjjt’awayapjje: “Janiw waquisquiti uca tantachasïwir sarañamajja” sasa. Uca autoridadanacajj Pablon amigonacapänwa.
44019032	Ucchañcamasti uca tantachasïwinjja jakenacajj wal ch’ajjwapjjäna. Mayninacajj mayjwa arsupjjäna, yakhanacasti yakharac arsupjjaraquïna. Jil pach jakesti janiw cunatac aywthapitapsa yatipcaraquïnti.
44019033	Judionacajj Alejandro sutin chacharuw nayräjjar nucsupjje. Jupasti ampar aytasaw jakenacar amuct’ayañ munäna, jupanacar arjjatañataqui takenin nayrakatapana.
44019034	Jakenacasti jupan judiötap yatisinjja, juc’ampiw arnakapjjäna: “¡Jacpan Diana, Efesonquirinacan diosapa!” sasajj niya pä horjamaw arnakasipjjäna.
44019035	Ucatsti Éfeso marcan secretariopajj jakenacaru amuct’ayasinjja sänwa: “Efesonquir tatanaca, take jakew yatipjje Éfeso marcajj Diana diosan templop uñjirïtapjja. Acaruraquipï mä jupar uñtatajj alajjpachat jalaktanejja.
44019036	Takeniw ac yatipjjejja. Uqhamasti jan juc’amp colerasipjjamti. Janirac cuns lurapjjamti, jan sum yatjjatcasinjja.
44019037	Irpanipctas uca jakenacasti janiw qhitirus cuna ñankhsa lurapquiti. Janiraquiw jumanacan Diana diosamatsa jan wal parlapcaraquiti.
44019038	Ucampis Demetrion cuna quejapas utjchejja, uqhamarac qhitinacatejj jupamp chic irnakapquis ucanacansa, uca queja uñjañataquejj juesanacaw utji. Uca autoridadanacaruw jupanacajj quejasipjjañapa, uqhamat sapa maynis arsusipjjañapataqui.
44019039	Jumanacan amtäwinacamatejj yakhäscchejja, yakha suma tantachäwinwa ucajj suma amuyt’atäñapajja.
44019040	Jichhajj niyaquitejj aqham ch’ajjwancstanjja, janiw walt’csnati. Juchañchistaspaw jilïrinac contras sayt’csnas uqhama. Jupanacatejj jisct’istaspa ucapachajja, janiw cun saña puedcsnati” sasa.
44019041	Take acanac arsutatsti, jupajj uca tantachäwjja tuct’ayjjänwa.
44020001	Uca ch’ajjwanac tucutatsti, Pablojj iyawsirinacaruw jawsthapïna, jupanacar ewjjt’añataqui. Ucatsti jupanacatjja mä suma khomantampi jaytawayasaw Macedoniar sarawayjjäna.
44020002	Ucar purisinsti, takewjanacaruw tumpt’awayäna. Jilatanacarusti mä suma arunacapamp ch’amacht’awayasasti, Greciaruw purjjäna.
44020003	Ucansti quimsa phajjsiraquiw ucancäna. Cunapachatejj Pablojj Siria toker mistjjañataquëjjänjja, ucqhaquiw jupajj yatïna judionacan jupa contra jan wali amtapjjatapa. Ucatwa jupajj amtäna Macedonia cheka sarjjaña.
44020004	Jupamp chicasti acanacaw sarapjjaraquïna: Bereanquir Sópater Pirro chachan yokapa, Tesalonicanquir Aristarco, Segundo, Derbenquir Gayo, Timoteo, Asianquir Tíquico uqhamarac Trófimo ucanaca.
44020005	Uca jilatanacasti nayrst’asinjja Troas marcatwa suyt’apjjetu.
44020006	Nanacasti jan levaduran t’ant’a mank’añ fiesta pasatatwa, Filipos marcat barcot sarawayjjapjjta. Pheska urutwa jupanacarojj Troas marcanjja jicjjatjjapjjta. Ucansti pakallk ururaquiw kamarapjjta.
44020007	Semana kallta urusti iyawsirinacajj t’ant’a pachjañataquiw tantachasipjjta. Pablosti jupanacarojj yaticharaquïnwa. Khepärmanthi sarjjañampejja, chica arumcamaw yatichäna.
44020008	Altos patan tantacht’atäsipcäyätwa. Ucansti walja mechanacaw khanascaraquïna.
44020009	Eutico sat mä waynaw ventanan konuscäna. Pablon wali arumcam parlatap laycusti, uca waynarojj iquiw wal purjjäna. Ucatsti jupajj iquimp atipjayasisinjja quimsïr altos patatwa pampar jalaktäna. Pampatsti jiwatwa waytapjjäna.
44020010	Pablosti pampar sarakanisinjja uca waynaruw khomanti. Ucatsti jilatanacarojj sänwa: --Jan sustjasipjjamti, jacasquiwa --sasa.
44020011	Ucatsti Pablojj wasitat altos patar maqhatäna. T’ant’a pachjasinsti mankt’asïnwa. Ucatsti willjtacama parlasinwa jupajj sarawayjje.
44020012	Uca waynarusti jacquirwa irpjjapjjäna, ucasti takeniruw chuymachäna.
44020013	Nanacasti barcotwa nayrst’awayapjjta Aso marcacama, ucan Pablor irptawayjjañataqui. Uqhamsti amtawayapjjtwa Pablon wañanjam sarañ munatap laycu.
44020014	Aso marcan jupamp jiquisjjasinsti, nanacamp chicaw barcot Mitilene marcacam sarawayjjapjjta.
44020015	Uca marcat mistuwayjjasinsti khepürojj Quío uñcatas chekaw pasawayapjjta. Ucat khepürusti Samos puertoruw puripjjta, [Trugilio marcana samart’awayasinsti,] khepürojj Mileto marcaruw purjjapjjta.
44020016	Pablojj janiw walja urunaca Asia tokenjj kheparañ muncänti, ucatwa Éfeso marcarojj jan maqhatcänti. Jupasti janc’aquiw Jerusalenar puriñ munäna, waquischi ucqhajja, Pentecostés fiestan ucancañataqui.
44020017	Mileto marcanccasinjja, Pablojj Éfeso iglesianquir jilïrinacaruw jawsayi.
44020018	Purinipjjëpansti jupanacarojj sänwa: --Jumanacajj yatipjjtawa cunjämtejj nayajj jumanacampejj sarnakawaycta ucjja, cunürutejj aca Asia toker purincta ucürutpacha.
44020019	Jan inact’asaraquiw jumanac taypinjj Tatiturojj sirviwayta take alt’at chuymampi, walja jachañanacana yant’anacanraqui, judionacan naya contra amtapjjatap laycu.
44020020	Ucampis jumanacar Tatitun arunacapat parlañatjja janiw inact’cäyätti, jumanacatac asquïtap laycu. Utanacansa, uqhamaraquiw mayninacarusa taken uñjcataraquiw jumanacarojj yatichapjjsma.
44020021	Judionacarusa jan judiöpquis ucanacarus sapjjsmawa: ‘Jan wali luräwinacam jaytasa Diosar arrepientisipjjam, ucatsti Tatit Jesucristor iyawsapjjaraquim’ sasa.
44020022	Jichhasti Kollan Ajayun irpataw Jerusalenar sarascta. Nayasti janiraquiw yatiscti cunatï ucan pasquitan ucjja.
44020023	Ucampis acacwa yatta: sapa marcanacanccasinjja Kollan Ajayojj aqham situwa: ‘Carcelanacampi walja t’akhesiñanacampiw suyasctam’ sasa.
44020024	Ucampis take acanacajj janiw llaquisiyquituti. Janiraquiw jacañajjas cuna jach’äquis nayataquejja, jan ucasti cuntejj Tatitojj: ‘Luram’ sisquitu uc cusisiñamp phokhañaquiw wact’itu. Ucasti Diosan munasiñap utjatap jakenacar khanañchañaquiwa.
44020025	“Jichhasti nayajj yatistwa, qhitinacarutejj Diosan reinopat parlapcsma ucanacajja janiw mayamps uñcatjjapjjetätati.
44020026	Jichhasti nayajj sapjjsmawa, maynïritejj jumanacat chhakañar sarascan ucajja, janiw qhitis nayarojj juchañchquitaspati.
44020027	Nayasti jumanacarojj yatiyapjjsmawa takpach Diosan thaquipatjja, jan cuns imt’asa.
44020028	Uqhamasti jumanac quicpa amuyasipjjam, take iyawsirinacarus uñjapjjaraquim. Ucataquiw Kollan Ajayojj Tatitun iglesiap uñjapjjañamataqui ajllipjjtamjja. Tatitusti wilapampiw uca iglesiap alasiwayi.
44020029	Nayasti yattwa, naya sarjjä uca khepatjja, yakhanacaw jutapjjani iglesia t’unjañ munasa, cunjämtejj kamakenacajj ovejanacar tucjañataqui jutapquejja uqhama.
44020030	Jumanaca taypitwa mayninacajj sartapjjani c’arinac yatichasa, chekäcaspas uqhama, iyawsirinacar jupanac toker apaña munasa.
44020031	Wal amuyt’asipjjam. Amtasipjjaraquim, cunjämtï nayajj quimsa marpacha uruy aruma take jumanacarojj jan karjasisa jacht’asisaraqui ewjjt’awayapcsma ucjja.
44020032	“Jichhasti jilatanaca, Diosaruw catuyapjjsma, uqhamarac jupan munasiñ arunacaparu. Jupasti wali ch’amaniw jumanacar ch’amañchañataqui, uqhamarac mä herencia jumanacar churañataqui, take ajllitanacapamp chica.
44020033	Janiw nayajj munapaycäyätti qhitin kollkepsa ni qhitin isipsa.
44020034	Jan ucasti quicpa amparanacajjampiw nayajj irnakasta take cuntejj muncta ucanac jicjjatañataqui, uqhamarac nayamp chicäquis ucanacataquisa. Jumanacajj sumwa ucanacjja yatipjjta.
44020035	Uca quicparacwa jumanacarus yatichawayapjjsma: Waquisipuniw uqham irnakañajja, uqhamat jan utjirininacarus yanapt’añataqui, cuntï Tatit Jesusajj sawayqui uca arunacat amtasisa: ‘Catokerit sipansa juc’amp cusisiñaniw qhititï churqui ucajja’ ” sasa.
44020036	Take acanac arsutatsti Pablojj quillt’asisaw jupanacamp chica Tatitut oracionan mayipjjäna.
44020037	Takeniraquiw jacht’asisa Pablorojj khomantapjjäna jamp’att’apjjaraquïna.
44020038	Jupanacasti wali llact’atäpjjänwa Pablon aqham satap laycu: ‘Janiw nayarojj mayampsa uñcatjjapjjetätati’ sasa. Ucatsti barcocamaw jupamp chicajj sarapjjäna.
44021001	Jilatanacar jaytjjasinsti, barcoruw mantjjapjjta. Ucat Cos sat marcarojj chekac sarjjapjjta. Khepürusti Rodas marcaruw sarapjjaracta, ucatsti Pátara ucaruraqui.
44021002	Pátara marcansti mä barco jicjjatapjjta Fenicia marcar sarasquiri. Uca barcor mantasinwa sarjjapjjta.
44021003	Pascasinsti, Chipre sat isla uñtapjjta. Ch’ekäjj toker jaytanucusinsti Siria marcacamaw sarapjjta. Uca barcosti Tiro marcaruw carga jaytañapäna. Ucatwa ucar mantapjjta.
44021004	Ucan jilatanacar jicjjatasinsti, pakallk uruw jupanacamp kamarapjjta. Jupanacasti Kollan Ajayun yatiyataw Pablorojj sapjjäna --Jan Jerusalenar saramti --sasa.
44021005	Ucat pakallk uru pasjjepanwa, mistuwayjjapjjta. Take jilatanacasti warminacapampi, wawanacapamppachaw nanac chicaraqui marca ankäjjcam sarapjjta. Kota thiyar purisinsti quillt’asisaw Tatitut mayisipjjta.
44021006	Ucatsti jupanacamp khomantasisinwa, jaytjawayjjapjjta. Nanacasti barcoruw mantjjapjjta. jupanacasti utanacaparuw cutt’jjapjjaraqui.
44021007	Tiro marcat barcot sarjjasinjja, Tolemaida marcacamaw puripjjta. Ucansti jilatanacampiraquiw jiquisipjjta. Jupanacampisti mä ururaquiw kamarapjjta.
44021008	Khepürusti Pablompi jupamp chic sarapcäns ucanacampejja, mistuwayjjasin Cesarea marcaruw puripjjta. Ucansti Diosan arunacap parlir Felipen utaparuw sarapjjta. Jupan utapanaracwa kamarapjjta. Jupasti pakallko diacononacatjja maynïrïnwa.
44021009	Felipesti pusi tawak phuchanacanïnwa. Jupanacasti Diosan arunacap parlirïpjjaraquïnwa.
44021010	Mä kawkha urunaca ucancquipansti, mä profetaw Judea marcat purini, Agabo sutini.
44021011	Jupasti nanacar uñjiriw jutatayna. Ucatsti Pablon cinturonap catusinjja, cayunacap uqhamarac amparanacap ñach’antasisinwa säna: --Kollan Ajayojj aqham siwa: ‘Jerusalenanjja judionacajj aqhamwa ñach’antapjjani aca cinturonajj qhitinquitï ucarojja. Jan judío jakenacaruraquiw catuyapjjani’ --sasa.
44021012	Uc ist’asinsti nanacajj Cesareanquir jilatanacampiw Pablorojj achict’apjjta --Janicuch Jerusalenarojj sarcamti --sasa.
44021013	Ucampis Pablojj sänwa: --¿Cunats jachapjjta? Uqham jachasajj nayaruw llaquisiyapjjesta. Nayasti waquicht’ataquïsctwa Jerusalén marcan ñach’antayasiñataquisa, uqhamarac Tatit laycu jiwañataquisa --sasa.
44021014	Jan cunjämat jarc’añjamïpansti nanacajj sapjjtwa: --Tatitun munañapac lurasjjpan --sasa.
44021015	Ucanac pasjjepansti, waquicht’asisinjja, Jerusalenaruw sarjjapjjta.
44021016	Cesareanquir mä kawkha jilatanacasti nanac chicaw sarapjje. Jupanac chicasti Chiprenquir Mnasón jilatas sararaquïnwa. Aca jilatasti jaya maranacaw Tatitur arcatayna. Nanacasti jupan utaparuraquiw korpachasipjjañajjäna.
44021017	Jerusalenar purjjapjjta ucqhajja, jilatanacajj wali cusisiñampiw catokapjjetu.
44021018	Khepürusti Pablojj nanacamp chicaw Santiagor tumpir sari. Iglesianquir jilïri jilatanacajj ucancasipcaraquitaynawa.
44021019	Purisinsti Pablojj jupanacaruw arunti. Ucatsti take cuntejj Diosajj jupa toke lurcatayna jan judío jakenacampejja, ucanaca mayat mayat yatiyi.
44021020	Ucanac ist’asinsti jupanacajj Diosaruw wal yuspagarapjjäna. Pablorusti sapjjaraquïnwa: --Waliquiw jilata, ucampis jumajj yattawa judionacatjja walja warank jakenacan iyawsapjjatapa. Take jupanacasti, ‘Moisesan leyinacapajj phokhañapapuniwa’ sapjjänwa.
44021021	Jumatsti sapjjtamwa: ‘Moisesan leyinacapar jan ist’as lurañwa jakenacarojj yatichi’ sasa. Sapjjaractamwa: ‘Yakha marcanacan utjasir judionacarus wawanacapar jan circuncidatäñwa yatichi, uqhamarac jan saräwisanacasar phokhañaraqui’ sasa.
44021022	¿Cuns lurañäni? Acancatamtejj yatipjjani ucqhajja, walja jakenacaw tantachasipjjani.
44021023	Jichhajj aqham luram: Pusi jakenacaw utji jiwasanac taypina, jupanacasti cuntejj Diosar arsupcatayna uc phokhañapäsipquiwa.
44021024	Jupanacarusti jumamp chic irpam. Ucatsti jupanacamp chicarac k’omachasim, ñic’utanacapa mururayasipjjañanacapataqui kollke churam. Uqhamatwa takenis amuyapjjani cuntï jumjjat parlapqui ucajj jan chekätapa, uqhamarac jumajj Moisesan leyipsa sum phokhascatama.
44021025	Ucampis jan judiöcasin iyawsirinacaruw nanacajj carta apayapjjta: ‘Uca tokenacatjja jan llaquisipjjamti, jan ucasti yakha diosanacar loktatäquis ucanacjja jan mank’apjjamti. Janiraqui wilsa mank’apjjamti, ni cuna jaychjasin jiwayat uywanacsa. Janirac cuna wachoka jucha lurañanacansa sarnakapjjamti’ sasa.
44021026	Pablosti uca pusi jakeruw irpjjarusiwayi. Khepürojj jupanac chicaw k’omachasi. Ucatsti temploruw manti, cunürutejj juchat k’omachasiñ urojj tucusiñapäcän uc yatiyañataqui. Ucürusti sapakat mayniw ofrendanacap apanipjjañapäna loktañataqui.
44021027	Niya pakallk uru phokhasirjamäjjepansti, Asia toket jutir mä kawkha judionacaw Pablorojj templo mankhan uñjapjje. Ucatsti take jakeruw ojjtayapjje. Pablorusti catuntapjjaraquiwa.
44021028	Jach’ataracwa arnakasipjje: --¡Israelanquir chachanaca, yanapt’apjjeta! Aca jakepï take chekan marcas contra, Moisesan leyinacap contra, aca templo contraraqui jan walinac yatichas sarnakejja. Jichhasti jan judío jakenacaruw irpantaniraqui aca temploru, uqhamat Diosan utap k’añuchayasa --sasa.
44021029	Jupanacajj Pablorojj Efesonquir Trofimompi marcan sarnakasquirwa uñjapjjatayna. Ucatwa uqham sapjjäna: “Temploruy irpanchi” sasa.
44021030	Jakenacasti marcpacharaquiw ch’ajjwtapjje. Jalanipjjasinsti, Pablorojj catuntasinjja templo ankäjjaruw katatsunipjje. Ucspacharaquiw puncunacjj jist’antapjje.
44021031	Cunapachatï Pablor jiwayañataquëjjapjjän ucqhajja, soldadonacan comandanteparuw yatiyapjje, Jerusalén marcpachan ch’ajjwatapata.
44021032	Comandantesti uc yatisinjja, ucspachaw soldadonacar uqhamarac oficialanacarus jawsthapi. Ucatsti jalacamaraquiw jakenacan ucar puripjje. Jakenacajj comandantempir soldadonacampir uñjasinsti, janiw Pablorojj nuwjapcjjänti.
44021033	Comandantesti purisinjja Pablorojj catuntayiwa, ucatsti pä cadenampiw ñach’antayi. Ucat jisct’araqui: “¿Qhitis aca jakejja? ¿Cuns luratayna?” sasa.
44021034	Jakenacasti wal ch’ajjwapjjäna, cunayman arnakasa. Jilïristi uca ch’ajjwanacampejj janiw amuycänti. Ucatwa Pablorojj cuartelar irpayjje.
44021035	Cuartel gradanacar purisinjja, soldadonacajj Pablorojj k’epjjaruwayjjapjjewa, jakenacan jan nuwjapjjañapataqui.
44021036	Jakenacasti wali arnakt’asisaraquiw khepat arcapjjäna: --¡Jiwayapjjam! --sasa.
44021037	Cunapachatï Pablorojj cuartelar irpantañataquïsipcän ucqhajja, jupajj comandanterojj sänwa: --¿Mä juc’a arunac arst’asiristti? --sasa. Comandantesti sänwa: --¿Griego parlañ yattati?
44021038	¿Janit jumajj qhä egipcio jakëcta, qhititejj sayt’asiñataqui pusi warank jake jiwayir jakenacaru wasarar ansuwayqui ucäcta? --sasa.
44021039	Pablosti sänwa: --Nayajj Cilicianquir wali aytat Tarso marcanquir judío jakëtwa. Ucampis achict’assmawa jakenac nayräjjana arst’asiñajja --sasa.
44021040	Comandantesti Pablorojj: “Arst’ascaquim” sänwa, Pablosti gradar sayt’asisinjja amparap loktasinwa jakenacarojj amuct’ayi. Jakenacan amuct’atapatsti jupajj hebreo arut arsuni:
44022001	“Jilatanaca, uqhamarac awquinaca: Ist’apjjam cuntejj nayajj arsuscä ucanaca” sasa.
44022002	Hebreo arut parlir ist’asinsti, jupanacajj juc’ampwa amuct’jjapjjäna. Pablosti jupanacarojj sänwa:
44022003	“Nayajj judiötwa. Cilicianquir Tarso marcan naciriraquïtwa. Ucampis aca Jerusalén marcanwa jilsuwayta. Gamaliel chacharaquiw nayarojj sum yatichawayitu awquinacasar churat leyiparjama. Take chuymajjampiraquiw Diosar sirviñar uchasta, cunjämtejj jumanacajj jichhürunacajj sirvipctas uqhama.
44022004	Nayasti pasïr maranacanjja Tatitun arquirinacaparojj wali arcnakerïyätwa jiwayañcama. Uqhamarac chachanacarus warminacarus caturasin carcelaruw uchantayirïyäta.
44022005	Sinagoganacan jilïrinacapasa uqhamarac take jilïri jakenacasa ucjja yatipjjaraquiwa. Jupanac quicpaw uqham lurañataquejj arunac churapjjetäna, Damasconquir judío jilatanacar caturaniñajjataqui. Uqhamaw uca marcar sarta, iyawsirinacar thakeri, ucat aca Jerusalenar apanisin jupanacar mutuyañataqui.
44022006	“Cunapachatejj chica urjamäjjän ucqhajj, nayajj thaquinjam sarascäyäta. Damasco marcar jac’achcasinjja, acatjamatwa alajjpachat mä jach’a khanajj nayar khant’anitu.
44022007	Ucspachaw nayajj oraker liwnoktta. Ucatsti ist’aractwa mä aru aqham siri: ‘Saulo, Saulo, ¿cunats arcnakesta?’
44022008	Nayajj ucjjarojj sistwa: ‘Tata ¿qhitïtas jumajja?’ Jupasti situwa: ‘Nayajj qhitirutejj jumajj arcnakcta uca Nazaretanquir Jesusätwa’ sasa.
44022009	Nayamp chica saririnacasti uca khanjja uñjapjjaraquiwa. Ucatsti sustjasipjjaraquïnwa. Ucampis janiw ist’apcänti qhititejj parlquitän ucan arupjja.
44022010	Ucjjarusti nayajj jisct’aractwa: ‘Tata, ¿cuna lurañajjs munta?’ Tatitusti situwa: ‘Sartam, Damasco marcar mantam. Ucanwa take cunatejj lurañamäqui uc yatisïta’ sasa.
44022011	Uca khanasti nayarojj juyqh tucuyitu. Ucatwa nayamp chic saririnacajj amparat wayusin Damasco marcarojj puriyapjjetu.
44022012	“Uca marcansti mä chachaw utjäna, Ananías sata. Jupasti Moisesan leyip wali sum phokheriraquïnwa. Take Damasconquir judionacas juparojj wali sumat uñt’apjjäna.
44022013	Uca Ananiasasti nay uñjiriw jutäna. Purinisinsti saraquituwa: ‘Saulo jilata, wasitat nayramajj uñj-jjpan’ sasa. Ucspachaw nayrajjajj uñj-jjäna, juparusti uñcataractwa.
44022014	Ucatsti jupajj saraquituwa: ‘Awquinacasan Diosapaw jumarojj nayratpach ajlltam jupan munañap uñt’añamataqui, uqhamarac qhititejj asquïqui ucar uñjañamataqui, ucatsti jupa quicpat ist’añamataquiraqui.
44022015	Jichhasti jumaw Tatitutjja khanañchäta take jakenacan nayrakatapana, cuntejj uñjctas ist’caractas ucanacata.
44022016	Jichhasti ¿cunats suyascta? Sartam, bautisasiraquim, Tatitun sutipar iyawsasa, take juchanacamat jarekatäñamataqui’ sasa.
44022017	“Cunapachatejj Jerusalenar cutt’awaycta ucqhajja, temploruw sarta oración luriri. Ucansti mä unañchäwi uñjta.
44022018	Ucapachaw Tatiturojj uñjta. Jupasti saraquituwa: ‘Janc’ac Jerusalén marcat mistum. Cuntejj nayjjat parlctas ucjja, janiw acanjja ist’apcätamti’ sasa.
44022019	Ucjjarusti nayajj saractwa: ‘Tata, jupanacajj yatipjjewa nayan take sinagoganacar sarirïtajja, uqhamarac jumar iyawsirinacarusa jawk’jasina carcelarojj apirïtajja.
44022020	Cunapachatejj jumat khanañchir Esteban sirvirimarojj jiwayapcän ucqhajja, naya quicpaw ucan sayt’atäscäyäta. Nayataquisti waliquiraquïnwa uqham jiwayapjjatapajja. Jiwayapquis ucanacan isinacapsa nayaraquiw uñjascaraquïyäta.’
44022021	Ucampis Tatitojj situwa: ‘Saram, nayajj jumarojj wali jayaruw qhitäma, jan judiöpquis ucanacaru’ ” sasa.
44022022	Aca horascamasti jakenacajj amuquiw Pablorojj isch’uquipjjäna. Ucatsti wali jach’at arnakañ kalltapjje: --¡Jiwpan aca jakejja. Janiw jacañapajj waquiscjjeti! --sasa.
44022023	Uqham arnakasisajj isinacap apsusisinwa thalarasipjjäna, uqhamarac lak’anacsa altoruw willtapjjäna.
44022024	Uqhamïpansti romano comandantejj Pablorojj cuartelaruw irpantayi. Ucansti jawk’jayañataquiw arsüna khanstayañapataqui, cunats jakenacajj uqham jupa contra arnakapjjäna uc yatjjatañataqui.
44022025	Cunapachatejj Pablojj niya chinuntatäjjän jawk’jatäñataqui ucqhajja, ucancquis uca capitanarojj Pablojj sänwa: --¿Jumanacajj munañanïpjjtati mä romano jaker jawk’jañataquejja, janïr juchap yatjjatcasinjja? --sasa.
44022026	Uc ist’asinsti capitanajj comandanter yatiyiriw sari, ucatsti sänwa: --¿Camachätasa? Aca jakejj romano jakëtaynawa --sasa.
44022027	Ucspachaw comandantejj Pablon ucar sarasin jisct’i: --¿Chekapunit jumajj romano jakëtajja? --sasa. Pablosti ucjjarojj sänwa: --Jïsa --sasa.
44022028	Comandantesti saraquïnwa: --Nayajj walja kollkempiw aca romano jakëñjja jicjjatta --sasa. Pablosti ucjjarojj sänwa: --Nayasti nacïwitpach romano jakëtwa --sasa.
44022029	Uc ist’asinsti Pablor jawk’jañataquïpcäns ucanacajj jupatjj jithektapjjewa. Comandantesa Pablon roman jakëtap yatisinjja, ajjsaränwa jupar preso catuntayatapata.
44022030	Comandantesti khepürojj cadenanac Pablot jararayasinjja jilïr sacerdotenacaruw tantachasiñapatac jawsayi, uqhamarac yakha jach’a jilïrinacarusa. Jupasti yatiñpun munäna, cunattï judionacajj Pablorojj juchañchapcän uca. Tantacht’asipjjëpansti Pablorojj jupanac nayrakataruw irpayäna.
44023001	Pablojj uca jach’a jilïrinacar uñcatasinjja sänwa: --Jilatanaca, jichhürcamajj nayajj k’oma chuymampiw jacasiwayta Dios nayrakatanjja --sasa.
44023002	Sacerdotenacan jilïripäquis uca Ananiasajja, Pablo jac’ancquis ucanacaruw säna: Lacapat t’ajjllipjjam, sasa.
44023003	Pablosti juparojj sänwa: --¡Diosaw jumarojj t’ajjlliraquïtam, c’ari chuyman jake! ¿Leyirjam nayar juchañchañataquit ucqhan kont’atäscta? Ucatsti ¿cunataraqui nayarusti ley contra t’ajjlliyistasti? --sasa.
44023004	Ucancapcäns ucanacasti sapjjänwa: --¿Cunatarac jumasti uqham Diosan jilïr sacerdoteparu ayncatta? --sasa.
44023005	Pablosti saraquïnwa: --Jilatanaca, janiw nayajj yatcäyätti jupan jilïr sacerdotëtapjja. Kellkatansti saraquiwa: ‘Janiw marcaman jilïripatjja jan wali parlätati’ sasa.
44023006	Ucatsti Pablojj amuyänwa uca tantachasïwina yakhepanacajj saduceonacäpjjatapa, mayninacasti fariseöpjjataparaqui. Ucatwa jach’at arsu: --Jilatanaca, nayajj fariseötwa, fariseo familiataraquïtwa. Jichhasti jiwatanacan jactañap suyatajj laycuw juchañchapjjestajja --sasa.
44023007	Uqham satapatsti fariseonacampi saduceonacampejj jupanac puraw ch’ajjwañar mantapjje. Ucatwa uca tantachasïwejj payar t’akjtawayi.
44023008	Saduceonacajj sapjjewa: “Janiw jiwatanacajj jactcaspati. Janiraquiw angelanacas ni ajayunacas utjquiti” sasa. Ucampis fariseonacajj take ucanacan utjatapjja iyawsapjjaraquïnwa.
44023009	Ucapachasti takeniw jach’at arnakasipjjäna. Fariseonacat maynïr ley yatichirinacasti sayt’asisinwa sapjjäna: --Aca jakejj janiw cuna jan wals lurquiti. Inas juparojj mä ajayusa jan ucajj mä angelasa parljjaychi. Jan Dios contra tucuñäniti --sasa.
44023010	Uqham wali ch’ajjwatapatsti comandantejj ajjsaränwa: “Inampis Pablorojj jisc’a jisc’a tucjapjjaspa” sasa. Ucatwa soldadonac jawsayasina, Pablor judionac taypit cuartelar wasitat irpantayjje.
44023011	Uca khepa arumasti Tatituw Pablorojj uñstäna. Ucat juparojj saraquïna: “Ch’amañcht’asim, Pablo. Cunjämtejj aca Jerusalén marcan nayat parlctajja, uqhamaraquiw Roma marcan parlañamajja waquisi” sasa.
44023012	Khepürusti yakhep judionacajj Pablor jiwayañataquiw arust’apjjäna. Mä juramentrac lurapjjäna: “Janiw mank’cañäniti ni umcañänisa Pablor jiwayañcama. Jan uqham lurcañänejja, jiwasaw maldicionar puriñäni” sasa.
44023013	Uqham arust’irinacasti pusi tunc jila chachanacänwa.
44023014	Jupanacasti judionacan jilïr sacerdotenacan ucaruw sarapjjäna, uqhamarac jilïr jakenacan ucaru aqham sasa: --Nanacajj mä juramentompiw arust’apjjta ‘Janiw mank’cañäniti ni umcañänisa Pablor jiwayañcama. Jan uqham lurcañänejja jiwasaw maldicionar puriñäni’ sasa.
44023015	Jichhasti jumanacajj jach’a jilïrinacampi comandantetay mayipjjam aqham sasaqui: ‘Kharürojj uca Pablorojj nanac nayrakatar irpanipjjam, juc’amp sum yatjjatañataqui.’ Nanacasti janc’aquiw suyapjjä janïr purquipan jupar jiwayañataqui --sasa.
44023016	Uqham amtapjjatapsti, Pablon cullacapan wawapaw ist’atayna. Ucatsti jupajj cuartelaruw sari, Pablor yatiyiri.
44023017	Uc yatisinsti Pablojj mayni capitanaruw jawsi. Ucat saraqui: --Aca wayniturojj comandanten ucar irparapita. May yatiyañ muni --sasa.
44023018	Uca capitanasti comandanten ucar puriyasinjja sänwa: --Carcelancquis uca Pablow nayar jawsitu. Ucatwa aca waynitur juman ucar irpayanitu: “May yatiyañ muni” sasa.
44023019	Comandantesti amparat catusinwa wayniturojj yakhawjar irptawayasina jisct’i: --¿Cun sañs munista? --sasa.
44023020	Waynitusti sänwa: --Judionacajj jupanacpuraw arust’asipjje jumar mayiñataqui, kharüru Pablor jilïrinac nayrakatapar irpayañamataqui, juc’ampi mä cunsa yatjjatañatacjama.
44023021	Jumasti jan jupanacarojj jaysamti. Jupanacat pusi tunca jila jakenacaw jamasat suyasipqui Pablor jiwayañataqui. Jupanacajj juramentompiw amtapjje, jan mank’añataqui, ni umañataquisa, Pablor jiwayañcama. Jichhasti juman arumacwa suyasipqui.
44023022	Ucatsti comandantejj wayniturojj qhitarpayjjewa: Janiw qhitirus arsütati cuntejj yatiyquista ucjja, sasa.
44023023	Comandantesti pä capitanaruw jawsayi. Ucatsti aqham sasaw arsu: Waquicht’ayam pä patac soldado cayuc sarañapataqui, pakallk tuncanisti caballota, uqhamarac pä patac soldadosti lanzancamaraqui. Jichha arumajj llätunca horasaruw Cesarea marcaru sarapjjani.
44023024	Uqhamaraquiw Pablon caballot sarañapatac waquicht’ayapjjam. Juparusti sumac jan qhitin camacht’at Félix marca apnakerin ucarojj puriyapjjam.
44023025	Marca apnakerirusti jupanacampejj aqham sat kellkat cartracwa apayäna:
44023026	“Naya Claudio Lisias, aruntansmaw Félix jach’a jilïr marca apnakeriru.
44023027	Judionacajj aca jakerojj preso catuntapjje ucatsti jiwayañ amtapjjaraqui. Ucampisa cunapachatï nayajj jupan romano jakëtap yatjjatta ucqhajja, soldadonacajjampiw jupar khespiyanta.
44023028	Cunatsa juchañchapjjpacha uc yatjjatañataquejja, jupanacan jach’a tantachasïwiparuw irpayta.
44023029	Ucatsti yatisiwa jupanacan quicpa leyinacapatac juchañchasipcatapaqui. Janiraquiw cuna jach’a juchas utjcänti jiwayatäñapataquejja, ni carcelar jist’antatäñapataquisa.
44023030	Ucampis nayajj yatjjatwa judionacajj jupar jiwayañ amtatapa. Ucatwa juman ucar jichhajj aca jakjja apayanta. Jupar juchañchirinacarusti juman ucar sarapjjpan saractwa, cuna arsuñanacam utjchi ucasa” sasa.
44023031	Soldadonacasti uca aru catokasinjja Pablorojj arumpachaw irpjjapjje Antípatris sisquejja ucacama.
44023032	Khepürusti cayut sarir soldadonacasti cuartelaruw cutt’anjjapjje. Caballot saririnacasti Pablorojj irpasipcaquïnwa.
44023033	Cesarearu purisinsti Félix marca apnakeriruw cartjja loktjjapjje. Pablorusti jupan nayrakataparuraquiw irpcatapjje.
44023034	Carta leet’asinsti, marca apnakerejj Pabloruw jisct’i: ¿Cawquinquirïtas jumajja?, sasa. Cilicianquirïtap yatisinsti Pablorojj sänwa:
44023035	--Jumar juchañchirinacajj purinin ucqhaw parlatamjja ist’äma --sasa. Ucatsti guardianacampi suma uñjayasaraquiw Pablorojj Herodesan palaciopar apayjje.
44024001	Ucat pheska ururusti sacerdotenacan jilïripa Ananiasajj Cesarearuw puri mä kawkha jilïri jakenacampi uqhamaraqui Tértulo sat mä abogado irpt’ata. Jupanacasti Félix marca apnakerin nayrakataparuw uñstapjje Pablor juchañchañataqui.
44024002	Cunapachatï Pablor puriyanipjjän ucqhajja, Tértulo abogadojj Félix marca apnakerin nayrakatapanwa juchañchañ kallti, aqham sasa: --Yuspagaratäpan jumarojj, nanacar apnaker tata. Jumïpanwa samarañas, sumancañas utjapjjetu. Jumasti take cunsa walicwa apnakasctajja ch’iqhi cancañamampi.
44024003	Take chekanwa juman suma apnakatamjja catokapjjta, jach’a marca apnakeri, walirac yuspagarapjjsma.
44024004	Ucampis jan jumat tiempo apakañataquejja, achict’assmawa mä juc’apacha nanacar ist’añamataqui.
44024005	Nanacajj yatjjatapjjtwa aca jakejj marcar jan walt’ayirïtapa. Take chekanwa judionacarojj ch’ajjwayi, pitthapiraqui. Nazaretanquir Jesusan arquirinacapan p’ekechiriparaquiwa.
44024006	Uqhamaraquiw Tatitun utapsa taquisiñ muni. Nanacasti catuntapjjtwa. [Leyinacajjarjamaw uñjañ munapjjäyäta.
44024007	Ucampis Lisias comandantewa arjjatasi, ucatsti nanacatjja munquir jan munquirwa apakanipjjetu.
44024008	Sapjjaraquituwa: “Take jupar juchañchirinacajj Félix marca apnakerin ucar sarapjjam” sasa.] Jumapachas jisct’araquismawa, cunattejj juchañchapcta ucajja chekat janich ucanac yatjjatañamataqui --sasa.
44024009	Ucanquir judionacasti sapjjaraquïnwa: Take ucanacajj chekapunïsquiw, sasa.
44024010	Marca apnakeristi Pablorojj amparapampiw lokti parlañapataqui. Pablosti saraquiwa: --Take chuymaw juma nayrakatanjja arst’asï, nayasti yatiractwa jumajj aca marcan walja maranaca juesätama.
44024011	Jumapacharaquiw yatjjatasmajja, nayajj jichhaquiw Jerusalenarojj puriscta Diosar yupaychañataqui. Puritajjatsti tunca uruquïsquiwa.
44024012	Janiw nayarojj qhitimpi jaychasquirsa jicjjatapquituti, uqhamarac ni templon jaker pitursa, jupanacan tantachasïwipansa, ni cawqha chekansa.
44024013	Janiw aca jakenacajj khanañchapquitaspati take cunanacattï juchañchapquitu ucanacatjja.
44024014	Ucampis nayajj arstwa, awquinacajjan Diosapar sirvitajja, aca machak yatichäwi sapqui ucarjama. Iyawsaractwa cunatejj leyinsa, profetanacansa kellkatäqui uca arunacaru.
44024015	Jupanacjamaraquiw Diosar iyawsas suyt’ascta, jiwatanacat ñankha jakenacansa, asqui jakenacansa jactañapjja.
44024016	Ucatwa ch’amañchasipunta Diosan nayrakatapansa, jakenacan nayrakatapansa, k’oma chuymanïñpuni jacasiña.
44024017	Mä kawkha maranaca yakha marcanacan sarnakasinsti, pachpa marcajjaruw cutt’jjta limosna churañataqui uqhamarac Tatiturus ofrendanac churañataqui.
44024018	Nayajj take acanacwa lurascäyäta, uqhamaruw Asia tokenquiri mä kawkha judionacajj templon jicjjatapjjetu, nanacan saranacajjarjama k’omachasisquiri. Janiraquiw walja jakes ni cuna ch’ajjwas utjcänti.
44024019	Uca jakenacaraquiw acarojj jutapjjañapäna nayar juchañchañataquejja, juchajj utjchi ucqhajja.
44024020	Jan ucajj aca nayar juchañchirinacasa sapjjpanaya, cuna juchcha nayan jicjjatapjjänjja, cunapachatï nayajj judionacan Jach’a Tantachasïwipa nayrakatancascäyäta ucqhajja.
44024021	Jupanac nayrakatanccasinjja, mä cuti jach’at arsusitajjaquiw utji: ‘Jumanacajj jiwatanacatac jactañ utjatap iyawsatajjatwa juchañchasipquistajja’ sasa.
44024022	Ucanac ist’asinsti, Félix marca apnakerejj aca ch’ajjwjja uqhamaruwa jaytjjäna. Sumracwa yatïna Tatitur arquir jakenacan sarnakäwipjja. Pablorusti saraquïnwa: --Lisias comandantejj jutcani ucqhaw take aca ch’ajjwanacamata juc’ampi yatjjatä --sasa.
44024023	Félix marca apnakeristi capitanarojj saraquïnwa: Pablojj presoquïscpan ucampis jan cuna mutuñsa catokcpati, uqhamarac jupar tumpirinacasa uñjt’ascaquiracpan yanapt’añataqui, sasa.
44024024	Mä kawkha uru pasatatsti Félix marca apnakerejj wasitatwa juti Drusila warmipampi cuna. Uca warmisti judía warmiraquïnwa. Ucatsti Pabloruw jawsayani Jesucristor iyawsañjjata parlt’añapataqui.
44024025	Cunapachatï Pablojj parläna cheka sarnakañjjata, jiwaspach amuyasis sarnakañjjata, uqhamarac taripañ uru utjcani ucjjata, parlir ist’asinsti, Félix marca apnakerejj wal sustjasïna, saraquïnwa: --Sarjjam jichhajja, cunapachatï tiempojj utjitani, ucqhaw ist’añatac jawsayaraquïma --sasa.
44024026	Félix marca apnakeristi suyascaraquïnwa Pablojj jupar kollke churañapa, uqhamata Pablor antutjjañapataqui. Ucatwa jupajj Pablorojj walja cuti jawsayäna parlañapataqui.
44024027	Pä maraw uqhamaquiscäna, Félix chachasti uccañcamajja janiw marca apnakericjjänti, Porcio Festo sataraquiw Félix lantëjjänjja. Cunjämatï Félix jupajj judionacampejj sumancañ munänjja, ucatwa Pablorojj preso catuntata jaytawayäna.
44025001	Ucapachasti Festo chachajj marca apnakerit mantañataquiw Cesarea marcarojj purïna. Quimsür sarakatatsti Jerusalenaruw maqhati.
44025002	Ucansti juparuw sacerdotenacan jilïrinacapampi, uqhamarac judionacan yakha jilïrinacapampi, Pablo contrajj arsusipjje.
44025003	Jupanacasti mä jach’a yanapt’wa mayipjje Festo marca apnakerirojja, Pablor Jerusalenar irpayaniñapataqui. Ucampis jupanacajj Pablor thac jutquïpana jiwayañwa amtapjjäna.
44025004	Festo marca apnakeristi jupanacarojj sänwa: Pablojj Cesareanwa presösqui, nayasti ucarojj mä kawkha urut cutt’jjaraquïwa.
44025005	Jupasti sascaquïnwa: ‘Ucatpï jumanacan autoridadanacamajj nayamp chic Cesarear sarapjjañapajja. Uca Pablotejj juchanïchejja, ucanwa jupanacajj juchañchapjjani’ sasa.
44025006	Festosti mä quimsakallko urüchi, jan ucajj tunca urüchi ucqhaquiw Jerusalén marcancäna. Ucatsti Cesarearuw cutt’awayjjäna. Purisinsti khepürpachaw tribunalan kont’asisinjja Pablorojj irptayani.
44025007	Pablo mantanïpansti Jerusalenat jutir judionacajj juparuw jac’achasipjje. Ucatwa jupar walja jan walinacampi juchañchapjje, ucampis janiw cunsa ircatapcänti.
44025008	Ucjjarusti Pablojj arusiraquïnwa: --Nayajj janiw cuna jan wals lurcti, judionacan leyip contrajja ni templo contrasa, ni Romanquir emperador contrasa.
44025009	Festosti ucanac ist’asajja, judionacamp sumancañ munasajja, Pablorojj jisct’iwa: --¿Janit jumajj Jerusalenar sarañ muncasma, ucan acanacjjat nayrakatajjan uñjatäñamataquejja? --sasa.
44025010	Pablosti sänwa: --Roma emperadoran tribunalapanctwa. Ucatwa aca pachpan uñjatäñajjajj waquisi. Jumasti asquiw yatisctajja, judionacataqui nayanjja janiw cuna jan wali luratajjas utjquituti.
44025011	Nayan jan wali luratajj laycutï jiwañajjajj waquischi ucajja, janc’aquïtwa jiwañataquisa. Ucampis nayar juchañchapquitu ucajj c’arïchi ucajja, janiw qhitis jupanacan amparaparojj catuyapquitaspati. Nayasti maytwa: ‘Emperadorapuni uñjitpan’ --sasa.
44025012	Uc ist’asinsti Festojj jupan amuyt’ayirinacapampiw parlt’asi. Ucatsti Pablorojj sänwa: --Jumajj emperadoramp uñjayasiñwa maytajja. Uqhamasti emperadoran ucaruw saräta --sasa.
44025013	Ucat mä kawkha ur pasjjepansti, rey Agripajj Berenice sat warmimpiw Cesarea marcarojj jutapjjäna Festor uñjt’iri.
44025014	Mä kawkha urunac ucanccasinsti, Festojj rey Agriparojj Pabljjatwa yatiyi: --Félix sata marca apnakerejj mä preso jaytawayi.
44025015	Cunapachatejj nayajj Jerusalenancascäyät ucqhajja, sacerdotenacan jilïrinacapampi, judionacan jilïri jakenacapampejj nayan nayrakatajjaruw jutapjje, aca jake contra quejasiri. Mayipjjaraquituwa jupar juchañchañajjataqui.
44025016	Nayasti jupanacarojj sistwa: ‘Nanac Romanquir autoridadanacajj janiw qhitirus jiwayañatac juchañchañ yatipcti janïr juchañchirinacapampi jakthaptquïpana, uqhamat juchañchatäqui ucajj arsusiñapataqui.
44025017	Jupanac purinipjjëpansti, janc’aquiw nayajj khepürpacha tribunalan kont’asta. Uca chacharusti jawsayaniractwa.
44025018	Ucampis qhitinacatejj jupar juchañchañatac jutapcän ucanacajja, janiw jupa contrajj cuna jan wal luratapsa ircatapcänti, cunjämtejj nayajj amuycäyät uqhamjja.
44025019	Jan ucasti jupanacan Diosar iyawsañap toketacwa juchañchapjjäna, uqhamarac mä jiwat Jesús sat chachjjata. Pablosti uca Jesús chachatjja, ‘Jacasquiwa’ saraquïnwa.
44025020	Uca cast quejanac ist’asinjja, nayajj janiw cuns lurirjamäcayätti. Ucatwa nayajj Pablorojj jisct’aracta: ‘¿Janit jumajj Jerusalenar sarañ muncasma, ucan acanacjjat uñjatäñamataquejja?’ sasa.
44025021	Ucampis emperadorampi uñjayasiñ mayitap laycojja nayajj sistwa: ‘Aca chachajj preso catutaquïscpan, emperadoran ucar apayañajjcama’ sasa.
44025022	Agripajj uqham ist’asinjja Festorojj sänwa: --Nayajj uca chachar ist’añ munaraquiristwa --sasa. Festosti saraquïnwa: --Kharürpachaw jupar ist’ätajja --sasa.
44025023	Khepürusti Agripampi, Berenice warmimpiw jutapjje. Ucatsti marca apnakerin jach’a tantachasïwi chekaruw mantapjje, wali jach’a cancañampi, soldadonacan jilïrinacapampi, uqhamarac marcanquir jilïr autoridadanacampi. Purinipjjëpansti, Festojj Pabloruw irptayanïna.
44025024	Pablor puriyanipansti Festojj sänwa: --Rey Agripa, uqhamarac take acan nanacamp tantacht’at jilïr tatanaca: Acajj uca chachajja. Walja judionacaw jupa toke parlapjjetu Jerusalenansa, aca Cesarea marcansa. Uqhamaraquiw sasipcaquitu: ‘Aca jakejj jiwañapaw’ sasa.
44025025	Ucampis nayan amuyatajjatjja, janiw cuna jan wali luratapas utjquiti jupar jiwayañatacjamajja. Jupa pachparaquiw mayitu emperadorampi uñjayasiñataqui. Ucatwa nayajj amtaracta emperadoran ucar irpayaña.
44025026	Aca jakjjata emperador jilïrejjar kellkañataquejja, janiw cunjäma sañajjas utjquituti. Ucatpï jumanacan nayrakatanacamarojj irpsuyantjja. Taket sipansa rey Agripa, juman jisct’añamwa munta, uqhamat emperadorar cunjäma kellkañajjas utjañapataqui jupa toketa.
44025027	Nayan amuyatajjatjja inamayaquïspawa jupar irpayañajja, cunattejj juchañchapqui uc jan sum yatjjatasajja --sasa.
44026001	Ucatsti rey Agripajj Pablorojj sänwa: --Arsusiscaquim --sasa. Pablosti ampar aytasina parlañ kallti:
44026002	--Rey Agripa, wali cusisitätwa juman nayrakataman aqham parlt’añatac nayar jawsayatamata. Uqhamatwa nayajj arsusëjja take cuntejj judionacajj naya toke juchañchapquitu ucanacjjata.
44026003	Juc’ampis jumaw nanac judionacan saräwinacajj-jja sum yatiractajja, uqhamarac cunattejj jichhajj ch’ajjwapcta ucsa yatiracta. Ucatpï achict’assmajj nayar take chuymampi ist’añamataquejja --sasa.
44026004	“Take judionacajj asquiw yatipjje, cunjämtejj nayajj jupanac taypin jaccäyäta marcajjana, uqhamarac Jerusalenana, wawatpacha ucjja.
44026005	Jupanacasti ucjja sumaracwa yatipjjaraqui, arsuñ munapjjchejja, arsusipcaquispawa. Nayajj waynatpachaw fariseöyäta. Uquïr thaquisti Diosan leyiparjamajj, mä suma phokhañ thaquiraquiwa, maynïr judionacat sipansa.
44026006	Nayajj iyawstwa, Diosajj jiwatanacarojj jactayaniwa, cunjämtejj nanacan awquinacajjar arsuwaycatayna uqhamarjama. Ucatpï jichhajj nayarojj jupanacajj irpanipjjetojja, acan juchañchañataqui.
44026007	Israelan tunca payan wawanacapat sartir marcanacasti uca pachparaquiw Diosan arsutapar phokhañap suyt’asipcaraqui. Ucatwa jupanacajj Diosarojj yupaychapjje, sirvipjjaraqui uruy aruma. Rey Agripa, ucatwa nayarojj jichhajj juchañchapjjetu.
44026008	Jumanacasti ¿janit Diosan jiwatanacar jactayañap iyawsapctajja?
44026009	“Nayrajja, naya pachpawa Nazaretanquir Jesusan sutip contra jan walinac luraña amtäyäta.
44026010	Uqhamwa nayajj Jerusalenanjja lurta. Sacerdotenacan jilïrinacapan arsutanacapampejj nayajj Tatitur iyawsir jakenacatjja, waljaniruw carcelar uchantayta. Jiwayapcän ucqhasti: ‘Waliquiw’ saraquïyätwa.
44026011	Walja cutiraquiw nayajj jupanacarojj jawk’jayta, Tatitur iyawsäwipat cutektapjjañapataqui. Acsti take sinagoganacanwa lurirïyäta. Jupanacataquisti wali coleratapunïyätwa. Ucatwa yakha marcanacarus caturir sararaquirïyätjja.
44026012	“Uca amtäwimpiw nayajj Damasco marcar sarascäyäta, jach’a jilïr sacerdotenacan arsutanacap phokhañataqui.
44026013	Uqham thaquinjam sarcasinjja, rey Agripa, mä jach’a khanaw alajjpachat khant’anitu. Ucqhasti niya chica horasjamänwa. Uca khanasti intit sipansa juc’amp jilt’atänwa. Ucasti nayjjaruraquiw khant’anitu, uqhamarac nayamp chic saririnacjjarusa.
44026014	Ucatsti takeniw oraker liwirtapjjta. Nayasti mä aru ist’aracta, hebreo aruta aqham siri: ‘Saulo, Saulo, ¿cunats arcnakesta? Wali ch’amaw jumataquejj nayataqui sayt’añamajja. Juma pachpaw chhojjriñchjastajj cunjämatejj mä vacajj mä ari fierror mat’akt’asajj jupa pachpa usuchjasejja uqhama’ sasa.
44026015	Uc ist’asinti nayajj sistwa: ‘¿Qhitïtasa, Tata?’ --sasa. Tatitusti situwa: ‘Nayajj qhitirutejj jumajj arcnakcta uca quicpa Jesusätwa.
44026016	Jichhasti sayt’asim. Nayaru sirviñamataquiw uñstsma, uqhamarac testigojjäñamataqui cuntejj jichhajj uñjctas ucjjata. Uqhamaraquiw khepürunacansa testigt’itäta nayat uñjcät ucanacampitsa.
44026017	Nayajj judío jakenacan amparapatsa khespiyaraquïmawa, uqhamarac jan judiöpquis ucanacatsa. Ucanac taypiruraquiw jichhajj qhitäma.
44026018	Jupanacan nayranacap jist’arañamataqui, jan juc’amp ch’amac thaquin sarnakapjjañapataqui. Janiraquiw juc’ampi supayan apnakatäcjjaniti, jan ucasti Diosaruw arcjjapjjani uqhamaraqui nayarus iyawsapjjetani. Uqhamatwa jupanacajj juchanacapat perdón catokapjjani, uqhamarac mä herencia catokapjjani Diosan ajllit jakenac taypina’ sasa.
44026019	“Ucatwa rey Agripa, nayajj alajjpachat ist’cäyät uca arurojj jaysta.
44026020	Ucatsti, Damasconquirinacaruw nayrakat Tatitun arunacap yatiyta. Ucjjarusti yatiyaractwa Jerusalén marcanquirinacaru, Judea tokenquirinacaru, uqhamarac jan judiöpquis ucanacarusa. Nayajj jupanacarojj sistwa: ‘Jan wali luräwinacamat arrepientisisin Diosar cutiquipstapjjam. Ucatsti asqui luräwinacarac lurapjjam, arrepientisipjjatam uñacht’ayasa’ sasa.
44026021	Uqham parlatajj laycuwa, judionacajj nayar templon catuntapjjetu, jiwayañ munasina.
44026022	Ucampis Diosan yanapapampejj jichhacamaw juparojj jan pächasisa arcascta. Diosan arunacap takenir yatiyasa, jisc’arus jach’arusa. Janiw cunapachas yakha arunacjja parlcti, cuntejj profetanacajj uqhamarac Moisesas arsupcäna, uqhamarac cunatï khepa urunacan phokhasiñapäcäna ucanacatjja:
44026023	“Cristo Tatitojja t’akhesiñapapunïnwa. Jiwasinsti juparaquiw jiwatanacatjja nayrakat jactañapäna. Jactasinsti Diosan khanapata yatiyañaparaquïnwa marcasanquir jakenacaru, uqhamarac yakha marcanquirinacarusa” sasa.
44026024	Pablon uqham arsusitapatjja Festojj jach’atwa art’i: --Lokhëtaw, Pablo. Sinti yatjjatatamaw lokheptaytam --sasa.
44026025	Pablosti ucjjarojj sänwa: --Janiw lokhëcti, jach’a jilïr tata Festo. Ucampis parlatajjajj asquiquïsquiwa. Uqhamarus aca arunacajj chekaraquiwa.
44026026	Acancascaraquiw rey Agripasa. Jupasti acanacjja asquiraquiw yatiscaraqui. Ucatwa jupan nayrakatapan jan ajjsaras acanacjja parlta. Yatiractwa jupan take acanacjja sum yatiscatapa, acanacasti janiw cawqui jamas c’uchunsa lurasquiti.
44026027	Rey Agripa, ¿profetanacan aruparojj iyawstati? Nayajj yattwa juman iyawsatamjja --sasa.
44026028	Agripasti juparojj sänwa: --Mä juc’atjamatwa Tatitur niyapun iyawsayistajja --sasa.
44026029	Ucjjarusti Pablojj saraquïnwa: --Mä juc’atsa jan ucajj waljatsa, Diosajj munpan juman nayjama tucuñama uqhamarac qhitinacatejj jichhajj ist’apquit ucanacasa. Ucatsipan jan nayjamajj cadenamp ñach’atäcaracpati --sasa.
44026030	Pablon uqham parlatapatsti, rey Agripajj sayt’asjjewa, Berenice warmipampi, uqhamarac marca apnakerisa, take qhitinacatejj ucan kont’atäsipcäna ucanacasa.
44026031	Ucat yakhawjar sartasinsti, parlaquipasipjjänwa: --Aca jakenjj janiw cuna jan wali luratapas utjquiti jiwayatäñapatacjamajja. Janiraquiw waquisquiti carcelancañapasa --sasa.
44026032	Agripasti Festorojj saraquïnwa: --Aca jakejj antutatäjjasapänwa, janitejj jupapachpa emperadorampi uñjatäña maycasapän ucajja --sasa.
44027001	Cunapachatejj Italia marcar qhitañataquejj amtapcän ucqhajja, Pablompi yakha presonacampejja, Julio sat mä capitanaruw catuyatäpjjäna. Uca capitanasti emperadoran batallonapanquirïnwa.
44027002	Adramitio sat puertonjja mä barcow utjäna. Uca barcosti Asia tokenacar niya mistuñataquïscänwa. Uca barcor mantasinwa, sarawayjjapjjta, Aristarcomp cuna. Uca Aristarcosti Macedonia tokenquir Tesalónica marcanquirïnwa.
44027003	Khepürusti Sidón sat puertoruw puripjjta. Ucansti Julio capitanajj Pablorojj suma chuymampiw uñji. Pablorusti amigonacapan ucarus sarayaraquirïnwa, jupanacat cuna yanap mayiñapataquisa.
44027004	Sidonat mistusinsti, Chipre isla aynachäjjwa pasawayapjjta, thayajj maysar thayatap laycu.
44027005	Ucatsti Cilicia marca, uqhamarac Panfilia marca jac’a pasawayasinjja, Licianquir Mira marcaruw purjjapjjta.
44027006	Ucansti soldadonacan capitanapajj mä barco jicjjati. Uca barcosti Alejandría marcanquirïnwa, Italiaruraquiw sarascäna. Uca barcotwa irpawayjjapjjetu.
44027007	Mä kawkha urunacaw c’achhatac sarapjjta. Wali ch’am tucusaraquiw Gnido uñcatasir puripjjta. Thayajj nayrat thayt’anitap laycusti, Creta islarojj muytawayapjjaractwa, Salmón jac’a pasawayasa.
44027008	Kota thiyanjam sarasinsti, wali ch’am tucusaw Buenos Puertos sat chekaru puripjjta. Ucasti Lasea marca jac’ancaraquiwa.
44027009	Ucansti jayaraquiw ucancapjjta. Kotanjamsti janiw juc’amp sarañjamäcjjänti, thaya urunacajj jac’achasinjjatapata. Ucatwa Pablojj jupanacarojj amtt’ayi:
44027010	--Tatanaca, amuyatajjatjja, aca saräwisanjja jan walinacaruw puriñäni. Barcsa, uqhamarac carganacsa apt’añäniwa, jiwasanacas jiwararacsnawa --sasa.
44027011	Soldadonacan capitanapasti Pablor ist’cpachajja, barconquiriru, uqhamarac barco apnakeri capitanampiruquiw jaysäna.
44027012	Uca puertonsti janiw juyphipachajj pasañjamäcänti. Ucatsti niya takeniw amuyt’apjjaraquïna: “Acat sarjjaquiñäni. Inampis Fenice marcarojj puriscsna, juyphipach ucan pasañataqui” sasa. Uca Fenice puertosti Creta islancänwa, kota muycatana, inti jalsu toke uñtata.
44027013	Ucapachasti mä juc’a thayan aynach toket thayt’anïpansti, jupanacajj: “Uqhamajj sarascaquiñäni” sasaw sapjjäna. Mistuwayasinsti Creta isla thiyanjam sarawayjjapjje.
44027014	Ucampis mistuwayjjatapat mä juc’ampirusti, mä wali ch’aman thayaw barcorojj catji, inti jalsu amsta toket jutasina.
44027015	Uca thayasti barcorojj munañaparuw apnakäna. Wali thayätap laycusti janiw juc’amp nayrar sarañjamäcjjänti. Ucatwa thayampejj apayasjjapjjacta.
44027016	Clauda sat mä jisc’a isla khepäjj chek pasawayapjjta. Ucansti thayajj janiw wali ch’amamp thayt’ancänti. Ucatsti wali ch’am tucusaw jisc’a botjja catjapjjta, uca botsti katatipjjaraquïyätwa.
44027017	Jisc’a botjja jach’a barco patar apsuwayjjasinsti, jach’a barcjja chinuñanacampiraquiw ñach’antapjje, jan jaranuctañapataqui. Sirte sat ch’allanacar jalantañ ajjsarapjjatap laycusti, velanacwa apakapjjäna, thayampic apayasjjañataqui.
44027018	Khepürusti wali thayaquïscatapatjja, carganac barcot kotaruw willintjjapjje.
44027019	Ucat quimsïr ururusti quicpa amparanacajjampiw barcon pachpa yänacapsa kotar willintjjapjjta.
44027020	Intsa warawaranacsa walja urunacaraquiw jan uñjcjjapjjti. Uqham uca jach’a thayamp apnakata uñjasisinsti sapjjaraquïyätwa: “Jiwjjacchiñäniya” sasa.
44027021	Walja urunacaw jan mank’atäpjjäyäta. Ucatwa Pablojj sayt’asisina barconquir jakenacaru säna: --Tatanaca, walïsapänwa nayar ist’apjjetasamäna ucajja, cunapachatejj sapjjäyäsmajja: ‘Janic aca Creta islat mistcañäniti’ sasajja. Iyawsapjjetasamäntejj janiw aqham t’akhescasänti, janiraquiw take yänacassa apt’ascasänti.
44027022	Ucampis jichhajj jan sinti llaquisipjjamti. Janiw maynis jiwcañäniti, barcocwa apt’awayjjañäni.
44027023	Jichha arumajj mä angelaw uñstitu, Diosan qhitanita. Nayajj uca Diosancaractwa, juparuraquiw sirviracta.
44027024	Uca angelasti saraquituwa: ‘Jan ajjsaramti. Jumajj Romanquir emperadoran nayrakatapar uñstañamawa. Jumïpanracwa Diosajj jiwañat khespiyani take jumamp chic aca barcon saririnacarojja’ sasa.
44027025	Uqhamajj tatanaca, jan ajjsarapjjamti. Nayajj Diosaruw catuyasta. Cunjämtejj angelajj sisquitojj ucarojj phokhasipuniniwa.
44027026	Ucampis thayajj mä islaruw apsustani.
44027027	Pä seman sarcasinsti, mä arumajj Adriático sat lamar kotanwa uñjasjjapjjta, thayampis ucsar acsar apnakata. Chica arumarusti barco apnaker jakenacajj sapjjänwa: “Niyaw waña oraker jac’achjjapjjatätan” sasa.
44027028	Jupanacasti mä pitar kal chinuntasinwa kotar jakontapjje, kawkch’a mankhasa uc yatiñataqui. Ucatsti quimsa tunc sojjtan metröscataynawa. Mä juc’amp nayrakatar sartasinsti wasitatwa jakontapjjäna. Ucawjasti pä tunc pakallkon metroquëjjataynawa.
44027029	Ucatsti ajjsarayasipjjaraquïnwa karkanacar thokt’aña. Ucatwa pusi ancla barco khepäjjar jakontapjje. Llact’asisaw Diosat mayisipjje: “Khanjtanjjaquispa” sasa.
44027030	Ucchañcamasti barco apnaker jakenacajja barcot jaltjjañwa munapjjäna. Uca amtäwimpiw jisc’a botjja nayräjjat umar apakañatac waquichasipjjäna, nayräjjanquir anclanacsa apakapcaspas uqhama.
44027031	Ucatwa Pablojj soldadonacan capitanapar uqhamarac soldadonacapampiru yatiyi: --Aca barco apnakerinacatejj sarjjanejja, jumanacajj janiw khespipcasmati--sasa.
44027032	Uc ist’asinsti soldadonacajj jisc’a bote chinutäcän uca chinuñanac qharirapjje. Ucatsti umaruw jakontapjje.
44027033	Khanjtanjjepansti Pablojj takenin cunacsa mankt’añapwa munäna. Ucatwa saraquïna: --Niya pä semanjamaw jan iquinëjjapjjtajja, uqhamarac jan mank’atäjjapjjtasa.
44027034	Cunanacsay mankt’asipjjam. Waquisiw ch’amañcht’asipjjañamajja khespiyasipjjañamataqui. Janiraquiw maynis jiwcaniti --sasa.
44027035	Uc sasinsti Pablojj mä t’ant’a irtasinwa Diosar yuspagari takenin nayrakatapana. Jupasti pachjasinjja mank’araquïnwa.
44027036	Uc uñjasinsti takeniw cusisisa mank’apjjaraquïna.
44027037	Uca barcon saririnacasti pä patac pakallk tunca sojjtanïpjjaraquïyätwa.
44027038	Takenin mankt’asjjapjjatapatsti barcon utjasquir trigjja umaruw warantapjje, uqhamat barcon phisnaquëjjañapataqui.
44027039	Willjtanjjepansti barco apnakerinacajj janiw uca chekanacjja uñt’apcänti. Ucampis mä kota muycat c’uchu uñjapjjäna. Uca c’uchusti suma ch’alla kota lacänwa. Uc uñjasinsti sapjjänwa: “Inach uca c’uchur barcjja apcatsna” sasa.
44027040	Anclar chinuntat pitanac qharirasinsti, kotarpachaw anclanacjja apanucuwayjjapjje. Barco sarayir timón jaranucusinsti, nayräjj vela jakcatawayapjje. Ucatwa barcojj waña iramaru thayamp apcatayasi.
44027041	Ucatsti barcojj ch’allaruw achuntjjäna. Uqham sayantjjasinsti nayräjj toketjja janiw juc’amp onjjtirjamäcjjänti, khepäjjatsti jach’a uma mathapinacaw t’unantanjjäna.
44027042	Uqhamäjjepansti soldadonacajj presonacarojj jiwarayañwa amtjjapjjäna, jan qhitins jaltapjjañapataqui.
44027043	Ucampis soldadonacan capitanapajj Pablor khespiyañ munasinwa, soldadonacaparojj säna jan qhitirus jiwayapjjañapataqui. Saraquïnwa: “Qhitinacatejj uma patan tuyuñ yatipqui ucanacajj nayrakat umar thokontapjjam wañar mistjjañataqui.
44027044	Sascaquïnwa: Mayninacasti khepat mistupjjaraquim, tablanacjjata, jan ucajj barco c’ullunacjjatsa” sasa. Uqham lurasinwa takenis sumaqui waña oraker misturjjapjjäna.
44028001	Cunapachatejj takpachani wañar mistjjapjjta, ucqhaquiw yatipjjta uca islan Malta satätapjja.
44028002	Uca islan jaquirinacasti wali sum catokapjjetu. Jupanacasti mä jach’a ninwa phichapjjäna, thayampi jallumpi puritap laycu. Ucatsti takeniruw jawsapjjetu: “Jutapjjam, ninar jac’achasinipjjam junt’urasipjjañamataqui” sasa.
44028003	Ucapachasti Pablojj mä juc’a waña lawanac apthapinisinsti, ninaruw apjjatascäna. Acatjamatwa mä catarejj ninat jaltañ munasina Pablon amparapat achthapi.
44028004	Uca islanquirinacasti uqham Pablon amparapan catari warcusir uñjasinjja, jupanac puraw parlarasipjje: --Aca chachajj jake jiwayirïpachawa. Kotat khespincchi ucasa, juchapat jiwañapapunïpachawa --sasa.
44028005	Pablosti nina patjjaruw amparapatjja catarir thalakasi. Janiraquiw juparojj cunas camachcänti.
44028006	Takeniw Pablon amparap p’usuntañap suyasipcäna. Sapjjaraquïnwa: “Acatjamatwa jiwt’ani” sasa. Ucampis jaypach suyapjjatapatsti Pablorojj janiw cunas camachcänti. Uqham uñjasinjja jakenacajj mayrac amuyapjjäna: Aca chachajj mä diosäpachaw, sasa.
44028007	Uca Malta islansti mä jilïr jakew utjäna Publio sutini. Jupan orakenacapasti ucawja jac’ancaraquïnwa. Ucansti jupajj wali sumaracwa catokapjjaraquitu. Quimsüruraquiw ucanjj kamarapjjta.
44028008	Ucansti Publion tatapajj usutaw iquiñancascäna. Jupasti wali calenturampi, uqhamarac wila cursiyampi usutänwa. Pablosti ucar uñjt’iriw saräna. Tatitut mayisinsti amparapampi lokjjatasinwa usurirojj c’umaraptayäna.
44028009	Uc yatisinsti uca islan yakha usutanacasti Pablon ucaruw jutapjjäna, jupanacasti kollatäpjjaraquïnwa.
44028010	Ucatsti nanacarojj wal yäkapjjetu. Sarjjapcta ucqhasti take cunanacwa churawayapjjetu sarjjañataquejja.
44028011	Uca islan quimsa phajjsi ucancapjjatajjatsti, yakha barcotaracwa mistuwayapjjta. Uca barcosti juyphipachjja ucanwa pasatayna. Ucasti Alejandría marcanquir barcönwa. Uca barcosti nayräjjapanjja pä c’ari diosan uñnakapampi uchatänwa. Uca c’ari diosanacasti, maynejj Castor satänwa; maynïristi Polux sataraqui.
44028012	Ucatsti Siracusa puertoruraquiw puripjjta. Ucansti quimsüruraquiw kamarapjjaracta.
44028013	Ucat sartasinsti, Regio sat puertoruw puripjjaracta, kota irananjam sarasina. Khepürusti aynach thayaw thayt’ani ucatsti khepürojj Puteoli sat chekaruw puripjjta.
44028014	Ucansti mä kawkha jilatanacaruw jicjjatapjjta. Jupanacasti sapjjaraquituwa: “Mä seman kamart’awayañäni” sasa. Ucatsti khepürojj Roma marcaruraquiw mistuwayapjjta.
44028015	Romanquir jilatanacasti nanacan puriñajj-jja yatipjjaraquïnwa. Ucatwa thaquir catokeri jutapjjäna, Foro de Apio satäquis ucacama. Jiquisipcta ucawjasti “Tres Tabernas” sataraquïnwa. Pablojj jupanacar uñcatasinsti, Diosaruw yuspagari, ucatsti wal cusisiraquïna.
44028016	Roma marcar purisinsti, [soldadonacan capitanapajj guardia jilïriparuw presonac catuyjje.] Pablorojj yakhawjaruw jaytapjje, mä soldadompi jupar uñjayasa.
44028017	Puritat quimsürurusti Pablojj Romanquir judionacan jilïrinacaparuw jawsayäna. Jupanac tantthaptïpansti, jupanacarojj sänwa: --Jilatanaca, nayajj janiw cuna jan wals lurcti judionacataquejja ni awquinacasan saräwinacap tokesa. Uqhamäquipansa nayarojj Jerusalén marcanjja catuntasipcaquituwa. Ucatsti romanonacaruraquiw preso catuyapjjetu.
44028018	Jupanacasti wal wal jisct’asinjja janiw cuna juchs jicjjatapquitänti nayar jiwayañatacjamajja. Ucatwa antutjañ munjjapjjetäna.
44028019	Ucampis judionacajj janiw antutatäñajj-jja munapcänti. Ucatwa nayajj emperadoran uñjatäñatac mayta. Ucampis nayan judío masinacajjataquejja, janiw cuna ñankha amtañajjas utjquituti.
44028020	Ucatpï jumanacarojj jawsayapjjsmajja, jumanacamp jiquisisin parlt’asiñataqui. Cuntï Israel marcan suyt’apctansa, uca quicpa suyt’äwi laycuwa aqham aca cadenanacampi ñach’antat uñjastjja.
44028021	Uc ist’asinsti jupanacajj Pablorojj sapjjänwa: --Nanacajj janiw cuna cartsa jumjjatjja Judea marcatjja catokapcti. Janiraquiw Jerusalenat jutir cawquïr jilatanacas jumjjatjja cuna jan walsa yatiyapcaraquituti.
44028022	Nanacajj ist’añwa munapjjaraquirista juman amuyuma. Yatipjjtwa take chekan aca machak yatichäwita jan walinac parlapjjatapa.
44028023	Uqham sasinsti mä urutaquiw tantacht’asiñjja amtapjjäna. Ucürusti walja jakenacaraquiw jutapjjäna, cawqhantejj Pablojj korpachascäns uca utaru. Alwat jayp’ucamaraquiw jupajj Diosan reinopat jupanacarojj parläna. Moisesan leyinacap toketa, uqhamarac profetanacan kellkatanacapampita Jesusjjat amuyt’ayañ munäna.
44028024	Yakhepanacasti cuntejj Pablojj siscäna ucarojj iyawsapjjänwa, mayninacasti janiraquiw iyawsapcänti.
44028025	Jupanac taypina jan mä amtäwic utjatapatjja sarjjañ munapjjäna, ucatwa Pablojj säna: --Kollan Ajayojj walicpun parlawayäna awquinacasarojj Isaías profeta toke, aqham sasa:
44028026	‘Saram, ucatsti uca jakenacar saraquim: Jumanacajj ist’asipcätawa, ucampis janiw amuyt’apcätati. Uñjapjjaraquïtawa, ucampis janiw amuyapcätati.
44028027	Jakenacan chuymanacapasti kalaratäjjewa, jan wal ist’apjje, nayranacapasti ch’irmthapitaraquiwa, jan uñjapjjañapataqui, jinchunacapampi jan ist’apjjañapataqui, chuymanacapampis janirac amuyt’apjjañapataqui, jupanacajj janiraqui naya toker cuttanipcpanti kollatäpjjañapataqui.’
44028028	Jichhasti jumanacajj yatipjjam, jichhat ucsarojj Diosan khespiyasiñapajj jan judiöpquis ucanacaru yatiyatäniwa. Jupanacaraquiw ist’apjjani --sasa.
44028029	[Pablon uqham jupanacar parlatapatjja, judionacajj jupanaccam ch’ajjwasaw sarjjapjje.]
44028030	Pablosti pä maraw alquilat utapanjja utjasiwayi. Take jupar uñjt’ir jutirinacarusti catokaraquirïnwa.
44028031	Ucansti jan ajjsartasaraquiw jupajj Diosan reinopatjja yaticharaquïna, uqhamarac Tatit Jesucristjjatsa. Janiraquiw qhitis juparojj jarc’cänti uqham parlatapatjja.
45001001	Naya Pablojj Jesucriston sirviripätwa. Apostolöñajjataquejj Diosaw jawsitu, yakhacharaquitu jupan khespiyasiñ arunacap jakenacar yatiyañajjataqui.
45001002	Khespiyasiñajj jakenacatac utjatapjja, Diosajj nayra urunacatpachwa arsuwayäna profetanac toke, kollan Kellkatanacana.
45001003	Uca arsüwisti Jesucristo Tatitusawa, cawquïritejj Diosan wawapäqui uca. Janchi toketsti rey Davidan familiapataraquïnwa,
45001004	ucampis Kollan Ajayun phokt’atätap laycojja, Diosan Yokapa, munañaniraqui uñacht’ayatawa, jiwatanac taypit jactatap laycu.
45001005	Uca quipca Jesucristo tokeraquiw Diosajj jiwasanacar suma luraña churistu, sutipan jiwasanacajj arunacap yatiyir sarañasataqui take acapachanquirinacar jupar arquiri tucuyañataqui.
45001006	Jumanacaruw Diosajj jupanac chica jawsapjjaractam, Jesucristoncapjjañamataqui.
45001007	Jichhajja take jumanacaruw kellkanipjjsma Roma marcan jaquirinacaru, qhitinacarutejj Diosajj wal munapctamjja, uqhamarac jupatac yakhachatäñataqui jawsatäpjjtawa. Uqhamajj jumanacajj catokapjjamay Dios Awquisana Jesucristo Tatitusampina bendicionapa, uqhamarac sumancañapa.
45001008	Jumanac laycojj Jesucristo tokew nayrakat Diosajjar sinti yuspagarta, jumanacan Diosar iyawsapjjatamatsti take chekanwa parlasi.
45001009	Qhiti Diosarutejj nayajj sirviscta take chuymajjampi Yokapan arunacap khanañchasa ucajja, uñjasquituwa cunjämtejj nayajj jumanacat oracionajjan amtasipjjapunsma ucjja.
45001010	Diosarusti mayiscapuntwa jumanacar cunjämatsa tumpt’aniñajjataqui munañapächi ucajja jumanacan ucarojj jutäwa.
45001011	Jumanacarojj uñjañwa munta uqhamat ajayu token ch’amañcht’añataqui uqhamat juc’amp sum sayt’asipjjañamataqui;
45001012	uqhamat maynit mayniru yanapt’asiñasataqui cawquïr iyawsañatejj jumanacansa nayansa utjqui ucarjama.
45001013	Jilatanaca, muntwa jumanacan yatipjjañama, nayan walja cuti jumanacan ucar tumpir jutañ munatajja, ucampis janiw jichhacamas jutcti. Munaraquïyätwa jumanacan ucar jutasina Diosar iyawsatanacamatjja wali suma ajayun achunaca apthapiña, cunjämtejj yakha tokenacana apthapiwaycta uqhama.
45001014	Nayajj taketwa manüta, griegonacatsa jan griegonacatsa, walja amuyt’aninacatsa, juc’a amuyt’aninacatsa.
45001015	Jichhasti nayajj janc’aquïtwa khespiyasiñ suma arunac yatiyañataquejja, uqhamarac jumanacarus Roma marcan jacasir jilatanaca.
45001016	Janiw nayajj evangeliotjj p’enkascti, ucasti Diosan ch’amapawa take iyawsir jakenacar khespiyañataqui, nayrakata judionacaru uqhamarac jan judiöpquis ucanacarusa.
45001017	Aca arunacasti jiwasanacarojj yatichistuwa, cunjämtï Diosajj jiwasanacar catokquistu iyawsäwi laycuqui, cunjämtejj Kellkatan sisquis uqhama: “Qhititejj Diosamp catokatäqui ucajja iyawsäwi laycuquiw jacani” sasa.
45001018	Uñjtanwa Diosan ajjsarcañ mutuyäwipajj alajjpachatwa jutasqui take acapachan jan wali jakenacataqui, uqhamarac juchararanacataqui. Jupanacan juchanacap laycuwa cheka cancañajj jan khanstquiti.
45001019	Sumwa yatipjje cunjämtejj Diosajj uñacht’ayasispa ucjja, jupa quipcaraquiwa jupanacarojj uñacht’ayasi.
45001020	Diosan jan uñjcay yänacapajj jupan luratanacap tokew uñacht’ayasi. Khanpachwa uñacht’ayasi cunapachatejj aca orakejj luratäcäns ucürutpacha jupajj Diosätapa, ch’amapajj jan tucusquiriraquïtapa. Ucatpï jakenacajj jan cunjämats jupat jaltapcaspatejja.
45001021	Uqham Diosan ch’amanïtapa uñt’apcchisa, jakenacajj janiw Diosarjam yupaychapquiti ni yuspagarapcaraquisa, jan ucasti juc’amp jan cunatac ina lup’ïwinacar chhaktatäpjjewa, jan walinac amtir chuymapasti ch’amact’ataraquiwa.
45001022	Jupanacajj wali yatiñanjamaquiw tucupjje, ucampis janiw cuns yatipquiti.
45001023	Ucatwa Diosan jach’a c’ajquir cancañapa jakoquipapjje, jiwirïqui uca Diosar yupaychañat sipanjja jiwir jakenacan diosanacaparuw yupaychapjje jamach’inacaru, asirunacaru, pusi cayun animalanacar cuna.
45001024	Ucatpï Diosajj jupanacarojj uca cunayman p’enkascaña jan wali amtatanacapar apanucujja, ucatsti jupanacajj sinti jan walinac jupanac purajj lurapjje.
45001025	Diosan cheka cancañapar jan iyawsasina, cunatejj c’arïqui ucar jaysapjjatap laycu. Ucatsti cuntejj Diosajj lurcatayna ucanacaruquiw yupaychapjje Diosar yupaychañat sipansa. Chekpachansa Diosaquiw wiñayataqui yupaychatäñapajja. Uqhamäpan.
45001026	Ucatwa Diosajj jupanacarojj sinti p’enkascañ juchanacaru apanucu, warminacapasa cunatejj jupanacataquejj waquisqui ucanacsa maysaruw mayjt’ayapjje warminacpura sarnakasa.
45001027	Chachanacasa uca quipcaraquiwa, cunatejj warmimpi jakjama sarnakañäqui ucanac jaytjasinjja jan walïquis ucanacwa lurapjje. Jupanacan jan wali lup’ïwinacapasti ninjamaw ake, p’enkascaña k’añunacwa lurapjjaraqui chachanacpura, uqhamatwa jupanacajj mutuñjja catokapjjaraqui uca jan wali sarnakäwinacaparjama.
45001028	Niyaquitejj Diosarojj jan uñt’añ munapcchejja, Diosajj jupanacarojj uca jan wali luräwinacapar chhakañapataquiw jaytanucu, ucat jan walïqui uc lurapjjañapataqui.
45001029	Cunayman jan chekap lurañanacampi phokhantatäpjjaraquiwa [k’añu lurañanacampi,] ñankha amtañampi, mich’asiñampi, jan wali amtañampi, envidiasiñampi, jak jiwayañampi, uñisisiñampi, sallkjasiñampi, maynit mayni contra parlañanacampi phokhantatäpjjewa.
45001030	Jake masinacapatjja jan walinac parlapjje, Diosarusti uñisipjjaraquiwa, ñankhanacaracwa arsupjje, wali wali tucurinaca, jach’achasirinaca, jan walinac uñstayirinaca, awquipar jan jaysirinaca,
45001031	jan amuyt’irinaca, cuntejj arsqui ucar jan phokherinaca, jan qhuyapayasirinaca, jan jake masiparus perdonirinaca, jan munasiñ chuymaniraqui.
45001032	Jupanacajj sum yatipjje cuntejj Diosajj jupanacan lurañap munqui ucjja, yatipjjaraquiwa uqham jan walinac luririnacajja jiwayatäñapa ucsa, ucampis jupanacajj lurasipcaquiwa, mayninaca uqhamanaca luripansa juc’ampwa uñjañ munapjjaraqui.
45002001	Take ucanac luratam laycusti jumajj jan cuna arsusiñaniw uñjastajja jumajj qhitïscamsa. Jakenacarusti juchañcharactawa uqham juchañchasinsti juma quipcaw juchañchastajja, juman uca quipca luratam laycu.
45002002	Ucampis yatipjjtanwa, Diosajj cunatejj chekäqui ucarjamaw uñji, take acanac luririnacarojja juchañcharaqui.
45002003	Ay jake, jumatejj jakenacarojj juchañchstajja take uca luräwinacapata, ucatsti jumajj jupanacjamaraqui lurascsta ucajja, ¿amuytati Diosan mutuyäwipat jaltañjja?
45002004	¿Jan ucajj Diosan munasiñapjja, jan tucusquir llamp’usiñapsa janich yäkcta? Chekpachansa uca Diosan llamp’u tucutapajja juman take ucanac arrepientisisa apanucuñamataquiwa.
45002005	Wali kala chuymanïtawa, janiraquiw uca jan wali luratanacamsa apanucuñ munctati. Ucatpï jichhajj juma pachpataqui uca jan wali luräwinacjja wal montonasctajja, cunürutejj Diosan chekapar taripañ urojj purincani ucürutaqui.
45002006	Ucapachasti Diosajj churaniwa sapa maynirus luräwiparjama.
45002007	Diosajj wiñay jacañwa churani take qhitinacatejj Diosan marcapa, cheka cancañampi jan inact’as thakerinacarojja.
45002008	Ucampis jan ist’asis ch’ajjwirinacarojja mutuyaniwa, chekat sipana jan walïquis ucar jaysatap laycu.
45002009	Take jan wali luririnacataquejj wali t’akhesiñanaca llaquisiñanacampiw utjani, nayrakatajj judionacataqui, uqhamarac jan judiöpquis ucanacataquisa.
45002010	Ucampis Diosajj sumancaña, samaraña, jach’achatäñampi take jupar iyawsirinacarojj churani, nayrakatajja judionacaru, uqhamarac jan judiöpquis ucanacarusa.
45002011	Diosajj janiw yakha yakha uñjquiti jakerojja, jupataquejj take jakes mayaquiwa.
45002012	Moisesan leyip jan yatcasin jucha lurapquis ucanacajj janiw uca leyirjam juchañchatäpcaniti, ucampis Moisesan leyip yatcasin juch luririnacajja, uca leyirjam juchañchataraquïniwa.
45002013	Diosan nayrakatapanjja janiw asquïquiti uca ley alek ist’irinacaquejja jan ucasti uca leyirjam phokherinacaw asquejja.
45002014	Ucampis jan judiöpquis ucanacasti janiw Moisesan leyipa yatipquiti, ucampis lurapjjewa take cunanacatejj leyin kellkatäqui ucanaca. Uqham lurañajja jupanacan leyipawa.
45002015	Luratanacapampiwa jupanacajj uñacht’ayi chuymanacapan uca leyejj kellkatätapa. Chuymapaw uqham khanañchi, ucatpï uca quipca chuymaparaqui juchañchanejja jan ucajj arjjatanisa.
45002016	Diosajj take jakenacan jamasan luratanacapa Jesucristo toke taripcani uca urojja, khespiyasiñ arunaca nayajj yatichcta uqhamarjama.
45002017	Jumajj: “Judiöt” sistawa, Moisesan leyiparjamaraquiw catuyastajja, ucatsti jach’a jach’araquiw tuctajja Diosamatjja.
45002018	Diosan munañapjja yatiractawa, uca leyisti cunatejj asquïqui uc ajlliñwa yatichtamjja.
45002019	Ucatsti jumajj juyqhur irpirjamaw amuyastajja, uqhamarac ch’amacancquis ucanacarus khantayirjamaraqui.
45002020	Jan yatirinacarusti yatichirjamaraquiw amuyastajja, jan amuyt’irinacarus amuyt’ayirjamaraqui, uca leyinjja cunatejj chekäqui yatiñäcaraqui uc yatitam laycu.
45002021	Uqhamasti jumatejj jakenacar yatichstajja, ¿cunatsa juma quipcajj jan yatichasta? Jumajj yatichtawa: “Janiw lunthatasiñati” sasa. Ucatsti, ¿cunatsa jumajj lunthatascaractajja?
45002022	Jumajj sistawa: “Janiw wachoka juchan sarnakätati” sasa. Ucat jumajj ¿cunats uca wachoka juchan jumapacha sarnakascaractajja? Jumajj yakha diosanacarojj uñissta ucajja ¿cunats jumajj uca c’ari diosanacan templopat lunthatascaractajja?
45002023	Uca ley yatitamampejj yupaychasctawa, ucampis uca leyir jan jaysatamampejja Diosarojj wal jisc’achtajja.
45002024	Ucatpï Tatitun arunacapajj aqham sejja: “Jan judiöpquis uca jakenacajj Diosat jan wali arunac parlapjje, juma judionac laycu” sasa.
45002025	Chekpachansa circuncisionajj jumataquejj waliwa, Moisesan leyiparjam sarnakcsta ucajja, ucampis jan uca yatichäwirjam sarnakcsta ucajja inamayaw uca circuncisionajja.
45002026	Qhititejj Diosan arunacaparjam sarnakqui lurcaraqui jan circuncidatäcasinsa ucajja, uqham luratap laycuw circuncidatäcaspas uqhamäni, jan circuncidatäcasinsa.
45002027	Qhititejj janchipan jan circuncidatäqui, ucatsti Moisesan arunacaparjam sarnakcaraqui ucajja, jumarojj juchañchätamwa. Jumajj yatisctawa, Kellkatas utjascaractamwa circuncidatäscaractawa uqhampachas jan ist’atam laycuw juchañchätam.
45002028	Judiöñajja janiw lakäquiñaquïquiti; circuncidatäñasa janiw alek circuncidatäñaquïquiti.
45002029	Jan ucasti chekpach judiöñajja, take chuymampi iyawsañawa. Circuncidatäñapasti chuyman circuncidatäñawa. Ucasti janiw cuna leyitsa jutquiti, jan ucasti ajayutwa juti. Qhititejj uqhamäqui ucajja Diosampi catokatawa, janiw jakenacampiti.
45003001	Uqhamasti, ¿cuna asquisa judiöñajja, jan ucajj circuncidatäñasa?
45003002	Chekpachansa asquiwa. Nayrakatajj Diosaw judionacarojj arunacap churatayna.
45003003	Uqhamasti ¿cunaraquïni yakhepanacajj jan jupan arunacaparjam sarnakapcani ucasti? ¿Diosajj jupanacarojj armt’araquispati?
45003004	Janiw cunäquipansa, jan ucasti Diosajj take cunsa chekaparjamaw luraraqui, jakenacajj c’arisisipcpansa. Ucatpï arunacapajj aqham saraquejja: “Arsutanacam laycuw chekan uñt’atäyäta. Taripatäcät ucqhasti atipätawa.”
45003005	Ucampis jiwasan jan wali luratanacasatejj asquïchejja Diosan asqui cancañap uñacht’ayañataquejja, ¿camsañänisa? ¿Diosajj jan waliti jiwasanacar juchanacas laycu mutuyatapajja? (Acanacjja mä jakjamaquiw parlta.)
45003006	Janiw cunjämatsa uqhamäcaspati. Diosatejj jan chekäcchejja, ¿cunjämarac acapachanquirinacar taripaspasti?
45003007	Nayan c’arisitajjatejj Diosan cheka cancañap jach’aptaychejja, ¿cunataraqui nayarusti juchañchitaspasti?
45003008	Uqhamäspa ucqhajja ¿cunataraqui jan walinac juc’ampi lursnasti walïquis ucanac jutañapataquisti? Acpï yakhepanacajj jan wali amtäwimpi sapjjestojja: “Jupanacajj acanacwa yatichapjje” sasa. Ucampis uca jakenacajj mutuyatäñapaw waquisi.
45003009	¿Cunaraquisti? Jiwasa judionacasti jupanacat sipansa ¿juc’ampi sumäpjjtanti? Janiw cunjämatsa, niyaqui khanañchtanjja judionacasa jan judionacasa, juchancapjjatapa.
45003010	Kellkatanjja siwa: “¡Janiw mä asqui jakes utjquiti, ni mayniquisa!
45003011	Janiw utjquiti mayni amuyt’irisa. Janiraquiw maynis Diosar thakerejj utjcaraquiti.
45003012	Takeniw jan wali thaquir saranucupjje; takpachaniw jan wal lurapjje, ¡Janiw qhitis asqui lurirejj utjquiti! ¡Janiw maynis utjquiti!
45003013	Jupanacan mallk’anacapajj jist’arpayatawa sepulturar uñtata. Parlatanacapampejj sallkjapjjewa. Catarin venenopjamaraquiw jupanacan lacanacapanjj utji.
45003014	Arsutanacapasti maldeciña jan wali arunacaquiwa.
45003015	Jiwayañataquis janc’aquiw jalapjje.
45003016	Sarnakäwinacapansti t’unjatäñampi llaquisiñampiquiw utji.
45003017	Janiraquiw sumancañ thacsa uñt’apquiti,
45003018	ni Diosar ajjsarañsa amuyapcaraquiti.”
45003019	Yatiractanwa, leyejj qhitinacatejj uca leyincapqui ucanacaruw parli, takpachani amuquïpjjañapataqui, uqhamat take jaquir jakenacajj Diosan maldicionapar puriñapataqui.
45003020	Chekpachansa janiw qhitis uca leyirjam sarnakatap laycojj Diosan nayrakatapanjja catokatäcaniti. Uca leyisti jiwasanacan juchanïtas uñt’ayañataquiquiwa.
45003021	Ucampis jichhajj ley maysar apanucusajj yattanwa cunjämatejj Diosajj jiwasanacarojj asqui jaket catokquistu ucjja, ucasti yatisiwa leyin yatichäwip toke, uqhamarac profetanac toke.
45003022	Diosajj cunjämattejj jiwasanacarojj asqui jaket catokquistaspan ucajja Jesucristor iyawsatas laycuquiwa, janiraquiw yakha yakhäñajj utjquiti;
45003023	ucatsti takeni jucha lurapjjatap laycusti Diosampejj janiw catokatäpquiti.
45003024	Ucampis Diosajj jupan jach’a munasiñapanjja ina ch’usatacwa catokestu, Jesucristo tokwa jiwasanacarojj khespiyaraquistu.
45003025	Diosasti Jesucristoruw juchan pagopjama uchi, jupan jiwäwip laycu khespiyasiñajj utjañapataqui, iyawsäwi toke. Take acanacasti lurasiwa jupan llamp’u chuymapajj uñstañapataqui nayra juchanacas perdonatapatjja.
45003026	Lurasiraquiwa jiwasanacar uñacht’ayañataqui jupajj chekapätapa, jichhasti pachpaquïsquiwa qhitinacatejj Jesucristor iyawsqui ucanacar jupampïñataqui catokasinjja.
45003027	Uqhamasti, ¿cawquinquisa jach’a jach’a tucutasajja? Tucusjjewa. ¿Cunatsa? Janiwa uca leyirjam saratas laycuti, jan ucasti iyawsatas laycuwa.
45003028	Jichhajj uñjtanwa mä jakejj iyawsäwi laycuqui Diosan asquit catokatätapjja, janiw cuntejj leyinjja sisqui ucar phokhatap laycuti.
45003029	¿Diosasti judionacan Diosapaquiti? ¿Janit jan judiöpquis ucanacan Diosapäcaraquejja? Chekpachansa jupanacan Diosaparaquiwa.
45003030	Mä sapa Diosaqui utjchejja, iyawsañ tokew Diosajj catokani circuncidatarus jan circuncidatarusa.
45003031	Uqhamasti, ¿jichhajj iyawsäwi toketi leyirojj ina ch’usar tucuytanjja? Janiw cunäquipansa, ucat sipansa juc’amp ch’amanwa leyirojj tucuytanjja.
45004001	Jiwasanacajj sañäniti: “Abraham awquisajj, ¿cuns jicjjatawayi?” sasa.
45004002	Abrahamatejj Dios nayrakatan sumaru apsutäsapän luratanacap toke ucajja, inas jach’achasiñapajj utjchisapäna, ucampis janiw Diosan nayrakatapanjja.
45004003	¿Camsis Diosan arunacapajja? “Abrahamajj Diosarojj iyawsänwa ucatwa Diosajj juparojj asquita catokäna iyawsatap laycu.”
45004004	Jichhajj waliquiwa, maynitejj mä cuns lurchejja, uca luratapatjja pagojja waquisiwa juparu churatäñapa, janiw mä wajjt’äwjamti.
45004005	Tatitojj juchan jakerojj pampachiwa, jupar iyawsir jakerusti iyawsäwip laycuw asqui jaket catoke, luräwinacap uñachayañatac jan utjquipansa.
45004006	Uca quipcaracwa Davidajj jaken cusisiñapata parläna, Diosajj uca jakerojj catokerïtapa jan jupan luräwinacap uñtasa.
45004007	Davidajj saraquïnwa: “¡Cusisiñanïpjjewa qhitinacarutejj Diosajj juchanacapat pampachqui ucanacajja. Jan wali luratanacapasti pampachatäjjaraquiwa!
45004008	¡Cusisiñanïpjjewa qhitinacatejj juchanacapat jan juchañchatäpqui ucanacajja!” sasa.
45004009	¿Chekäspati aca cusisiña utjatapa qhitinacatejj circuncidatäpqui ucanacataquiqui? ¿Jan ucajj jan circuncidatäquis ucanacataquis utjaraquispacha? Jiwasanacajj sayätanwa: “Diosajj Abrahamarojj iyawsäwi tokew catokatayna” sasa.
45004010	¿Cunapacharac Diosasti uqham catokänsti? ¿Cunapachatejj Abrahamajj circuncidatäcän ucqhati, jan ucajj uca nayräjjacha? Janiw uca khepatti, jan ucasti uca nayräjjawa.
45004011	Abrahamajj uca khepatwa circuncidañ luräwjja catokäna, mä chimpücaspas uqhama, cunapachatejj iyawsasin asquit catokatäcäna ucqha. Ucatpï Abrahamajj take qhitinacatejj iyawsäwi laycu Diosampi catokatäpqui ucanacan awquipajja, jan circuncisión catokcchi ucasa.
45004012	Chekawa, Abrahamajj circuncidatanacan awquipawa, ucatsti iyawsañampiraquiw arcapjje, cunjämatejj Abrahamajj janïr circuncidatäcasin iyawsañanïna uqhama.
45004013	Diosajj Abrahamarojj mä arust’äwi arsuwayäna jupan wawanacaparu acapacha herenciata churañataqui, ucampis uca arust’äwjja janiw arscänti jupan leyiru phokhatap laycu, jan ucasti Diosar iyawsañapaw utjäna, ucatwa Diosajj juparojj asquit catokäna.
45004014	Take qhitinacatejj leyirjama sarnakerinacaqui herencia catokaspa ucajja, iyawsañajja janiw cunataquis asquïcaspati, Diosan arsutapasti ina ch’usaruraquiw tucuspa.
45004015	Leyejja mutuñacwa apani, ucampis cawquintejj jan leyejj utjqui ucanjja janiraquiw cunas ley contrajj utjquiti.
45004016	Abrahamar arsutäcäna wawanacapataquisa ucajja, iyawsäw tokew phokhasiñapäna mä wajjt’asïwjama catokañataqui. Ucasti janiw leyirjam sarnakerinacataquïquiti, jan ucasti Abrahamjam iyawsirinacataquiraquiwa. Ucatwa jupajj take jiwasanacan awquisajja.
45004017	Dios nayrakatansa, qhitirutejj jupas iyawscaraquïna, cunjämtejj Diosan arunacapajj sisqui ucarjama: “Walja jakenacan awquipäñapataquiw lursma” sasa. Diosajj jiwatanacarojj jacañwa churi, cunanacatejj jan utjquis ucanacarusa utjcaspas uqhamwa utjayi.
45004018	Abrahamajj janis cun suyt’cchïna ucasa, iyawsatap laycuwa uca suyt’äwipajj phokhasïna, uqhamatracwa walja jakenacan awquipajja, cunjämtï Diosajj juparu siscatayna ucarjama: “Juman wawanacamajj uqhamäniwa” sasa.
45004019	Abrahamajj niya patac maranjamänwa ucampis janiw jupan iyawsañapajj chhaktcänti. Jupasa uqhamarac Sara warmipasa sinti chuymanëjjapjjchïna ucasa, janiw wawanïñatac suyt’äwipajj jupanacatjja chhaktcänti.
45004020	Janiw pächascänti Diosan arsutapatjja, ucampis juc’ampwa ch’amañchasïna, iyawsañapasti juc’ampïnwa, Diosarusti yupaycharaquïnwa,
45004021	take chuyma catuyasisina, Diosajj ch’amanïtapa cuntejj sisquejj ucanaca phokhañataqui.
45004022	Uqhamätap laycupï Diosajj Abrahamar asquit catokänjja iyawsäwip toke.
45004023	Abrahaman iyawsäwipa utjatapatjja janiw jupjjatac kellkatäcänti,
45004024	jan ucasti jiwasanacjjatjja kellkataraquiwa. Diosasti catokaraquistuwa asquita jiwasan iyawsäwis toke, uca iyawsäwisti acawa: Diosajj jiwatanac taypita Jesusar jactayatapa cawquïritejj jiwasan Tatitusäqui uca.
45004025	Jupasti jiwañaru catuyatänwa jiwasanacan juchanacas laycu, ucatsti jactayataraquïnwa jupa toke jiwasanacajj Diosampi catokatäñasataqui.
45005001	Iyawsäwi laycu Dios nayrakatan asquit uñt’atäjjatasatwa Diosampi sumancañajj utjistu Jesucristo Tatitusana.
45005002	Cristo tokeraquiw jiwasanacajj Diosarojj jac’achastanjja, iyawsäwi laycu jupat bendiciona catokañataqui. Uca bendicionansti takeniw ch’amani sayt’atätanjja, Diosan marcaparu mantañataqui suyt’äwinsti cusisitätanwa.
45005003	Janiraquiw ucaquïquiti, jan ucasti t’akhesiñansa cusisiractanwa, uqhamatwa yatiractanjja t’akhesiñajj llamp’u chuymanïña yatichatapa.
45005004	Uqham llamp’u chuymanïñasti mä sumaruw jiwasarojj mistuyistu, uqham sumar mistuyatäsinsti suyt’añaw utjistu.
45005005	Uca suyt’äwinsti janiw cuna mayjt’añas utjquiti, Diosasti jiwasan chuymanacasarojj munasiñapwa phokhantistu Kollan Ajayu churquist uca toke.
45005006	Cunapachatejj jiwasanacajj jan ch’amanïcäyätan jiwaspacha khespiyasiñataquejja, ucapachaw Cristo Tatitusajj horasapar jiwawayi jiwasan juchanacas laycu.
45005007	Janiw qhitis jasaquejj mä jake laycu jiwcaspati, ni mä asqui jake laycusa; inas maynejj jiwaracchispa mä suma asqui jake laycu.
45005008	Ucampis Diosajj munasiñapwa uñacht’ayistu, cunapachatejj jiwasanacajj juchanïscäyätan ucapachaw Cristojj jiwasanac laycu jiwawayi.
45005009	Jichhasti catokatätanwa Dios nayrakatanjja Jesucriston jiwatap laycu, ucatpï jichhajj tucusïwi mutuñatjja khespiyatäñänejja Cristo toke.
45005010	Diosan uñisiripäcasinsa Dios quipcaw sumancthapiyistu jupan Wawapan jiwatap toke, ucataracwa jichhajj uca Wawapan jacäwip toke khespiyatäñäni, jupampi sumancthapitas laycu.
45005011	Janiw ucaquïcaraquiti jan ucasti Diosancjjasinjja cusisiractanwa Jesucristo toke, Tatit Jesucristos tokew Diosampejj sumancthapitäjjtanjja.
45005012	Cunjämatejj mä sapa jake toke juchajj aca oraker mantanquejja, ucat jiwajj uca jucha laycurac utjejja, uqhamaraquiw jiwajj take jakerojj catuntawayi juchachasitap laycu.
45005013	Janïr ley utjquipanwa aca orakenjja juchajj utj-jjäna, cawqhantejj jan leyejj utjquejja janiraquiw juchajj amtatäquiti.
45005014	Ucampis Adanan urunacapat Moisesan urunacapcamajja, jiwañajj ch’amanïnwa juchachasirinacataquejja, jupanacajj janis Adanjama juch lurapcchïna ucasa. Adanasti chekpachansa mä uñacht’äwiquïnwa qhititejj jutañapäcän ucatjja.
45005015	Ucampis Adanan juchapjja janiw cuntejj Diosajj churquistu ucampejj mayachcsnati. Mä jaken juchar puritap laycojja walja jakenacaw jiwari. Ucampis Diosajj ina ch’usataqui khespiyasiña churquistu mä jake Jesucristo toke ucasti, chekpachansa juc’amp jach’awa, uqhamarac walja jakenacatac asquiraquiwa.
45005016	Mä sapa jaken jucha luratapajja janiw Diosan jiwasar khespiyasiñ churquistu ucampejj uñtascaspati. Juchañchatäñasti mä sapa jucha laycuw utji, ucampis khespiyasiñjja Diosajj ina ch’usatacwa jakenacarojj churi, uca jakenacajj walja juchanïscpasaya.
45005017	Jiwañatejj mä sapa jaken jucha luratap laycu mantanchïnjja, ucat juc’ampiwa machak jacañanjja munañanïpjjani, qhitinacarutejj Diosajj ina ch’usataqui catokqui Jesucristo laycu ucanacajja.
45005018	Cunjämatejj Adanan juchap laycuqui juchañchatäñajj take jaketaqui utjejja, uca quipcaraquiw Diosan asqui munasiñapajj Jesucristo toke khespiyasiñajj jakenacataquejj utjaraqui.
45005019	Cunjämatejj mayni jaken juchañchasitap laycuqui waljani juchararäpjjejja, uqhamaraquiw mayni sapa jaken ist’asiri tucutap laycojj waljaniraqui Dios nayrakatanjja asquit catokatänejja.
45005020	Leyisti churatänwa juchajj juc’amp uñstañapataqui, ucampis cunapachatejj juchajj juc’ampi utjänjja juc’ampiraquiw Diosan qhuyapayasiñapajj utjaraquïna.
45005021	Take acanacasti lurasiwa cunjämtï juchajj jiwayañataqui ch’amanïquejja, uca quipcaraquiw Diosan qhuyapayasiñapajj jiwasatac ch’amaniraqui Diosampïtas laycu Jesucristo toke wiñay jacañ churañataqui.
45006001	¿Camsaraquiñänisti? ¿Juchjja lurascaquiñäniti ucat Diosan munasiñapajj juc’amp jiltañapataqui?
45006002	Janiw cunäquipansa. Jiwasanacajj juchataquejj jiwatäjjtanwa; ¿cunjämaraqui wasitat juchampi jacascacsnasti?
45006003	¿Janit yatipcta take qhitinacatï bautismo toke Cristompi mayachasctan, ucatsti jupampi chica bautismo toke jiwjjatasjja?
45006004	Chekpachansa Cristompi chicaw bautismo toke jiwasanacajj imantatäjjtanjja, ucatsti jiwatäjjaractanwa, ucat jactasina mä machak jacañan jacañataqui, cunjämtejj Cristojj jactawaycäna Dios Awquin jach’a ch’amap laycu uqhama.
45006005	Jiwasanacatejj jiwäwipana Cristompejj mayachatästanjja, uqhamaraquiw jacatatañapanjja jupampi mayachatäñäni.
45006006	Yattanwa, nayra jacañasajj jupampi chica ch’accatatäjjewa uqhamat jiwasan cuna jan walitejj utjqui ucajj t’unjatäñapataqui, uqhamat jan juc’ampi juchar sirvjjañasataqui.
45006007	Qhititejj jiwqui ucajj juchatjja jithektatäjjewa.
45006008	Jiwasanacatejj Cristompi jiwjjstanjja, jupampi jacañataquiw iyawstanjja.
45006009	Yattanwa Cristojj jiwatat jactasinjja, janiw mayampsa jiwcjjaniti, jiwañasti janiraquiw jupjjarojj ch’amanïcjjeti.
45006010	Cristojj jiwcasinjja juchataquejj mä cuticwa jan mayampitac jiwawayi, jichhasti Diosataquiquiw jacjje.
45006011	Uqhamaraquiy jumanacajj amuyasipjjam juchataquejj jiwatäjjapjjatama, ucampis Diosataquejj jacasipctawa, Cristo Tatitun mayaquëjjapjjatamata.
45006012	Uca laycupï jumanacajja jucharojj atipjapjjañamajja janiraquiw juchampis apnakayasipjjañamäquiti uca jiwir janchi cuerponjja. Cuntejj uca janchi cuerpomajj munqui ucajj atipjañaw waquisi.
45006013	Janchinacamjja jan jucharojj catuyasipjjamti mä cunäcaspas uqhama juch lurañataqui, jan ucasti Diosar catuyasipjjam, cunjämtejj jucharu jiwjjasina jacjjapjjtajja uqhama. Jichhasti Diosar catuyasipjjam take cuerppacha, cunatejj asquïqui uc lurañataqui.
45006014	Juchasti janiw jumanacjjarojj ch’amanïcjjaniti, janiraquiw leyin munañapancjjapjjtati, jan ucasti Diosan qhuyapayasiñapancjjapjjtawa.
45006015	¿Cunaraqui jichhasti? Diosan qhuyapayasiñapancjjapjjstan ucajja, leyisti janiraqui jiwasjjaru cuna munañanïcjjchisa ucajja ¿juchtï juc’amp lurascaquiñäni? Janiw cunäquipansa.
45006016	Jumanacajj wal yatipjjtajja cunjämatejj mä esclavojj mä patronaru sirviñataqui catuyasjjchi ucajja, patronaparojj ist’añapawa, uqhamaraquipï maynejj juchar catuyasjjchi ucajja, jucharusti ist’añapawa, ucasti jiwañaruraquiw api. Ucat sipan qhitinacatejj Diosar catuyasqui ucanacasti cheka cancañan sarnakañataquiw catuyasi.
45006017	Ucampis nayajj Diosarojj yuspagartwa jumanacan uca juchan esclavöñat mistunitanacamata, take chuymanacamampi Diosar iyawsasa, cuna yatichäwinactejj jumanacajj catokapcta ucarjama.
45006018	Juchat jithektjjasinjja jichhajj mantjjapjjtawa cheka sarnakäwin sirviñataqui.
45006019	(Jichhasti jaken amuyuparjamaquiw parlta, jumanacasti take cuntejj parlcta ucjja janiw amuyapctati). Jumanacajj nayrapachanjja k’añu cancañanacaru uqhamarac ñankha lurañanacaruw janchinacamjja loktasipjjäyätajja. Jichhasti Diosaruy janchinacamjja loktasjjapjjam cheka cancañaru, uqhamat Diosataquiqui k’oma jacjjapjjañamataqui.
45006020	Cunapachatejj jumanacajj juchan esclavopäsipcäyät ucapachajja janiw cheka cancañar sirvirinacäpcäyätati.
45006021	Ucampis ¿cuna suma asquirac catokapjjtasti jichhajj mä p’enkachäwiquïchi ucajja? Take ucanacan tucuyapasti jiwañaquiwa.
45006022	Ucampis jichhajj juchata khespiyatäjjasinjja Diosan sirvirinacapaw tucuwayjjapjjtajja. Ucasti wali sumawa jumanacataquejja, Dios chuymaracwa tucuyapjjtam, wiñay jacañracwa jicjjatapjjäta.
45006023	Juchan wajjt’asiñapasti jiwañawa, ucampis Diosan wajjt’äwipajj wiñay jacañawa Cristo Jesús Tatitusana.
45007001	Jilatanaca, jumanacajj sum yatipjjta leyjjatjja. Uca leyisti ch’amaniwa jacquir jaketaquiqui.
45007002	Acasti mä uñacht’äwiwa: Mä casada warmejja leyirjamajj chachapa jacquipanacwa jupar catuyasiñapa. Chachap jiwjje ucapachajj warmejj librëjjewa leyitjja.
45007003	Uqhamasti jupatejj yakha chachampi sarnakchejja chachapa jacasquipana ucajja, wachok juchwa luri, ucampis chachapatejj jiwatäjjchi ucapachajja, cuntejj leyejj sisqui ucatjja librëjjewa, jupasti yakha chachampi jan juchar purisajj casarasiscaraquispawa.
45007004	Uca quipcaraquipï jumanacajj, munat jilatanaca, Criston cuerpopar catuyatäjjapjjsta ucajja, leyitaquejj jiwatäjjapjjtawa, uqhamata yakhampi jacapjjañamataqui. Jichhajj Cristoncjjapjjtawa qhititejj jiwatanaca taypit jacatatawaycatayna ucana, ucasti jiwasan Diosataqui asquïñasataquiwa.
45007005	Janchin munañapancascäyätan ucqhajja, leyejj jiwasanacarojj juchachasiñ amtayiriquïnwa. Uca juchanacasti jiwañaruw apistänjja.
45007006	Ucampis uca leyin munañaparojj jiwatäjjtanwa, jichhasti khespiyatäjjtanwa Ajayun machak jacañan Diosaru sirviñataquejja, janiw uca merk’e leyejj kellkatäcän ucarjamati.
45007007	Jichhasti ¿cun sañänisa? ¿Leyejj juchati? Janiw cunäquipansa. Ucampis janiw nayajj yatquiriscäyätti cunatejj juchäqui ucjja janitejj uca leyejj utjcasapän ucajja. Amuyt’añäni, janiw nayajj yatquiriscäyätsa cunatejj jakenquir munañäqui ucjja janitejj leyejj uc khanañchcasapäna: “Jan jakenquir munamti” sasa, ucajja.
45007008	Ucampis juchajja ucjja sumwa catjjarusi, ucatwa nayarojj cunayman take casta jan wali amtañanacajj jutitu. Juchasti jan ley utjcjjasapän ucqhajja jiwatäjjaspawa.
45007009	Nayasti mä urunacanjja jan leyiniw jacäyäta, ucampis ley jutipanjja juchajj jactjjewa, nayasti jiwjjaractwa.
45007010	Ucampis ac jicjjatta, leyejj jacañatacjamäcchïna ucasa, jiwañacwa nayarojj churitu.
45007011	Juchasti leyjja sumwa catjjarusi, ucatwa nayarojj sallkjitu, uqhamarac uca quipca ley tokes nayarojj jiwayitu.
45007012	Ucampis uca leyejj chekpachansa kollanawa, camachisti kollanaraquiwa ucatsti asquiraqui sumaraquiwa.
45007013	Uqhamasti, ¿wali sumäquis ucat nayarojj jiwañaru apitojja? ¡Janiwa uqhamäquiti! Juchawa nayarojj jiwañar apirejja, uqhamatwa jupajj uñacht’ayasi juchätapa. Cunatejj asquïqui uca toketaracwa jupajj uc luri, uqhamataracwa leyejj uñacht’ayasi juchajj jan walïtapa.
45007014	Yatiractanwa leyejj ajayütapa, ucampis nayan janchi cuerpojjajja juchan munañapar sarnakañatac aljantatawa.
45007015	Janiw nayajj amuycti cunatejj nayar pasquitu ucjja. Nayasti janiw cuntejj muncta uc lurcti jan ucasti cuntejj uñisctjja ucwa lurtjja.
45007016	Jan muncta ucac lurascta ucajja, amuytwa leyin sumätapa.
45007017	Uqhamäsinjja janiw nayati take ucanacjja lurctjja, jan ucasti cuna juchatejj nayan utjqui ucaw ucanacjj luri.
45007018	Nayasti yattwa janiw cuna asquis nayanjja utjquiti, asqui lurañsti munasctwa, ucampis janiw lurcti.
45007019	Janiraquiw cuna asctejj muncta ucjja lurcti, jan ucasti cunatejj jan walïqui ucacwa lurta.
45007020	Uqhamajj cuntejj jan muncta ucac lurascta ucajja, janiw nayatäcjjeti jan ucasti cawquïr juchatï nayan utjquis ucaw ucjja luri.
45007021	Uqhamajj take acanacapï nayarojj pasasquitojja: cunapachatejj asqui lurañ muncta ucajja, nayanjja ñankhacwa jicjjatta.
45007022	Chuymajj mankhenjja Diosan leyiparu wal munta,
45007023	ucampis naya quipcanjja mayaw utjitu, cuntejj nayajj muncta uca contrawa, ucasti janchejjancquis uca juchan munañapawa, ucan catuntataraquïtwa.
45007024	¡Cunaquïcta nayajja! ¿Qhitis uca ñankha janchin munañapatjja khespiyitani? Jupasti jiwañaruquiw apasquitu.
45007025	Dios mayniquiw Jesucristo toke luraspajja. Chekpachansa nayajj yuspagartwa Diosaru. Nayasti amuyasisctwa Diosar take sirviñajja, ucampis jañchin munañaparjamajj esclavösctwa.
45008001	Jichhasti janiw cuna juchañchäwis utjquiti Cristo Jesusanquirinacataquejja, qhitinacatejj jan jacapqui janchin munañaparjama [jan ucasti Ajayun apnakata jacapqui ucanacataquejja].
45008002	Ajayun jacañanjja, Cristo Jesús tokew nayarojj juchan munañaparjam sarnakañatjja khespiyitu, uqhamarac jiwañatsa.
45008003	Diosajj phokhawayjjewa cuntejj Moisesan leyipajj jan lurcäna jan ch’amanïtapata, jiwasanacan wali juchararätas laycu. Diosasti jupan mä sapa Wawaparuw qhitani jiwasjam janchi cuerponi, uca quipca jucharus purirjamaraqui. Jupasti jucha laycu jiwañataquiw juti, ucatsti jupajj jucharojj juchañchawayiwa, janchincasinracwa atipjawayi.
45008004	Take acanacsti lurawayiwa jiwasanacan cuntejj leyejj sisquis ucanac lurañasataqui, jiwasanacasti janiw janchin munañaparjam jacjjtanti, jan ucasti Ajayumpi chict’ataw jacjjtanjja.
45008005	Qhitinacatejj janchin munañaparjam jacasipqui ucanacajja acapachan jacañatacwa llaquisipjje, ucampis qhitinacatejj Ajayump jacapqui ucanacajj Ajayu token jacañatwa llaquisipjjaraqui.
45008006	Acapachancquis ucanacat llaquisiñajja jiwañar apiriwa, ucampis Ajayun jacañat llaquisiñajja wiñay jacañaru, uqhamarac sumancañaruw api.
45008007	Janchin jacañat llaquisirinacajja Diosan uñisiripäpjjewa, ucatsti janiw Diosarojj munapquiti ni camachi arunacaparusa jaysapcaraquiti.
45008008	Uca laycupï qhitinacatejj acapach janchin munañanacaparuqui sirviñ munasipqui ucanacajja, janiw cunjämatsa Diosatacjamäcaspati.
45008009	Ucampis jumanacajj janiw janchin munañanacapar sirviñataqui jacapctati, jan ucasti Ajayun sirviñataquiw jacapjjta, Diosan Ajayupatejj jumanacjjan jacchi ucqhajja. Qhitinacatejj jan Criston Ajayupanïqui ucanacajj janiw Cristoncquiti.
45008010	Ucampis Cristotejj jumanacan jacchejja, janchejj juchampi jiwayatäcchi ucasa, ajayojj jacasquiwa, Diosajj jupar catokjjatap laycu.
45008011	Ucampis Cristo Jesusar jactayqui jiwatanac taypita uca Ajayutejj jumanacancchejja, uca quipca Diosaw jiwat janchinacamarojj jactayanejja, Diosan Ajayupajj jumanacan jacqui uca toke.
45008012	Uqhamajj jilatanaca, jiwasanacan mä lurañasaw utjistu, ucasti janiw cunjämtï janchejj munqui ucarjam sarnakañäquiti.
45008013	Jumanacatejj janchin munañanacaparjamaqui sarnakasipcät ucajja jiwapjjätawa, ucampis Ajayun toke jiwayapjjäta uca janchin munañanacapa ucajja, chekpachansa jacapjjätawa.
45008014	Take qhitinacatejj Diosan Ajayupampi irpatäqui ucanacajja Diosan wawanacapawa.
45008015	Janiw esclavo tucuyir ajayu catokapctati ajjsaratac sarnakascañataqui, jan ucasti catokapjjtawa Diosan wawapa tucuyquistu uca Ajayu, ucat jupajj arsuyistu: “Nayan Awquejja” sasa.
45008016	Uca quipca Ajayuraquiw jiwasan ajayusamp chica Diosan wawanacapätas khanañchi.
45008017	Wawanacapätas laycojja Diosatjja herencia catokaraquiñäni jupan arsutaparjama. Uca herenciajja Cristompiraquiw catokañäni, jiwasanacatejj jupamp chica take cunans t’akhesiñäni ucajja, ucat alajjpachan jupampiraquiñäni.
45008018	Jichhajj waliquiwa, amuyasctwa cunjämtejj jiwasanacajj acapachan t’akhesisctan ucjja, janiw mayachcsnati Diosan jach’a cancañapa uñjcañäni ucampejja.
45008019	Wali suyt’añampiwa take acapachajj suyt’asqui cunürutejj Diosajj khespiyat jakenaca uñstaycani uca.
45008020	Acapachasti juchañchatawa, ucasti janiwa jupan sapa munañap laycuti, jan ucasti Diosaw uqhamäñapataqui waquichawayatayna. Ucampis uca suyt’añajj utjapunïnwa,
45008021	aca orakejj librëjjañapataqui tucusiña esclavöñata, Diosan wawanacapan khespiyat jacäwipana.
45008022	Jichhürcamajj yattanwa cunjämtejj aca Diosan lurat orakejj wal t’akhisisqui, cunjämtejj mä wawachasir warmejj wararisqui uqhama.
45008023	Janiw aca orake sapaqui t’akhesquiti, jan ucasti jiwasanacas uca quipcaraquiw t’akhestanjja, Ajayojj niyaw jiwasjjancjje, cunatï walja catokañäquis ucan kalltapawa utj-jjestu. Jiwasanacasti aykopjjaractanwa cunürutejj Diosajj wawanacapjama tucuyquistani uca uru suyt’añana cunapachatejj janchinacasajj khespiyat uñjascani uca uru.
45008024	Uqham suyt’äwi laycuquiwa khespiyatätanjja, ucampisa maynitejj uñt’chi cuntejj suyasqui ucjja, ucasti janiw suyt’añäcjjeti, jupan uc uñj-jjatap laycu.
45008025	Ucampis cuntejj suyapctan ucjja janiw uñjctanti, ucampis llamp’u chuymampiw suyt’apjjañasa.
45008026	Uqhamaraquiw Kollan Ajayojj t’uqha cancañasan yanapistu, janiw yatctanti cunjämatejj oración lurañajj waquisqui ucjja, ucampis Kollan Ajayuw Diosarojj achict’asqui jiwasatjja jan amuyt’caya aykoñanacampi.
45008027	Ucampis Diosajj chuymanaca uñantasinjja yatiwa cuntejj Ajayojj sañ munqui ucjja, Ajayusti Diosan munañaparjamaw jupanquirinacataquejj mayi.
45008028	Yatiractanwa Diosajj jupar munirinacarojj take cunsa asquitaquiw waquicharapi qhitinacatejj jupan amtataparjam jawsatäpqui ucanacataquejja.
45008029	Qhitinacarutejj Diosajj nayratpach uñt’cäna ucanacarojja, kalltatpachwa jupataqui yakhachasiwayjje jupan wawapjamäñapataqui, uqhamat jupan Wawapajj jilïrïñapataqui walja jilatanac taypina.
45008030	Uqham kalltatpach yakhachatanacarojj jawsjjaraquiwa, uca jawsatanacaparusti catokjjaraquiwa, uca catokatanacarusti jach’aruraquiw apti, ucanacarusti jupampïñataquiw uscu.
45008031	¿Cun sañänisa take acanacarojja? Diosatejj jiwasampïchejja, ¿qhitirac jiwas conträspasti?
45008032	Diosajj janiw Wawaparus perdonquiti, ucatpï Wawaparojj jiwañaru catuyejja jiwasanacan juchanacas laycu. Uqhamasti ¿janiquit take cuns churquistani Wawapamp chicjja?
45008033	¿Qhitis Diosan ajllitanacaparojj juchañchani? Diosaw jupanacarojj jan juchanit catoke.
45008034	¿Qhitiraqui jupanacarusti juchañchaspasti? Janiw qhitisa. Cristowa jiwquis ucajja, juparaquiw jiwatanac taypit jactanquis ucajja, jichhasti Diosan cupëjjapan kont’atäsquiwa, jiwasanacataquisti mayiscaraquiwa.
45008035	¿Qhitiraqui Criston munasiñapat apakestaspasti? ¿T’akhesiñati, jachañacha, llaquisiñacha, uñisitäñacha, pist’ayasiñacha, awtjayasiñacha, jan isinïñacha, jiwayatäñacha?
45008036	Kellkatanjja saraquiwa: “Juma laycuw sapürusa nanacajj jiwañataqui yakhachatäpjjta. Qhariñ ovejanacarjamaraquiw uñjapjjetu” sasa.
45008037	Take acanacansti atipirinacat sipansa juc’ampïtanwa jiwasar munquistus ucan yanapapampi.
45008038	Uqhamajj jichhajj yattwa, janiwa cunas Diosan munasiñapatjja apakquistaspati, janiw jiwañasa, ni jacañasa, ni angelanacasa, ni alajjpach ch’amanacasa, ni jichhasa, ni jutcani ucasa,
45008039	ni patancqui ucasa, ni mankhancqui ucasa, ni cuna yakha yänacasa Diosan munañapatjja apakquistaspati, uca munasiñsti Cristo Jesús Tatitus tokwa uñacht’ayistu.
45009001	Nayasti chekacwa sista Cristor iyawsatajj laycu, janiraquiw c’ariscti, chuymajjan amtäwinacapjja Kollan Ajayuw apnakasqui, cunatejj chekäqui uca nayar yatiyasa.
45009002	Jach’a llaquisiñaw utjitu, chuymajjansti walrac jachascta,
45009003	ucatwa naya quipcas t’akhesiñ munirista Cristots jayarst’ataraqui jilanacajj laycu, uqhamarac marca masinacajj laycusa.
45009004	Jupanacajj israelitanacäpjjewa, jupanacarusti wawapatwa Diosajj catokasjje. Diosasti wali ch’aman cancañapanjja jupanac taypincaraquïnwa arust’äwinacsa Moisesan leyinacapsa churaraquïnwa, templon culto lurañsa uqhamarac arsutanacapsa.
45009005	Jupanacajj nayrïri awquinacasan wawanacapawa, janchi toketjja Cristojj jupanacataracwa juti. Jupasti take cunanacjjaru Diosaraquiwa, ucatsti wiñayatac yupaychataraquiwa. Uqhamäpan.
45009006	Janiw Diosati arsutanacapjja jan phokquejja, jan ucasti take israelitanacajja janiw chekpachan israelitäquiti.
45009007	Janiraquiwa take qhitinacatejj Abraham awquisat jutquis ucanacajj jupan wawapapunïpquiti, jan ucasti Diosaw jupanacarojj satayna: “Isaacat wawanacamajj sartani” sasa.
45009008	Acasti jiwasanacarojj amuyt’ayistuwa, janiw qhitis uca castat jutatap laycojja Diosan wawapäcaspati, jan ucasti qhitinacatejj Diosan arsutaparjam utjapqui ucanacaw cheka wawanacata uñt’ata.
45009009	Diosasti mä arsüwi Abrahamaru arsuwaycatayna ucajj acawa: “Aca urunacarjamaw jutä, ucqhataquisti Sarajj mä wawanïniwa.”
45009010	Janiw ucaquïquiti, jan ucasti Rebecan pani wawapajja mä awquiniquiraquïnwa, jupasti Isaacänwa.
45009011	-
45009013	Janïra jupanac nasquipanwa, janiraqui walsa jan walsa lurcän ucapachaw Diosajj Rebecarojj aqham säna: “Jilïri wawamajja sullca wawaman sirviripäniwa.” sasa. Acasti cunatejj kellkatäqui ucampejj phokhasiraquiwa: “Wal munäyät Jacoborojja, ucampis uñisïyätwa Esaurojja” satampi. Uqhamatwa Diosan munañaparjam ajllisiñajj phokhasjje jupan amtataparjama, qhitinacarutejj jawsqui ucanacan luratanacap jan yäkasa.
45009014	Uqhamajj ¿camsapjjañänisa? ¿Diosajj janit chekäqui? Janiw cunäquipansa.
45009015	Ucampis jupajj Moisesarojj sänwa: “Qhuyapt’ayasïwa, qhitinacattejj qhuyapt’ayasiñ muncä ucanacata.” sasa.
45009016	Uqhamajj janiw munirincquiti, ni ch’am tucuñanccaraquisa, jan ucasti Diosan qhuyapayasiñapatwa waquisi.
45009017	Kellkatarjamajj Diosajj Egipton reyiparojj sänwa: “Reyit utt’aysma nayan munañanïtajja juman uñacht’ayasiñapataqui, ucatsti take acapachanquirirojj sutejjajj yatiyatäñapataqui.” sasa.
45009018	Uqhamasti Diosajj qhuyapt’ayasiwa qhitirutejj munquis ucaruqui, uca quipcaraquiw chuyma kalarayi qhitinacarutejj chuymaps kalarayañ munqui ucanacarojja.
45009019	Jichhasti sischitätaya: “Uqhamächi ucqhajja, ¿cunataraqui Diosasti jakerusti juchañchisti? ¿Qhitiraqui Diosan munañap contrasti sartaspasti?” sasa.
45009020	Ay, jake. ¿Qhitiraquït jumasti Diosamp jaychasiñataquisti? ¿Mä ñek’e phuqhojj jupar luririrojj saspati: “¿Cunats uqham lurista?” sasa.
45009021	Ñek’e phuqhu lurirejj munañaniwa cunjämaru lurañataquisa. Uca pachpa ñek’etwa mä phuqhu luraspa suma asquitaqui, yakha phuqhsti alek apnakañataquiquiraqui.
45009022	¿Diosataquisti cunaraqui, jupatejj mutuñsa mä yatichäwi toke churañ munchi ucasti? Chekpachansa jupajj wali llamp’u chuymampiwa jakenacarojj uñji, jakenacajj jach’a mutuña catokañapa waquiscchïna t’unjatäñataqui ucasa, uqham toke Diosajj ch’amanïtapa uñacht’ayasiña munasa.
45009023	Take acanacsti luriwa jupan jach’a cancañapa utjatap khanañchañataqui. Jiwasampi lurqui ucasti qhuyapayasiñap laycuwa ajllisistu janïr cunanacas utjquipana, jupampi gloriapan chekäñasataqui.
45009024	Diosawa jawsistu, mayninacjja judionacata, mayninacsti jan judiöpquis ucanacata.
45009025	Cunjämtï Oseas profetan libropan sisqui ucarjama: “Cawquïritï jan marcajjäcäna, ucaruw ‘marcajja’ saraquëjja. Jan munatajjäquis ucarusti ‘munatajjätaw’ saraquïwa.
45009026	Uca quipca chekanracwa aqham sï: ‘Jumanacajj janiw marcajjäcjjapjjtati.’ Ucansti jacquir Diosan wawanacapa satäpjjaraquïtawa” sasa.
45009027	Ucampis israelitanacatjja Isaías profetajj sänwa: “Israelan wawanacapajj kota thiya ch’alljam waljanïcanisa, jupanacatjja mä juc’a jilt’aquiw khespiyatäpjjani.
45009028	Tatitusti arsutaparojj acapachanjja phokhaniwa, janc’aquiraquiw take phokhata tucuyani.”
45009029	Uca quipca Isaiasaw aqham säna: “Take ch’aman Tatitutejj jiwasanacan awquinacasar jan wawanac churcasapän ucajja, jiwasanacajj Sodomanquirinacjama, Gomorranquirinacjamaraquïsänwa” sasa.
45009030	¿Jichhajj camsañänisa? Qhitinacatejj jan judiöpquis ucanacajj janiw Diosan catokatäñjja thakapcänti, jupanacapï Diosan catokatäpjjejja iyawsatanacap laycu.
45009031	Ucampis israelitanacajj uca leyirjam sarnakañ munasinjja janiw phokhapcänti.
45009032	¿Cunatsa uqhamajja? Jupanacajj janiw iyawsäwi laycuti uqham Diosan catokatäñ munapcänjja, jan ucasti cuntejj jupanacajj lurapquis uca tokwa catokatäñ munapjjäna. Uca laycupï jupanacajj lanctaña kalarojj lanctapjjejja.
45009033	Ucasti kellkataraquiwa: “Acajjaya nayajj lanctañ kalwa Sionarojj uscta, tincuñ jach’a kalaraquiwa; jupar iyawsirejja janiraquiw p’enkachatäcaniti” sasa.
45010001	Jilatanaca, chuymajjanjja muntwa, oracionajjansti Diosarojj mayisctwa israelitanacajj khespiyatäñapataqui.
45010002	Jupanac laycusti saractwa, jupanacanjj Diosatac munañ chuymajj utjasquiwa, ucampis jupanacan Diosar munañajj janiw chekpach amuyt’añjjanquiti.
45010003	Cunjämtï Diosajj jakerojj catokqui ucjja janiw amuyt’apquiti, jan ucasti jupanacan munañanacaparjamaquiw Diosampejj catokayasiñ munapjje, Diosan munañapar jan phokhasa.
45010004	Cristow Moisesan leyipjja tucuyawayjje, ucatsti take qhititejj jupar iyawsqui ucanacajj Dios nayrakatan catokatäñapataqui.
45010005	Leyirjam Diosampi catokatäñäqui ucjjatjja Moisesajj aqhamwa kellkawayi: “Take qhitinacatejj ley phokcani ucanacajja, uca phokhatapatwa jacani.”
45010006	Ucampis cunjämtejj Diosampi catokatäcaspa iyawsäwi toke ucatjja aqham siwa: “Jan chuymamanjja samti ¿qhitirac alajjpach marcarusti maqhatani? sasa, ucasti Cristo sarakayaniñataquiraquiwa.
45010007	Janirac samti ¿qhitirac aca mankhapacharusti sarakani?” sasa, ucasti Cristoru jiwatanac taypit mistuyaniñataquiwa.
45010008	Uqhamasti ¿cun sisa? “Suma arojja jac’amancasqui, lacamancascaraqui, chuymamancascaraquiwa.” Aca arusti iyawsäwi toke yatiyäwïqui ucawa.
45010009	Lacamampitejj Jesusarojj Tatituw sätajja, ucat chuymamansti iyawsaraquïta Diosajj jiwatanac taypit jactatapjja ucqhajja, khespiyatäyätawa.
45010010	Chuymampiwa iyawsañajja Diosampi catokatäñataquejja, lacampisti arsuñawa Jesucriston khespiyatäñatakejja.
45010011	Kellkatajja siwa: “Janiw maynis jupar iyawsirejj p’enkachatäcaniti” sasa.
45010012	Janiraquiw yakha yakhäñajj utjquiti judionacataquejja, ni yakhanacampisa, jupaquiraquiw takenin Tatitupajja take jupar art’asqui ucanacarusti take cuns churaraquiwa.
45010013	Kellkataraquiwa: “Take qhititejj Tatitun sutipa art’asqui ucajj khespiyatäniwa.”
45010014	Ucampisa, ¿cunjämrac juparusti art’asipjjanisti jan jupar iyawsapcchi ucasti? ¿Cunjämrac juparusti iyawsapjjanisti jan jupat parlquir ist’qui ucasti? ¿Cunjämaraqui ist’apjjanisti jan qhitis jupat yatiyiri utjcchi ucasti?
45010015	¿Cunjämraqui yatiyapjjanisti jupanacajj jan qhitatäcasinsti? Cunjämtï Kellkatanjja sisqui uqhama: “¡Cunja sumas sumancañ arunac apanirin purinitapajja, uqhamarac suma asqui arunac yatiyatanacapasa!”
45010016	Ucampis janiw qhitis yäkquiti khespiyasiñ arunacjja. Cunjämtï Isaías profetajj sisqui uqhama: “Tatitu, ¿qhitis suma yatiyäwisarojj iyawsejja?” sasa.
45010017	Iyawsañajja ist’apjjatap laycuw utji, cunatejj ist’asqui ucasti Criston yatiyäwipawa.
45010018	Jisct’aractwa: “¿Janipunit uca Diosan suma arunacapjja ist’apcpacha?” sasa. ¡Ist’asipquiwa! Kellkatanjja saraquiwa: “Jupanacan parlatapajj take tokenwa ist’asi, arunacapasti take orakpachanracwa yatisi” sasa.
45010019	Ucampis wastat jisct’apjjsma: ¿Janipunit Israelanquirinacajj amuyascpacha cuntejj Moisesajj siscän ucjja? “Nayasti jan marcäquis ucampiw chuymanacamjja mayjt’ayäjja. Chuymanacamjja colerasiyapjjämawa jan amuyañ munir marcampi.”
45010020	Isaías profetajj saraquiwa: “Qhitinacatejj jan thakapquitu ucanacaw nayarojj jicjjatapjjetu. Nayasti uñstaractwa qhitinacatejj nayjjat jan jisct’asipcänsa ucanacaru” sasa.
45010021	Israelitanacat parlcasinsti Isaías profetajja siwa: “Mä urpachaw jawsascäyäta jan ist’asir contra sayt’ir jakenacarojja” sasa.
45011001	Jichhasti jisct’aractwa: ¿Diosajj jupan ajllit marcaparojj janipunit muncjjpacha? Janiw uqhamäquiti. Naya quipcaw israelitätjja, Abrahaman familiapataraquïtjja. Benjamín castat jutiriraqui.
45011002	Diosajj nayratpachwa israelitanacarojj jupanquirinacat uñt’asi, jichhasti janiw jupanacarojj apanucquiti. ¿Janit yatipcta cuntejj kellkatan Eliasan sarnakäwipat parlquis ucjja, cunjämtejj Eliasajj oracionapanjj israelitanacarus juchañchcataynas ucjja? Jupasti sänwa:
45011003	“Tatitu, juman profetanacamarojj jiwayapjjewa, altaranacamas t’unjataraqui. Ucatsti naya sapaquiwa kheparjjta, nayarusti jiwayañ munapjjaraquitu” sasa.
45011004	Diosasti juparojj sänwa: “Nayataquejj pakallko warank jakwa ajllista, ucanacasti janiw quillt’asipquiti uca Baal sat diosan nayrakataparu” sasa.
45011005	Uca quipcaraquipï jichhajj jupanacatjja mä juc’ajj jilt’asquejja, ucsti Diosaquiw qhuyapayasiñapan ajllisejja.
45011006	Diosan munañap laycuquïchi ucajja, janiw maynin lurataparjamäcjjeti; [uqhamäspa ucqhajja Diosan qhuyapayasiñapajja janiw qhuyapayasiñäcaspati].
45011007	¿Uqhamajj cunaraquisti? Israelitanacajj janiw jicjjatcänti cuntejj thakapcän ucjja. Ucampis cuntejj Diosajj ajllcän ucjja jicjjatapjjewa, mayninacasti chuymanacapansa kalaratäpjjewa.
45011008	Cunjämatejj Kellkatanjj sisqui uqhama: “Diosajj ajayu tokenjja jan amuyquirwa luri, nayranacapsa jan uñjquiri, jinchunacapas jan ist’quiri, jichhacamas uqhamaquïsquiwa.”
45011009	Davidas saraquiwa: “Jupanacan jach’a mank’äwinacapajj mä sipitjam tucpan, uqhamat lanctapjjañapataqui ucat mutuyatäpjjañapataquiraqui.
45011010	Nayranacapasti jan uñjiri juyqhurac tucpan, ucat jiqhanipasti wiñayataquirac c’umjtpan” sasa.
45011011	Jichhajj jisct’aractwa: ¿Judionacajj lanctasisinjja jan mayampitaquipunit tincupjjpacha? Janiw uqhamäquiti, jan ucasti jupanacan jucha lurapjjatap laycuw mayninacajj khespiyasiñ jicjjatapjje, uqhamat Israelanquirinacajj uca quipca lurañ munapjjañapataqui.
45011012	Uqhamasti judionacan jucha luratapatejj aca oraketaquejj asquïchejja, uqhamarac jupanacan pantjasitapatejj jan judiöpquis ucanacataquejj asquiraquïchejja, ¡cunja sumaraquïnisa cunapachatejj judionacajj cutiquipstancani ucqhajja!
45011013	Jan judiöpctas ucanacaruw parlapjjsma. Diosatejj jan judiöpquis ucanacar qhitanchitojja, wali munasiñampiw irnakta.
45011014	Muntwa marca masinacajjajj munapjjañapa jumanacjamäpjjañapataqui, uqhamat khespiyasipjjañapataqui.
45011015	Judionacajj uqham apanucuta uñjasitap laycutï yakha marcanquirinacajj Diosampejj sumancañar purchi ucajja, ¿cunjämaraquïspa jupanacajj wasitata catokatäjjaspa ucqhasti? Ucajj jiwatanacata jactañäcaspas uqhamawa.
45011016	Nayrakat mistquis uca t’ant’atejj Diosataquïchi ucajja, t’ant’a masajj Diosar catuyataraquipï. Mä kokan saphipatejj Diosar catuyatächejja, layminacapas jupataqui catuyataraquiwa.
45011017	Yakhepa judionacajj layminacjama qhuchhuratächejja olivos kokatjja, ucat jumajj montenquir olivo laymjamäcasina uca suma olivor ayrcatatätawa. Uca olivosti judionacawa. Ucatpï jumajj uca saphitjja uma catoktajja, jupampiraquiw jactajja.
45011018	Ucampis janiw amuyasiñamäquiti uca kokan layminacapatjja juc’amp sumäcasmas uqhamjja. Amuyt’asimaya, janiw jumajj saphitpacha uca kokarojj catjjäsctati, jan ucasti uca kokan saphipaw jumarojj catjjästamjja.
45011019	Inas sischïta: “Uca layminacajj nayan ucar ayrcatatäñajjataqui qhuchhuratawa uca olivo kokatjja” sasa.
45011020	Chekpachansa jupajj qhuchhuratänwa jan iyawsañanïtap laycu, ucampis jumajj iyawsatam laycuquiwa uqhamätajja, ucatsti janiw jach’a jach’a tucuñamäquiti, jan ucasti ajjsart’añamawa.
45011021	Diosatejj jan perdoncchejja uca kokan laymiparojja, janiraquiw jumarus perdonquiristamti.
45011022	Uñtamaya cunja sumas Diosajja, ucampis khoruwa chekaparaquiwa. Jumasti janiw jupat jithektañamäquiti, jan ucajj jumajj qhuchhokataraquïyätawa.
45011023	Mä toketjja judionacatejj wastat iyawsapjjanejja, jupanacasti wasitat uca kokarojj ayrcatataraquïniwa, Diosasti uc lurañataquejj ch’amaniwa.
45011024	Ucampis jumatejj jan judiöcasina montenquir olivota qhuchhuratäcasina ayrcatatäcsta ucajja, ucat sipans judionacajj chekpach laymïsinjja, juc’amp derechoniwa uca olivo kokaru wasitat ayrcatatatäñataquejja.
45011025	Jilatanaca, nayajj muntwa jumanacajj Diosan jamasan imantatäqui uca yatipjjañama, jan jumanacajj wali yatiñaninacjam tucupjjañamataqui. Ucasti acawa: Yakhep israelitanacajj chekpachansa chuymanacapjja kalarayasipjjewa, ucasti qhitinacatejj jan israelitanacäquis ucanacan mantañapcamaquiw lurasi.
45011026	Cunapachatejj take ucanacajj pasjjani ucqhajja, take israelitanacaraquiw khespiyatäjjani. Kellkatansti aqham siwa: “Khespiyirejj Sionat jutani, Jacobon juchapsa apakaraquiniwa.
45011027	Acaraquïniwa naya toketjja jupanacampi arust’äwejja, cunapachatï juchanacap apakjjä ucqhajja” sasa.
45011028	Khespiyasiñ toketjja, judionacajj Diosan uñisiripaw tucupjje, uqhamat jumanacajj khespiyasipjjañamataqui, ucampis Diosajj jupanacarojj munasisquiwa, jupanacat nayra awquinacapar ajllisitap laycu.
45011029	Cuntejj Diosajj churqui ucjja janiw aparasquiti, ni jupan jawsatapsa mayjt’ayquiti.
45011030	Ucampis jumanacajj nayrajj Diosarojj janiw jaysapcäyätati, jichhasti judionacan jan jaysapjjatap laycuwa Diosajj jumanacatjja qhuyapt’asipjjtamjja.
45011031	Uca quipcaracwa jupanacajj jichhajj arunacaparojj jan jaysapquiti, ucasti lurasiwa Diosajj jupanacat qhuyapt’ayasiñapataqui, cunjämtejj jumanacatjj qhuyapt’ayasipctam uqhama.
45011032	Diosajj quicpacwa jan ist’irinacarus catjjasïnjja, uqhamat taketaquis qhuyapt’ayasiñapajj mayaqui utjañapataqui.
45011033	¡Cunja sumas Diosan yatiñ cancañapajja, munañapasa, amuyt’apasa! Janiw jupan amtäwinacapjja khanañchcsnati, ni jupan thaquipsa amuyt’caracsnati.
45011034	“Uqhamajj, ¿qhitirac Diosan amuyañapsti amuyt’isti? Jan ucajj, ¿qhitich jupar yatichi?
45011035	Jan ucajj, ¿qhitich Tatitur nayrakat churi ucat pago catokañataqui?
45011036	Take cunasa Diosat juti, jupan lurataraquiwa, jupataquiraquiwa. Uqhamajj Diosajj wiñayataqui jach’achatäpan. Uqhamäpan.”
45012001	Uqhamasti jilatanaca, Diosan qhuyapayasiñap laycuw achict’apjjsma, jumanacajj Diosarojj jacquir ofrendjamay loktasipjjam, Diosar cusisiyquiri loktata. Ucawa Diosataquejj ajayu token chekpach Diosar sirviñajja.
45012002	Janiy jumanacajj acapacha saräwinacarjamajja jacjjapjjamti, jan ucasti amtañanacamanjja machakat amtasjjapjjam, uqhamat jumanacan jacañanacamajj sumäjjañapataqui. Uqhamatwa jumanacajj Diosan munañapjja yatipjjäta, cunatejj asquïqui, cunatejj Diosarojj cusisiyqui, k’omäcaraqui ucanacsa.
45012003	Diosajj munasiñapampi mä suma ewjja nayar churatap laycuw takeniru sapjjsma: jan maynis jupa quipcatjja lup’pati cuntejj lup’iñäqui ucat juc’ampjja. Ucampis sapa mayniw chekaparu lup’iñapa jupan Diosar iyawsañapa utjatapatjama.
45012004	Cunjämatejj jaken janchipanjja walja partenaca utjejja, ucampinsa take ucanacajja janiw mä cast luräwiniquïquiti,
45012005	uqhamaraquiw jiwasanacajj waljanïcstan ucasa, Cristonjja maya sapa cuerpoquïtanjja, ucatsti takenis maynit maynicamajj mä cuerpjamaquïtanwa.
45012006	Diosajj sapa mayniruw yakha casta yatiña churistu, cunjämarutejj jupajj munqui uqhamarjama, uca yatiñanacsti sum apnakañasawa. Diosatejj jupan arupat parlañataqui yatiña churchistojja, cunjämatejj iyawsañasajj utjquistu uqhamarjamawa lurañasajja.
45012007	Jupatejj yakhanacaru sirviritac yatiña churchistojja, wali sumwa sirviñasa. Qhititejj yatichañ yatchejja, jupajj yatichañaru uscusiñapawa.
45012008	Maynitejj mayninacaru ch’amachañ yatchejja, ucaruy uchaspan; qhititejj churaña yatekejja, take chuyma churpan; qhititejj sarayañ yatchejja, amuyumpi saraypan; pist’atanacar yanapt’aña yatchejja, cusisit chuymampi churaracpan.
45012009	Cheka munasiñajj jumanacanjja maynit maynicam utjpan, jan wali lurañanacarusti uñisipjjaraquim, sumäquis ucrac lurapjjam.
45012010	Maynit maynicamaw munasipjjañama jila purjam take chuymampi, suma aytat sarnakañansti purapat suma ajjsartañampi uñjasisa.
45012011	Ch’amañchasipjjam, janipun jayrasipjjamti, Tatiturusti take chuyma sirvipjjam.
45012012	Suyt’añanjja cusisitaquïpjjam; t’akhesiñanaca utjipanjja llamp’u chuymanïpjjaraquim. Janirac Diosat oracionan mayisiñjja armasipjjamti.
45012013	Maynïr iyawsirinaca pist’ayasipanjja yanapt’apjjam. Visitanac jutipansti sumrac catokapjjam.
45012014	Bendecipjjaraquim qhitinacatejj jumanacarojj t’akhesiyapctam ucanacarojja. Jupanacataquisti bendicionanaca mayipjjam, jan maldecipjjamti.
45012015	Cusisipjjaraquim qhitinacatejj cusisitäqui ucanacampejja, jachapjjaraquim jachirinacampejja.
45012016	Jumanac taypinjja mä amtaniqui jacasipjjam. Janiraqui jach’a jach’a tucupjjamti, jan ucasti alt’at chuymani tucupjjam. Janiraqui wali yatiñanjamas tucupjjaraquimti.
45012017	Janiraqui ñankhat ñankha cutt’ayapjjamti; cunatejj asquïqui ucrac take jakenacan nayrakatapanjj lurapjjam.
45012018	Cawquicamatejj jumanacan ch’amanacamajj utjqui, ucacamajj takenimpis sumancapjjam.
45012019	Munat jilatanaca, jumanac purajj jan uqhamat uqham lurjasipjjamti, jan ucasti Diosar jaytapjjam, jupawa mutuyascani. Kellkatanjja siwa: “Nayaruw wact’itu mutuyascañajja, nayaraquiw phokhascäjja, siw Tatitojja.”
45012020	Juc’amp saraquiwa: “Uñisirimatejj mank’at awtjatächejja, mank’añ churam, umat pharjatäch ucasti, um churaraquim,” ucjja jupan amthapisisa p’enkasiñapataquiw lurasctajja.
45012021	Jan ñankhampejj atipjayasimti, ucatsipan ñankharojj asquimpi atipjam.
45013001	Takeniw autoridadanacarojj jaysapjjañama, janiraquiw cuna autoridadas jan Diosïpanjja utjcaspati, autoridadanaca utjquis ucanacasti Diosan uchatawa.
45013002	Uqhamasti uca autoridadanaca contra sayt’irejja, Diosajj utt’ayquis uca contraw sayt’i, uqham contra sartirinacajja ucatwa juchañchatäni, ucat mutuyatäpjjaraquini.
45013003	Marca apnakerenacajj janiw asqui lurqui ucar ajjsarayañataquïquiti jan ucasti jan wali luririnacar ajjsarayañataquiwa. ¿Muntati autoridadanacar jan ajjsaras jacasiña? Sum sarnakam, ucatsti autoridadanacajj jumarojj suma jaket uñt’ätam.
45013004	Uca autoridadanacasti juman asquimataquiw Diosar sirvipjje. Ucampis jan wal sarnakjjät ucqhasti, jumajj uca autoridadanacar ajjsarasaw sarnakjjäta, janiw inamaya autoridadaquïquiti jan ucasti mutuyañataqui munañaniraquiwa. Sum uñjañataqui Diosan munañaparjam uchatächejja, jan wali luririnacarojj mutuyaraquiniwa.
45013005	Uca laycupï waquisejja autoridadanacar jaysañajja, janiw mutuyäwi jan catokañataquiquiti, jan ucasti chuymasatjama.
45013006	Uca laycuraquiw jumanacajj impuesto pagapjjtajja, autoridadanacajj Diosar sirviritaqui catuyatäpjjatapata.
45013007	Qhitinacarutejj manüpctas ucjja phokjjapjjaraquim. Kollke churañ utjchi ucajja churapjjam. Impuesto manüpctas ucjja phokhapjjam. Ajjsarañäqui ucarojj ajjsarapjjaraquim. Yäkañäqui ucarojj yäkapjjam.
45013008	Janipun qhitirus manüpjjamti, jan ucasti jumanac pura munasiñanac manüpjjam. Jake masipar munirejja cuntejj leyejj sisqui ucwa phokhe.
45013009	Camachi arunacajj siwa: “Jan wachoka juchjja luramti, jan jiwayamti, jan lunthatamti, [jan jake masimaru c’arintamti,] jan jakenquïri munapayamti” sasa. Take aca camachinacajja yakhanacamp cunajja, aca arunacwa phokhasi: “Jake masimarojj juma quipcarjam munasim” sasa.
45013010	Maynitejj munasiñanïchejja, janiw cuna jan wals masiparojj lurcaspati, uqhamasti munasiñanwa leyejj sum phokhasi.
45013011	Take acanacjja amuyasipjjam, cuna urunacantejj jacctan uca, iquit sartasiñajja horasäjjewa. Jiwasan khespiyasiñasasti sinti jac’anquiwa cunapachatejj suma arunacar iyawscäyätan ucqhat sipansa.
45013012	Sinti arumäjjewa, urusti niyaw jac’achasisinqui, ucatpï apanucuñasajja cunatejj ch’amacan lurasquis ucjja, ucatsti cunjämtejj mä soldadojj armantasqui uqhamaraquiw armantasiñasa khanan sarnakañataqui.
45013013	Sarnakäwinacasajj khananquirinacanjamäñapawa, jan machañanacanjj jacañäniti, janiraqui jach’a mank’äwinacansa, ni wachoka jucha lurañanacansa, ni cuna casta quejanacansa, ni envidiasiñanacansa.
45013014	Jan ucasti Jesucristomp isthapt’asipjjam, janiraqui lup’ipjjamti janchin munañapa lurañjja.
45014001	Iyawsañapan t’uqhäqui ucarojja, catokaquim janirac jupampejj cuna toketsa jisqhiscamti.
45014002	Amuyt’añäni, mayninacajj amuyapjjewa take cunas mank’añaquïcaspas uqhama, ucampis mayninacajj iyawsañapan t’uqharaquiwa, ucat jupanacajj verduranacac mank’apjje.
45014003	Qhititejj take cuns mank’chi ucajja, janiw jisc’achañapäquiti qhitinacatejj mä juc’a cunanacs mank’aschi ucanacarojja, ni mä juc’a cunanac mank’eris jisc’achañapäcaraquiti take cun mank’erirusa, Diosajj uca jakerojj catokjjatap laycu.
45014004	¿Qhitïtas jumajj maynin sirviripar jisc’achañataquejja? wal luratapas, jan wali luratapasa patronapataquiwa. Sirviripasti sumaw sayt’ani, Diosasti ch’amaniwa jupar sum sayt’ayañataquejja.
45014005	Yakha amuyt’äwi: Mayninacataquejj mä urojj juc’ampïcaspas uqhamaw yakha urutjja. Mayninacataquisti take urus quicpaquïcaspas uqhamaraquiwa. Ucampis sapa mayniw amuyquis ucjja sum yatiñapa.
45014006	Maynitejj mä uru yakhachchi Diosaru sirviñataquejja, ucat maynejj janiraqui yakhachcchiti ucajj waliquiwa, ucampis panpachaniwa Diosarojj sirvipjje. Qhititejj take cunsa mank’chi ucajj Diosar jach’añchañataquiw mank’e, Diosar yuspagaratap laycu. [Uca quipcaraquiw mä cunsa jan mank’qui ucas luraraqui.]
45014007	Janiw qhitis jiwas quipcataqui jacctanti, ni jiwas quipcataquis jiwctanti.
45014008	Jacapctansa, Tatitutaquiw jacapjjtanjja; jiwjjañän ucqhatsti Tatitutaquiraquiw jiwjjañäni. Uqhamasti jiwañansa jacañansa Tatitutaquïtanwa.
45014009	Cristow jiwawayi, juparaquiw jiwatanac taypit jactanjje uqhamat jaquirinacansa jiwatanacans Tatitupäñapataqui.
45014010	Ucampis jumajj ¿cunatsa jilamarojj juchañchta? Jan ucajj ¿cunats jisc’achta? Chekpachansa takeniw Criston nayrakataparojj taripatäñataqui uñstañäni.
45014011	Kellkatanjja aqham siwa: “Nayajj chekpachansa jacasctwa, siw Tatitojja, ucatwa take jakenacajj nayan nayrakatajjanjja quillt’asipjjani, takeniraquiw Diosarojj yupaychapjjani” sasa.
45014012	Uqhamajj take maynipï Diosarojj luräwinacasat cuenta churañänejja.
45014013	Uca laycupï jan jiwasanacanjj maynit mayniru jisc’achasiñajj utjañapäquitejja, ucat sipana jan munapjjamti jilaman lanctañapjja cunäquipansa, ni jucharus puriyapjjaraquimti.
45014014	Nayajj yattwa, janiwa cunas k’añüquiti jupa pachpanjja, ucatjja janiw pächascti Cristor arcatajj laycu. Ucampis maynitejj amuychi jan walïtapjja, jupataquiw jan walejja.
45014015	Juman mank’atam laycutejj jilaman chuymapajj usuchjatächi ucapachajja, janiw munasiñamp sarnakctati. Janiy munamti juman cun mank’atam laycusa maynin chhakañapjja, Tatitusti jupa laycuw jiwawayaraqui.
45014016	Jumanacan asquïpjjatamajj janiy uca laycu ñankhachatäpati.
45014017	Diosan reinopajj janiw mank’añäquis ni umañäquisa, jan ucasti cheka sarnakaña, cusisiña, sumancaña Kollan Ajayu toke ucawa.
45014018	Qhititejj Cristor uqham sirvchejja ucajj Diosataquejj sumawa, jakenac nayrakatansti sumat uñt’ataraquiwa.
45014019	Uqhamasti jiwasanacajj cunanacatejj sumancaña apanqui ucanac thakascaquiñäni, ucampiraquiw ajayu token jiltañanjja maynit maynicama yanapt’assnajja.
45014020	Mank’atamampejj jan Diosan luräwipjja ina ch’usar t’unjamti. Take mank’as k’omaquïsquiwa, ucampis mank’atamampi maynir juchar puriyañaw juchajja.
45014021	Asquiwa jan aycha mank’añajja, ni vino umañasa, ni cuna luräwitejj jilamaru jucharu tincuntayirjamächi ucasa. Juchar puriyirjamächi, jan ucajj iyawsäwipan t’uqhasiyirjamächi ucjja jan luramti.
45014022	Cunjämäquitejj juman iyawsañamajj ucjja juma quipcaw Dios nayrakatanjja imañama. Cusisiñaniwa qhitinacatejj mä cunsa waliwa saspajja chuymapan jan juchañchata ucajja.
45014023	Ucampis qhitinacatejj mä cuns mank’asiscchi pächasisa ucajja, uqham mank’asinjja upapachaw juchañchasi. Jan iyawsañampi cuna lurañasa juchawa.
45015001	Take qhitinacatejj iyawsañan ch’amanïctan ucanacajja, pisi iyawsañaninacan t’uqhachasitapjja jiwasanacaw apañasa, janiraquiw jiwas pachpataquiqui sumäñasäquiti.
45015002	Sapa mayniw jiwasanacajj jake masisatac take cunansa sumäñasa, jupan iyawsañapajj jiltañapataqui.
45015003	Cristosa janiw jupa quicparojj cusisiyascänti, jan ucasti cunatejj Kellkatanjja sisqui ucarjamaw sarnakäna: “Jumar tokepctam ucasti nayjjaruw puri” sasa.
45015004	Take cunatejj nayratpach Kellkatan uchatäcän ucanacajj jiwasanacaruw yatichistu, llamp’u chuyma toke suyt’añasataqui, ucanracwa mä samarañsa jicjjattanjja.
45015005	Ucampis llamp’u cancañampi chuymachasiñampi churir Diosajja jumanacan jacäwimana yanappan sumaqui mayninacajj mayninacampi jacapjjañamataqui, Tatit Jesusanquirinacjama,
45015006	uqhamata takenisa mayaqui jach’a Dios Awquisaru yupaychañataqui, jupasti Jesucriston Awquiparaquiwa.
45015007	Uqhamasti, jumanacajj purapat catokasipjjam cunjämtejj Cristojj jiwasanacar catokquistu Diosan gloriapataqui uqhama.
45015008	Nayajj sistwa, judionacar sirviriw Cristojj juti, uqhamat cunatejj nayra awquinacasampi arust’atäcän ucanac phokhañataqui, uqhamat uñacht’ayañataqui Diosajj arsutanacaparu phokherïtapa.
45015009	Cristojj jutaraquiw qhitinacatejj jan judiöpquis ucanacajj Diosar yupaychapjjañapataqui jupan qhuyapayasiñap laycu, cunjämatejj kellkatäqui ucarjama: “Uca laycuw yakha marcanac taypinsa yupaychäma, k’ochuraquïwa sutim jach’añchañataqui” sasa.
45015010	Yakhawjanjja saraquiwa: “Cusisipjjam marcanaca, Diosancquis ucanacampi.”
45015011	Yakha chekansti saraquiwa: “Take marcanaca, Tatitur yupaychapjjam, take jakenaca jupar jach’añchapjjam.”
45015012	Isaías profetajj saraquiwa: “Isaí chachan saphipatwa sartanini. Jupasti marcanacar apnakeriw sartani. Ucatpï jupanacajj jupar suyt’apjjanejja.”
45015013	Uca suyt’añ churiri Diosajja, cusisiñampi, sumancañampi jumanacar phokhantpan juparu iyawsapjjatam laycu, uqhamat uca suyt’añanjja phokt’atäpjjañamataqui Kollan Ajayun ch’amap toke.
45015014	Jilatanaca, nayajj yattwa jumanacajj qhuyapayasiñamp, yatiñ cancañampi wali phokhantatäpjjatama, yatipjjaractawa maynit maynicamar ewjjt’añsa.
45015015	Ucampis aca cartjja kellkanipjjsmawa khanaqui jan jumanacan armapjjañamataqui. Ucsti luraractwa cunjämtejj Diosajj munasiñapanjja sisquitu,
45015016	Jesucristor sirviñataqui jan judiöpquis ucanac taypina. Sirvcta ucasti Diosan khespiyasiñ arunacap jupanacar khanañchcta ucawa, uqhamat jan judiöpquis ucanacar Diosajj mä ofrendjama catokañapataqui, ucanacasti Kollan Ajayun k’oma tucuyatawa.
45015017	Cristo Jesusar iyawsirjamajja, Diosar sirvitajjatjja cusistwa.
45015018	Nayajj parltwa cuntejj Cristojj naya toke lurqui ucaqui, uqhamat jan judiöpquis ucanacajj Diosar jaysapjjañapataqui. Take acanacasti phokhasiwa arsutanacampi luratanacampi.
45015019	Cunaymani milagronacampi jach’a luräwinacampiw Kollan Ajayun ch’amap toke nayajj Diosan arupa parlañjja phokta, Cristonaqui khespiyasiñajj utjatap yatiyasina, Jerusalenat kalltasina Iliria ucqhacama.
45015020	Uqhamwa khespiyasiñan utjatapjja nayajj khanañchañar uchasta, cawquintejj ni mä cuti Criston sutipajj arsutäcänsa uca chekanacana, uqhamat jan yakhan kalltatapjjaru lurañataqui.
45015021	Kellkatanjja saraquiwa: “Uñjapjjaniwa qhitinacatejj ni cunapachas jupatjja yatiyatäpcataynas ucanaca. Amuyt’apjjaraquiniwa qhitinacatejj ni cunapachas jupatjja ist’apcataynas ucanaca” sasa.
45015022	Ucataracpï jumanacan ucaru jan uñjir jutctejja, walja cuti muncchïyäta ucasa.
45015023	Ucampis jichhajj luräwejj-jja acawjanjja tucuyjjtwa, ucatjja cunjämtejj walja maranacatpacha jumanacan ucaru jutañ amtäyätjja,
45015024	jichhajja muntwa jumanacar tumpt’aña cunapachatï Españaru sarcä ucapacha. Ucat jumanacar uñjasinjja munaraquïwa jumanacan nayaru saräwejjan yanapt’apjjañama.
45015025	Jichhajj sarasctwa Jerusalenaru, ucanquir jilatanacataqui mä yanapa apasa.
45015026	Macedonianquirinacajja, uqhamarac Acayanquirinacasa mä ofrenda apthapipjje Jerusalenancquis uca pist’at jilatanacataqui.
45015027	Jupanacataquejj uqham lurañajj wali sumawa. Chekpachansa jupanacajj manüpjjewa, Judeancquis uca iyawsirinacajj jaljasipjjänwa ajay token catokcatayna ucjja jan judiöpquis ucanacampi, ucatsti jupanacajj yanapapjjañaparaquiwa judionacarojj janchi tokenjja.
45015028	Aca luräwinaca tucjjasinjja, uqhamarac uca ofrenda jupanacar churjjasinjja Españaruw sarä, pascasinsti jumanacaruw tumpt’awayapjjäma.
45015029	Nayajj säyätwa: “Cunapachatejj jumanacan ucaru jutcä ucapachajj Tatitun arunacapampi phokt’ataw jutä, ucasti jumanacataquejj mä bendiciönaniwa” sasa.
45015030	Jilatanaca, nayajj achict’asipjjsmawa Jesucristo laycu, cuna munasiñtejj Ajayojj churquistu ucanjja nayampi mayachasipjjam nuwasiñana, Diosatsa mayirapipjjaraquita.
45015031	Mayipjjaraquim Judean utjquis uca jan iyawsirinacat imatäñajjataqui, nayajj apcta uca ofrendajj wali suma catokatäñapataqui Jerusalenancquis uca jilatanacana,
45015032	Diosan munañapächi ucajj nayajj cusisita jumanacan ucaru puriñajjataqui, ucat sumancañajj jumanacanjj utjañapataqui.
45015033	Sumancañan Diosajj jumanacampipunïpan. Uqhamäpan.
45016001	Achict’asipjjaracsmawa Febe cullacajjar sum uñjarapipjjeta, jupasti Cencrea iglesianwa sirvisqui.
45016002	Tatitun sutiparu sum catokapjjam, cunjämtejj Diosar arquir taypinjja catokasiñäqui uqhama. Juparusti yanapt’apjjapunim, cunanacatejj jupan jan utjqui ucanacana, jupasti walja jakenacaruw yanapt’äna nayarus uqhamaraqui.
45016003	Aruntapjjaraquim Priscilarusa, Aquilarusa, jupanacasti nayamp chica Cristotaqui irnakerinacawa.
45016004	Jupanacajj jacañapjja mä urojj naya laycojj niyapuniw apt’asipjje, ucatpï jupanacarojj yuspagartjja, janiw naya sapaquiti jan ucasti jan judiöpquis uca iglesianquir takpach jilatanacaw yuspagarapjjaraqui.
45016005	Aruntapjjaraquim cawquïr jilatanacatejj Priscilampin Aquilampin utapan tantachatäpqui ucanacarusa. Aruntarapipjjaraquita Epeneto munat amigojjaru, jupawa Acaya provincian nayrïr iyawsirejja.
45016006	Aruntapjjaraquim Mariaru, qhititejj jumanac taypina wal irnakcäna ucaru.
45016007	Marca masinacajj Andronicompir, Juniasampir aruntarapipjjaraquita. Jupanacajj nayamp chicaraquiw carcelancapjjäna. Apostolonaca taypinjja wali aytatäpjjewa, jupanacasti nayat nayra Tatiturojj iyawsapjjäna.
45016008	Aruntapjjaraquim Ampliatoru, jupasti Tatitunjja suma amigojjawa.
45016009	Urbanorus aruntapjjaraquim, jupasti jiwasampi chica irnakeriwa Jesucristo Tatituru sirviñanjja, uqhamarac nayan munat Estaquisarusa.
45016010	Apeles jilatarus aruntapjjaraquim, jupasti uñacht’ayaraquiwa cawquicamatejj jupan iyawsañapajj Cristotaqui utjqui ucsa, uca quipcaraqui Aristóbulo satan familiaparusa.
45016011	Aruntapjjaraquim marca masejj Herodionarusa, uqhamarac Narcison familiaparusa, jupanacasti Tatituncapjjaraquiwa.
45016012	Aruntapjjaraquim Trifena, Trifosa uca cullacanacarusa, jupanacajj Tatitutaquiw irnakapjje, uqhamaraqui Pérsida munat cullacajjarus aruntapjjam, jupajj Tatitutaquejj wal irnakaraquïna.
45016013	Aruntapjjaraquim Ruforu, jupasti suma uñt’at iyawsiriwa uqhamaraqui mamaparu, jupasti nayataquejj mä taycjamaraquiwa.
45016014	Aruntapjjaraquim Asincritoru, Flegonteru, Hermesaru, Patrobasaru, Hermasaru, jupanacampïquis uca jilatanacarusa.
45016015	Aruntapjjaraquim Filologoru, Juliaru, Nereoru, cullacapampiru, Olimpasaru, uqhamarac take qhitinacatejj jupanacampïqui uca jilatanacarusa.
45016016	Jumanac purasti mä suma aruntt’asipjjaraquim jamp’att’asisa. Take iglesianacaw aruntanipjjtam.
45016017	Jilatanaca, achict’apjjsmawa, sum amuyasipjjam qhitinacatï iglesianjja jan wali lurqui ucanacatjja. Jupanacajj jaljtañanacaru uqhamarac jan walt’añanacaruw apapjjeristam, take acanacasti cuntejj jumanacajj yatekapctas uca contrawa. Jupanacatjja jithektapjjam.
45016018	Jupanacasti janiw Cristoru sirvipquiti, jan ucasti jupanacan munañanacaparuquiw sirvisipqui. Juc’a amuyt’asirinacarusti sallkjapjjaraquiwa uqham suma arunacapampi.
45016019	Takeniw yatipjje cunjämtejj jumanacajj Diosarojj jaysapctas ucjja, ucatwa nayajj cusista. Munaraquiristwa jumanacajj janc’aquïpjjañama asqui lurañataquejja, ucampis janiw jacapjjañamäquiti ñankha lurañataquejja.
45016020	Samarañ churir Diosajja janc’aquiw supayarojj ch’usaru tucuyani, jumanacampi uca supayaru takjjatayasa. Jesús Tatitusajj jumanacarojj bendispan.
45016021	Timoteojj aruntanipjjaractamwa, jupasti nayamp chica irnakeriwa, uqhamarac Lucio, Jasón, Sosípater, marca masinacajjas aruntanipjjaractamwa.
45016022	Naya Tercio, qhititejj kellkascta aca cartjja ucas aruntanipjjaracsmawa Tatitun sutipjjaru.
45016023	Gayo jilatasti aruntanipjjaractamwa. Nayajj utapan korpachatäsctwa, jupasti utapjj iglesiaruw mayt’araqui. Erasto jilatasa aruntanipjjaractamwa, jupasti kollke caturiwa aca marcanjja. Cuarto sutin jilatas aruntanipjjaractamwa.
45016024	[Jesucristo Tatitusajj take jumanacarojj bendispan. Uqhamäpan.]
45016025	Jichhasti Diosaru yupaychapjjañäni. Jupaquiwa jumanacarojj wali ch’amani tucuyaspajja, cunjämtejj nayajj jumanacaru yatichapcsmas khespiyasiñ toketjja, Cristo laycu utjatapäquis ucan sarnakañanjja. Take acanacasti Diosan khanstayatawa, ucampis janïra aca orakejj lurasquipanwa imantatänjja.
45016026	Jichhasti take acanacajj khanañchasiwa Kellkatanac toke, cawquïrinactejj profetanacajj jaytawaycatayna wiñay Diosan arunacaparjama uca. Aca jan uñt’at yatichäwisti khanañchasiwa take jakenacajj juparu iyawsapjjañapataqui, jaysapjjañapataquiraqui.
45016027	¡Jupa sapa yatiñ cancañani Diosaruqui jach’achatäpan, Jesucristo toke wiñayataqui! Uqhamäpan.
46001001	Naya Pablojj Diosan munañaparjam jawsatätwa Jesucriston apostolupäñajjataque. Aca cartjja Sóstenes jilatampi chicaw
46001002	kellkanipjjsma Diosan iglesiapanquir Corinto jilatanacaru. Jumanacasti Diosanquirïpjjaractawa Jesucristompi mayaquïpjjatam laycu. Diosaraquiw jumanacarojj jawsapjjtam Diosar catuyata k’oma jacañan sarnakapjjañamataqui, qhitinacatejj take chekansa Tatit Jesucriston sutipar mayisisa sarnakapqui ucanacampi chica sarnakapjjañamataqui. Uca Jesucristosti take jupanacana, uqhamarac jiwasanacan Tatitusawa.
46001003	Jumanacansti utjapunpan suman sarnakasiña, uqhamarac Dios Awquisana, Jesucristompin bendicionapasa.
46001004	Jumanacatjja Diosarojj yuspagarapuntwa, cuna bendicionanactejj Diosajj churapctam Jesucristo toke ucanacatsa.
46001005	Jesucristo toke, Diosajj ajayu token kamirïña churapjjtam, parlañansa yatiñ cancañansa.
46001006	Take cunatejj Cristot parlasqui ucajj jumanacanjja khanpachwa uñsti.
46001007	Uqhamatsti janiraquiw cuntejj Diosajj churqui uca bendicionanacatjja cunas pist’apctamti, ucchañcamasti jumanacajj Tatitojj jutcani uca urwa suyt’asipcaracta.
46001008	Juparaquiw jumanacarojj suma uñjapjjätam khepa urucama, uqhamat jan qhitis jumanacar juchañchañapataqui Jesucristojj jutcan uca urunjja.
46001009	Diosajj arsutanacaparojj phokhapuniwa. Juparaquiw Jesucristo Tatitusampi chekäpjjañamataqui jawsapjjtamjja.
46001010	Jilatanaca, Jesucristo Tatitusan sutipjjaruw achict’apjjsma, maya amtañaniquïpjjam, jan jumanac taypin yakhachasiñajj utjcpanti. Jan ucasti, mä wawac sarnakasipjjam; mä sapa amtañani, mä chuymaniquiraqui.
46001011	Jilatanaca, Cloen familiap tokew yatipjjta jumanac taypin yakhachasiñanac utjatapa, ucat acanac sapjjsma.
46001012	Sapa mayniw jumanac taypinjja may maya parlapjje. Mayninacajj sapjjewa: “Nayajj Pablonctwa” sasa; mayninacasti sapjjaraquiwa: “Nayajj Apolosanctwa”; mayninacasti “Nayajj Pedronctwa”; mayninacasti: “Nayajj Cristonctwa” sasaraquiw sapjje.
46001013	Jilatanaca, ¿Cristosti uqham jisc’a jisc’a jalanokatati? Jan ucajj ¿Pabloch jumanac laycojj ch’accatatäna? ¿Pablon sutiparuch bautisasipjjtajja?
46001014	Nayajj Diosaruw yuspagarta, jumanacatsti janiw qhitirus bautiscti, jan ucasti Crispompiru Gayompiruquiw bautistjja,
46001015	uqhamat jan qhitis sascañapataqui: “Nayajj Pablon sutipar bautisatätwa” sasa.
46001016	Jïsa, Estéfanas satan familiaparojj bautisaractwa, ucampis janiw amtascti ucat juc’ampi bautisatajj-jja.
46001017	Tatitojj janiw bautisir qhitanquituti jan ucasti khespiyasiñ arunaca parlañataquiw qhitanitu. Uca parläwsti janiw jakenacan yatiñ cancañapampi khanañchañajjataquiti, uqhamat Criston crusan jiwatapajj jan ina ch’usar tucjjañapataqui.
46001018	Chhakañar sarir jakenacataquejj Criston crusan jiwatapat parlañajja, mä lokhe cancañäcaspas uqhamawa. Ucampis jiwas khespiyat jakenacataquisti, Diosan ch’amapawa Criston crusan jiwatapat parlañajja.
46001019	kellkatanacansti saraquiwa: “Wali yatiñan jakenacan yatitanacapjja t’unjäwa, Maysaruraquiw amuyt’ir jakenacan amuyunacapsa apanucöjja” sasa.
46001020	Jichhasti, ¿cunataquirac wali yatiñan jakesti?, ¿cunataquirac yatichiri jakesti? ¿cawquincaraqui acapach yatiñanacjjata ch’ajjwiri jakesa? Diosajj acapach yatiñanacjja mä lokhe cancañaruw tucuyi.
46001021	Diosajj yatiw cuna luratapsa. Amtäwipansti janiraquiw acapacharojj jakenacan yatïwinacap toke khespiyañ munquiti, jan ucasti Diosajj arunacap tokew jakerojj khespiyañ muni, take qhitinacatï juparu catuyasqui ucanacaru. Uca parläwisti mayninacataquejj lokhe cancañar uñtatäcaspasa uqhamawa, uca tokwa Diosajj jakerojj khespiyañ munaraqui.
46001022	Judío jakenacajj milagronacwa uñjañ munapjje, griego jakenacasti yatiñ cancañanacracwa wal thakapjjaraqui.
46001023	Ucampis jiwasanacajj Cristojj ch’accatatäcän ucjjatwa parlapjjtanjja. Uca arunacasti judionacataquejj p’enkawa, jan judionacataquisti lokhe cancañaraquiwa.
46001024	Ucampis qhitinacarutejj Diosajj jawsqui, judiöpasa, jan judiöpasa ucanacataquejj Cristojj Diosan yatiñ cancañapawa, ch’amaparaquiwa.
46001025	Jakenacataqui Diosan amtatapajj mä lokhe cancañjamäqui ucajja, jakenacan yatiñ cancañapat sipansa wali jach’awa; uqhamarac Diosajj jan ch’amanjamäcchi ucasa, wali ch’amaniwa jakenacan ch’amapat sipansa.
46001026	Jilatanaca, sum amuyasipjjam Diosajj jawsapctam ucjja. Jumanacatjja janiw walja yatiñan jakenacajj utjquiti, janiraquiw waljanïquis munañan jakenacasa, ni jach’a familianacat jutirinacasa.
46001027	Ucampis Diosajj jakenacan pisi amuyunit uñt’at jakenacaruw ajllisi jach’a amuyuninacar p’enkachañataqui. Uqhamaraquiw Diosajj ajllisi jakenacan pisi ch’amanit uñt’atanacaru, uqhamat jila ch’amaninacar p’enkachañataqui.
46001028	Diosajj ajllisiw jan yäkatäquis ucanacaru, uqhamarac jisc’achatäquis ucanaca, qhitinacatejj jach’achatäqui ucanacar p’enkachañataqui.
46001029	Uqhamata jan qhitis Diosan nayrakatapan jach’a jach’a tucuñapataqui.
46001030	Jumanacarusti Dios quipcaw Jesucristompi mayaruqui tucuyapjjtam uqhamaraquiw Diosajj jiwasan yatiñ cancañasjja Jesucristompi utjayi. Uca Jesucristo tokeracwa khespiyistu, jupar catuyata tucuyaraquistu.
46001031	Ucatpï Diosan arupajj sejja: “Qhititejj jach’achasiñ munqui ucajja, Tatitut jach’a tucpan” sasajja.
46002001	Jilatanaca, cunapachatï jumanacaru khespiyasiñ arunaca parliri jutcta ucqhajja, janiw nayajj yatiñ cancañampi, jan amuyt’caya arunacampi parlapcäyäsmati.
46002002	Jumanacampïcasinjja janiw nayajj cunatsa yatiñ muncäyätti jan ucasti Jesucriston crusan jiwatapatac yatiñ munäyätjja.
46002003	Jumanac nayrakatanjja mä pisi ch’amanjamaw sarnakta ajjsarañatsa qhathatisaraqui.
46002004	Cunapachatï Diosan arunacapa jumanacar parliri jutta ucqhajja, janiw jakenacan yatiñ arunacapampi amuyt’ayañjja munapcäyäsmati, jan ucasti Kollan Ajayu tokwa amuyt’ayapjjsma, Diosan ch’amapampiraqui,
46002005	uqhamata jumanacan iyawsañanacamajja pachpa Diosat jutañapataqui, jan jaken amuyt’apatacjja.
46002006	Yatiñ cancañatjja parlaractwa qhitinacatejj iyawsäwinacapanjja suma jiltatäjjapjje ucanacaru, ucampis uca yatiñ cancañajja janiw acapachanquirïquiti ni acapachan munañan jakenacancquisa, ucanacasti tucusiriquiwa.
46002007	Diosan yatiñ cancañapatwa parlapjjtjja, uca Diosan amtatapasti jan amuyt’cayawa. Aca orakejj janïra utjcän ucqhatpachracwa Diosajj ucanacjja amtäna jiwasan khespiyasiñasataqui, wiñayan wiñayapataqui.
46002008	Acapach marca apnakerinacajj aca Diosan amtäwipjja janiw amuyt’apcänti. Amuyt’apjjasapän ucajj janiw alajjpach Tatiturojj crusan jiwayapcasapänti.
46002009	Ucampis uca Diosan amtäwipajja Kellkatanacarjamäscaraquiwa: “Jupar munirinacataquejja Diosajj jan qhitin uñjata, jan qhitin ist’ata, jan qhitin amtat yänacwa waquichi.”
46002010	Take acanacsti Diosajj Kollan Ajayu tokwa uñacht’ayistu. Uca Ajayusti take cunracwa yati, Diosan jan amuyt’cay amtatanacapsa yatiraquiwa.
46002011	Jakenac taypitsti ¿qhitirac yatispa jaken amtatanacapsti? Cawquïritejj chuymapancqui uca ajayuquiw yatejja. Uqhamaraquipï Diosan amtatanacapjja pachpa Diosan Ajayupaquiraquipï yatejja.
46002012	Jiwasasti janiw acapachanquir ajayu catokctanti, jan ucasti Diosan Ajayupwa catokapjjtanjja, uqhamat cuntï Diosajj munasiñampi churquistu ucanac amuyt’añasataqui.
46002013	Take acanacjja nanacajj parlapjjtwa Diosan Ajayupan yatichata. Janiw parlapcti take cunsa nanacan yatekatanacajjampiqui. Uqhamwa Diosan ajayu tokenacatjja amuyt’ayapjjta qhitinacatejj Dios chuymäpqui take ucanacaru.
46002014	Qhititejj jan Dios chuymäqui ucajj janiw catokañ munquiti Diosan Ajayupan yänacapjja. Jupataquisti Diosan yänacapajj lokhe cancañäcaspas uqhamawa. Janiw amuyt’apquiti ucanacajj ajayu tokena amuyt’añätap laycu.
46002015	Ucampis qhititï Diosan Ajayupanïqui ucajj sumwa amuyt’aspa, janiraquiw juparojj qhitis juchañchcaspati.
46002016	Diosan Kellkatapasti saraquiwa: “¿Qhitirac Tatitun amtäwinacapsti amuyt’aspasti? ¿Qhitirac Diosarusti yaticharaquispasti?” sasa. Ucampis jiwasajj Cristo Tatitun amtäwinacapanïpjjtanwa.
46003001	Take ucanacatsti jilatanaca, janiw jumanacarojj Ajayun irpata jakenacarjama parlapcäyäsmati, jan ucasti aleka jakenacarjamaquiwa parlapjjäyäsma, Tatitu tokenjja wawanacäpcasmas uqhama.
46003002	Cunjämtï mä asu wawarojj lechequi churatajja mank’a lantejja, uqhamaraquiw jumanacarojj juc’a yatichäwinacaqui yatichapjjsma, janïraw ch’ama yatichäwinacjja catokerjamäpcäyätati. Jichhas janïraw uca jach’a yatichäwinacjja catokapcasmati.
46003003	Jumanacajj janchin munañanacaparuquiw sarnakasipcta, ucatwa jumanac taypin envidiasiñanacasa, ch’ajjwañanacasa, jaljtañanacasa utjasqui. Ucanac lurasajj alek jakenacaquïsipctawa, mayninacar uñtataraquiw cunsa lurasipctajja.
46003004	Cunapachatï jumanacat maynejj “Nayajj Pablonctwa”, maynisti “Nayajj Apolosanctwa” saraqui ucapachajja, mayni jakenacjamaquïsipcaractawa.
46003005	¿Qhitiraqui Pablosti? ¿Qhitiraqui Apolosti? Diosan sirviripaquïpjjewa, jumanacajj jupanac tokracwa Tatitur iyawsapjjtajja. Sapa maynis nanacarojj cuntï Diosajj: “Luram” sapquitu ucacracwa lurapjjta.
46003006	Nayaw satantta, Apolosasti ucaruw umampi karpjjataraqui, ucampis Diosawa jiltayaraquejja.
46003007	Uqhamajj yapuchirisa, karpirisa janiw cunäquisa, jan ucasti qhititï jilayqui uca Diosaw jach’ajja.
46003008	Yapuchirisa, karpirisa mayaquiwa, Diosajj sapa mayniru luräwipatjam churcchini ucasa.
46003009	Nanacajj Diosar sirviñanjja mayaquïpjjtwa, jumanacasti Diosan yapupäpcasmas uqhamäpjjtawa, mä utar uñtatäpjjaractawa, uca utjja Diosas utachcaspa uqhama.
46003010	Nayajj uca utanjja mä uta luririmpi uñtatätwa, Diosaraquiw nayarojj uca utan kalltapjja uchayitu, ucjjarusti yakhanacaraquiw perkjja perkascaraqui. Ucampis sapa mayniw amuyasiñapa cunjämsa uca uta perkasqui ucjja.
46003011	Janiraquiw jichhajj qhitis yakha cimiento kaljja uchcaspati. Uscutäjjewa, ucasti pachpa Jesucristowa.
46003012	Ucampis maynejj uca cimientjjarojja perka sarayaspawa: korimpi, kollkempi, suma kalanacampi, jan ucajj maderampisa, jichhumpisa, jan ucajj sokosampisa.
46003013	Sapa maynin luräwipasti taripañ urunwa sum uñstjjani. Uca urojj ninampiwa sapa maynin luräwipajj yant’atäni, uca ninaraquiwa khanstayani cunjämas sapa maynin luräwipajj ucjja.
46003014	Maynin luräwipatejj uca ninan jan naqhantcani ucajja, pago catokani luratapatjja.
46003015	Ucampis maynin luratapatejj k’al naqhantanejja, uca jakejj k’alwa apt’asini, jupajj naqhantañat khespcani mä ninat jaltirjama ucasa.
46003016	¿Janit jumanacasti yatipcta Diosan templopäpjjatamsti, uqhamarac Diosan Ajayupas jumanacan jacatapsa?
46003017	Maynitejj uca Diosan templop t’unjanejja, Diosajj juparojj t’unjaraquiniwa. Diosan templopasti kollanawa, uca templosti jumanac pachpäpjjaractawa.
46003018	Jan qhitis jupapacha sallkjaspati. Maynitejj take cunsa yatitapa amuyaschejja, jan cunsa yatirjamaw tucuñapa, uqhamata chekpachansa yatiñan jake tucuñapataqui.
46003019	Acapacha yatiñ cancañasti Diosataquejj lokhe cancañawa. Diosan Arupasti saraquiwa: “Diosajj yatiñan jakenacarojj jupanacan pachpa sallka chuymampi amtatanacaparuw jalantayi.”
46003020	Mayawjansti saraquiwa: “Diosajj yatiwa acapach yatiñan jakenacan amtatanacapajj jan cunataqui asquïtapa.”
46003021	Ucatpï jan qhitis jach’a jach’a tucuñapäquitejja mä jaker arcatapatjja, take cunas jumanacancasquiwa.
46003022	Pablos, Apolosas, Pedros, acapachas, jacañas, jiwañasa, jichhürus, kharürusa jumanacanquiwa.
46003023	Jumanacasti Cristoncapjjaractawa, Cristosti Diosancaraquiwa.
46004001	Uqhamasti jumanacajj nanacarojj Criston yanapirinacapäpquiristsa uqhamacwa catokapjjañamajja, Diosan jan amuyt’caya amtäwinacapa jumanacar yatichañataqui.
46004002	Uqhamarusa, qhititejj mä luraña catokqui ucajj asquïñapawa take cunana uqhamat sumaru uchatäñapataqui.
46004003	Nayajj janiw cuns ajjsarcti, cunsay jumanacajj nayjjat parlapjjam, jan ucajj cunsay mä tribunalajja nayjjat sispan ucjja. Janiw nayapachas juchañchascti.
46004004	Chuymajjanjja janiw cunas nayar juchañchirejj utjcaraquiti, ucampis ucajj janiw sañ munquiti nayan jan juchanïtajj-jja. Tatituwa juc’ampis nayar juchañchañataquis jan juchañchañataquis utjejja.
46004005	Uqhamajj jumanacajj jan cunatsa mäqui juchañchapjjamti, jan ucasti suyt’apjjam Tatituru, jupaw take cunsa khanar apsuscani, cunatejj ch’amacan imantatäqui ucsa. Tatitojj take jakenacan amtatanacapsa khanaruw apsuni, ucatsti Diosajj sapakat maynirusa lurataparjamaraquiw uñjani.
46004006	Jilatanaca, acanacsti jumanacan asquimataquiw parlapjjsma, Apolosampita naya pachpampita amuyt’ayasa. Acjja sistwa jumanacajj jan cunatejj kellkatäqui ucatjja inampst’apjjañanacamataqui, uqhamata jan qhitis mayniru jisc’achañapataqui ni maynirusa wal jach’achañapataqui.
46004007	¿Qhitirac jumarusti mayninacat sipansa juc’amp suma tucuytamsti? Jan ucajj ¿cuncha Diosajj jan churctamjja? Diosatejj cunsa churstam ucajj ¿cunataraqui jach’a jach’a tucta jumas ch’amamampi jicjjatcasmas uqhama?
46004008	Jumanacajj niya kamir tucutjamaquëjjapjjtawa, take cunansa phokt’atjamäjjapjjaractawa, reyinacaw tucupjjaracta, nanacarusti mä tokeruw apanacupjjaraquista. ¡Añchaquit chekpachansa reyïpjjasma uqhamata nanacajj jumanacamp chekäpjjaraquirista uca reinomanjja!
46004009	Amuyatatjja, Diosas nanaca apostolonacarojj mä thiyarjamaquiw apanucjjapjjetu. Jiwayañatac uscut jakenacjamäpjjtwa, uqhamarac angelanacansa, take jakenacansa uñch’uquitäñataquiraquiw tucupjjtjja.
46004010	Jumanacasti nanacarojj mä pisi chuyma jakenacarjamaw amuyapjjesta Cristoncatanacajj laycu, uqhamaraquiw jumanacajj take cunsa wali yatir yatiriw tucupjjtajja, Cristotjja wals yatipcasma uqhama. Nanacajj pisi ch’amaquïpjjtwa, jumanacasti wali ch’aman ch’amaniw tuct’apjjtajja. Nanacarojj jakejj jisc’achapjjetuwa, jumanacarusti wali jach’a uñjañampiw uñjapjjaractamjja.
46004011	Jichhacamaw nanacajj mank’at awtjata, umat pharjata, isitsa jalstata sarnakapjjtjja, jakes uñisipjjaraquituwa, janiw utanïpcaractsa.
46004012	Irnakcäwinsa karitäjjapjjaractwa. Jakenacasti jan wali arunacampiraquiw tokjjapjjetu, nanacasti suma arumpiquiraquiw ucanacarus parljjayapjjtjja. Uñisiñampiw arcnakapjjaraquitu, take ucanacsti amuquiw t’akhesipjjtjja.
46004013	Nanacjjatjja jan walinac parlapjje, ucampis llamp’u chuymampiw nanacajj cunsa amuyt’ayapjjaractjja. Mä t’unarjamaw uñjapjjetu, jan cunatac sirvir jakerjamaw uñjapjjetu. Jichhürcamas take jakenacat sipansa wali jisc’achatäpjjaractwa.
46004014	Acanacsti janiw jumanacar p’enkachañatac kellkanipcsmati, jan ucasti jumanacar amuyt’ayañataquiw kellkanipjjsma munat wawanacajjarjama.
46004015	Jumanacajj Cristo toketjja tunca waranka yatichirinïsipcamsa, ucampisa janiw walja awquinïpctati. Nayaw jumanacan Tatit toketjja awquimjamätjja jumanacar khespiyasiñ arunac parlatajj laycu.
46004016	Ucatpï achict’apjjsmajja: “Nayjam sarnakapjjam” sasajja.
46004017	Ucataracwa Timoteor qhitanipjjsma. Jupajj Tatit tokenjja mä suma wawajjäcaspas uqhamawa. Jupaw amtayapjjätam cunjämtejj nayajj iyawsirjamajj Cristompi sarnakcta ucjja, uqhamarac cunjämtejj take chekansa iglesianacanjj yatichcta ucsa.
46004018	Jumanacatjja yakhepanacajj wali jach’a jach’aw tucupjje, amuyapjjaraquiwa nayajj janis mayampsa jumanacar cuttancjjeristjja uqhama.
46004019	Ucampisa janc’aquiw jumanacan ucar jutañjj munascta Tatitun munañapächi ucajja. Ucqhapï uñjäjja cuntï uca jach’a jach’a tucur jakenacajj lurapcani ucjja, janiw lacanacapampiqui parlapcani ucacjja.
46004020	Dios Tatitump jacañajja janiw lacaquïñaquïquiti, jan ucasti atipt’äwin jacañawa.
46004021	¿Cunsa jichhajj jumanacajj jutcä ucqhajj munapjjta? Purinisinjja, ¿mutuyapjjämati, jan ucajj sumampiquicha purinëjja?
46005001	Jilatanaca, yatisiw jumanac taypinjja jan wali sarnakerin utjatapa. Maynejj pachpa madrastra taycaparuwa warmisjje. Ucajj jan walipuniwa. Janiw uqhamjja Diosar jan uñt’ir jakenacas lurquiti.
46005002	Uqhamäcasinsa jumanacajj jach’a jach’aw tucupjjtajja. Uqhamïpansti, ucatjj wal llaquisipjjañamawa. Uca lurir jakesti jumanac taypitjja alisnucutäñaparaquiwa.
46005003	Nayajj janis jumanac taypincstjja, ucampis ajayunjja jumanac chicäsctwa. Uca juch luririrusti juchañcharactwa nayas ucan jumanac chicäquirista uqhama.
46005004	Jumanacajj Tatitun sutiparu tantacht’asipjjam, nayasti ajayunjja jumanac chicäyäwa, Tatitun ch’amapasti jumanac chicaraquïniwa.
46005005	Uca jakesti Supayaru catuyatäñapawa janchipajj t’unjatäñapataqui, uqhamat almapajj khespiyatäñapataqui Tatitojj jutcani uca urojja.
46005006	Jumanacasti janiw uca luratanacamatjja jach’a jach’a tucupjjañamäquiti. ¿Janit aca säwsti yatipcta: “Mä juc’a levadurajj takpach t’ant’a maswa poktayejja” sasa?
46005007	Cawquiritï juchar apapctam uca nayra levaduratjja k’omachasipjjam, uqhamata jumanacajj Pascuan mank’añäquis uca t’ant’jam tucupjjañamataqui. Uca t’ant’asti janiw levaduranïquiti, machak suma jac’ut lurataraquiwa, jumanacasti chekpachansa uqhamäpjjaractawa. Cristoraquiwa jiwas laycu sacrificion jiwawayi, juparaquiwa Pascua Corderosajja.
46005008	Uqhamajj jilatanaca, Pascua fiestasjja k’oma chuymampi chekpachanrac fiestachañäni, jan levaduran t’ant’äcaspas uqhama. Janiw jucha lurañanacampi fiestachañasäquiti, ucajj nayra merk’e levaduräcaspas uqhamawa.
46005009	Pasïrin apayanipcsmas uca cartanjja sapjjsmawa: “Jan uca wachoka jucha luririnacampejj chicachasipjjamti” sasa.
46005010	Ucampejj janiw sapcäyäsmati: “Aca oraken wachoka juch luririnacampi, mich’anacampi, lunthatanacampi, yakha diosanacar yupaychirinacampejj janipuni parlapjjamti” sasajja. Uqhamäspa ucqhajj janiw aca oraken jacañasäcaspati.
46005011	Jan ucasti sapjjäyäsmawa: “Jan chicachasipjjamti qhititejj iyawsirïcasina wachoka juchan sarnakasqui, mich’asisqui, yakha diosanacar yupaychasqui, arunac apnakasqui, machasqui, lunthatasisqui ucanacampejja. Janiraquiw ucanacampejj mank’apjjañamäquisa.”
46005012	-
46005013	Nayarojj janiw wact’quituti ankäjjanquirinacar juchañchañajja; Diosaw ucanacarojj juchañchascani. Ucampis jumanacajj iglesianquirinacarojj juchañchapjjañamawa. Ucatpï uca jucha luririnacarojj jumanac taypitjja alissupjjam sapjjsmajja.
46006001	Janiw wal lurapctati cunapachatï jumanac taypita maynejj mayni contra quejasiñ munasina, jan iyawsirïpquis uca juesanacar sari ucqhajja. ¿Janit jumanaccamasti uca queja uñjasipcasma?
46006002	¿Janich jumanacajj yatipcta jiwasa Diosanquirinacajj acapacharu taripañasäqui ucjja? Jiwasatejj acapachanquirinacaru taripañäni ucasti ¿janit jumanaccamasti uca jisc’a quejanacsti uñjapcasma?
46006003	Jan ucajj ¿janich yatipcta jiwasanjj angelanacamppacharu taripañasäqui ucsa? Uqhamächi ucajja, juc’amp sumwa jiwasan quejanacasjja uñjañasajja.
46006004	Jumanacatejj acapachan jan walt’añanacancapjjsta ucajja, ¿cunjämarac jan iglesiancqui uca jakenacarusti quejanacam uñjayasipjjtasti?
46006005	Acjja sistwa jumanacaru p’enkachañataqui. ¿Janit jumanac taypinsti mayniquis amuyt’anejj utjqui aca quejanaca jilatanac taypina uñjañataquisti?
46006006	¿Waquisipuniti mä jilatansti iyawsiri masip contra quejasiñasti qhitinacatejj jan Tatitur uñt’apqui uca juesanacarusti?
46006007	Jumanac taypin ch’ajjwañanac utjatapampejj k’ala aynacht’atäjjapjjtawa. ¿Cunatsa jan t’akhesipcta jan ch’ajjwasaquejja? Mayninacatejj aparañ munapjjstam ucqhajja: “Apasipjjpan” sapjjamaya.
46006008	Ucampis jumanacajj jan walinacaracwa lurasipcaractajja lunthatasipcaractawa pachpa jilanacamatsa.
46006009	-
46006010	¿Janit yatipcta jucharar jakenacan jan alajjpachar mantañapjja? Jan sallkjayasipjjamti, wachoka juchan sarnaker jakejj janiw Diosan marcapar mantcaniti, ni yakha diosanacar yupaychirisa, wachoka juchan sarnakerisa, chacha pura jan wali sarnakerinacasa, lunthatanacasa, mich’anacasa, machirinacasa, masipjjat parlasirinacasa, sallkjañampi aparirinacasa mantapcaniti.
46006011	Jumanacatjja yakhepanacajj uqhamäpjjaraquïyätawa, ucampis jichhajj k’omachatäjjapjjtawa, Diosarus catuyatäjjapjjaractawa, Tatit Jesucriston sutiparu, uqhamarac Diosan Kollan Ajayup tokeraqui.
46006012	“Maynejj cuntï munqui uc lurascaquispawa” sapjjewa, ucampis janiw take cunas asquïcaraquiti. Nayatejj cuntï muncta uc lurasquiristjja, ucampis nayajj janiw cunampis apnakayasiñajjäquiti.
46006013	Chekapunïsquiwa cuntï sapqui: “Mank’ajj puracataquiwa, puracasti mank’ataquiraqui” sasajja; ucampis Diosajj paypachwa tucjani. Janiw janchejj wachoka juchataquïquiti, jan ucasti Tatitutaquiwa, Tatitusti janchitaquiraqui.
46006014	Cunjämtï Diosajj Cristo Tatituru jactayqui uqhamaracwa jiwasarojj ch’amapampejj jactayistani.
46006015	¿Janit yatipcta janchinacamajja Cristoncatapa? ¿Uca Cristonquir janchisti apakasin mä jan wali sarnaker warmirusti churaraquiristti? Janiw cunäquipansa uca lurañajj waquiscaspati.
46006016	Jan ucajj ¿janich jumanacajj yatipcta cunapachatï mä jan wali sarnaker warmimpi wachoka juchan sarnake ucqhajj mä sapa janchiqui tucjjapjjatapjja? Diosan Arunacapasti saraquiwa: “Panpachanejj mä sapa janchiquiw tucjjapjje” sasa.
46006017	Cunapachatejj mä jakejj Tatitur catuyasi ucqhajj uca jakempi Tatitumpejj ajayunjja mayaquëjjaraquiwa.
46006018	Jithektapjjam wachoka jucha lurañatjja. Cawquïr yakha jucha lurañasa janiw janchimpi luratäquiti, ucampis wachoka jucha lurañajj pachpa janchimpi jucha lurañawa.
46006019	¿Janit jumanacasti yatipcta jumanacan janchinacamajj, cuntejj Diosajj churapctam uca Kollan Ajayun utjäwipätapsti, uqhamaraqui Kollan Ajayus jumanacan jacatapsa? Jumanacajj janiw jumanacpachata munañanïcjjapjjtati,
46006020	jan ucasti Diosaw jumanacarojj jila alampi alapjjtam. Ucatpï Diosarojj wakaychapjjañamajja janchinacamana, ajayumana ucanacasti Diosancaraquiwa.
46007001	Jichhajj cuna jisct’anactï apayanipquistas ucanacaruw arusjjataña munaracta. Chekpachansa mä jaketaquejj asquiw jan casarasiñapajja.
46007002	Ucampis sinti wachoka jucha luraña utjatap laycojja, sapa mayniw warminïñapa uqhamaraqui sapa mayni warmiraquiw chachanïñapa.
46007003	Chachasti warmipampejja chachjamajj take luräwinacapwa phokhañapa, warmisa warmjamaraquiwa chachapampejj take luräwinacapsa phokhañaparaqui.
46007004	Warminjj janiw janchipajj jupancjjeti jan ucasti chachapancjjewa, uqhamarac chachasa janiraquiw janchipajja jupancjjeti jan ucasti warmipancjjaraquiwa.
46007005	Jan maynis maynis “janiw” sasipjjamti, jan ucasti oración lurañ laycu, jumanac pura arust’asipjjasma mä tiempo jan jac’asiñataqui ucqhaquiw “janiw” sasipjjasmajja. Uca pasatatsti wasitatwa jumanacajj juntasjjapjjañama, inampis maynejj janchipar jan atipirjamäsajj Supayampi yant’atajja juchar purispa.
46007006	Acsti sapjjsmawa mä ewjja aruqui, janiw acajj mä camachïquiti.
46007007	Nayajj muniristwa sapa maynis nayjamäñapa, ucampis Diosajj janiw sapa maynirus uqham uchquistuti jan ucasti sapa maynis jak jakëtanwa.
46007008	Solteronacampiru ijmanacampirojj saractwa, asquïspawa jan casarasisaqui nayjam sarnakapjjañapa.
46007009	Ucampis jupanacajj jan jucharu atipjirjamäpcchi ucanacajj casarasipjjpan. Asquiw casarasjjañajja juchampi atipjayasiñat sipana.
46007010	Qhitinacatejj casadöjjapjje ucanacarojj sistwa warmejj jan chachaparojj apanucpati. Acasti Diosan camachipawa, janiw nayan arojjaquïquiti.
46007011	Ucampis mä warmitejj chachapar apanucu ucajja, sapaquiw jacjjañapa, jan ucajj pachpa chachapampiw wasitat chicjjañapa. Uqhamaraqui chachajj janiw warmipampejj jaljtañapäquiti.
46007012	Mayninacarusti saractwa nayan pachpa ewjja arojja, janiw ucajj Diosan camachipäquiti: Mä jilatantejj warmipajj jan iyawsirïcchi, ucampis warmejj waliqui jacascchi uca chachampi ucajja, uca jilatajj janiw warmipampejj jaljtañapäquiti.
46007013	Uqhamarac mä cullacantejj chachapajj jan iyawsirïcchejja, ucampis chachajj uca warmimpi jacañataquejj take chuymäscchi ucajja, uca cullacasti janiw chachapampejj jaljtañapäquiti.
46007014	Jan iyawsiri chachasti, iyawsiri warmimpi casadötap laycuwa Diosar catuyatäjje. Uqhamaraquiw jan iyawsiri warmisa, iyawsiri chachampi jacatap laycuwa Diosar catuyatäjjaraqui. Jan uqhamäcaspa ucqhajja wawanacamajj jan iyawsiri jakenacan wawanacapjamaquïspawa, ucampis jichhajj uca wawanacajj Diosar catuyatäjjaraquiwa.
46007015	Ucampis jan iyawsiri chachajj jan ucajj jan iyawsiri warmisa, mä iyawsiri chachatjja jan ucajj mä iyawsiri warmitsa jaljtañpun munchi ucajj jaljtascpan sam. Ucatsti jilatasa jan ucajj cullacasa librëjjewa, Diosajj samarat sarnakañaru jawsatap laycu.
46007016	Iyawsiri warmi, ¿cunjämatsa jumajj yatta jan iyawsiri chachamaru khespiyañjja? Uqhamaraqui iyawsiri chacha, ¿cunjämatsa jumajj yatta jan iyawsiri warmimaru khespiyañjja?
46007017	Cunjämäscpansaya, cunjämtejj Tatitojj churqui uqhamwa maynejj jacañapa, ucatsti cunjämarutï Diosajj jupar jicjjatqui uqhamwa jacañaparaqui. Uqhamaracwa yatichtjja take iglesianacansa.
46007018	Diosatejj mayniru jawscän ucqhajja circuncidatächïna ucajja, uqhamaquïscpan. Maynitejj jan circuncidatäcchïna ucajj jan circuncidatäpanti.
46007019	Janiw waquisquiti circuncidatäñas jan circuncidatäñasa. Ucampis Diosan munañapa phokhañaw asquejja.
46007020	Sapa maynis cunjämarutï Diosajj jawscäna, uqhamaquïscañapawa.
46007021	Esclavöscchïyäta uqhamaru Tatitojj jawstam ucqhajja, janiw cunatsa llaquisiñamäquiti. Ucampis libre sarnakasiñatejj jicjjatañjamäjjchi ucqhajj janiw pisi chuymt’añamäcaraquispati.
46007022	Maynitejj esclavöcasin Diosar jicjjatchïna ucqhajja, jichhajj libre jakëjjewa Diosar sirviñataqui. Maynitejj jan esclavöcasina Diosar jicjjataracchïna ucqhasti, jichhajj jupajj Tatitun esclavopäjjaraquiwa.
46007023	Diosaw jumanacarojj jila alampi alasipjjtam. Janipun jakenacan esclavopajj tucupjjamti.
46007024	Uqhamapï jilatanaca, sapa maynisa cunjämtï Diosajj jupar jicjjatcänjja uqham sarnakañapawa.
46007025	Qhitinacatejj jan casadöpqui ucanacataquejj janiw cuna sañajjas Diosatjja utjquituti, ucampis nayajj ewjja arunacajjacwa churañ munaracta Diosan wawapjama.
46007026	Aqham tiemponacas jan walïsqui uca laycojja, nayan amuyatajjatjja walïspawa jupanacan jan casarasipjjañapa.
46007027	Warminïstajja jan jaljtamti; jan warminïcstajja janiraqui warm thakamti.
46007028	Casarasitamajja janiw juchäquiti. Mä tawakon casarasitapasa janiraquiw juchäquiti. Ucampis casadonacataquejj ch’amawa sarnakañajja, ucatpï nayajj muniristjja jan casarasipjjañapa, jan uqham llaquita sarnakasipcañapataqui.
46007029	Jilatanaca, may sañ munapjjaracsma: juc’a tiempoquiw utj-jjestu. Acat ucsarojja casadonacajj janis warminïpcaspa uqhamaw sarnakapjjañapa.
46007030	Llaquitanacajj janis llaquimpïcaspa, uqhamaraquiw sarnakapjjañapa. Fiestanquirinacasti, janis cusisitäcaspa uqhamaraquiw sarnakapjjañapa; alasirinacasti janis cunsa alasipcaspa uqhamaraquiw sarnakapjjañapa.
46007031	Acapachan cuna asqui jicjjatirinacasa, janis cunsa jicjjatapcaspa uqhamaw tucupjjañaparaqui, aca orakesti niyaw tucusisqui.
46007032	Janiw cunat llact’at sarnakapjjañamsa muncti. Cunapachatejj maynejj solterösqui ucajj Tatitun yänacapatwa llaquisi uqhamaraqui jupar sum sirviñampita.
46007033	Ucampisa maynitejj casadöchi ucajj take cunatwa llaquisi uqhamarac warmiparu sum sirviñatsa.
46007034	Uqhamaraquiw mä casada warmimpi mä soltera tawakompejja janiw quipcäquiti. Solterajj Tatitun yänacapatwa llaquisi, uqhamarac Diosar catuyatäñata, janchipansa almapansa. Mä casadasti acapach yänacatwa llaquisi chachapar sum sirviñataraqui.
46007035	Acsti jumanacan asquimataquiwa sapjjsma, janiw jumanacar cun jarc’añ munasati, jan ucasti take chuyma Tatitur sirvisina sarnakapjjañamataquiwa sapjjsma.
46007036	Ucampis maynitejj amuychi parlatapampi casarasiñapajj horasäjjatapa, inampis tiempojj pasjjaspan ucqhajja, lurascacpan cunjämaruy amuychi uqhamarjama. Casarasiscacpan, ucasti janiw juchäquiti.
46007037	Ucampis maynitejj munañapampi chuymapanjja amtchi cunjäm lurañsa uqhamarac jan casarasisaqui jacañsa, ucas waliquïscaraquiwa.
46007038	Parlatampampitï casarasejja, walic lurasquejja, jan casarasqui ucapachasti juc’amp ascwa luraraquejja.
46007039	Casada warmejja leyirjamajja chachapampi jacañapataquiwa; chacha jiwjjatatsti jupajj librëjjewa qhitimpi casarasiñataquisa, iyawsiric iyawsirïpajja.
46007040	Ucampis jupajj juc’amp cusisitaw sarnakasispa jan wastatampi casarascaspa ucajja. Acasti nayan arojjaquiwa, ucampis amuyasiractwa Diosan Ajayupajj nayampïtapa.
46008001	Jichhajj yakha diosanacar sacrificion churatäquis uca aychanac mank’añanacjjat parlapjjaraquïma. Chekpachansa takeniw aca toketjja yattanjja. Ucampis uca yatitasajja jach’a jach’wa tucuyistu, munasiñasti ajayu tokenwa jiltayaraquistu.
46008002	Maynitejj take cuna yatir tucchejja, janïraw cunsa yatquiti.
46008003	Ucampis maynitejj Diosar munchejja, Diosajj juparojj uñt’araquiwa.
46008004	Uqhamajj uca yakha diosanacar sacrificion churatäquis uca mank’anac mank’añjjata, chekpachansa yattanwa, mä c’ari diosajj janiw cunäquis acapachanjja, mä sapa Diosaquiwa chekpachansa utjejja.
46008005	Alajjpachansa acapachansa uca dios satanacajja utjascpaya, mä toketjja walja diosanacaw utjaspa, uqhamarac walja munañaninaca.
46008006	Ucampis jiwasataquejj mä sapa Dios Awquiquiw utji. Uca Dios Awquiwa take cunsa lurejja ucataracwa jiwasas utjasctanjja, jupataquiraqui jacasctanjja. Mä sapa Tatituquiraquiw utjejja, ucasti Jesucristowa. Jupïpanracwa take cunas utjejja, uqhamarac jiwasasa.
46008007	Ucampis janiw acjja takeni yatipquiti. Yakhepanacajj uca c’ari diosanacar yupaychirinacäpjjänwa, ucatsti uca yakha diosanacar churat mank’anacjja mank’asipcaquiwa yakha diosanacar loktatäcaspas uqhama. Ucatsti ajayu tokena jan ch’amanïtap laycojja chuymanacapanjja juchanjamaw amuyasipjje.
46008008	Cuntï mank’ctan ucajj janiw Diosatjja jayarst’ayquistuti. Janiw mank’asati asquïcañänejja, ni jan mank’asas jan asquïcaraquiñänejja.
46008009	Ucampis jumanacajj amuyasipjjam, ucatrac uca libre luratanacamampejj qhitinacatejj Tatitur iyawsañanjja pisi ch’amäsipqui ucanacarojj juchar puriyasipcasma.
46008010	Amuyt’apjjam. Jumatejj uca yakha diosanacan altarapan kont’asisin mank’asmajja, ucatsti mä pisi iyawsañani jilatajj uñjiristam ucan mank’asquirjja, uca pisi iyawsañan jilatajj mank’araquispawa uca c’ari diosanacar loktat mank’jja.
46008011	Uqhamatwa jumajj yatitamampejj uca pisi iyawsañan jilatarojj apt’asma, Tatitojj uca jilat laycuwa jiwaraquïnjja.
46008012	Uqhamat jumanacajj iyawsañan t’uqhäsqui uca jilatanacan chuymanacapjja usuyapjjtajja. Uc lurasasti jumanacajj Cristo contraw jucha lurasipctajja.
46008013	Ucatpï, nayatejj jilajjaru mank’atajjampi juch luraysta ucqhajja, janipuniw aychjj mank’cäti jilajjar jan juch lurayañ laycu.
46009001	Ucampisa nayajj khespiyatätwa, uqhamaraqui mä apostoljamajj Tatitu Jesusaruw nayajj uñjta jumanacas nayan achunacajjäpjjaractawa Tatitutaqui irnakatajjanjja.
46009002	Mayninacajj: “Janiw jupajj apostolöquiti” sapjjaquitaspawa, ucampis jumanacataquejj mä apostolötwa. Nayasti jumanacarojj Tatituruw uñt’ayapjjsma, ucawa nayataquejj apóstol satäñajjataqui uñacht’äwejja.
46009003	Qhitinacatï jisc’achapquitu ucanacataquisti acaraquiwa nayan arsusitajjajja:
46009004	Waquisisquiw nayan catokañajja, mank’añataquis umañataquis churapquitu ucanaca,
46009005	uqhamaraqui mä Tatitur iyawsiri warmi nayamp chica irpañataquis mayni apostolonacjama, cunjämtï Tatitun pachpa jilanacapasa, Pedros lurqui uqhama.
46009006	¿Jan ucajj jumanacajj amuyapjjtacha Bernabeampi nayampiquicha jan asquïpctjja jilatanacat take ucanac catokañataquejja?
46009007	¿Qhiticha soldado sirviñanjja pachpa kollkepampi phokhanejja? ¿Qhitich jan ucajj uva yapuchasajj uvjja jan mallt’quejja? ¿Qhitich jan ucajj oveja awatisajj ovej lechsa jan mallt’caraquejja?
46009008	Janiraqui amuyapjjamti acajj nayan arunacajjaquïcaspas uqhama. Jan ucasti Moisesan leyipanjja aca arunacajj kellkataraquiwa.
46009009	Uca leyinsti aqham saraquiwa: “Janiw ñucu uscütati trigo taquir vacarojja.” Diosajj janiw acjja vacanacat llaquisaquiti sisquejja,
46009010	jan ucasti jiwasataqui mä uñtasïwiwa, amuyt’asiñasataqui. Aca leyejj nanacan asquejjataqui kellkatawa. Orak khollirisa, trigo jawk’surisa cosecha apthapirisa catokañ laycuwa irnaquejja.
46009011	Nanacasti ajay token arunacwa jumanac taypinjja yapuchapjjtjja ucatjja, ¿janit walïquisti jumanacat acapach yänaca catokapjjañanacajjajja?
46009012	Yakhanacajj take ucanacwa jumanacatjja catokapjje. Ucanacat sipansa nanacaw jumanacat take ucanaca catokapjjañanacajjajja. Ucampis janiw nanacajj take ucanacatjja arsusipcti jan ucasti take cunansa amuquïsipctwa Tatitun arunacap parlañajj jan jaytatäñapataqui.
46009013	Jumanacajj asquiw yatipjjtajja, templon irnakerinacajja uca pachpa templotwa mank’apjjaraquejja. Altaran sacrificionacajj churasisqui ucanacan yanapasirinacasti, uca pachpa sacrificat aychanacracwa mank’apjjejja.
46009014	Uqhamaraquiw Tatitojj saraqui: “Qhitinacatejj evangelio parlapqui ucanacajj uca irnakatapataraqui mank’añapa” sasa.
46009015	Ucampis nayajj janipuniw cuns catokcti, acsa janiraquiw kellkanipcsmati nayar mä cunsa churapjjañanacamataqui. ¡Janïra qhitis nayat aca cusisiñajja apakquipanjja asquïspaw nayan jiwjjañajjajja!
46009016	Nayataquejj janiw cuna jach’achasiñäquisa evangelio parlañajja, jan ucasti, waquisituwa parlañajjajja. ¡Janitejj Diosan arunacap parlquirist ucajja cunaquïcaspa nayataquejja!
46009017	Ucatpï take chuymampi luratajj laycojja, Tatitojj nayarojj wajjt’asiñapa churitani. Jariyatjamaqui lurirista ucasa, ucampis Diosan ewjjapa catokcta ucwa phokhascta.
46009018	Nayataquejj uca wajjt’asiñajj acawa: Chuymajjanjja cusisiñaw utji jan qhititsa cun mayis khespiyasiñ arunac parlatajjata. Janiraquiw cunatejj wact’quitu ucanacsa mayiscti.
46009019	Jan qhitin esclavopäcasinwa, taketaquis esclavöquiristsa uqhamaw tucta Tatitutac walja jakenacar jicjjatañ laycu.
46009020	Cunapachatï nayajj judionac taypincta ucqhajja, judiöquiristsa uqhamaraquiw tucta jupanacar jicjjatañataqui. Ucampejj sañ munta: Moisesan leyinacaparjam sarnakerinacataquejj nayajj uca leyinacarjamaraquiw sarnakasta, jupanacar jicjjatañataqui, chekpachansa janiraquiw nayajj uca leyirjamajj sarnakcaracti.
46009021	Mä toketsti qhitinacatejj jan Moisesan leyinacaparjam sarnakqui ucanac taypinjja jupanacjamaquiraquiw nayajj tucta, chekpachansa Diosan leyiparjama sarnakcta ucasa, Criston leyipanctwa.
46009022	Cunapachatejj t’uqha jilatanac taypincta ucqhajj nayajj t’uqhäquiristsa uqhamaraquiw tucta jupanacar jicjjatañataqui. Jupanacjamaw tucta uqhamata jupanacat mä kawkhanirus jicjjatañataqui.
46009023	Take acanacjja Tatitun arunacap parlañ laycuw lurta, uqhamata cuna asquinacatejj uca arunac parlañanjja utjqui ucanac catokañajjataqui.
46009024	Jumanacajj yatipjjtawa, mä atipasiñanjja takeniw jalapjje, ucampis mayniquiw premio catokejja. Jumanacasti jalapjjamaya premio catokañcama.
46009025	Qhitinacatejj mä anatañan anatapqui ucanacajj chekpachansa cunanacatejj jan walt’aycaspan ucanacjja k’al apanucupjje. Ucampis jupanacajj ch’am tucupjje mä laurel corona catokañataqui cawquïritejj mäqui pharsuwayjje; jiwasasti wiñayataqui jan pharsur corona catokañataquiw jaltanjja.
46009026	Nayajj janiw ina pampaqui jalcti, janiraquiw nuwasiñansa aleka ina ch’usaru ch’acquiristsa uqham nuwascti.
46009027	Jan ucasti, nayajj janchejjan munañaparojj t’akhesiytwa jaysayasiractwa uqhamata yakhanacar yatichcasina jan apanucutäñajjataqui.
46010001	Jilatanaca, nayajj jumanacan yatipjjañama munta: Nayra awquinacasajj mä kenayan irpatänwa, takeniw Mar Rojo kota chekajj pascatapjjänjja.
46010002	Mä toket amuyañ sipanjja, uqhamatpï jupanacajj Moisesampi bautisatäpjjänjja kenaya toke uca kota tokeraqui.
46010003	Takeniw pachpa ajay mank’a mank’apjjänjja,
46010004	takeniraquiw pachpa ajay uma umapjjäna. Jupanacasti karkat jalsuri umat umapjjänjja, uca karkaw jupanacampi chicäscäna. Uca karkasti Cristo Tatitünwa.
46010005	Ucampis jupanacat waljanipuniw Diosarojj jan cusisiycänti, ucat janchinacapajj wasaran jakonucut uñjasïna.
46010006	Take acanacasti jiwasan amuyt’asiñasataquiw lurasïnjja, jan jiwasanacajj jupanacjam jan walinac munapayañasataqui.
46010007	Ucatpï jilatanaca, jumanacajj janipun yakha diosanacar yupaychapjjañamäquitejja, cunjämatï jupanacat mä kawkhanejj lurapjjäna uqhama, cunjämatejj Kellkatan sejja: “Jakenacajj mank’añataqui umañataquiw konurapjjäna, ucatsti fiesta lurañataquiraquiw sayt’asipjjäna” sasa.
46010008	Janiw jupanacjama wachoka jucha lurañasäquiti. Uqham lurapjjatapatsti jupanacatjja mä uruquiw pä tunca quimsan waranka jakenacajj jiwarapjjäna.
46010009	Janiraquiw jupanacjamas Diosarojj colerayañasäquiti. Uca lurapjjatap laycusti jupanacajj catarinacan jiwarayatäpjjänwa.
46010010	Janiraqui jumanacajj jupanacjam Dios contrajj parlapjjamti. Uqham lurapjjatapatsti jupanacarojj jiwayir angelaw jiwarayäna.
46010011	Take acanacaw nayra awquinacasarojj pasatayna. Ucanacasti kellkatawa jiwasanacan amuyt’asipjjañasataqui, ucatsti jan uqham lurañasataqui.
46010012	Uqhamajja, qhititejj ch’amanïtapa amuyasejja, wal amuyt’aspan ucatarac tincuscaspan.
46010013	Take yant’anactï jumanacajj t’akhesipcta ucanacajja, cunjämtï mayninacajj t’akhesipqui uqhamaraquiquiwa. Jumanacajj Diosaruw catuyasipjjañamajja, jupasti janiw jumanacarojj jach’a jan atipcaya yant’anacjja churapcätamti. Cunapachatï yant’ajj jutcani ucqhajja, Diosajj cunjämatsa uca yant’ar atipjañjja yanapapjjaraquïtamwa, uqhamatwa atipjapjjäta.
46010014	Ucatpï munat jilatanaca, jumanacajj jithektapjjam yakha diosanacar yupaychañatjja.
46010015	Amuyun jakenacarjamaw parlapjjsma, jumanacpacharaquiw amuyt’apjjasmajja cuntï sapcsma ucjja.
46010016	Cunapachatï bendicita copat umctan Diosar yuspagarasina ucqhajja, Criston wilapan mayaquïtaswa uñacht’aytan. Cunapachatï t’ant’a pachjtan ucqhajja, Criston cuerpopan mayaquïtas uñacht’ayaractan.
46010017	Waljanïctan ucqhasa mä sapa pachpa t’ant’acwa mank’tanjja, ucataracwa mä sapa janchi tucuractanjja.
46010018	Israel marcata amuyasipjjam; sacrificion churata yänacat mank’erinacajja mayaquïpjjewa maynit maynicama uqham mank’apjjatap laycu.
46010019	Ucampejj janiw sañ muncti uca diosajj asquïtapa, uca yakha diosar loktat aychasa yakha aychat sipansa juc’ampi asquïtapa sañsa muncaractti.
46010020	Jan ucasti, sañ muntjja cunapachatï Diosar jan uñt’irinacajj mä cunsa sacrificion loktasipjje ucqhajja, ñankha ajayunacaruw loktasipqui, janiw Diosaruti. Janiw muncti jumanacan uca ñankha ajayunacampi mayachasipjjañama.
46010021	Janiw Tatitun copapampita ñankha ajayunacan copapampitjja umapcasmati, janiraquiw Tatitun mesapampita ñankha ajayunacan mesapampitsa mank’apcaraquismati.
46010022	¿Jan ucajj Tatituruch colerayañänejja? ¿Jiwasajj Tatitut sipansa juc’ampi ch’amanïtancha?
46010023	Chekpachansa maynejj cuntejj munqui ucjj lurascaquispawa, ucampis janiw takpachati maynitaquejj asquïcaspa. Maynitejj cuntï munqui uc luraspajja, ucampis janiw take cunas jupatac asquïquiti ajayu token jiltañataquejja.
46010024	Jake masisan asquïñap munañasawa, janiw jiwasan asquïñasacti munañasäquejja.
46010025	Cunatejj khathun aljañatac uscutäqui ucjja jumanacajj jan jisct’asaqui alasisin mank’asipcam. Janiraqui jisct’apjjamti chuymanacaman jan mayjt’asipjjañanacamataqui,
46010026	aca orakesa, cunanacatï aca oraken utjcaraqui ucanacasa Tatituncatap laycu.
46010027	Jan ucajj mä jan iyawsiritejj jumanacar mank’añatac jawsayapjjätamjja ucat jumanacajj sarañ munapjjaraquïtajja, take cuntï churapcätam ucjja mank’asipcaquim jan jisct’asa, chuymanacaman jan mayjt’asipjjañamataqui.
46010028	Ucampis maynitejj: “Aca aychajj c’ari diosanacar loktatawa” sapjjätam ucjja jan mank’apjjamti, uc siriru jan mayjt’ayañataqui, uqhamaraqui jumanacasa chuymanacamanjj jan mayjt’asipjjañamataqui.
46010029	Mayninacan chuymapatwa parlascta, janiw juman chuymamatti parlctjja. Ucampis maynejj saspawa: “¿Cunatarac nayarusti munañajjarjama sarnakañajjata juchañchitanisti maynin chuymap laycusti?
46010030	Diosar yuspagarasatejj mank’sta ucajj ¿cunataraqui nayarusti c’umipjjetani mank’atajjatsti?” sasa.
46010031	Uqhamajj mank’apjjamsa, umapjjamsa jan ucajj cunsa lurapjjam, ucampis take cunsa Diosar jach’añchañataquiqui lurapjjam.
46010032	Jan qhitirus lanctayapjjamti, ni judiorusa, jan judiorusa, ni Diosan iglesiapanquirinacarusa.
46010033	Nayajj taketaquis asquïñwa munta. Janiw nayan walïñajjacti jan ucasti mayninacan asquïñapwa muntjja, uqhamata jupanacajj khespiyatäpjjañapataqui.
46011001	Jumanacajj nayjam sarnakapjjam cunjämatï nayajj Cristjam sarnakctjja uqhama.
46011002	Jilatanaca, jumanacajj nayatjja amtasipjjapunistawa uqhamaraqui cuntejj yatichapcäyäsma ucarjamaraquiw sarnakasipcta, uqham lurapjjatanacamatjja wal cusista.
46011003	Ucampis nayajj muntwa jumanacajj acanac amuyt’apjjañama: Cristowa take chachan p’ekepajja, chachasti warmin p’ekeparaquiwa, cunjämatejj Diosajj Criston p’ekepäqui uqhama.
46011004	Mä chachatejj culton oración lurchi jan ucajj Diosan arunacapsa parlchi p’ekepa ch’okt’asisa ucajja, Cristotaquejj uca ch’okasiñajja p’enkawa.
46011005	Ucampisa mä warmitejj jan p’eke ch’okt’asisa oración lurchi jan ucajj Diosan arunacapsa parlchi ucajja, jan ch’okt’asitapajj p’enkaraquiquiwa chachapataquejja, k’alsa ñic’uta mururascaspa uqhamawa.
46011006	Mä warmitejj jan p’eke ch’okatäñ muncchi ucajja, walïspawa k’al ñic’utapa mururasjjañapajja. Ucampis warmitaquejj ñic’ut mururasiñatejj p’enkächi ucqhajja, p’ekep ch’okt’aspanaya.
46011007	Chachajj janiw p’ekjja ch’okasiñapäquiti, jupajj Diosar uñtasitätap laycu, Diosan jach’a cancañaparacwa uñstayejja. Warmisti chachan jach’a cancañapwa uñstayaraqui.
46011008	Cunapachatï Diosajj jaker lurcän ucqhajja, janiw chachjja warmita lurcänti jan ucasti chachatwa warmjja luränjja.
46011009	Warmisti chachïpanwa luratänjja, janiw chachati warmïpanjja.
46011010	Ucatpï warmejj p’ekepjjarojja mä jach’a cancañjama apañapajja, chachapan munañapancatapa uñacht’ayañataqui angelanac laycu.
46011011	Ucampis Tatituncjjasinjja chachajj janiw utjcaspati jan warmïpanjja, warmisa jan chachäpanjja utjcaspati.
46011012	Warmejj chekpachan chachat apsusin uscutäcchin ucasa, mä toketjja chekaraquiwa chachajj warmitwa naciraqui; ucampis take cunasa Diosatwa jutaraqui.
46011013	Jumanacpach sapjjam, ¿waliquïsquiti warmin jan p’eke ch’okt’asisa oración lurañapajja?
46011014	Yatitäjjaraquiwa chachataquejj p’enkätapa ñic’uta jach’a jilayasiñajja.
46011015	Ucampis warmitaquejj mä honorawa jach’a ñic’utanïñajja, uca jach’a ñic’utasti p’eke imjjatasiñataqui churataraquiwa.
46011016	Ucampis maynitejj aca toket ch’ajjwañ munchejja yatiñapawa, janiwa jiwasas ni Diosan iglesianacapas yakha luräwjja uñt’ctanti.
46011017	Ucampis acanac kellkanisajja: “Janiw wal lurapctati” sapjjsmawa. Jumanacajj tantachasïwinacamanjja amuyatatjja asquinacat sipansa jan walinacac lurapjjatamaw yatisi.
46011018	Nayrakatajja, cunapachatï jumanacajj culto lurañataqui tantachasipjjta ucqhajja, jumanacajj jalanoktatäpjjtawa, ucasti amuyatajj chekätapjamawa.
46011019	¡Jumanacanjj waquisiwa jaljta jaljta sarnakapjjañamajja, uqhamat yatiñataqui qhitis chekpach Cristor arquirejj uca!
46011020	Uqham jaljta jaljta sarnakasipcatamatjja, jumanacan tantachasïwinacaman Santa Cena luratanacamajj janiw Tatituncquiti.
46011021	Mank’añ horasasti sapa mayniwa jumanacatjja nayrakata mank’jje, mayninacasti mank’at awtjatäsipcaraquiwa, mayninacasti uccañcamajj niyaw macharatäjjapjje.
46011022	¿Janit jumanacasti utanacanïpcta ucan mank’apjjañamataqui umapjjañamataquisa? Uqham lurasajj jumanacajj Diosan iglesiapwa jisc’achapjjtajja, jan mank’aninacarus p’enka tucuyapjjaractajja. ¿Camsapjjaraquïma? ¿“Waliquiw” sapjjämati? ¡Uca luratanacamajja janiw walïquiti!
46011023	Cuntejj nayajj yatichapcsma ucjja pachpa Tatitutwa nayajj catokta. Tatit Jesusajja, catuntatäñapäcän uca arumajj t’ant’wa irtäna,
46011024	yuspagarasinsti, pachjänwa, ucat säna: “Mank’apjjam, acajj janchejjawa jumanac laycuraquiw t’unjata. Acsti nayat amtasis lurapjjam” sasa.
46011025	Mank’a tucutatsti copa astasinjja saraquïnwa: “Aca copajj jichhajj machak arust’äwiwa nayan wilajjampi chimpuntatawa. Sapa cuti umapcäta ucqhajja, nayat amtasisaw lurapjjäta” sasa.
46011026	Uqhamat sapa cuti jumanacajj aca t’ant’a mank’apcäta, uqhamarac aca copata umapcäta ucqhajja, Tatitun jiwatapwa yatiyasipctajja jupan jutañapcama.
46011027	Uqhamajja, qhititejj Tatitun t’ant’apsa mank’quejja uqhamarac copapatsa umcaraquejja jan Diosatacjamäcasina ucajja, juchwa luri Tatitun janchipa uqhamarac wilap toke.
46011028	Ucatpï waquisejja janïra uca t’ant’a, uqhamarac uca copat umcasajja, sapa mayniw chuymap uñantasiñapa.
46011029	Tatitun janchipätapa jan amuyasisina mank’ani, umaraquini ucajj jupa pachpa mutuñapataquiwa mank’asqui umascaraqui.
46011030	Ucatpï jumanac taypinjja waljaninacaw usutäsipqui, t’uqhäsipcaraqui, yakhepanacasti jiwarasipcaraqui.
46011031	Jiwaspachatejj uñantassnajja, Tatitojj janiw uqham juchañchcaraquistaspati.
46011032	Ucampis cunapachatejj Tatitojj juchañchquistu ucqhajja, mutuyistuwa, jan jiwasajj acapachanquir jakenacampi chica juchañchatäñasataqui.
46011033	Uqhamasti munat jilatanacajja, cunapachatï Santa Cenataqui tantachasipjjäta ucqhajja, suyt’asipjjam maynit maynicama.
46011034	Maynitejj mank’at awtjatächi ucajja utapat mank’anpan, uqhamat jan Diosajj jumanacaru mutuyañapataqui jan wali tantachasitanacamatjja. Yakha tokenacatsti nayajj purincä ucqhaw take cunsa uñjäjja.
46012001	Jilatanaca, munaractwa cunanactejj Kollan Ajayojj sapa maynir lurañatac churquis ucanacjjat yatipjjañama.
46012002	Jumanacajj asquiw yatipjjtajja, cunapachatï jan iyawsirïpcäyät ucqhajja jan parlir c’ari diosanacaruw arcasipcäyätajja.
46012003	Ucat jichhajj yatipjjañam munta: Janiw qhitis “Jesusajj maldecitäpan” sasajj Kollan Ajayun ch’amapampejj siscaspati. Janiraquiw qhitis jan Kollan Ajayun ch’amapampejj “Jesusajj Tatituwa” sasajj siscaspati.
46012004	Maynejj take cunataquiw yatiñ ch’amjja catokaspa, ucampisa mä sapa Ajayuquiw take ucanacjja churi.
46012005	Cunayman toket sirviñawa utjaraqui, ucampis mä sapa Tatituruquiw sirvtanjja.
46012006	Cunayman toket lurañanacajj utjaraqui, ucampis mä sapa Diosaquiw take cuns jakenacampejj luri.
46012007	Diosajj sapa mayniruw Ajayupjja churi, takenin asquipataqui.
46012008	Uca Ajayu tokeraquiw yakheparu cunsa sum parlt’añapataqui yatiñ ch’ama churi, uca pachpa Ajayu tokeraquiw yakheparojj take cunas wali suma uñt’añampi parlt’aña churaraqui.
46012009	Yakhepanacajj iyawsañwa Ajayu toke catokapjje, yakhepanacasti ch’am catokapjjaraqui usutanacar waliptayañataqui.
46012010	Yakhepanacajj milagro lurañataquiraquiw ch’am catokapjje, yakhepanacasti Diosan arunacap parlt’añataquiraquiw ch’am catokapjje. Maynejj asqui ajayunaca, ñankha ajayunaca uñt’añ churäwi catoke. Yakhepanacasti jan uñt’at lajjranac parlañ churäwi catokapjje, yakhepanacasti uca jan uñt’at lajjranac parlatäquis uca arunac khanañchañataquiraquiw ch’am catokapjje.
46012011	Ucampis take acanacjja mä sapa Ajayuquiw luri, jupasti cunjämarutejj munqui uqhamaruw sapa maynirus laquinoke.
46012012	Cunjämatejj cuerposajj take cunanïqui uqhamar uñtataraquiw Cristojja. Uca take cunanacasti waljäcchi ucasa, mä sapa cuerporu tucutaquiwa.
46012013	Take jiwasanacasti, judiosa, griegosa, esclavosa, libresa, Kollan Ajayun bautisasjjasinjja mä sapa cuerpoquiw tucjjtan; takenisa uca pachpa Ajayutaracwa catoktanjja.
46012014	Mä cuerpojj janiw mä sapat lurt’ataquïquiti, jan ucasti waljanacat lurt’atawa.
46012015	Cayutejj saspajja: “Janiw nayajj amparäcti, ucatwa jan nayajj cuerpöncti” sasajja, janiw uca satapampejj cuerpotjja sarakcaspati.
46012016	Jan ucajj jinchus saspajja: “Janiw nayajj nayräcti, uca laycu janiw nayajj cuerpöncti” sasajja, janiw uca satapampejj cuerpotjja yakhäcaspati.
46012017	Take cuerpotejj nayracamaquïspa ucqhajja ¿cunampis ist’snajja? Take cuerpotejj jinchucamaquïspa ucqhajj ¿cunampiraquis muct’snajja?
46012018	Ucampis Diosajj cuerporojj sapakat partenacsa cawqharutejj jupajj munqui ucqharuw uchi.
46012019	Cunäsapansa maya sapaquïsapäna ucqhajja, ¿cawqhancaraquisapän cuerposti?
46012020	Uqhama walja chekanacanïcchi ucasa, take cunas mä sapa cuerpor tucutaquiwa.
46012021	Nayrajj janiw ampararojj siscaspati: “Janiw muncsmati” sasajja. Janiraquiw p’ekes cayunacarojj siscaspati: “Janiw munapcsmati” sasajja.
46012022	Jan ucasti, cuerponjja mä cunasa t’uqhaquïchi ucasa, wali asquiwa.
46012023	Cuerposansti cawqhawjanacarutejj jan wali munctan ucawjanacaruw sum isthapiytanjja. Cawqhanacatejj jan yäkañajj waquisqui ucawjanacaruw wali yäktanjja. Cuerposanjja wali yäkatäqui ucajja janiw waquiscjjeti yäkaña.
46012024	Diosajj uqhamwa cuerposjja luratayna, jan yäkata chekanacajj juc’ampi yäkatäñapataqui,
46012025	uqhamata cuerposanjja jan jaljtañanacajja utjascañapataqui, jan ucasti cuerposanjja maynis maynita llaquiñapataqui.
46012026	Cuerposan mayawjatejj t’akheschi ucqhajj takpacharaquiw t’akhesi, mayawjatejj suma yäkatächejja, takpacharaquiw cusisipjje.
46012027	Uqhamajj jumanacajj Criston cuerpopäpjjtawa, sapa maynis uca cuerponquirinacäpjjaractawa.
46012028	Uqhamaraquipï Diosajj iglesiapanjja sapa maynirus lurañapa churejja: Nayrakatajja apostolonaca, ucjjarusti Diosat catokasina arunacap parlirinaca, ucjjarusti yatichirinaca, ucjjarusti milagro luririnaca, usutanacar c’umaraptayirinaca, yanapirinaca, irpirinaca, jan uñt’ata arunaca parlirinaca.
46012029	¿Takpachaniti apostolüpjje? ¿Takpachaniti Diosan arunacap parlirinacäpjje? ¿Takenit yatichi? ¿Takenich jan ucajj milagronac lurejja?
46012030	¿Takenicha ch’amanejja usutanacar c’umaraptayañataquejja? ¿Takeniraquicha jan uñt’at arunaca parlejja? ¿Takenicha uca jan uñt’ata arunacat parlatanacjja khanañchañ yatejja? Janiw takenïquiti.
46012031	Uqhamasti jumanacajj Diosatjja suma churäwinac catokañatac ch’amañchasipjjam. Nayajj juc’amp suma thaqui uñacht’ayapjjäma.
46013001	Nayatejj jakenacana angelanacana parlanacap parlirista, ucat janirac munasiñanïquiristjja, mä latar uñtataquiw tojjokerista, mä platillor uñtataquiraquiw chhollokeristjja.
46013002	Diosat catokat arunactejj parliristjja, uqhamarac Diosan amtatanacapsa k’al yatirista, take cuns yatiraquirista, iyawsañajjas jach’araquïspa kollunac onjjtayañcamajja, ucat janiraqui munasiñanïquiristjja, janiw nayajj cunäctsa.
46013003	Take yänacajjtejj laquinokasjjerista, pachpa janchejjsa naqhantatäñataqui catuyasirista, ucatsti janirac munasiñajj utjquitaspajja, janiw cunataquis uca luratajjajj asquïcaspati.
46013004	Qhitintejj munasiñajj utjqui ucajj llamp’u chuymaniwa, suma jakewa, janiw envidiasirïquiti, janiw jach’a jach’a tucurïquiti.
46013005	Janiw cuna jan walsa lurquiti, janiraquiw cunsa jupataquiqui munirïquiti, janiw colerasquiti, janiraquiw colerasitapsa imjjäsisquiti.
46013006	Janiw cunatejj jan walïqui ucatjj cusisiñ yatquiti, jan ucasti cunatejj chekapäqui ucat cusisiñ yati.
46013007	Take cun t’akhesi, take cun iyawsi, take cun llamp’u chuymampi suyt’araqui.
46013008	Munasiñajj janipuniw tucusquiti. Mä urojj janiw Diosan arunacapajj parlascjjaniti, janiraquiw jan uñt’at arunacatsa parlascjjaniti, ni take cun yatiñas munascjjaraquiniti.
46013009	Uca yatiñanacasa, profecía arunac parlañanacasa jan chekätap laycojj,
46013010	tucusiquiniwa cunapachatejj cheka cancañajj jutcani ucapachajja.
46013011	Wawäcasajj wawjamaw parläyäta, amtäyätsa, amuyt’äyätsa. Chachäjjta ucapachasti, take cunatejj wawan luräñapäqui ucjj apanucjjtwa.
46013012	Jichhajj take cunas jayphucjamaqui mä espejotjam uñjasctanjja, ucampis mä urojj take cuns khanwa uñj-jjañäni. Jichhajj yatiñajjajj janiw phokhatpachäquiti, ucampis uca uruw takpach uñt’jjäjja cunjämtï Diosajj nayar uñt’quitu uqhama.
46013013	Uqhamapï iyawsañasa, suyt’añasa, munasiñasa jan tucuscanitejja, ucampis aca quimsatjja munasiñapuniw jilt’atajja.
46014001	Munasipjjapunimaya jumanac purajja, uqhamarac chuymanacamanjja munapjjapunim Diosan take ajayu token churäwinacapa catokañjja. Diosat catokat arunacap parlañ munapjjam.
46014002	Jan uñt’at arunacat parlir jakejja Diosaruw parli, janiw jake masiparu parlquiti, janiraquiw qhitis parlatapjja amuyquiti. Cuntejj parlqui ucjja ajayu toket parli ucampis ucajj jaketaquejj jan amuyt’cayawa.
46014003	Ucampis qhititejj Diosan arunacapa parlqui ucajj Diosat catokasinjja jakenacaruw parli iyawsañanacapan jiltapjjañanacapataqui, ch’am catjjatayañataqui uqhamarac chuymachañataquisa.
46014004	Jan uñt’at arunac parlirejj jupapachaw ajayu tokenjja jilti, ucampisa Diosat catokasin arunacap parlirinacajja iglesianquirinacaruw ajayu tokenjja jiltayaraqui.
46014005	Nayajj muniristwa jumanacajj sapa maynis jan uñt’at arunac parlirïpjjañama, ucat sipan juc’ampjja muniristwa jumanacajj Diosat catokata arunaca mayninacaru parlapjjañama, uqham parlañaw asquejja jan uñt’at arunac parlañat sipansa. Jan ucajj jan uñt’at arunac parlirinacajj khanañchapjjañapawa parlatanacapa, uqhamata iglesianquirinacajj ajayu tokenjja jiltapjjañapataqui.
46014006	Ucatpï jilatanaca, nayatejj jutasin jan uñt’at arunacat parlapjjäma ucqhajja ¿cuna asquirac jumanacasti jicjjatapjjasmasti? Inas cun Diosajj yatiyañ munchi jan ucajj mä chekapa arunaca, jan ucajj Diosan arunacapa jan ucajj mä yatichäwi parlañ utjchi ucqhaquiwa parliristjja.
46014007	Jichhajj amuyt’añäni pinquillompita, arpampita. Ucanacajj música tocañataquiwa wali, ucampis janiw jacañanïpquiti. Uca instrumentonacatejj alekaqui tocatäspa ucajj janiw cuna musicätapas yatiscaspati.
46014008	Guerranccasinjja, trompetatejj jan suma khana phust’ascaspajja, janiw qhitis nuwasiñatac waquichascaspati.
46014009	Uqhamaraquiw jumanacampejj lurasi. Jumanacatejj jan uñt’at arunacat parlapjjätajja jan qhitinsa amuyt’cañjja, ¿cunjämatrac yatisispa cuna parlapjjatanacamasa? ¡Ina ch’usaruquiw parlasipctajja!
46014010	Aca orakenjja walja parlanacaw utji, ucampis take uca parlanacajja amuycañaraquiwa.
46014011	Ucampisa nayatejj jan amuycäjja, mä jaken nayar yakha arut parljjayatapa, uca jaketaquejj nayajj mä yakha marcanquir jakjamäyäwa, jupas nayataquejj uqhamaraquïspawa.
46014012	Ucatpï, jumanacajj niyaqui wali ajayu toketa cuna ch’amsa catokañ munapjjstajja, munapjjapunim cunanacatejj iglesianquirinacar jiltaycaspas ajayu tokenjja uca lurañanac catokaña.
46014013	Uqhamajj mä jaketejj jan uñt’at arunacat parlchejja, Diosatjja ch’am maypan cuntejj parlqui uca khanañchañataqui.
46014014	Nayatejj mä jan uñt’at aruta oración lurirista ucqhajja, chekpachansa ajayojjampiw oración lurasctjja, ucampis amuyojjampejj janiw cuna ascsa jicjjatcti.
46014015	Uqhamasti ¿cuna lurañajjaraquïspasti? Chekpachansa ajayumpiw oración lurä uqhamarac amuyojjampisa. K’ochunacsa ajayumpiw k’ochü uqhamarac amuyojjampisa.
46014016	Jumatejj ajayunaqui Diosarojj yupaychätajja, mä alek ist’iric jutirejj janiw juma chica oración lurcaraquispati cuna parlatamsa jan amuyatap laycu.
46014017	Oracionan Diosar yuspagaratamajj wali sumäscaspawa, ucampis maynejj janiw ajayu tokenjja jiltquiti.
46014018	Diosarojj yuspagartwa, nayajj jumanacat sipansa juc’ampwa yattjja uca jan uñt’at arunacat parlañjja.
46014019	Ucampis cultonjja, mä pä arunacsa, amuycañwa parlañ muntjja, uqhamat mayninacar yatichañataqui, tunca waranka jan uñt’ata, jan amuycaya arunac parlañat sipana.
46014020	Jilatanaca, jan wawjam amuyt’asirïpjjamti. Jan ucasti jan walinac lurañataquiqui wawjamäpjjam, ucampis amuyt’asiñ tokensti jach’a jakenacjamäpjjaraquim.
46014021	Tatitun arunacapanjja siwa: “Aca marcarojj jan uñt’at arunacata yakha jakenacampiw parlayäjja, ucampis janiw nayarojj ist’apquitaniti, siw Tatitojja.”
46014022	Uqhamajja jan uñt’at arunacat parlañajja mä chimpücaspas uqhamaw jan iyawsirinacataquejja, ucampis iyawsirinacataquisti janiw uqhamäquiti. Diosat catokat arunaca parlañajja iyawsirinacataquejj mä chimpuwa, ucampis jan iyawsirinacataquejj janiw uqhamäcaraquiti.
46014023	Uqhamajja cunapachatï jumanacajj takeni iglesian tantacht’asipjjätajja, ucat takeni jan uñt’at arunaca parlasipcäta, ucat ucaru mä jan iyawsirinacajj mantanipjjani ucqhajja, jumanacar uqhama parliri ist’asajja: “Acanacajj lokhenacasä” sapjjätamwa.
46014024	Ucampis takenitejj Diosat catokata arunaca khanpacha parlapjjätajja ucat maynejj jan iyawsirïcasina, jan ucajj jan cunsa suma yatcasa mantaninejja, jumanacan parlatanacam ist’asajja jupajj juchap uñt’asiniwa. Ucatsti jupapacharaquiw chuymapsa uñantasinejja, jumanacan parlatanacama ist’asajja.
46014025	Uqhamatwa cuntejj chuymapar imjjäsqui ucanacajj khanaru mistuni, ucatsti quillt’asisinjja Diosaruw yupaychani, saraquiniwa: “Chekpachawa Diosajj jumanac taypinqui” sasa.
46014026	Uqhamajj jilatanaca, jichhajj acaw utji: Cunapachatï tantacht’asipjjäta ucqhajja, jumanacatjja mayninacajj k’ochusiñwa munapjje, yakhepanacajj yaticht’aña, yakhepanacanjja utjaraquiw Diosan mä cuna yatiyäwipasa, jan ucajj jan uñt’at arunacat parlañasa, jan ucajj uca jan uñt’at arunacat parlatäquis uc khanañchañasa. Ucampis take cunas ajayu token iglesianquirinacar jiltayañataquïpan.
46014027	Cunapachatï jan uñt’at arunacat parlapjjäta ucqhajja, paniniqui jan ucajj quimsaniquiwa parlañapa, maynit maynita parlasa; uqhamarus mayniw khanañchañaparaqui ucanacan parlatanacapjja.
46014028	Ucampis janitejj qhitis uca jan uñt’at arunaca khanañchirejj utjcchi ucqhajja, janicucha tantachasïwinacamanjja parlapcamti uca jan uñt’at arunacatjja, jan ucasti sapakat maynisa jupa pachpa parlaspan uqhamarac Diosampisa.
46014029	Uqhamaraqui, cunapachatejj Diosat catokata arunaca parlapjjäta ucqhajja, panis quimsanis parlpan, ucatsti mayninacajj amuyt’apjjaracpan walti parli janicha ucjja.
46014030	Ucampis Diosatejj mayni kont’atäsquiriru mä cunsa yatiychejja, ucajj sayt’aspan parlañataqui, nayrakat parlirïqui ucasti amuct’pan.
46014031	Uqhamata take qhitinacatï Diosat catokapcta uca arunaca maynit maynit parlapjjañamataqui, takenis yatekañapataqui, amuyt’asiñapataquiraqui.
46014032	Diosan arunacapa parlirinacajja take amuyupampiw parlañapa;
46014033	Diosasti janiw alek ch’ajjwañ Diosäquiti, jan ucasti sumancaña Diosawa. Take iglesianacansa jilatanacarojj yatichatawa:
46014034	“Warminacajj jan parlapjjpati cultonjja” sasa. Jupanacarojj janiw: “Parlapjjam” satäquiti. Jan ucasti warminacajj ist’asirïpjjañapawa cunjämtï Diosan arunacapajj sisqui uqhama.
46014035	Cuns yatiñ munapjjchi ucqhajja, chachanacaparuw utan jisct’asipjjañapa. Mä warmin culton parlañapasti janiw sumäquiti.
46014036	Jumanacajj yatipjjañamaraquiwa, Diosan arunacapajj janiw jumanacampi kalltasquiti, ni jumanacaquiraquis Diosan arunacapjja catokapctati.
46014037	Maynitejj amuyaschi ch’amanïtapa Diosan arunacapa parlañatakejja, jan ucajj amuyaschi Kollan Ajayojj chuymaparu parljjayatapjja, yatiñaparaquiwa cuntejj kellkanipcsma ucajj Diosan camachipätapa.
46014038	Janitejj catokañ muncchi ucqhajja, janiraquiw juparojj catokañäcaspati.
46014039	Uqhamapï jilatanaca, jumanacajj Diosan arunacapa parlañarupun uscusipjjam. Maynitejj jan uñt’at arunaca parlañ munchejja, janiraqui jarc’apjjamti.
46014040	Take cunsa sum lurapjjam maynit maynita.
46015001	Jichhajj jilatanaca, muntwa cuna khespiyasiñ arunactï yatiyapcsma ucanaca amtasipjjañama. Uca arunacjj jumanacaw catokapjjtajja, ucanaracwa jichhas sum sayt’asisipctajja.
46015002	Uca arunacaraquiw jumanacarojj khespiyapjjtam, parlapcsma uca arunactejj sum catjjäsipcäta ucapacha; jan uqhamäcchi ucasti, iyawsäwisajj inamayataquïspawa.
46015003	Nayrakatajja cuna yatichäwinactï nayajj yatekctjja ucaracwa jumanacarojj yatichapjjsma; ucasti aqhamawa: Cristow Kellkatanacarjamajj crusan jiwawayi juchanacas laycu.
46015004	Jupajj p’amp’antatänwa quimsürutwa Kellkatanacarjama jacatataraquïnjja,
46015005	ucatsti Pedroruw uñstänjja, uqhamarac yakha apostolonacarusa.
46015006	Uca khepatsti pheska pataca jilatanacaruraquiw uñstänjja, ucanacatsti waljaniw jacasipqui, yakhepanacasti jiwarjjapjjaraquiwa.
46015007	Uca khepatsti Jacoboruw uñstänjja, uqhamarac take apostolonacarusa.
46015008	Khep kheparusti, nayaruraquiw uñstawayitu, nayajj janis horasapar nacit wawäquirista uqhama.
46015009	Nayajj apostolonacatjja janiw cuna jilïrïctsa, apóstol satäñataquisa janiw asquïcti, Tatitun iglesiapar t’akhesiyirïtajj laycu.
46015010	Ucampis Diosan munasiñap laycuquiw cunäctejj ucätjja, munasiñapasti nayataquejj janipuniw inamayäquiti. Take apostolonacat sipan jilaracwa irnakawaytjja; ucsti janiw nayat irnakctjja jan ucasti Diosaw qhuyapayasiñapanjja nayamp chicäscaraquïna.
46015011	Uqhamasti jupanacas, nayas yatiyapcsma uca yatiyäwiruw iyawsapjjtajja.
46015012	“Cristojj jiwatanac taypit jactawayjje” sasaw yatiyapjjsma, uqhamasti, ¿cunjämataraqui jumanac taypinsti yakhepanacasti: “Janiw jiwatanacan jactañapajj utjquiti” sasa parlapjjesti?
46015013	Janitejj jiwatanacat jactañ utjcchi ucasti, janiraquipï Cristos jactcpachäntejja.
46015014	Cristotejj jan jactcchejja, yatichapcsmas uca arunacajj janipï cunataquis asquïquitejja, jumanacan iyawsañanacamasa inamayaraquipï.
46015015	Uqhamächi ucajja, nanacajj c’ari parlirinacäpquiristsa uqhamäpjjaractpï Diosataquejja. “Diosajj Cristorojj jiwatanacat jactayiwa” sapjjstjjaya, janitejj jactañajj, utjcchi ucajja, janiraquipï chekäquitejja Diosan Cristor jactayatapajja.
46015016	Jiwatanacatejj jan jactcchinejja, janiraquipï Cristos jactcpachäntejja.
46015017	Cristotejj jan jactcchïnjja, jumanacan iyawsatanacamajj janiw cunataquis sirvquiti, juchanacamanwa sarnakasipcaractajja.
46015018	Uqhamächi ucapachajja, qhitinacatejj Tatitur iyawsasa jiwapqui ucanacajj chhaktatäsipcaraquiwa.
46015019	Jiwasan Cristor suyt’añasatejj aca oraken jacañasataquiquïchejja, take jakenacat sipansa wali llaccañätanwa.
46015020	Ucampis janiw uqhamäquiti. Chekpachansa Cristojj jiwatanac taypitjja jacatatawayiwa, jupajj nayrakat achücaspas uqhamaraquiw take jiwatanacat jactirinacataquejja.
46015021	Cunjämatejj jiwañajj aca orakenjja mä sapa jaketaqui kalltejja, uqhamaraquiw jiwatat jacatatañajj mä sapa jaketa kalltaraqui.
46015022	Cunjämtejj Adán chachancatas laycojj take jakenacajj jiwarapjjejja, uqhamaraquiw Cristoncjjasinjja take jakenacajj jacapjjani.
46015023	Ucampis sapa mayniw horasapar sartani. Cristow nayrakata jactejja nayrakata achur uñtata, ucjjarusti cunapachatejj Cristojj jutcani ucqhajj jupar iyawsirinacaraquiw jactapjjaraquini.
46015024	Ucapachawa aca oraken tucusiñapajj purinini, Cristosti k’al t’unjani take munañaninacaru, jilïrinacaru, uqhamaraqui alajjpach ch’amanacaru, ucatsti Dios Awquiparuraquiwa apnakañapataqui take cuna catuyjjani.
46015025	Cristojj reinañapawa Diosajj take uñisirinacapar Cristompi atipjaycani ucqhacama.
46015026	Khepïri uñisiristi jiwañawa, ucas k’ala t’unjataraquïniwa.
46015027	Diosasti take cunsa Criston munañaparuw uchi. Cunapachatejj Kellkatanacajj: “Take cunsa Criston munañaparuw uchi” sejja, ucajj janiw sañ munquiti Diosas Criston apnakatäcaspa uqhamjja, jan ucasti Diosajjay take cunsa apnakchejja.
46015028	Cunapachatejj take cunas Criston munañapancjjanejja, Cristojj Diosan Yokapäcasinjja, Dios Awquiruraquiw catuyasjjani, Diosajj juparu take cuna catuyatap laycu. Uqhamatwa Diosajj take cunjjarus munañanïni.
46015029	Mä toketjja yakhepanacajj jiwatanacataquiw bautisasipjje. ¿Cunataraqui uc lurapjjesti? Jiwatanacajj jan jactcchini ucqhasti ¿cunataraqui jiwatanacatac bautisasipjjesti?
46015030	¿Cunataraqui jiwasasti sapa cutisa jan walt’añancasctansti?
46015031	Sapüruw nayajj niya jiwañanacan jicjjatasta, ucasti chekapunïsquiw jilatanaca, nayasti chuymajjanjja cusistwa jumanacajj Cristoncapjjatamatjja.
46015032	Uqham sasinjja, nayajj Éfeso marcanjja jakenacampejj leonanacampjamaw nuwastjja. Ucampisa, ¿cunaraqui jicjjatsti? Jiwatanacan jacatatañapatejj jan chekäcchi ucqhajja, cunjämtejj säwejj sisqui uqhamaracwa sisnajja: “Mank’asiñäni, umt’asiñäni, khärurojj jiwjjchiñänejjaya” sasa.
46015033	Jan sallkjayasipjjamti. Cunjämtejj säwejj sisqui: “Jan wali jakenacampi sarnakañajj suma luräwinaca chhakhayañawa” sasa.
46015034	Jumanacajj sum amuyasipjjam, janirac juc’ampi juch lurcjjapjjamti. Jumanacat yakhepanacasti janïraw Diosar uñt’apquiti, acsti sistwa jumanacan p’enkasipjjañamataqui.
46015035	Inas yakhepanacajj jisct’asiñ munchi: “¿Cunjämsa jiwatanacajj jactapjjani? ¿Cunjäm janchinëpjjanisa?” sasa.
46015036	Uca jisct’ajj mä pisi amuyunin jisct’apawa. Cunapachatejj jatha phawanttanjja, uca jathajj jiwañapawa yakha ali utj-jjañapataqui.
46015037	Cunapachatejj yapuchctan ucqhajj janiw alpacha yapuchctanti, jan ucasti jathacwa usctanjja, trigöpasa jan ucajj yakha jathäpasa.
46015038	Ucatsti Diosajj uca jatharojj cunjämtï munqui uqhamwa tucuyi, ucatsti sapa jatharaquiwa mä ali tucojja.
46015039	Janiw take cuerponacajj mä sapa janchinïquiti. Jaken cuerpopajja yakha casta janchiwa, animalanacan janchipasa yakha castaraquiwa, jamach’inacansa, chawllanacansa janchipajj yakharaquiwa.
46015040	Uqhamaraquiw alajjpach cuerpojj utji, acapach janchis utjaraqui, ucampis alajjpach cuerpojj acapach janchit sipanjja sinti sumt’atawa.
46015041	Intin khanapajj mayjawa phajjsin khanapat sipansa, warawaranacan c’ajatapas mayjaraquiwa. Pachpa warawaranac taypitsa utjaraquiwa yakha casta c’ajiri warawaranacajja.
46015042	Uqhamaraquiw jiwatanacat jactañampejj lurasejja. Mä ñusantiri janchi imanttanjja, ucatsti jan juc’amp jiwiriwa sartanjjejja.
46015043	Mä jan yäkat janchwa imantatajja, ucatsti mä muncaña cuerpowa jactanjjejja. Mä pisi ch’ama janchwa imantatajja, ucatsti wali ch’amani cuerpow jactanjjejja.
46015044	Mä lak’a janchiwa imantatajja, ucatsti ajayun cuerpowa jactanjjejja. Lak’a janchi utjchi ucajja, utjaraquiw ajayun cuerpojja.
46015045	Diosan Arunacapasti saraquiwa: “Nayrïri Adán jakejj mä jacquir jakewa tucuwayjje” sasa, ucampis khepa Adanasti jacañ churir ajayuruw tucuraqui.
46015046	Ucampis janiw ajayüqui ucati nayrancquejja, jan ucasti lak’äqui ucaw nayrakatanquejja.
46015047	Nayrïri jakejj lak’at luratajja lak’änwa; ucjjar jakëqui ucasti Tatituwa, alajjpachanquiriraquiwa.
46015048	Acapachanquir janchinacasti uca nayrïri jaken janchipjama lak’at luratawa; alajjpachanquir cuerponacasti uca alajjpach jaken cuerpopjamaraquiwa.
46015049	Cunjämtejj uca lak’at lurat jaker uñtasitätanjja, uqhamaraquiw mä urojj uca alajjpach jaker uñtasitäñäni.
46015050	Jilatanaca, sañ munapjjaracsma, acapach janchejj janiw Diosan reinoparu mantcaspati. Jan wiñayataquïqui ucasti janiraquiw wiñay marcanccaspati.
46015051	Mä imantatäqui ucwa yatiyañ munapjjsma: Janiw takeni jiwcañäniti, ucampis takeniw yakha cuerponi tucuñäni.
46015052	Ucasti mä nayra ch’ipjjtanaquiw lurasiraquini, cunapachatï trompetan khepa phust’asitapajj ist’ascani ucqha. Trompetan phust’asitaparusti jiwatanacaw jactapjjani jan mayampi jiwjjañataqui; jiwasasti yakha cuerponëjjaraquiñäniwa.
46015053	Aca tucusir janchisajja jan tucusirïqui ucampiw isthapisiñapa; jiwir janchisasti jan jiwiri cuerpompiw isthapisiñaparaqui.
46015054	Tucusir janchisajja jan tucusirimpi isthapitäjjaniwa, uqhamarac jiwir janchisasa wiñayatac jaquir cuerpompi isthapitäjjaraquiniwa. Ucapachaw ucajj phokhasjjani cunatejj Diosan arupan kellkatäqui: “Jiwajj atipjäwimp mank’antataw uñjasi.
46015055	Jiwa, ¿cawquincaraqui atipjir ch’amamasti? ¿Cawquincaraqui mich’imasti?” sasa.
46015056	Jiwan mich’ipajj juchawa, nayra leyiraquiw jucharojj uca ch’amjja churaraqui.
46015057	Ucampis yuspagaratäpan Diosajja, jupaw Jesucristo toke atipjayistu.
46015058	Uqhamasti munat jilatanaca, jumanacajj Tatitumpejj sum sayt’asipjjam, janirac sarakapjjamti. Irnakasipcaquim juc’ampi juc’ampi Tatitun luräwipanjja; jumanacajj yatipjjaractawa Tatitumpi mayaqui irnakapjjatamajj janiw inamayäquiti.
46016001	Jilatanacataqui ofrenda apthapt’añ toketjja, cunjämtï Galacia provincianquir iglesianacaru yatichanctjja uqhamaraqui jumanacajj lurapjjam.
46016002	Sapa semana kallta urunwa jumanacajj apakjjapjjañama sapa maynisa cunjämtï ganasqui uqhamarjama, ucatsti imapjjam, cunapachatï purincä ucqhajja jan apthapipjjañamataqui.
46016003	Cunapachatï purincä ucqhasti Jerusalenaruw apayjjä qhitinacjjay jumanacajj qhitañatac ajllisipjjchïta ucanacampi, mä cartampi jumanacan ofrendanacam uca jilatanacatac apasa.
46016004	Nayan sarañajj waquisini ucqhajja, jupanacajj nayamp chicaraquiw sarapjjani.
46016005	Saräwejjanjja Macedonia cheka pasañajjaw waquisi, uca khepatjja Corintoruw purinï.
46016006	Inas jumanacampejj mä juc’a pachanacaqui kamarchï, jan ucajj take juyphipachasa ucancaracchï, uqhamasti jumanacajj yanapt’apjjaraquitasmawa cawquirutï sarañajjäqui uca saräwejjanjja.
46016007	Janiw jumanacampejj pascasaqui mä rato ucancañjja muncti, jan ucasti mä kawkha pachanaca kamart’añwa jumanacampejj munta Tatitojj munchi ucqhajja.
46016008	Ucampis Éfeso marcanjja Pentecostés urcamaw kamarascäjja;
46016009	ucansti waliw Tatitutaqui lurañajj utjaraquitu waljaninacar Tatitur uñt’ayasa, waljaninac naya contra utjcchi ucasa.
46016010	Timoteo purinin ucqhajj janiw cunatsa llaquisiyapjjätati; c’uchiqui sarnakasiyapjjäta, jupasti nayjamaraquiw Tatitun luräwipanjja irnake.
46016011	Jan qhitis jumanacatjja juparojj jisc’achpati. Jan ucasti, yanapt’apjjam mä suma saräwipanjja nayar uñjiri jutañapataqui, juparusti suyascaractwa mayni jilatanacampi cuna.
46016012	Apolos jilatasarusti, nayajj wal achict’ta mayni jilatanacampi chica jumanacar uñjiri jutañapataqui, ucampis janiw jichhajj jutañ munquiti. Cunapachajj waquischini ucqhaw jutani.
46016013	Suyapjjapunim, iyawsañanacamansti ch’aman sayt’apjjam, chachjama sarnakapjjam, ch’amañchasipjjaraquim.
46016014	Cuntejj lurapjjäta ucjja, munasiñampi lurapjjam.
46016015	Jichhajj jilatanaca, jumanacajj yatipjjtawa, Estéfanas ucan familiapawa nayrakat Tatitun arunacaparojj iyawsi uca Acaya tokenjja. Jupanacasti jilatanacaru sirviñaruraquiw uchasipjje.
46016016	Muntpï jilatanaca, jumanacajj uqham uca casta yanapt’asiri uqhamarac irnakeri jilatanacarojj ist’apjjañama.
46016017	Wal cusista Estéfanas, Fortunato, Acaico ucanacajj jutapjjatapatjja. Jupanacasti cuntï jumanacajj jayancapjjatam laycu jan lurapcäyäta ucwa lurapjje.
46016018	Ajayu tokenjja wal yanapt’anipjjetu, jumanacarus uqhamaraqui. Uca casta jilatanacataquejj chuymanïñawa.
46016019	Asia tokenquir iglesianacajj aruntanipjjtamwa. Aquilampi Priscilampejja, uqhamaraqui utapan tantacht’asipqui uca jilatanacampejja Tatitun sutiparuw wal aruntanipjjtam.
46016020	Take jilatanacan aruntanacap catokasipjjam. Jumanac purasti aruntt’asipjjaraquim jamp’att’asisa.
46016021	Naya Pablosti jumanacarojj aca aruntjja apayanipjjaracsmawa amparajjampi kellkt’ata.
46016022	Qhititejj jan Tatit Jesucristor muncchejja, maldecitäpan. ¡Nanacan Tatitojja, jutam!
46016023	Tatitu Jesucristoy jumanacaru bendispan.
46016024	Take jumanacarusti munasiñajjwa apayanipjjsma Cristo Jesús Tatituncasinjja.
47001001	Naya Pablojj Diosan munañapatwa Jesucriston apostolopätjja. Aca cartjja Timoteo jilatampi chicaw kellkanta Corinto marcancapctas uca Diosan iglesiapanquir jilatanacaru, uqhamaraqui Acaya tokenquir take Diosan wawanacaparusa.
47001002	Jumanacajj catokapjjam Diosan bendicionanacapa, uqhamarac Dios Awquisan, Jesucristompin sumancañapsa.
47001003	Yupaychañäni Jesucristo Tatitusan Dios Awquiparu. Jupaw jiwasar qhuyapayasir Awquisajja, uqhamarac chuymachirisasa.
47001004	Take t’akhesiñanacasanwa Diosajj chuymachistu, jiwasajj t’akhesirinacar chuymachañasataqui, cunjämtï Diosajj jiwasar chuymachquistu uqhama.
47001005	Cunjämatejj Cristo laycu wali t’akhestanjja, ucatjamaraquiw wali jach’a chuymachäwimpi chuymachatätanjja.
47001006	Ucatpï nanacajj jumanacan chuymachäwi, uqhamarac khespiyasïwi catokapjjañamataqui t’akhesipjjtjja. Diosatejj chuymachapjjchitu ucajj jumanacan chuymachatäpjjañamataquiwa, khespiyatäpjjañamataquiraqui, uqhamat jumanacajj wali ch’amampi t’akhesipjjañanacamataqui.
47001007	Wali jach’a suyt’añaw jumanacatjja utjapjjetu. Cunjämtejj Tatituncjjasina t’akhesipjjtajja, uqhamaraquiw Diosatjja chuymachäwjja catokapjjta.
47001008	Jilatanaca, munapjjtwa yatipjjañama kawkha t’akhesïwinacatejj Asia tokenjja utjapquitänjja take ucanaca. Uca yant’anacajj wali ch’amapunïnwa, janjamaquiw ch’amas utjcjjapjjetänti: “Inas jiwjjchiñäni” sasaw sapjjäyätjja.
47001009	Jiwañar catuyata jakenacjamaw amuyasipjjäyätjja. Ucampis take ucanacajj Diosar catuyasiña yatekapjjañajjataquïtaynawa, jan nanacan ch’amanacajjarojja, uca Diosaw jiwatanacsa jactayejja.
47001010	Diosaw khespiyapjjetu, jichhas khespiyasipcaquituwa uca jach’a jiwañatjja. Juparu catuyasisaquiw suyt’asipcaracta, jichhas yanapasipcaquitaniwa,
47001011	jumanacatejj nanacar oracionanacamampi yanapapjjetäta ucqhajja. Walja jakenacatejj nanacatac Diosat mayinejja, waljaniraquiw Diosarojj yuspagarapjjani bendicionanaca churquistu ucatjja.
47001012	Mayaw nanacarojj cusisiyapjjetu. Chuymanacajjajj sapjjetuwa nanacajj aca orakenjja mä suma chuymampi, uqhamarac k’oma chuymampi sarnakapjjatajja, jumanac taypinjja yämasa. Diosaw qhuyapayasiñapanjja uqham sarnakañataquejj yanapapjjetu, janiw nanacan amuyt’asipjjatanacajj laycuti.
47001013	Cartanaca apayanipcsma ucanjja, janiw cunsa jan amuyt’cañjja kellkanipcsmati. Anchaquiti take leet’asinjja sum amuyapjjasma;
47001014	niyaqui mä juc’a amuyapjjsta, cunapachatï Tatitojj jutcani uca uruna jumanacajj wal nanacata cusisipjjäta, nanacas uqhamaraqui jumanacata cusisipjjä.
47001015	Ucar iyawsasa nayajj jumanacar uñjiriw nayrakat jutañ munäyäta, jumanacan cusisipjjañamataqui pä cuti tumpt’atajjata.
47001016	Macedoniar sarcasinjja tumpawayañwa amtäyätjja, uqhamarac Macedoniat cuttanjjasinsa. Uqhamatwa jumanacajj Judearu sarañajj yanapt’apjjetasmajja.
47001017	¿Janiquiy sum amtcchïyätti acanac lup’cäyät ucqhajja? ¿Jumanacasti amuyapjjtati nayajj acapach jakenacjamaraqui parlquirista: “Jïsa, janiwa” sasa cunapachatejj nayajj tumpañataqui amtcta ucqhasti?
47001018	Ucampis Diosajj yatisquiwa, janiw nanacajj: “Jïsa, janiwa” sasajj parlapcsmati.
47001019	Diosan Jesucristo wawapasti qhitittejj Silvanosa, Timoteosa, nayasa parlapcsma ucajja janiw: “Jïsa, janiwa” sirïcänti, jan ucasti jupanjja Diosan arunacapajj chekapapunïnwa.
47001020	Jupanaracwa take Diosan arsutanacapajj phokhasejja. Ucatpï cunapachatejj Diosar yupaychctan ucqhajj “Uqhamäpan” sistanjja, Cristo Jesús toke.
47001021	Diosaw nanacarus jumanacarus sum sayt’ayistu Cristo Tatitunjja, uqhamarac jupataquiqui tucuyistu.
47001022	Mä sellompjamaraquiw jiwasanacarojj chimpt’istu, chuymasarusti Kollan Ajayu ucharaquistu, cuntejj churapjjämaw sisquistu uc catokañajj phokhasiñapataqui.
47001023	Janis amtatajjarjama Corintorojj sarcsta ucasa, jumanacat qhuyapayasisaw jan jutcti ucsti Diosaw yatisqui.
47001024	Janiw nanacajj iyawsañanacamarojj cun sañs munapcsmati, jumanacasti iyawsañanacamanjj suma thurt’atäjjapjjtawa. Uqhamïpansti, yanapt’añ munapjjsma cusisipjjañanacamataqui.
47002001	Ucatwa nayajj amtta jan jumanacarojj mayamp tumpir jutañajjataqui jan llaquisiyañ laycu.
47002002	Jumanacarutejj nayajj llaquisiyapjjäma ucqhasti ¿qhitirac nayarusti cusisiyitaspa? Jumanaca, qhitinacarutejj llaquisiyapcsma, ucanacaquiw cusisiyapjjetasmajja.
47002003	Ucatwa uqham kellkanipjjsma cunjämtï lurcta uqhama. Janiraquiw nayajj jumanacan llaquisiyatäñataqui sarañ muncäyätti. Ucat sipan jumanacajj nayarojj cusisiyapjjañamawa. Yatiraquiyätwa nayan cusisiñajjat jumanacajj cusisipjjañanacamjja.
47002004	Cunapachatï uca carta kellkanipcäyäsma ucqhajja, wali mayjt’ata, llact’ata, uqhamarac jacht’asisa, uqhamaw jicjjatasïyäta; ucampis janiw llaquisipjjañamataqui apayanipcsmati, jan ucasti cunja jach’äquitejj munasiñajjajj jumanacataqui uc yatipjjañamataquiw apayanipjjsma.
47002005	Qhititejj nayaru llaquisiyquitu ucajj janiw nayaruquiti llaquisiyquitojja, jan ucasti mä toketjja jumanacarus llaquisiyapjjaractamwa. “Mä toketjja” sistwa jan juc’ampi khorüñajjataqui.
47002006	Cuna mutuyäwtï uca jakeru jumanacajj tantachasïwiman churapcta ucajj phokhataquiwa.
47002007	Jichhajj uca jakerojj perdonjjapjjam chuymachapjjaraquim inampis llaquisiñatjja sinti mayjt’asispa.
47002008	Ucatpï achict’apjjsmajja, jichhajja wasitat uñacht’ayapjjam cuna munasiñatï jumanacan utjquis ucjja.
47002009	Aca toketjja kellkanipjjäyäsmawa, arcapjjasmati yatichäwinacajjarojj janich, uc yatiñ munasina.
47002010	Jichhajj jumanacajj qhitirutejj perdonjjapjjstajja, nayajj juparojj perdonjjaractwa. Cuntï nayajj perdoncta ucjja jumanacat qhuyapayasisaw perdonta Tatit nayrakatanjja cuna perdonañatï utjcchïn ucasa,
47002011	uqhamata Supayajj jan jiwasar atipjañapataqui. Yatiractanwa cunja jach’a sallkäquitejj Supayajj ucjja.
47002012	Cunapachatï Troas marcar Cristo Tatitun arunacap parlañataqui purincta ucqhajja, walipunïnwa uca marcan Tatitutac irnakañajja.
47002013	Ucampis chuymajjajj wali llaquitänwa Tito jilatasajj jan ucancatap laycu. Ucatwa jupanacatjja: “Sarjjaquï” sas jutjjtjja, ucatsti Macedonia tokenacaruw sarjjaractjja.
47002014	Yuspagaratäpan Diosajja. Jupasti atipañarupuniw irpistu Cristomp chica, jiwas tokeraquiw arunacapsa yatiyi mä suma k’apquir kolläcaspas uqham take chekar puriyasina.
47002015	Jiwasajj mä suma incienso k’apjamätanwa, cuntejj Cristojj Diosar loktqui ucana. Ucasti take tokeruw purt’i, khespiyatanac taypiru uqhamarac jan khespiyatanac taypirusa.
47002016	Jan khespiyatanacataquejj uca incienso k’aphejj mä jan wali jiwayir k’apjamawa, ucampis khespiyatanacataquejj mä suma jacañ churir k’apjamaraquiwa. ¿Qhitiraqui ucsti amuyt’aspa?
47002017	Nanacajj janiw Diosan arunacapjja mä alaquip lurañar uñtata churapcti, cunjämatejj yakhepanacajj lurapjje uqhama. Diosan arunacapjja take chuymaw yatiyapjjta, Diosan qhitatanacapjama, Dios nayrakatan parlasa, Cristonquir jakenacjamaraqui.
47003001	Cunapachatejj acanaca sapcta ucqhajj, jumanacan amuyatanacamatjja nanacpachatsa jach’achasipquirista, ¿uqhamati? ¿Jan ucajj nanacajj jumanacarojj mä sumat uñt’atäñ cartampicha uñstapjjsmajja? ¿Jan ucajj mayninacjamacha mä sumat uñt’atäñ carta mayisipjjämajja?
47003002	Janiwa. Jumanacäpjjtawa nanacataquejj mä sumat uñt’atäñ cartar uñtatajja. Uca cartasti chuymanacajjan kellkatawa, take jakeraquiw uca cartjja leet’aspajja.
47003003	Uca cartasti jumanacäpjjtawa pachpa Criston kellkataraqui, nanacan churataraqui. Uca cartajj janiw tintampi kellkatäquiti, jan ucasti jacquir Diosan Ajayupampi kellkatawa. Uca cartajj janiw kalar kellkatäquiti jan ucasti jakenacan chuymapar kellkatawa.
47003004	Uca toketjja janiw cuna pächasiñas utjquiti, Cristo toke Diosar catuyasipjjatajjata.
47003005	Janiraquiw nanacpachas cuna lurañataquis yatekatäpquirista uqhamäpcti, jan ucasti take cuntï lurapcta ucajj Diosatwa juti.
47003006	Jupasti aca machak arust’äwin jupar sirviñataquejj ch’am churapjjaraquituwa. Uca machak arust’äwisti janiw cuna mä kellkataru jaysañäquiti, jan ucasti Kollan Ajayu catokasina jacañawa. Kellkat leyinacajja jiwañaruquiw api, ucampis Ajayojj jacañwa churaraqui.
47003007	Aca Moisesan leyipajj letranacampi mä kalar kellksutänwa. Mä jach’a khanampiraquiw jutänjja, israelita jakenacas janiraquiw uca khana laycojj Moisesan ajanupsa uñcatañataqui ch’amanïpcänti, ucampis uca khanajj chhaktawayjjaquïnwa. Uca leyitejj uqham jach’a khanampi jutcchïna jiwañatac juchañchañataqui ucajja,
47003008	¡cunja juc’ampi khanampis Diosan Ajayupan yatiyäwipajj jutejja!
47003009	Ucampejj sañ munta, jiwañar apir leyitejj wali c’ajquir cancañampi jutchïnjja, ucatsa juc’ampi c’ajquir cancañampiw jiwasar Diosajj catokestu jan juchanita.
47003010	Uca nayra leyejj wali jach’äcchïna ucasa, aca jichha machak jach’a leyitaquejj ucajj janiw cunäcjjesa.
47003011	Uca juc’a urunacataqui churatäquis uca leyejj wali jach’äcchïnsa; wiñayataquïquis uca leyejj ucat sipansa juc’amp jach’awa.
47003012	Nanacansti uca suyt’añaw utjapjjetu, ucataracwa take iyawsañampi parlapjjtjja.
47003013	Janiraquiw Moisesjam ajanunacajjsa imantasipcti, cunjämtï jupajj imantascäna mä velompi, israelit jakenacajj jan uca khanan chhaktatapjja uñjapjjañapataqui, ucajj jan wiñayataquïtap laycu.
47003014	Ucampis jupanacajj janiw amuyapcänti. Jichhas cunapachatï uca nayra arust’äwi leet’asipqui ucqhajja, janiw amuyapquiti. Uca velosti janiw jupanacat apakatäquiti, Cristoquiw uca veljja apakaspa.
47003015	Jichhacamasa, cunapachatï Moisesan leyip leet’apqui ucqhajja, mä velow jupanacan amuyunacapjja imantasqui.
47003016	Ucampis cunapachatï mä jakejj Cristor maqhatjje ucqhajja, uca velojj chhactjjewa.
47003017	Tatitusti Ajayuwa. Cawqhantï Tatitun Ajayupajj utjqui ucqhanjja khespiyat sarnakasiñaw utji.
47003018	Ucatpï jiwasanacajja, ajanunacasajj jan uca velompi imantatäjjatap laycojj mä espejor uñtatjamaw Tatitun jach’a cancañapatjja c’ajtanjja. Uqhamaraquiw jiwasajj juc’ampi juc’ampi Cristjama tucusctan juc’ampi khanapajj jiwasancatap laycu. Ucwa Ajayüquis uca Tatitojj jiwasanacataquejj luri.
47004001	Uqhamasti janiw nanacajj karjasipcti, Diosasti qhuyapayasiñapanwa aca luräwjja nanacar catuyapjjaraquitu.
47004002	Cunatejj jamasan lurasqui, uqhamarac cunatejj p’enkäqui ucanacjja apanucupjjtwa. Janiw jan wali amtañanacampi sarnakapcti janiraquiw Diosan arunacapsa maysar k’ewipcti. Cunatejj chekäqui ucacwa parlapjjtjja, uqhamataracwa takenimpis waliquiw sayasipjjaractjja Dios nayrakatanjja.
47004003	Ucampis khespiyasiñ arunaca parlapcsma ucanacatejj jan khanäcchejja, qhitinacatejj chhakañaru sarapqui ucanacataquiquiw uqhamäsqui.
47004004	Cunjämatï jupanacajj jan iyawsapquejja, ucatwa acapach diosajj jupanacan amuyt’anacapjja ch’amact’ayi jan Criston khanquir arunacapa uñjapjjañapataqui, Diosajj cunäquitejj uc uñacht’ayasa.
47004005	Cunapachatï nanacajj parlapcta ucqhajj janiw nanacatti parlasipctjja, jan ucasti Jesucriston Tatitütapatwa parlapjjtjja. Nanacasti jumanacan sirvirimaquiw tucupjjtjja, Jesucristor munapjjatajj laycu.
47004006	Diosajj khanapjja ch’amacan khantaycäna, uca pachpa Diosaraquiw khanapjja chuymanacasan khanayi. Uca khanampisti Diosan c’ajquir cancañapajj Jesucriston ajanupan khanquis uc uñt’apjjañasataquiwa.
47004007	Diosan aca jach’a churäwipasti janchinacasanjja mä ñek’e phuqhun imatjamawa, uqhamata jach’a ch’amajj Diosat jutatapa yatisiñapataqui, jan jiwasatjja.
47004008	Jan walt’añanacajj take toket muyuntapcchitu ucqhasa, janipuniw atipjayasipcti, llaquisiñanacas wal utjcchejja, janipuniw k’ala aynacht’atäpcti.
47004009	Uñisiñampis arcnakapcchitu ucasa, janipuniw sapa irpanucutäpcti, orakerus taquisipcchitu ucasa, janipuniw tucjatäpctsa.
47004010	Cawqhanacarutejj sarapcta ucarojja, janchinacajjanjja apapjjapuntwa Criston jiwatapjja, uqhamata Jesucriston jacatapajj nanac toke uñstañapataqui.
47004011	Nanacasti jaccasinjja sapürus jiwañar catuyatapunïpjjtwa Cristo laycu, Jesusan jacañapajj aca jiwir janchi toke uñstañapataqui.
47004012	Uqhamata jiwañajj nanacampïñapataqui, jacañasti jumanacampïñapataquiraqui.
47004013	Diosan Arupan kellkatasti saraquiwa: “Iyawstwa, ucatwa parlaractjja” sasa. Uqhamaraquiw nanacajj iyawsasina parlapjjaractjja.
47004014	Yatipjjaractwa, Jesucristor jiwatanacat jactayir Diosajj jiwasarojj jactayaraquistaniw Jesusamp chica. Ucatsti jumanacamp chicaraquiw jupan nayrakataparojj irpjjestani.
47004015	Take ucanacasti jumanacan asquinacamataquiw lurasiraqui, uqhamata waljani Diosan bendicionanacapa catokerinac utjatapatjja, waljanirac Diosarojj yuspagarapjjañapataqui jupan jach’a khapak cancañapata.
47004016	Ucatwa janipuni nanacajj mayjt’asipcti: Janchinacajjajj sapürusa aynacharus sarjjchi ucasa, ajayunacajjajj sapürutjamaraquiw machakar tucusqui.
47004017	Cuntejj aca oraken t’akhesipctan ucanacajj janiw cunäquisa, tucusiriquiwa. Ucat sipan mä jach’a asqui jilarquirir wiñay cusisiñwa apaniraquejja.
47004018	Janiraquiw jiwasajj cuntejj uñjctan ucar chuymjja churctanti, jan ucasti cuntejj jan uñjctan ucaruwa catuyasipjjtanjja. Cunatejj uñjasqui ucanacasti tucusiriquiwa, ucampis jan uñjasqui ucanacasti janiw tucusirïquiti jan ucasti wiñayataquiwa.
47005001	Jiwasanacajj acapachan tucusir utjamätanwa, apnakañ carpjama ucajj janiw wiñayataquïquiti; ucampis yattanwa take acanacatejj tucusjjanejja, Diosajj waquicharapistuwa alajjpachana wiñay uta, ucasti janiw jakenacan amparapamp luratäquiti.
47005002	Ucatpï aca utan jaccasajj ayktanjja, muntanwa mäpit uca alajjpach utaru sarjjaña.
47005003	Uca jacañampisti isimpjamaraquiw isintayatäñäni jan k’alaläscañasataqui.
47005004	Aca oraken jaccasajja t’akhestanwa, ucatsti aykoractanwa. Janiw k’alaläña munctanti, jan ucasti isthapitäñwa muntanjja, uqhamata cunatejj jiwirïqui ucajj machak jacañampi chhaktayatäñapataqui.
47005005	Acataquisti Dios pachparaquiw waquichistu, Kollan Ajayu churaraquistu cuntejj catokcañäni uca chekpachan catokañasataqui.
47005006	Ucatpï iyawsañampi jacasctanjja, yatiractanwa janchisan jaccasajja, janïraw alajjpachan Tatitump chicäctanti.
47005007	Iyawsäwi laycuraquiw sarnakasctanjja, janiw uñjatas laycuti.
47005008	Ucatsti take iyawsañaw utjistu, ucampis jiwjjañacwa munsnajja Tatitumpi jaquir sarjjañataqui.
47005009	Ucataracwa Diosataquejj sum sarnakañ muntanjja, janchisan jaccasinsa jan ucajj jiwjjasinsa.
47005010	Criston tribunalap nayrakatarusti takeniw uñstañäni, sapakat maynis catokañapataqui cunatejj wact’qui uca, walsa jan walsa jacäwipanjja lurataparjama.
47005011	Ucatpï, nanacajj Tatitur ajjsartirinacjamajja, jakenacarojj amuyt’ayañ munapjjtjja. Ucampis Diosajj yatjjewa cunäpctï nanacajj ucjja, uqhamaraqui jumanacas yatipjjaraquismaw cunäpctejj nanacajj ucjja.
47005012	Janiw nanacpachati jach’achasipctjja, jan ucasti jumanacan nanacjjat c’uchiquïpjjañanacamataquiw parlasipcsma, uqhamata qhitinacatejj jupanacpachata jach’a jach’a tucupquejj uca jakenacar arusjjatapjjañamataqui. Uca jakenacasti jaken uñnakapatacwa cusisipjjejja, janiraquiw cunatejj jaken chuymapan utjquis ucjja yatipquiti.
47005013	Lokhenacjamäpjjsttejja, ucajj Diosataquiwa. Janitejj lokhenacjamäpcstjja ucasti jumanacataquiraquiwa.
47005014	Criston munasiñaparaquiw jariyapjjetu, maynin takenitaqui jiwatap yatjjasina, ucataracwa takenisa jiwapjjaraqui.
47005015	Cristojj takenitaquiw jiwi, qhitinacatejj jacasipqui ucanacajj jan jupanacpachataqui jacjjapjjañapataqui, jan ucasti Cristotaqui jacjjapjjañapataqui, jupanac laycu jiwasina jactqui ucataqui.
47005016	Ucataracwa nanacajj jan qhititsa cunjämäquitejj aca orakenjja uqhamar lup’cjjapjjti. Nayrajj aca oraken Cristor janchin uñt’apcchïyät ucasa, janiw jichhajj lup’cjjapjjti cunjämäcäntejj jupajj uqhama.
47005017	Uqhamasti, qhititï Cristompëjjchi ucajj machak jakëjjewa. Nayra luräwinacasti tucusjjaraquiwa, jichhajj take cunas machakar tucutawa.
47005018	Take acanacsti Dios quipcaraquiw luri, jupampisa sumancthapiyjjaraquistu ucatsti Cristo tokew, takenirus Diosampi sumancthapiyañ arunac loktañwa jaytaraquistu.
47005019	Diosajj acapachampejj Cristo tokwa sumancthapiscäna, jakenacan juchanacapat jan amtasisa. Jiwasarusti uca sumancthapiñ arunacwa jaytawayaraquistu mayninacar churañasataqui.
47005020	Uqhamajj Diosan qhitanacapjamawa jumanacar jutapjjsma, Dios quicpas jumanacar achict’apquiristam nanac toke uqhama. Tatitun sutipjjaruw achict’apjjsma: sumancthapjjapjjamay Diosampejja.
47005021	Cristojj janiw cuna juchsa lurcänti, ucampis Diosajj juparojj mä juchan jakerjamaw uñjäna jiwasanac laycu, jiwasajj Cristomp chicäjjatas laycojj mä chekap jacañanëjjañasataqui, cunjämtï Diosajj jacañas munqui uqhama.
47006001	Nanacasti Diosan luräwipan irnakerinacjamajja, jumanacarojj achict’apjjsmawa, jan ina ch’usaru apt’apjjamti cuna qhuyapayasiñtï Diosajj uñacht’ayapctam ucjja.
47006002	Arunacapansti saraquiwa: “Mä suma asqui horasanwa ist’sma, khespiyasiñ urunwa yanapt’aracsma” sasa. Jichhapï uca asqui horasajja; jichharaquipï uca khespiyasiñ urojja.
47006003	Janiraquiw qhitirus cuna jan walsa lurapcti, uqhamata nanacan luräwinacajjat jan walinac parlasipcañapataqui.
47006004	Ucat sipansti takenirus uñacht’ayañ munapjjta chekpachansa nanacajj Diosar sirvirinacäpjjatajja, wali llamp’u chuymampiw t’akhesipjjta, pist’ayasiñanacansa, jan walt’añanacansa.
47006005	Jawk’jasinwa carcelar uscuntapjjetu; jakenacan nanac contra ojjotanacapsa, uqhamaraqui wali ch’ama tucuñanacsa pasanipjjaractwa; jan iquini, jan mank’ataraquiw sarnakapjjta.
47006006	Take ucanacsti uñacht’ayapjjaractwa suma sarnakatanacajjampi, cunatejj chekäqui uc uñt’apjjatanacajjampi, llamp’u chuymanïpjjatajjampi, suma chuymanïpjjatajjampi, uqhamarac Kollan Ajayojj nanacampïtap laycu chekpach munasiñanïpjjatajj laycuraqui,
47006007	ucatsti Diosan cheka arunacap jupan ch’amapampi parlapjjatajj laycuraqui, cunatejj chekapäqui ucampipuniw nuwantapjjta, uqhamarac sayt’asipjjaracta.
47006008	Horasajj jach’ar aptatäpjjtwa, horasasti jisc’achatäpjjaractwa. Horasajj jan walinac nanacjjat parlapjje, horasasti walinacraqui; horasajj c’ari jakenacarjamaw uñjapjjetu, ucampis chekwa parlapjjta.
47006009	Horasasti jan uñt’at jakenacarjamaraquiw uñjapjjetu, ucampis wali uñt’atäpjjtwa; horasajj jiwañar purirjamaraquiw uñjasipjjtjja, ucampis jacasipcaractwa; mutuyataw uñjasipjjta, ucampis janiw jiwayatäpcti.
47006010	Llact’atäpcta ucasa, cusisitaquipunïsipctwa; jan cunanïpcta ucasa, waljaniruraquiw kamiriptayapjjtjja; janis cunanïpctsa ucampis janiw cunas pist’apcaraquituti.
47006011	Corintonquir jilatanaca, chuymanacajjanjja jan cuns imt’asaw take cunsa khan jumanacar parlapjjsma.
47006012	Janiw cunsa jumanacatjja imt’apcsmati; jan ucasti, jumanacaw cunsa nanacatjj imt’asipjjtajja.
47006013	Mä awquir uñtataw wawanacarjama achict’apjjsma: cunjämtejj nayajj jumanacarojj take cuns khan parlapjjsmajja, jumanacajj uqhamarac take cunsa khan parlapjjeta.
47006014	Jan jumanacajj Tatitur jan iyawsirinacampejj chicachasipjjamti, jupanacampi chicachasipjjasmajja, mä ch’ulla ch’ulla yuntar uñtatäpjjasmawa. ¿Cuna lurañaparac utji asquimpi ñankhampisti? Jan ucajj ¿cunjämaraqui khanasti ch’amacampïspasti?
47006015	¿Cunjämaraqui Cristompi Supayampisti suman sarnakasipjjaspasti? Jan ucajj ¿cunjämaraqui mä iyawsiristi mä jan iyawsirimpejj chicachasispasti?
47006016	Jan ucajj ¿mayaquïspacha Diosan templopampi yakha diosanacampejja? Jumanacajj jacquir Diosan templopäpjjtawa, cunjämtï Dios quipcasa sisqui uqhama: “Jupanac taypinwa jacä, uqhamarac sarnakaraquï. Nayajj jupanacan Diosapäyäwa, jupanacasti nayan marcajjaraquïniwa.”
47006017	Ucatwa Tatitojj saraquejja: “Mistunjjapjjam jupanac taypita, jupanacat jithektapjjaraquim. K’añu lurañanacsti jan lurapjjamti, nayasti jumanacarojj catokjjapjjämawa.
47006018	Jumanacan Awquimäyäwa, jumanacasti wawanacajjäpjjaraquïtawa” siw take ch’aman Diosajja.
47007001	Uqhamapï munat jilatanaca, Diosan take aca arsutanacapajj jiwasataquiwa. Ucatpï take cunatejj k’añuchquistaspa ucatjja jithektañasajja, ucatsti k’oma sarnakañasawa janchisansa, uqhamaraqui ajayusansa. Diosar ajjsarasaraquiw juparojj take catuyasjjañasajja.
47007002	Jumanacajj take chuyma catokapjjeta. Janiw qhitirus cuna jan walsa lurapcti, janiraquiw qhitirus jan walir apapcti ni qhitirus sallkjapcaracti.
47007003	Acsti janiw jumanacar jisc’achañatac sapcsmati, jan ucasti cunjämtejj nayrakatajj sapjjsmajja: “Jumanacajj chuymajjancapjjtaw, mayaquïtanwa jiwañataquis jacañataquis” sasa.
47007004	Wali khana arumpi parlañajjaw utjitu, uqhamaraqui wali cusisiñaw jumanacatjja utjitu. Take t’akhesiñanacajj taypinsti, walwa ch’am catjjatta, cusisiñans phokt’ataraquïtwa.
47007005	Macedoniar purinipcta ucqhatpachjja janiw samarapcti, jan ucasti take chekana ucqhan, acqhana jan walt’añanacjja jicjjatapjjta. Nanacarusti jan walt’añanacaraquiw muyuntapjjetänjja, chuymanacajjansti ajjsarañanacaraqui.
47007006	Ucampis ch’ama thayjtatanacaru ch’amañchir Diosajj Titon purinitapampiw ch’amañchapjjetu.
47007007	Janiw purinitapampiquiti, jan ucasti jupajj jumanacatjja wali cusisitänwa. Jupasti yatiyapjjaraquituwa kawctï jumanacajj nanacar uñjañ munapquista ucjjatjja, nanacat llaquisipjjatamatsa yatiyapjjaraquituwa; take ucanac yatisinjja nayajj wal cusista.
47007008	Carta apayanipcsma ucajj mä juq’ita llaquisiyapjjchïyätamsa, janiw ucatjj jichhajj chuymajjanjja llaquiscti. Uca cartajj jumanacar mä juc’a llaquisiyapjjchïyätam ucqhajja nayajj llaquisiraquïyätwa.
47007009	Jichhasti cusistwa, janiw llaquisitanacamatti jan ucasti uqham llaquisisin arrepientisipjjatamatwa cusistjja. Jumanacajj Diosar cusisiyañcamaw llaquisipjjäyätajja, nanacasti ucatjja janiw cuna ñankhsa lurapcsmati.
47007010	Diosar cusisiyquir llaquisitanacasajj Tatituruw cutiquipstayistu, ucatsti khespiyaraquistuwa, janiw llaquisiñasäquiti. Ucampis jan Diosatacjama llaquisitasasti jiwañaruw aparaqui.
47007011	Jumanacajj Diosatacjamaw llaquisipjjäyätajja, jichhasti cuntejj ucatjam catokapctas uc uñjapjjam, luratanacamasti chekpachwa amuythapisiyapjjtam arsusiyapjjaractam. Colerayapjjäyätamwa, ucampis ajjsarthapipjjaraquïyätawa. Ucatsti nayar uñjañ munapjjaraquïyätajja, uca jan wali luririru mutuyañataquis janc’aquïpjjaraquïyätawa. Take ucanacansti jumanacajj uñacht’ayapjjtawa uca tokenacatjja jan juchanïpjjatama.
47007012	Uqhamapï, cunapachatï uca carta kellkanipcäyäsma ucqhajja, janiw nayajj uca jan wali lurir jaketjja amtcäyätti, ni uca luratat t’akhesir jaketsa lup’caraquïyätti, jan ucasti Dios nayrakatan jumanacan nanacat llaquisipjjatanacama uñstayañataqui.
47007013	Ucatwa nanacajj chuymachat jicjjatasipjjta. Uca cusisiñ catokcasinsa, Titojj jumanacat wali cusisitap uñjasaw nanacajj juc’ampjja cusisipjjta. Take jumanacaw juparojj wal yanapt’apjjatätajja, jan cunatsa llaquisiyasa.
47007014	Uqhamatwa jan nayajj mä p’enka uñjascti cunapachatï Titorojj jumanacatjj: “Wal cusista” siscäyät uca toketjja. Take cuntï jumanacar sapcäyäsma ucajj chekäscapuniwa. Uqhamaraquiw Titorojj cuntï jumanacat sapcäyät ucajj cheka uñstawayi, jumanacat cusisipjjatanacajjajja.
47007015	Jupansti jumanacataquejj juc’ampi munasiñapaw utji take asquinac mayitaparjama lurapjjatam amtasisajja, uqhamarac cunjämtï llamp’u ajjsarañ chuymampirac catokapjjatät ucatsa.
47007016	Nayasti jumanacar wali confiatajjatjja walpun cusista.
47008001	Jichhajj jilatanaca, nanacajj jumanacaruw yatiyañ munapjjsma, cunjämtï Diosan munasiñapajj Macedonia tokenquir iglesianacanjj uñstcäna uca toketa.
47008002	Jupanacajj wali jach’a jan walt’añanacancchïn ucasa, wali cusisitäpjjewa. Jan cunanïpcchi ucasa, take chuymaw cusisiñampi churapjjäna kamirinacäcaspas uqhama.
47008003	Nayaw uca toketjj testigötjja. Take chuymampiw churapjjäna cawqhacamatï churäwa sapqui ucqhacama, ucat juc’ampsa churasipcaquïnwa.
47008004	Nanacarusti churapjjam sapjjaquitay, Tatitun marcapar yanapt’apjjañajjataqui sasaw walpun achict’asipjjetu.
47008005	Cuntejj suyapcäyät ucat juc’ampsa lurasipcaquïnwa, jupanacpachaw nayrakata Diosarojj catuyasipjjäna, ucjjarusti nanacaruraqui Diosan munañaparjama.
47008006	Ucatwa nanacajj Titoru achict’apjjta jumanac taypinjja apthapt’añapataqui aca munasiñ ofrendjja, cunjämtï nayrajj apthapt’apcataynajj uqhama.
47008007	Jumanacajj take cunansa jilt’atäpjjtawa; iyawsañansa, yatichañansa, yatiñansa, cusisiñansa, nanacar munañansa. Uqhamajj jumanacajj aca munasiñampi ofrenda apthapt’añansa jilt’atäpjjañamaraquiwa.
47008008	Janiw acjja jumanacar mä camachjama churapcsmati; jan ucasti mayni jilatanacan cusisiñampi apthapt’apjjatapa uñjapjjañamwa muntjja, uqhamat yatisiñapataqui jumanacan munasiñamajj chekati janich ucjja.
47008009	Jumanacasti Tatit Jesucriston munasiñapjja niya yatjjapjjtawa. Jupajj wali kamirïnwa, ucampis jan cunaniw tucuwayi jumanacar munasina, uqhamata jumanacajj uqham tucutapampi kamirquipstapjjañamataqui.
47008010	Jumanacan asquimataquiraquiw nayajj aca ewjja churañ munapjjsma. Jumanacajj maymäratpach aca luräwjja sum kalltapjjäyätajja, janiw alek apthapisaquiti jan ucasti cusisiñampiraquiw apthapipjjäyätajja.
47008011	Jichhajj uca pachpa cusisiñampiqui apthapisipcam tucuyañcama, cunjämtï kalltanjj apthapipcäyätajja uqhama, sapa maynis utjiriparjama.
47008012	Cunapachatejj maynejj churañ muni ucqhajja Diosajj catokewa utjiriparjama. Jupajj janiw mayquiti maynin jan utjcchi ucqhajja.
47008013	Janiw sañ muncti jumanacajj maynir yanapt’añ laycojj pist’ayasipjjañama,
47008014	jan ucasti takenis mayaquïñasaw munasejja. Jichhajj jumanacanjja utjasipctamwa cunatï mayninacan jan utjqui uca churapjjañamataqui. Khepürusti jupanacanaracwa utjani cunatejj jumanacan jan utjcani ucajja, ucatsti churapjjaraquïtamwa, uqhamataracwa takenins utjapjjaraquïtam.
47008015	Cunjämtejj Diosan Arupajj sejja: “Qhitintejj walja utjcän ucanjja, janiw jilt’cjjeti, qhitintejj juc’aquïcaraquïnjja ucansa janiraquiw pist’quiti” sasa.
47008016	Ucampis Diosajj yuspagaratäpan, cuna llaquisiñatejj nayan jumanacatac utjcän ucracwa Titon chuymaparojj ucharaqui.
47008017	Jupasti nayan ewjjanacajj-jja catokaraquiwa, jumanacatsti wali llaquisiraquejja, ucatpï jichhajj jupapach jumanacar uñjir jutapjjtamjja.
47008018	Titomp chicsti mayni jilataruraquiw qhitanipjjta. Uca jilatatsti take iglesianacanjja wali sumwa parlapjje, Tatitun luräwipan suma irnakatap laycu.
47008019	Janiw ucaquïcaraquiti, jan ucasti iglesianacajj juparuw ajllipjjaraqui nanac chica sarnakañapataqui uqhamata aca munasiñampi lurañan yanapt’asiñapataqui. Take ucanacsti Tatitur jach’ar aptañataquiw lurasipcta, uqhamarac jumanacan cusisitanacam uñstayañataqui.
47008020	Uqhamatwa nanacajj cuna jan walsa jan parlayasiñ munapcti aca ofrendanac apthapipjjatajjata.
47008021	Take cunsa chekaparuw lurañ munapjjtjja, janiw Tatitu nayrakatanacti jan ucasti jakenac nayrakatanraqui.
47008022	Jupanacamp chicsti yakha jilatamp cuna qhitanisipcaractjja. Uca jilatasti walja cutiw nanacarojj k’apha chuymapjja uñacht’ayapjjetu, jichhasti jupajj wali c’uchiquiw juti jumanacat sumanac yatisina.
47008023	Inas maynejj Titor jan uñt’cchiti ucat yatiñ munchi ucarojja, sapjjam Titojj nayamp chicätapa uqhamarac nayampi chica irnakataparaqui jumanacar sirviñataqui. Mayni jilatanacata jisct’asipjjani ucqhasti sapjjaraquim: “Iglesianacan qhitanitawa, Cristoruraquiw jach’añchapjje” sasa.
47008024	Ucatpï iglesianacan yatipjjañapataquejja, jumanacajj uñacht’ayapjjam chekpachansa jupanacar munapjjatama, uqhamarac nanacan jumanacat cusisitanacajjsa.
47009001	-
47009002	Nayasti jumanacan suma chuymanïpjjatamjja yattwa. Ucatwa jumanacajj jilatanacasatac ofrenda apthapt’añ toketjja jan cuna sañäpctasa. Macedonia tokenquir jilatanacarojj cusisiñampipuniw sistjja: “Acaya tokenquir jilatanacajj maymäratpach janc’aquïpjjewa yanapt’asiñataquejja” sasa. Ucatsti Macedonianquir jilatanacatjja waljaniw jumanacan suma chuymanïpjjatam laycojj yanapt’asiñ munapjjaraqui.
47009003	Ucampis aca jilatanacaruw jichhajj qhitasinctjja, cuntejj jumanacjjatjja aca toket parlcta ucajj jan c’ari mistsuñapataqui, uqhamata jumanacajj janc’aquïpjjañamataqui cunjämtejj siscta uqhamaru.
47009004	Inampisa Macedonia jilatanacajj nayamp chica jutaspan, ucatsti jumanacarojj jan waquicht’ata catjapjjeristam. Ucajj nanacarojj walpun p’enkasiyapjjetaspa nanacan jumanacar wali alcatasitanacajjata, uqhamarac jumanacataquis mä p’enkaraquïspawa.
47009005	Ucatwa nayatakejj waljamäna uca jilatanacajj jumanacan ucaru nayrakata jutañapa, ucatarac jupanacarojj achict’tjja uqham jutapjjañapataqui, ucatsti jumanacar yanapt’añapataqui uca ofrenda “Churapjjäw” sapcäyätas uca phokhapjjañamataqui. Uqhamataracwa jumanacan ofrendanacamajj waquicht’atäjjani chekpachansa mä munasiña uñacht’äwïñapataqui, janiraqui nanacas jumanacar: “Churapjjapunim” sasa, wayt’apquirisman uqhamjja.
47009006	Jumanacasti acat amtasipjjaraquim: Juc’a yapuchasirejj, juc’aquiracwa achunacjja apthapini, walja yapuchasiristi, waljaraqui apthapini.
47009007	Sapa mayniw, cunjämtï chuymapanjja amtqui uqhamarjam churañapa; janiw pä chuyma churañapäquiti, janiraquiw maynin jariyataquis churañapäcaraquiti, Diosasti cusisit chuymampi chuririruw munaraqui.
47009008	Diosajj jumanacarojj take casta bendicionanacwa jilarquir churapjjeristamjja, uqhamat jumanacajj take cunampis phokt’atäpjjañamataqui, ucat take asqui luräwinacan yanapt’asipjjañamataqui.
47009009	Diosan Arupasti saraquiwa: “Jan cunaninacarojj take chuymaw churi, suma luräwinacapasti wiñayataquiraquiwa.”
47009010	Qhititejj jatha churi yapuchañataqui, uqhamaraqui mank’a mank’asiñataqui uca Diosasti jumanacarojj take cunwa churapjjätam yapuchapjjañamataqui. Uca yapuchäwinacamsti jiltayaraquiniwa, ucatsti suma luräwinacamsti wali jach’a cosechäcaspas uqhamaracwa apthapiyapjjätamjja.
47009011	Uqhamataracwa jumanacarojj take kamir cancañas utjapjjätamjja, mayninacarojj cusisiñampi yanapt’apjjañamataqui. Cuna ofrendtï nanacar jilatanacatac apayapquista ucatjja, jilatanacajj Diosaruw yuspagarapjjaraquinejja.
47009012	Aca yanapa jilatanacar churasajja janiw cunatejj jupanacan jan utjqui ucaqui churctanti, jan ucasti ucampejj Diosaruw jupanacarojj juc’ampi yuspagarayapjjtanjja.
47009013	Aca yanapasti jupanacarojj Tatitun arunacaparjam sarnakapjjatamwa uñacht’ayani, ucatsti jupanacajj Diosaruw yupaychapjjani. Diosarusti jach’aruraquiw aptapjjani, jumanacajj uqham cusisit chuymampi jupanacataquis, takenitaquis apthapt’apjjatamatjja.
47009014	Jupanacasti jumanacataquejj take munasiñampiw Diosat mayipjjaraquini, Diosajj jumanacar jach’a qhuyapayasiñap uñacht’ayatapata.
47009015	¡Yuspagaratäpan Diosajja! ¡Jiwasarojj mä jach’a churäwi churistojja, ucasti jan amuyt’cayawa!
47010001	Naya Pablow jumanacarojj Tatitun munasiñap laycu achict’apjjsma. Cunapachatï jumanacampïcta ucqhajja: “Wali llamp’u jakew” sapjjetuwa. Ucampis jumanacat jayancjjta ucqhajja: “Khoru jakew” sapjjaraquituwa.
47010002	Uqhamajj jilatanaca, achict’apjjsmawa jumanacaru, cunapachatï jutcä ucqhajj jan colerayapjjestati jumanac taypin yakhepanac tokjja. Ucanacasti nanacatjja jan walinacwa parlapjje, munañanacajjaruquis sarnakapquirista uqhama. Ucanacampi catjasiñataquisti janc’aquiraquïtwa.
47010003	Chekpachansa nanacajj jakenacaquïpjjtwa, ucampis janiw nanacajj acapach jakenacjamaqui ch’amjj tucupcti.
47010004	Nanacan nuwasiñanacajjataquejj janiw acapach armanacati uscutäquejja, jan ucasti nanacan armanacajjajj pachpa Diosan ch’amapawa, cunanacatejj ch’amanïqui ucanacar tucjañataqui.
47010005	Uqhampï nanacajj t’unjapjjtjja Dios contra jan wali parlanac utjatapjja, uqhamarac Diosan arunacapajj jan uñt’atäñapataqui jarc’quis uca arunacarusa. Take jakenacan amtatanacapsa Cristoruquiw catuyapjjta, ucanacajj juparu ist’apjjañapataqui.
47010006	Ucatsti nanacajj take qhitinacatejj jan wal sarnakqui ucanacar mutuyañataquejj janc’aquïsipctwa, jumanacatejj sum sarnakapjjät ucqhajja.
47010007	Jumanacajj uñnakatacwa amuyasipjjtajja. Maynitejj chuymapan Cristoncatap amuyaschi ucqhajja, amuyañaparaquiwa nanacajj jupjamaraqui Cristoncapjjatanacajja.
47010008	Inas nayajj jumanacjjar munañanïtajj wayt’apjjchïma, ucatjja janiw cunat p’enkasiñajjas utjquiti. Nanacarusti Tatituw churapjjaraquitu munañanïpjjañajj-jja jumanacar Tatit token jiltayañataqui, janiw jumanacar t’unjañataquiti.
47010009	Janiraquiw muncaracti jumanacar carta tokecsa ajjsarañ churapquirismajj uqhama.
47010010	Nayarusti sapjjaraquituwa: “Cartanacajj wali khoru arunacaniwa ucampis jupampi parlañajj jan yäkañjamaquiraquiwa” sasa.
47010011	Ucampis qhititejj uqham nayjjat parlqui ucajj acwa amuyasiñapa, cunjämtï khoru arunacampi carta toke parlctjja, uqhamaracwa purinisinjja khoru tucöjja ucsti luräwinacajj tokwa uñacht’ayaraquëjja.
47010012	Chekpachansa janiw chicachasiñ munapcti qhitinacatejj jupanacpachat wal jach’achasipquis ucanacampi. Jupanacajj mä pisi amuyunir uñtataw lurapjje cunsa jupanacan pachpa amuyupampi tupt’asa, maynit maynirus chicachasipjjatapampejja.
47010013	Nanacajj janiw cunatejj jan wact’apquitus uca tokenacat parlapcäti, jan ucasti Diosawa nanacataquejj cuna lurañanacajjataquis waquichapjjetojja. Jupïpanaracwa nanacajj jumanaccamas purintanipjjtjja, Corinto marccama.
47010014	Ucatwa nanacajj cunatejj lurañanacajjäqui ucat juc’ampjj jan lurapcti, janis nanacajj jumanacar purinipquiristjja uqhama. Nanacajjay jumanacarojj nayrakata Criston arunacapampejj purinipjjstjja.
47010015	Janiraquiw mayninacan luratanacapatsa jach’a jach’a tucuñ munapcti nanacan luratanacajjäcaspas uqhama. Antisasa nanacajj suyt’asipctwa jumanacajj juc’ampi iyawsañanacamanjja jiltapjjañama, ucampis cawqhacamatejj waquisqui ucqhacamaquiraqui.
47010016	Ucatsti jumanacat jayaru yakha chekanacaruw sarañ munapjjaractjja, uqhamat khespiyasiñ arunaca ucqhanacaru apasa. Ucampis janiraquiw mayninacan irnakatanacapar mantasina jach’a jach’a tucuñ munapcti nanacan luratanacajjäcaspas uqhama.
47010017	Maynitejj jach’a jach’a tucuñ munchi ucajja, Cristot jach’achaspan.
47010018	Qhititejj jupapachpat jach’achasqui ucajj janiw asqui jaket uñt’atäquiti, jan ucasti qhitirutejj Tatitojj jach’achqui ucaw asqui jakejja.
47011001	Nayajj muntwa jumanacajj llamp’u chuymampi nayar ist’apjjañama, nayajj mä lokhe jaker uñtatas parlctsa ucasa.
47011002	Jumanacatjja nayajj wal llaquista, Diosat jutir munasiñampiraquiw celapjjsma, jumanacarusti Cristompiraquiw parlthapiyapjjsmajja. Ucatsti nayajj jumanacarojj Cristoruw uñstayañ munapjjsma, mä k’oma jan chach uñt’ir tawakor uñtata mä sapa chachampi casarasiñataqui.
47011003	Cunjämatejj catarejj Eva warmirojj wali c’arinacapampi sallkjänjja, uqhamaraquiw nayajj jumanacatjja llaquista: “Acanacajj amtäwinacapan sallkjayasipcanicha” sasa, uqhamäspa ucajj jumanacajj saraktasjjapjjasmawa, Cristor k’oma chuymampi sirviñatjja.
47011004	Jumanacajj wali sum catokapjjtajja qhitinacatejj yakha Jesusjjat parlasis purisipqui ucanacarojja, cawquïr Jesusattï nanacajj parlapcsman ucat sipansa. Uqhamaraquiw yakha ajaysa sum catokapjjtajja cuntï nanacat catokapcäyätas uca Ajayut sipansa, yakha arunacsti sum catokapjjaractajja khespiyasiñ arunac churapcsmas ucat sipansa juc’ampi.
47011005	Nayan amuyatajjatjja janiw uca jach’a apostolonacatjja jisc’äcti, cawquïrirutejj jumanacajj arcapcta ucanacatjja.
47011006	Parlatajjajj inas jan sumäcchiti ucampis yatitanacajjajj janiw uqhamäquiti. Acsti jumanacarojj uñacht’ayapjjsmawa, take cuntejj lurapcta ucanacana.
47011007	Cunapachatï evangelio arunac jumanacar parlapcäyäsmajja jan cuna mayisa, nayapacha jisc’ar tucusa, jumanacajj jach’ar aptatäpjjañamataqui, ucach jan ucajj, ¿jan walïcjjejja?
47011008	Yakha iglesianacatwa juc’ampis kollkjja maytjja, cuntejj churapquitäna ucanacampi jumanacar sirviñataqui.
47011009	Jumanacampïcäyät ucqhajja pist’ayasiñanacanwa sarnakäyätjja, ucampis janiw qhititaquis mä llaquïcäyätti, jan ucasti Macedonia toket jutir jilatanacaw cunatejj jan utjquitäna ucjja churapjjetäna. Jumanacatsti janiw cuns mayipcäyäsmati jan qhitirus llaquisiyascañ laycu, jichhas janipuniw mayipcämati.
47011010	Cunjämatejj Criston cheka cancañapa sum uñt’tjja, uqhamaraquiw yatta janiw qhitis nayarojj aca cusisiñajj-jja apakquitaspati take Acaya tokenjja.
47011011	¿Cunatsa aqham parltjja? ¿Janich jan ucajj jumanacar munapcpachäsmajja? Diosajj yatisquiw walpun munapcsma ucjja.
47011012	Ucampis cuntï lurcta ucjja lurascaquïwa, uqhamata qhitinacatejj cuna c’arinacsa thakapqui, nanacjam tucuñ munasa suman uñt’ayasiñataquiraqui, ucanacar jan uqham lurañapataqui.
47011013	Jupanacasti c’ari apostolonacaquïpjjewa, sallkjerinacaraqui, Criston apostolonacapäcaspas uqhamaw tucupjje.
47011014	Acajj janiw cunäquisa; pachpa Supayapuniw uqham mä khana angeläcaspas uqham tucujja.
47011015	Ucataracwa uca Supayar sirvir jakenacajj mä suma jakenacäcaspas uqham tucupjjaraquejja. Ucampis jupanacajj luratanacaparjamaw tucusipjjani.
47011016	Mayampwa sapjjsma: Jan qhitis nayarojj mä lokherjam uñjitpati. Ucampis jumanacatejj mä lokherjam uñjapjjchistajja, uqhamajj jaytt’apjjet lokjam parlañajjataqui, nayajj mä juc’a jach’a jach’a tuct’añajjataqui.
47011017	Acjja janiw Tatitun parlayatati sisctjja, jan ucasti mä lokher uñtataw parlasctjja, ucataracwa jach’a jach’a tucuñ munasctjja.
47011018	Niyaquejjay walja jakenacajj luräwinacapatjja jach’a jach’a tuct’apjjchejja, nayajj uqhamaraquiw tuct’äjja.
47011019	Jumanacajj wali yatiñaninacäpjjstajjaya, ucampis catokasipcaractawa uca lokhe jakenacarojja.
47011020	Ucampis jumanacajj janiw arsusipctati uca ch’amampi sirviyasirinacarojja, jumanacan tucjirinacarusa, jumanacar jisc’achirinacarusa, uqhamarac jumanacar nuwirinacarusa.
47011021	Aca parlatajjajj p’enkasiycchitu ucasa, chekpachansa nanacajj jumanacataquejj sinti alt’at chuymaniw tucupjjäyätjja, uca jakenacjama jumanacaru lurañataquejja. Ucampis mayninacajj jan cun ajjsarasasa lurapcchejja, nayajj jupanacjamaraquïyäwa, aca parlatajjajj mä lokhe jaken parlapjamäcchi ucasa.
47011022	¿Hebreöpjjeti jupanacajja? Nayajj hebreoraquïtwa. ¿Israel marcanquirïpjjeti? Nayas uca marcanquiriraquïtwa; ¿Abrahaman wawanacapäpjjeti? Nayas ucaraquïtwa.
47011023	¿Criston sirvirinacapäpjjeti? Nayajj jupanacatsa juc’ampïtwa. Acanac parlasajj inas mä lokhe jakjama parlsta. Jupanacat sipansa juc’ampwa irnaktjja, uqhamarac jupanacat sipansa juc’ampi jawk’jataw uñjastjja. Walja cutiw carcelar llaventapjjetu, walja cutiraquiw jiwañatsa khesptjja.
47011024	Judionacatjj pheska cutiw quimsa tunca llätuncan asut’jja catoktjja.
47011025	Quimsa cutiw lawampi jawk’japjjetu, mä cutisti kalampiraquiw c’upjapjjetu. Quimsa cutiw kotanjam sarcäyät ucqhajj barcojj kotaru jalantäna, uqhajj niyapuniw jiwta, mä arumampi mä urumpiw kotan khantatïyätjja.
47011026	Walja cutiw sarañanacancta, ucatsti walja cutiraquiw jawiranacampis niya apayasta, lunthatanac toketsa ajjsarañajjajj utjaraquïnwa, pachpa marca masinacajjatsa uqhamarac jaya jakenac toketsa. Walja cutiw marcanacan jan walt’añanacan uñjasta, uqhamaraqui wasaranacansa, kotansa; ajjsarañajjasti janiraquiw jayanccänti c’ari jilatanac taypinsa.
47011027	Walja cutiw irnakäwinacan uqhamaraqui jan walt’añanacan uñjasta; walja cutiraquiw jan iquin cuna sarnakta; mank’ats awtjata umats pharjataw sarnakta; walja cutiwa ayunas sarnakta; thayansa thayjata, jan isin cuna.
47011028	Take acanacatsa uqhamarac yakhanacatsa, sapüruraquiw iglesianacatjj llaquista, uca llaquisti mä jathi k’epir uñtataraquiw nayataquejja.
47011029	Maynitejj t’uqha uñjaschi ucajja, naya pachpas t’uqhäquirista uqhamätwa. Mä jilatarutï tincuyapjjchi ucajja, nayataquejj p’enkasiñatsa, colerañjamaraquiwa, ucatjja wal llaquisiracta.
47011030	Jach’a jach’a tucuñ waquischi ucqhajja, nayajj take uca t’uqha cancañanacajjatwa jach’a jach’a tucöjja.
47011031	Jesucristo Tatitusan Dios Awquipajja, qhititï wiñayataqui yupaychatäñapäqui ucajj yatisquiwa chekpuni sascatajj-jja.
47011032	Damasco marcanccäyät ucqhajja, Aretas sat reyir sirviri gobernadorajja, guardianacwa marca puncunacarojj uscuntäna nayar catuntañataqui,
47011033	ucampis ventanatwa mä canastat warcokapjjetäna marca perkanjama, uqhamataracwa jupanacan amparapatjja jaltjjäyätjja.
47012001	Naya pachpat jach’achasiñajjajj janiw waquisquiti, cuna unañchäwinäctï uñjcta uqhamaraqui cuna yatiyäwinactï Tatitojj churquitu, ucanacatwa parläjja.
47012002	Tatitur iyawsir mä jakeruw uñt’ta, jupasti quimsïri alajjpachcamaw irpataraquïna ucat acarojj niya tunca pusini maraw pasjje. Janchipamppacha jan ucajj ajayunaqui irpatächïn ucjja janiw yatcjjti, Dios mayniquiw ucjja yati.
47012003	Uca jakesti janchipamppacha jan janchipamppacha apatäcchïn ucjja janiw yatcti, Diosaquiw yati. Ucampis yattwa uca jakejj
47012004	paraisor apatänwa, ucatsti muspharcañ arunacaraquiw aca jakerojj satänjja, uca arunacsti janiw qhitirus “arsum” satäquiti.
47012005	Nayajj uca casta jaketwa jach’a jach’a tucuristjja, ucampis janiw naya pachpata jach’a jach’a tucquiristti, inas t’uqhachasitanacajjata jach’a jach’a tucuraquiristjja.
47012006	Naya pachpatsa jach’achasquirista ucajj janiw cuna lokhe cancañäcaspasa; jan ucasti chekacwa sasquiristjja. Ucampis janiw ucanac lurcti jan qhitis nayatjj juc’ampi sumätajj amuyañapataqui cuntï nayan uñjqui uqhamarac ist’qui ucanacatjja.
47012007	Uca uñachayäwinacasti wali muspharcañaraquïnwa, ucampis ucatjja jan nayan jach’a jach’a tucuñajjataquejj mä t’akhesiñwa nayajj catokta mä ch’aphir uñtata. Ucasti Supayan qhitapawa nayar t’akhesiyitu.
47012008	Quimsa cutiraquiw Tatiturojj achict’asta nayar uca t’akhesiñ apakañapataqui;
47012009	ucampis Tatitojj situwa: “Munasiñajjaquiw jumataquejj waquichatajja, nayan ch’amajjasti juc’ampi sumaw uñsti cunapachatï jakejj t’uqha jicjjatasqui ucqha” sasa. Uqhamajj nayajj cusistwa, Criston ch’amapajj nayan t’uqhasiñajjan uñstañapataqui.
47012010	Ucatwa t’uqhasiñanacajjat cusistjja, jisc’achayasitanacajjatsa, pist’ayasiñanacajjatsa, t’akhesitanacajjatsa, jan walt’añanacatsa Cristoncatajj laycu. Cunapachatï t’uqha uñjasta ucqhasti, juc’ampi ch’amanjamaw amuyastjja.
47012011	Mä lokher uñtatjamaw parltjja nayapachat jach’achasisajja, ucampis jumanacaw uqham parlayapjjestajja. Jumanacaw nayarojj jach’acht’apjjañamänjja. Nayasti janiw uca jach’a apostolonacatjj menosäcti, janis cuna jan yäkatjamäctsa ucasa.
47012012	Jumanac taypin wali llamp’u chuymampi irnakatajja, uqhamarac uñacht’äwinacampi, milagronacampi, muspharcañanacampi luratajjawa chekpach apostolötajj-jja uñacht’ayi.
47012013	Jumanacarojj janiw yakha iglesianacat menosäpcasmas uqham lurapcsmati, jan ucasti jumanacat jan cun mayitajjaquiw utjejja. ¡Perdonapjjet uqham jan mayitajjatjja!
47012014	Jichhajj waquichasisctwa jumanacar quimsïr cuti jutañataqui. Janiraquiquiw jichhas cuns mayipcämati, janiraquiw jumanacan utjirinacams thakcti jan ucasti jumanac pachparuw thakapjjsmajja. Wawanacapatakejj awquiw kollkjja imañapajja, janiw wawati awquitaquejja.
47012015	Nayasti take chuymaw nayan kollkejjat take cuns alasiscäjja, naya pachpasa uqhamaraquiw merk’susiscäjja jumanacan almanacaman asquip laycu. Amuyatajjatjja, nayajj jumanacar juc’ampi munapcsma ucqhajja, jumanacajj nayarojj juc’ampiw uñisipjjaraquistajja.
47012016	Ucampis yakhepanacajj jumanacatjja amuyapjjaraquiwa jan cunsa mayitajja, ucampis jupanacajj sasipcaquiwa: “Amtañampiw ucar jalt’ayasin sallkjistojj” sasa.
47012017	Jan ucajj ¿cawquïr jilatanactï qhitanipcsma uca tokcha jumanacarojj sallkjapjjsmajja?
47012018	Titoruw jumanacar uñjt’añataquejj qhitanipjjsma, jupamp chicsti mayni jilataruraquiw qhitanipjjaracsma, ¿Titoch sallkjapjjtamjja? ¿Janit nanacasti panpachani jumanacan nayrakataman mä sapa amtañaniqui sarnakapctsti?
47012019	Inas jumanacajj amuyapjjsta ucanacampiqui nanacajj jichhajj arsusipquiristsa uqhama. Ucampis janiw uqhamäquiti, jan ucasti Diosan nayrakatapanwa Tatitun sutipjjaru parlapjjsma. Take ucanacsti jumanacan ajayunacaman jiltapjjañamataquiw lurapjjta, munat jilatanaca.
47012020	Mä toketjja ajjsararactwa, cunapachatï purincä ucqhajj jan inas jumanacarojj cunjämtï muncta uqham jicjjatapcchïmati, ni jumanacas nayarojj cunjämtï munapcta uqham jicjjatapcchitätati. Inas utjchini ch’ajjwañanaca, envidiasiñanaca, colerasiñanaca, maynic cuns munirïñanaca, c’umisiñanaca, jach’a jach’a tucuñanaca, pejjtusiñanaca.
47012021	Ajjsararactwa, acjjar jutcä ucanjja inas Diosajj jumanacat mä p’enka uñjasiychitani, ucatsti inas jachañajjächini jumanacat waljani nayratpach juch lurasipcatamata, ucatjja janiraqui wachoka juchan sarnakañanacsa, ni yakha juchanacsa, ni k’añu lurañanacs apanucupjjatam laycu.
47013001	Acajj quimsïri cutiw jumanacar tumpjjapjjämajja. Take cunas chekaparuw uñjatäni pani jan ucajj quimsa jilatanacan arsutaparu.
47013002	Nayra juchañchasirinacarusa uqhamarac takenirusa, jichhajj jayanccasinjja amtayapjjsmawa cuntï payïrin jutcäyat ucqhajja yatichapcsmas uca; jichhasti wasitat jumanacar jutcä ucqhajj janiw qhititsa qhuyapt’ayascäti.
47013003	Ucqhapï jumanacajj Criston naya toke parlatapjja yatipjjätajja, jumanacasti ucjja wal uñjañ munapjjtajja. Tatitusti arust’äwinacapanjja janiw t’uqhäquiti jumanac taypinjja, jan ucasti ch’amapwa uñacht’ayapjjtamjja.
47013004	Chekpachansa mä pisi ch’ama jakjam ch’accatatänwa, ucampis Diosan ch’amapampiw jichhajj jacasqui. Uqhamaraquiw nanacajj jupjam pisi ch’amanjamäpjjtjja, ucampis jupampi chicäjjasinjja Diosan ch’amapanwa jacjjapjjtjja jumanacar sirviñataqui.
47013005	Jumanacpacharac yant’asipjjam, iyawsañanacamanjja suma ch’amanïpjjtati janicha uc yatiñataqui. ¿Janit jumanacasti amuyasipcta Jesucristojj jumanacampïtapsti? K’ari jilatanacäpcasmas ucqhaquiw Cristojj jan jumanacampïcaspatejja.
47013006	Ucampis nayajj muntwa jumanacajj nanacatjj yatipjjañama jan c’arïpjjatajja.
47013007	Diosatjj mayipjjaractwa jan jumanacan cuna jan walinacsa lurapjjañamataqui janiw nanacan asqui tucupjjañajjataquiti jan ucasti jumanacan asqui lurapjjañamataquiwa, janis nanacajj suma aytatäpcä ucasa.
47013008	Janiraquiw cunsa chekapa contrajj lurapquiristti jan ucasti cunsa chekapacpunwa lurapjjtjja.
47013009	Ucataracwa cunapachatï t’uqhäpjjta ucqhajj cusisipjjtjja, jumanacaqui ch’amanïsipcamjja; nanacasti Tatitutjja mayisipcaquïwa jumanacajj chekapar tucupjjañamataquipuni.
47013010	Aca cartjja kellkanipjjsmawa janïra jumanacar uñjir jutcasa, cunapachatï nayajj jutcä ucqhajj jan munañanïñajj cancañampi khoru tucuñajjataqui. Uca munañanïñsti Tatituw churitu jumanacar ajayu tokena jiltayañataqui, janiw t’unjañataquiti.
47013011	Jichhajj jilatanaca, cusisitäpjjapunim. Jacañanacamansti chekapapunïpjjam, chuymachasipjjaraquim, sumanaraqui jumanaccamajj jacapjjam. Samarañ churir munasir Diosaw jumanacampïscanejja.
47013012	Jumanac purasti mä suma jamp’att’asisaraqui aruntt’asipjjam.
47013013	Take jilatanacaw aruntanipjjtam.
47013014	Jesucriston bendicionapasa, Diosan munasiñapasa, Kollan Ajayun jiwasampïñapasa jumanacampipunïpan.
48001001	Naya apóstol Pablojj janiw qhiti jaken qhitatäcti, jan ucasti pachpa Jesucriston qhitatätwa, uqhamarac Dios Awquimpi, cawquïritejj jiwatanac taypit jactaycänjja ucampi.
48001002	Naya, uqhamarac cawquïri jilatanacatejj nayampïqui ucanacamp chicaw aca cartjja apayanïpjjsma Galacia tokenquir iglesianacaru.
48001003	Dios Awquejj uqhamarac Tatit Jesucristojj jumanacaru bendispan, samarañapasti jumanacjjancaracpan.
48001004	Jupasti jacañap apt’asi juchanacas laycu, aca jan wali jacañat jiwasanacaru khespiyañataqui, Dios Awquisan munañaparjama.
48001005	¡Diosajj jach’añchatäpan wiñayataqui! Uqhamäpan.
48001006	Wal muspharta, jumanacajj mäquiw Diosaru jaytanucupjjtajja, jupasti Jesucriston munasiñap tokew jawsapjjtam, jumanacasti yakha casta khespiyasiña arunacaruw arcapjjaractajja.
48001007	Ucampis janiw chekpachanjja yakha casta khespiyasiñ arojj utjquiti, jan ucasti utjiwa yakhanaca jumanacar pantjayiri. Jupanacajj Criston khespiyasiñ arunacapwa maysar k’ewiñ munapjje.
48001008	Ucampis cuntejj nanacajj parlapcsma ucat yakha casta khespiyasiñ arunac parlapjjätam uca jakejj maldicitäpan, qhitïscpasa, naya pachpäyäsa jan ucajj alajjpachat jutir angeläscpasa.
48001009	Acjja niya nayratpachaw sapjjsma, jichhas wasitamp sasipcacsmawa: Cawquïrtejj catokapctas ucat yakha casta khespiyasiñ arunac parlapjjätam ucajja maldicitäpan.
48001010	Cunapachatejj ac siscta ucqhajja, ¿nayajj jakempit waliquiw sayasiñ muntjja, jan ucajj Diosampich waliquiw sayasiñ muntjja? Jan ucajj ¿jakeruch cusisiyañ muntjja? Nayatejj jaker cusisiyañ munasquirista ucajja, janiw Criston sirviripäquiristti.
48001011	Jilatanaca, ucampis jumanacajj acjja yatipjjam, cawquïri khespiyasiñ arunactejj nayajj khanañchcta ucajja, janiw jaken amtäwipaquïquiti.
48001012	Janiw qhiti jaketsa catokcti, ni qhitis yatichcaraquituti, jan ucasti Jesucristo pachpawa acjja yatiyitu.
48001013	Jumanacajj ist’apjjtawa nayajj cunjämäcäyättejj nayrajja, cunapachatejj judionacan religionap arccäyäta ucqhajja. Yatipjjtawa cunja khoru cancañampis nayajj Diosan iglesiapar arcnakäyätjja, uqhamarac tucjañ muncäyäta ucsa.
48001014	Judionacan religionapanccäyät ucqhajja, walja nayamp chica marca masinacajjatjja take cunansa nayrancäyätwa. Nayasti awquinacajjan saräwinacap wali chekapar phokhañ munirïyätwa.
48001015	Ucampis Diosaw nayarojj janïra nascta ucqhatpacha ajllisitu, jach’a munasiñap tokeraquiw jawsitu. Diosajj uqham munasinwa,
48001016	Yokaparu uñt’ayitu, nayan khespiyasiñ arunacap jan judiöpquis ucanacar khanañchañajjataqui. Cunapachatejj acajj pascäna ucqhajj janiw qhitirus jisct’asir sarcti.
48001017	Janiraquiw Jerusalenarus nayat nayra apostolonacar jisct’asir sarcaractti. Jan ucajj ucspachaw Arabia ucsa tokeru sarjjta, ucatsti Damascoruw cuttanjjaractjja.
48001018	Ucat quimsa mara pasatatwa Jerusalenaru sarasctjja, ucqhawa Pedrorojj uñt’asctjja, ucatsti pä semanaw jupampi kamararactjja.
48001019	Tatitun Jacobo jilaparuquiw uñjaractjja, ucat juc’amp apostolonacarojj janiw uñjcti.
48001020	Acjj Diosan nayrakatapanwa sapjjsma, cuntejj kellkanipcsma ucajj janiw c’arïquiti.
48001021	Uca pasatatjja Siria, uqhamarac Cilicia ucsa tokenacaruw sarjjta.
48001022	Judea ucsa tokenquiri Tatitun iglesiapanquiri jilatanacajj janïraw ucqhajj nayarojj uñt’apquitänti.
48001023	Ucampis uca jilatanacajj aqham siric ist’apjjäna: “Cawquïritejj nayrajj jiwayañatac arcnakapquistän ucajja, cuntejj nayrajj tucjañ muncänjja uca pachpa iyawsañ arunac parlasaw sarnakasqui” sasa.
48001024	Nayatjja Diosarojj yupaychapjjaraquïnwa.
48002001	Tunca pusini mara pasatatsti, wasitampiw Jerusalén marcaru Bernabeampi sarapjjta, Titorus nayamp chicaw irparacta.
48002002	Diosaw sarañajj munäna ucatwa sarta. Jerusalén marcanjja wali uñt’at jilïrinacampiw tantachasipjjta, ucansti jupanacarojj cuna khespiyasiñ arunactejj jan judiöpquis ucanacaru yatichcäyätjja ucwa yatiytjja. Acjja jupanacarojj yatiytwa cuntejj lurcäyäta ucajj jan inamayataquïñapataqui.
48002003	Nayamp chic sarcän uca Titosti janiraquiw juparojj mayitäcänti circuncisión lurañataquejja, griego jakëtap laycu.
48002004	Ucampisa mayni c’ari jilatanacaw nanac taypiru mantanitayna, Jesucristo toke khespiyatäpctsa uc uñakeri, uqhamat wasitampi leyin luräwinacaparu jaysapjjañanacajjataqui.
48002005	Ucampis janiw mä jisc’sa jupanacampejj atipayasipcti, nanacasti munapjjäyätwa chekpach khespiyasiñ Tatitun arunacapajj jumanac taypitjja jan chhaktañapa.
48002006	Ucampis janiw cuna jan uñt’at machak yatichäwsa churapquituti mä jilïrinacjamajja, ucampis cunäsipcpansa, cunsay lurasipcpan, Diosajj janiw ankäjj uñjasinacti taripquejja.
48002007	Machak yatichäwinac churcpachajja, antisaw uñt’ayapjje Diosajj nayaru jan judiöpquis ucanacar khespiyasiñ arunac parlañajjataqui churatapa, cunjämatejj Pedrorojj churcatayna judionacar pachpa khespiyasiñ arunac parlañapataqui uqhama.
48002008	Pachpa Diosaw Pedrorojj mä apostoljama judionac taypiru qhiti, uca pachparaquiw nayarojj mä apostoljama jan judiöpquis ucanac taypiru qhitaraquitu.
48002009	Ucatwa Santiagompi, Pedrompi, Juanampejj jilïrinacäsinjja uñjapjje Diosajj nayaru aca luräwi churquitu ucjja. Ucatsti ampara churapjjetu nayaru uqhamaraqui Bernabearu cuna. Acjja lurapjjänwa mayaquïctansa uca amtäwimpi, jan judiöpquis uca taypin nanacan irnakañajj-jja: “Waliquiw” sapjjaraquiwa, jupanacasti judionac taypin irnakapjjañaparaquïnwa.
48002010	Pobrenacat amtasiñasatacwa ewjjt’apjjetu, ucsti cunäquipansa phokhañpunwa muntjja.
48002011	Ucampis cunapachatejj Pedrojj Antioquía marcaru jutcän ucqhajja, ajanuparuw ircatta jan wali luratanacapjja.
48002012	Nayrakatajj jan judiöpquis ucanacampejj mank’aquirïnwa. Cunapachatejj Santiagon qhitatanacapajj purinjje ucqhasti, jan judiöpquis ucanacatjja jithektjjewa, janiraquiw jupanac chica mank’cjjänti, circuncidat castanacaru ajjsarasina.
48002013	Ucatsti mayni judío iyawsirinacajj Pedromp chica c’ari chuymanïpjjänwa, Bernabeamp cunaw uca c’ari yatichäwimpejj sallkjat uñjasïnjja.
48002014	Ucampis nayaw uñjtjja jan Tatitun arunacaparjama sarnakatanacapa, ucatwa Pedrorojj ajanuparu sista take jilatanacan nayrakatapan, aqham sasa: “Jumajj judiöcasin jan judiöpquis ucanacjamaquiw sarnaktajja, ucampis ¿cunjämsa jan judiöpqui ucanacarojj judiöpcaspas uqham sarnakayañ muntajja?” sasa
48002015	Nanacajj nacimientotpach judiöpjjtwa, janiw nanacajj yakha marcanacjam juchararäpcti.
48002016	Ucampis janiw qhitis Diosan nayrakatapanjja catokatäcaniti Moisesan leyip phokhatap laycojja, jan ucasti Jesucristoru iyawsatap laycuquiw catokatäni. Ucataracwa nanacas Jesucristorojj iyawsapjjtjja, aca iyawsañ toke catokatäñataqui, janiw catokatäpcti leyin luräwinacap laycojja. Janiw qhitis Diosan nayrakatapanjja catokatäcaniti leyejj cuntï sisqui ucarjama phokhatap laycojja.
48002017	Ucampis jichhajj nanacajj Cristo tokew Diosampi catokayasiñ munapjjta, nanacpachparaquiw juchanit uñt’asipjjta, ¿acasti Cristojj jucharar tucuyistu sañti muni? ¡Janiw cunäquipansa ucajj chekäquiti!
48002018	Nayatejj cunsa t’unjiristjja ucatjja wasitampi sayt’ayaraquiristjja, ucqhapï juchanïristjja.
48002019	Ley tokenjja nayajj jiwatjamäjjtwa; uca pachpa leyiraquiw jiwayitu, Diosatac jacañajjataqui.
48002020	Nayajj jiwjjtwa Cristompi chic ch’accatata, ucampis janiw nayajj jacjjtti, jan ucasti Cristow nayan jacjje. Aca janchin jactsa ucajja, Diosan Yokaparu iyawsatajj laycuquiw jacasctjja, nayar munasinwa jacañapa naya laycu apt’asiwayi.
48002021	Janiw Diosan qhuyapayasiñapjja apanucuñ muncti. Maynitejj Diosampi catokatäspa leyiru ist’atap laycu ucajja, janiw cunataquis Criston jiwatapajj asquïcaspati.
48003001	¡Cunja pisi chuymanïpjjtasa, jumanacajj Galacianquirinaca! ¿Qhitis jumanacarojj c’arintapjjtam chekpach Tatitun arunacaparu jan jaysapjjañamataquejja? Nanacajj yatichapcsma ucqhajja uñacht’ayapjjsmawa pachpa Jesucristo ch’accatataru.
48003002	Jichhajj sapjjetaya: ¿Diosan Ajayupjja Moisesan leyiparu phokhatanacam laycuti catokapjjta, jan ucajj cuntejj ist’apcta ucaru iyawsapjjatam laycucha?
48003003	¿Cunjämats jumanacajj aqham pisi chuymanïpjjta? ¿Ajayun ch’amapampi kalltcasina ucjja jumanacan ch’amanacamampiti phokhachañ amuyapjjta?
48003004	¿Ucatak t’akhesitanacamajj inamayaquëjjeti? ¡Añchaquit mä cunataquis asquicaspa!
48003005	Cunapachatejj Diosajj Ajayup churapjjtam, ucatsti jumanac taypin milagronacraqui luri ucjja, ¿cunats uqham luri? Janiw ucjja lurquiti leyirjama phokhatanacam laycu, jan ucasti ist’apcta uca arunaca iyawsatanacam laycuwa ucjja luri.
48003006	Cunjämtejj Abrahamajj Diosar iyawscänjja, Diosasti iyawsatap laycuquiw asquit catokaraquïna.
48003007	Ucatpï jumanacajj yatipjjañamajja Abrahaman chekpach wawanacapajja iyawsañanïpjjewa.
48003008	Jan judiöpquis ucanacarus Diosajj catokañapäcäna, iyawsañanïtap laycu ucanacatjja nayratpachaw Kellkatajj khanañchi. Nayratpacharaquiw Abrahamarojj aca suma yatiyäwi yatiyi: “Take marcanacaw juma toke bendecitäpjjani” sasa.
48003009	Uqhamajj qhitinacatejj iyawsañanïpqui ucanacajj iyawsir Abrahamamp chica bendecitäpjjewa.
48003010	Qhitinacatejj Moisesan leyiparu catuyasipqui ucanacajja maldicitäpjjewa. Kellkatansti aqham siwa: “Take qhitinacatejj ley libron kellkatäqui ucanacarjama janipun phokcchi ucajja, maldicitäpjjewa.”
48003011	Khanaquïsquiwa, janiw qhitis Diosampejj catokatäquiti leyiru phokhatap laycojja. Kellkatanjja aqham siwa: “Qhititejj Diosampi catokatäqui ucajja iyawsañ tokew jacani.”
48003012	Moisesan leyipasti janiw iyawsañamp phokhañaquïquiti, jan ucasti aqham siwa: “Qhititejj acanac phokqui ucajja, uca phokhatap tokeraquiw jacani.”
48003013	Cristojj leyin maldicionapatwa khespiyistu, jupajj juchanacas laycu maldicitaraquïnwa, Kellkatanjja aqham siwa: “Maldicitäpan take qhititejj mä lawaru warccatatäqui ucajja” sasa.
48003014	Acajj lurasïnwa cuna bendiciontejj Diosajj Abrahamaru arscäna ucajj Jesucristo toke churasiñapataqui, jan judiöpquis ucanacaru, uqhamarac cawquïr Ajaytejj Diosajj churañatac arscäna ucjja, iyawsañ toke catokañasataqui.
48003015	Jilatanaca, jacañjjat amuyt’ayapjjäma: Cunapachatejj mä jakejj mä arust’äwi luri ucqhajja, sutipampiw kellkanti, ucsti janiw qhitis ina ch’usar tucuycaspati, janiraquiw yapjjatcaraquispasa.
48003016	Jichhajj, Diosajj arsuwayiwa Abrahamaru, uqhamarac wawaparusa. Kellkatanjj janiw sisquiti: “Wawanacama” sasa walja jakenacäcaspas uqhama, jan ucasti siwa: “Uqhamarac wawamarusa” sasa, acasti mä sapa jakeru sañacwa muni, ucasti Cristowa.
48003017	Cuntejj sisctjja ucajja acawa: Diosajj mä arust’äwjja Abrahamampiw lurawayi, ucsti Diosaw khanañchawayi. Moisesan leyipasti pusi patac quimsa tuncani mara pasatatwa churatäna, ucasti janiw ina ch’usaru tucuycaspati qhä arust’äwjja, ni Diosan arsutapsa jan cuna asquiru tucuycaspati.
48003018	Diosatejj Moisesan leyipat catokatäñasa churistaspa ucajja, janiw arust’äcjjaspati. Chekpachansa Diosaw Abrahamaru arsuwayi inac churañataqui.
48003019	Uqhamajj ¿cunataquis Moisesan leyipajj asquïspa? Khepatjja yapjjatasiwa juchanac khanañchañataqui, cawquïrtejj Diosajj arscäna “wawamarusa” sasa ucan jutañapcamaquiw Moisesan leyipajj sirvïnjja. Leyejj angelanac tokew khanañchatäna, ucasti Moisés tokew lurasiraqui.
48003020	Ucampis mä sapa jakequïtap laycojja janiw yakha sumancthapiyirejj munascjjeti, Diosasti mä sapaquiwa.
48003021	¿Acasti Moisesan leyipajj Diosan arsutap contrawa sañti muni? Janiw cunäquipansa uqhamäquiti. Leyitejj jacañ churasapäna ucajja, cuntejj leyejj sisqui ucarjama phokhatap laycuw Diosajj catokestasapänjja.
48003022	Ucampis cunjämtejj Kellkatanjja sisqui: “Takeniw juchampi preso catutäpjje” sasa, ucajj uqhamawa qhitinacatejj iyawsapqui ucanacajj Jesucristo toke catokapjjañapataqui iyawsatap laycu, cuntejj Diosajj arsuwaycäna uqhamarjama.
48003023	Janïra aca iyawsäwi jutquipanjja, leyejj preso catjjäsistäna, iyawsäwin uñstaniñapcama suyasina.
48003024	Uqhamajj leyejj mä wawa uywirjamänwa. Mä wawarjamaw uywawayistu Criston jutañapcama, jupar iyawsasinjja Diosampi catokatäñasataqui.
48003025	Jichhajj Cristor iyawsañ urojj purinjjewa, janiw uywirin amparapancjjtanti.
48003026	Jumanacajj iyawsañ token takeniw Diosan wawanacapäjjapjjta, Cristo Jesusamp mayachatäpjjatanacam laycu.
48003027	Take jumanacajj Cristompi mayachasiñataqui bautisasipjjta ucanacajja, jupampejj mä isimpi isthapitäpcasmas uqhamäpjjtawa.
48003028	Jupancjjasinjja janiw utjcjjeti judiosa, griegosa, esclavosa, libresa, chachasa ni warmisa. Cristo Jesusar mayachatäjjasinsti take jumanacajj mayaquëjjapjjtawa.
48003029	Jumanacatejj Cristoncapjjsta ucajja, Abrahaman wawanacapäpjjaractawa, cuntejj Diosajj arsuwaycäna ucsa catokapjjaraquïtawa.
48004001	Acampejj aqhamwa sañ munta: Cunapachatejj herencia catokerejj wawäsquejja, janiw cunans mayjäquiti esclavotjja, chekpachansa take cunasa jupancchi ucasa.
48004002	Utjiwa uywiri jakenacajja, lurañanacapata phokerinacajja, cunürcama sischiy awquipajj ucürcama.
48004003	Ucapachparaquiw jiwasanacampejj lurasi, Ajayu token wawäcäyätan ucapachajj jakenacan amuyt’äwiparjamaquiw sarnakäyätanjja.
48004004	Ucampis cunapachatejj tiempojj phokhasiwayjjejja, Diosajj Yokapwa qhitani mä warmi toke yurisa, mä judío jakjamaw leyir phokhasa jacaraquïna.
48004005	Uqham jutasinwa leyin amparapat jiwasanacaru khespiyäwi jacañ churawayistu, Diosajj jiwasanacaru jupan wawanacapat catokañapataqui.
48004006	Uqhamajj jupan wawapätasa uñacht’ayañataquejja, Diosajj Yokapan Ajayupwa chuymanacasar qhitaniraqui, uca Ajayusti arsuwa: “¡Awquejja!” sasa.
48004007	Uqhamajj jumajj Diosan wawapäjjtawa, janiw esclavöcjjtati. Wawapäjjasinsti Diosajj [Cristo tokew] herencia churätam.
48004008	Nayrajj jumanacajj janïra Diosaru uñt’apcäyäta ucqhajja, jan chekpacha diosäpquis uca diosanacan esclavonacapäpjjäyätawa.
48004009	Ucampis jichhajj Diosarojj uñt’jjapjjtawa, Diosajj jumanacarojj uñt’jjapjjaractamwa. ¿Cunjämsa wasitampi cutt’apjjasma uca pisi ch’amani amuyunacarusti, wasitampiti uca sarnakäwinacan esclavonacapa tucuñ munapjjta?
48004010	Jumanacajj yakhep urunaca, phajjsinaca, tiemponaca, maranaca imasipcactawa.
48004011	Llaquistwa inas jumanac taypin luratajjajj inamayaquïchi.
48004012	Jilatanaca, achict’apjjsmawa nayjama tucupjjañamataqui, nayajj jumanacjamaw tucuwayta. Janiw nayarojj cuna jan walsa lurapquistati.
48004013	Niya yatipjjtawa, kalltan jumanacarojj khespiyasiñ arunaca yatichapcsma ucajja, janchin usuta uñjasitajj laycuw yatiyapjjsma.
48004014	Uca ususti nayataquejj mä yant’änwa, ucampis janiw uca laycuti jumanacajj nayarojj apanucupquista, janiraquiw jisc’achapcaraquistasa. Antisas, Diosan angelapäquiristsa uqhamwa catokapjjesta, pachpa Jesucristöquiristsa uqhama.
48004015	¿Cunas camachjje uca cusisiñanacamampejja? Jumanac toke sum arsuriscäyäta ucajja, nayranacamsa apsusipjjasamänwa nayar churañataquejja.
48004016	Jichhajja ¿cunatejj chekäqui uc satajjatacti jumanacan uñisirimajj tucuwayjjtjja?
48004017	Uca jakenacajja jumanacat wali amtapjjejja, ucampis jan wali amtäwinïpjjewa. Jupanacajj nanacat t’akactañanacamwa munapjje, uqhamat jupanacar arcapjjañamataqui.
48004018	Jichhajj waliwa mayninacat llaquiñajja, ucampis ucjja suma amuyumpipun lurapjjpan, janirac chhaktcpanti, ni nayajj jumanacampïcta ucqhaquisa utjcpanti.
48004019	Wawanacajja, wasitampiw jumanac laycojj t’akhesiñan jicjjatasta, cunjämatejj mä taycajj wawachasiñataquejj t’akhesi uqhama, t’akhesiscaquipunïwa Cristojj jumanac taypin sayt’añapcama.
48004020	¡Añchaquiti jichpacha jumanacamp chica jicjjatasirista ucqhajja, mayjäspawa parlt’äwisajja, janiw cuns jumanacjjat amuyt’irjamäcti!
48004021	Moisesan leyiparjam sarnakañ munirinaca, ac sapjjeta: “¿Janit ist’apcta cuntejj leyejj sisqui ucjja?
48004022	Abrahamajj pä wawanïnwa siwa: Nayrïr wawapajja uywatapan wawapänwa; maynïri wawapasti warmipan wawaparaqui.
48004023	Uywatan wawapajj janchin munañapatwa naci, ucampis warmipan wawapajja Diosan arsüwipajj phokhasiñapataquiw naci.
48004024	Acajj mä uñacht’äwiwa. Panpach warminacajj pä arust’äwiruw uñtasi. Maynïri arust’äwisti Sinaí kollun arust’atäcän ucawa, ucasti Agar castawa; aquïri castan nacirinacajj esclavöñataquiw nacipjje.
48004025	Agar warmejja Arabianquiri Sinaí kolluruw uñtasi, acajj jichhüru Jerusalenäquis ucawa, niyaquejjay aca marcajj esclavo tucuyatächejja wawanacapamp chica.
48004026	Ucampis alajjpach Jerusalenajj librewa, jiwasanacasti ucan wawanacapätanwa.
48004027	Kellkatanjja aqham siwa: “Cusisim jan wawachasir warmi, jumasti janiw wawanïctati; wararim cusisiñata, jumajj janiw parton t’akhesiñjja uñt’ctati. Cawquïri warmitejj jakonucutäqui ucajja juc’ampi wawanacanïniwa chachani warmit sipansa.”
48004028	Jilatanaca, jiwasanacajj Isaacjamätanwa, Diosajj arsuwayquis uca wawanacätanwa.
48004029	Cunjämatejj qhä tiemponjja janchin munañapat nascäna uca wawajj Ajayun munañapat nascäna uca wawar uñisis arcnakäna, uca pachparaquiw jichhajj jiwasanacampejj lurasisqui.
48004030	Ucampis ¿camsisa Kellkatanjja? Aqham siwa: “Aca uywat warmirojj wawapamp chica ankar jakonucum. Uywatan wawapasti janiw warmipan wawapampi chica herencia catokcaspati” sasa.
48004031	Uqhamapï jilatanaca, janiw jiwasanacajj esclavan wawanacapjamäctanti, jan ucasti khespitäquis uca warmin wawanacapjamätanwa.
48005001	Cristojj libre sarnakasiñwa churistu, jiwasanacan uqham sarnakasiñasataqui. Jumanacajj ch’amampi uca khespiyat jacañan sarantapjjam, jan wasitampi esclavon jacäwiparu cutt’apjjamti.
48005002	Ist’apjjeta. Naya Pablow sapjjsma, jumanacatejj circuncisión lurayasipjjasmajja, Cristojj janiw cunataquis jumanacataquejj asquïcjjaspati.
48005003	Wasitampiw sañ munta, cawquïr jaketejj circuncisión lurayasqui ucajja, take cuntejj Moisesan leyipajj sisqui ucarjam phokhasa sarnakañapawa.
48005004	Jumanacat maynïrinaca: “Leyiru phokhatas laycuwa Diosampi catokatätan” sirinacajja, Cristotjja jayancapjjewa, Diosan munasiñapatsa jayancapjjaraquiwa.
48005005	Jiwasanacajj Ajayu toke, uqhamarac iyawsañ toketaracwa, Diosan nayrakatapan catokatäña suyt’äwisajj utjistu.
48005006	Jiwasanacatejj Cristo Jesusampi mayaquïstanjja, janiw cunataquis asquïquiti circuncisión lurayasiñasa jan lurayasiñasa. Ucampis iyawsañanïñäni ucaw juc’amp asquejja, aca iyawsañasti munasiñanwa jacayaraquistani.
48005007	Jumanacajj walic sarasipcäyätajja: ¿Qhitis asqui luräwiru jaysañjja jaytanucuyapjjtamjja?
48005008	Acanacajj janiw cawquïritejj jumanacar jawsapctam uca Diosancquiti.
48005009	Jan armt’apjjamti “mä juc’a levadurajj takpach t’ant’a masaruw poktayi.”
48005010	Nayanjja Tatitur iyawsañajjaw utjitu jumanacjjata, janiw jumanacajj mayja amtapcätati; ucampis cawquïritejj saräwinacaman jan walt’ayapctam ucarojj Diosajj mutuyaniwa, qhitïscpansa.
48005011	Jilatanaca, nayatejj jumanacaru: “Circuncisión lurayasisipcaquim” sapjjerisma ucajja, judionacajj janiw jiwayañatac arcnakapquitaspati. Uqhamäspa ucajja janiw Criston crusapat parlañajj jupanacar mayjt’aycaspati.
48005012	Ucampis cawquïrinacatejj jumanacar mayjt’ayasa sarnakasipqui: “Circuncisión lurayasipjjañamaw” sasa ucanacajja, ¡añchaquit mä pit qharekasipjjaspa jupanacpacha!
48005013	Jumanacajj jilatanaca, khespiyat sarnakasiñaru jawsatäpjjtawa, ucampis jan uca libre sarnakasiñ tumpanejj janchin munañaparjam sarnakapjjamti, jan ucasti maynit maynicama yanapt’asipjjañamawa munasipjjatanacam laycu.
48005014	Takpach leyejj aca mä sapa camachir tucutaquiwa: “Jake masimarojj juma quicparjam munasim” sasa.
48005015	Ucampis jumanacatejj achjasipjjäta mank’antasipjjaraquïta maynit maynicama ucajja, acatjja amuyasipjjam, jan jumanaccama tucjasipjjañamataqui.
48005016	Acwa sapjjsma, Ajayun munañaparjam sarnakapjjam, uqhamatjja janiw janchin munañaparjam sarnakcjjapjjätati.
48005017	Janchin munañanacapasti Diosan Ajayup contrawa, Ajayusti janchin munañanacap contraraquiwa. Maynis mayni contrawa, ucatpï jumanacajj cuntejj munapcta ucjja jan lurapcasmatejja.
48005018	Ucampis Ajayutejj jumanacar irpapjjstam ucqhajja, janiw leyin amparapancjjapjjtati.
48005019	Qhitinacatejj jan wali luräwinacan khepap arcapjje ucanacan luräwinacapajj khanaw uñsti. Ucanacasti acanacawa: wachoka jucha lurañanaca, k’añu lurañanaca, vicionaca,
48005020	yakha diosanacaru yupaychañanaca, laykasiñanaca, uñisisiñanaca, quejanacan sarnakañanaca, celasiñanaca, colerasiñanaca, jupa pachpatac munañanaca, t’akaktasin yakha tamanaca tucuñanaca,
48005021	envidiasiñanaca, [jake jiwayañanaca,] machañanaca, jiljas mank’añanaca, acanacaru uñtat yakha lurañanacampi. Ewjjt’apjjsmawa, niya sapjjaracsmawa, qhitinacatejj acanac lurapqui ucanacajja janiw Diosan reinopanjja catokatäpcaniti.
48005022	Ucampis Kollan Ajayun luräwipajja acanacawa: munasiña, cusisiña, samaraña, llamp’u chuymanïña, takempis sumancaña, qhuyapayasirïña, take cunansa phokherïña,
48005023	llamp’u chuymanïña, janchin munañapar atipjaña. Acanac contrasti janiw cuna leyis utjquiti.
48005024	Qhitinacatejj Cristoncjjapjje ucanacajja, janchin munañanacapjja ch’accatjjapjjewa ñankha amtañanacampi, uqhamarac munañanacapamp chica.
48005025	Cunjämtejj Ajayu tok jactanjja, uca pachparaquiw Ajayumpi cuna luräwinacasansa irpayasiñasajja.
48005026	Janiw jach’a jach’a tucuñasäquiti, uqhamat maynimp maynimp jan walt’ayasiñataqui, jiwascamas janiraquiw envidiäsiñasäquiti.
48006001	Jilatanaca, jumanacatejj mayniru jucharu tincut jicjjatapjjsta ucajja, jumanacajj Diosanquirinacjamajj yanapt’apjjañamaw jupan sayt’asiñapataquejja. Ucsti llamp’u chuymampi lurapjjañamawa, take amuyumpi, jan jumapachpa juchar jalantañamataqui.
48006002	Yanapt’asipjjam maynit maynicama take cuna apañanacanjja, uqhamanwa Criston leyip phokhapjjäta.
48006003	Maynitejj jach’ar tucuñ munchejja, ucat janirac cunäcchisa ucajja, jupa pachpawa sallkjasi.
48006004	Sapa mayniwa luräwinacapa uñjasiñapa, ucatsti waliquïscchejja, jupa pachpataquïniwa, janiw mayninacataquïquiti.
48006005	Sapa mayniwa luräwinacapat llaquisiñapa.
48006006	Qhititejj Tatitun arunacap catokqui ucajja, yatichquis ucamp chicaw asquinac lurapjjañapa.
48006007	Jan sallkjasipjjamti; janiw qhitis Diosatjja sawcascaspati. Cuntejj jakejj yapuchqui ucracwa apthapini.
48006008	Maynitejj janchin munañaparjam yapuchchejja, uca janchin munañaparaquiw jiwañ achjja churani, ucampis Ajayun munañapar yapuchchejja, Ajayojj wiñay jacañ achwa churaraquini.
48006009	Uqhamajja asqui lurañanjja janiw karjasiñasäquiti, janitejj karjtcañäni ucajja, horasaparuw cosechjja apthapiñäni.
48006010	Ucatpï, sapa cuti asqui lurañajj utjchi ucqhajja, takeniruw asqui lurañäni, juc’ampis iglesianquir jilatanacasaru.
48006011	Uñjapjjam cunja jach’a letranacampis jumanacar kellkanipjjsma pachpa amparajjampi.
48006012	Cawquïrinacatejj: “Circuncidasipjjapunim” sapctam ucanacajja, jakenacampi asquit uñt’ayasiñ laycuquiw sapjje, uqhamarac Criston crusap laycu jan arcnakayasiñataqui.
48006013	Circuncisión wali phokhañ munirinacasti cuntejj leyejj sisqui ucarjamajj janiw phokhapquiti. Ucampis jupanacajj munapjjewa jumanacan circuncidasipjjañama, uqhamata ch’amampi jach’ar uñt’ayasiñataqui, janchin uca luräwi jumanacar lurayasina.
48006014	Ucampis nayajj janiw cunatsa jach’ar tucuñ muncti, jan ucasti jiwasan Tatit Jesucristosa crusan jiwatapatacwa jach’aru tucuñajjajj utjitu. Criston crusap tokequiwa nayataquejj acapach luräwinacajj jiwata, nayasti acapach luräwinacataquejj jiwataraquïtwa.
48006015	Circuncidatäñasa, jan circuncidatäñasa, janiw cunataquis asquïquiti, ucampis machak jakenac tucuñasaw waquisejja.
48006016	Take aca arunacarjam sarnakerinacajj catokapjjam samaraña qhuyapayasiña, uqhamarac Diosan chekpach wawanacapasa.
48006017	Acat kheparojj janiw qhitis nayar jan walt’ayañapjja muncti, walja chhojjrinacaraquiw janchejjan utji, ucanacaw Tatit Jesusar sirvirïtajj uñacht’ayi.
48006018	Jilatanaca, Tatit Jesucristosajj take jumanacar bendispan. Uqhamäpan.
49001001	Naya Pablo, Diosan munañapatwa Jesucriston apostolopätjja. Aca cartjja kellkanipjjsmawa Efeso marcan Diosanquirinacaru, Cristo Jesusar iyawsapcta ucanacaru.
49001002	Jumanacasti Dios Awquisan uqhamaraqui Tatit Jesucristosan bendicionapa, samarañapa catokapjjam.
49001003	Yupaychañäni Diosaru, Tatit Jesucristosan Awquiparu, Cristompi mayachasitas laycuwa jupajj bendiciwayistu take casta ajayun bendicionanacampi alajjpachanacana.
49001004	Diosajj Cristotaquiw ajllisistu janïra aca orakejj utjcän ucqhatpacha, k’omachata, jan cuna juchani jupan nayrakatapancañasataqui.
49001005	Munasiñapatwa jupajj nayratpach ajllisiwayistu, Jesucristo toke wawanacapat catokatäñasataqui, cunjämäquitejj munañapajj uqhamarjama.
49001006	Ucatpï Diosarojj yupaychapuntanjja muspharcañ qhuyapayasiñapata, uca pachpa qhuyapayasiñapampiw bendicistu munat Yokapampi mayaquïtas laycu.
49001007	Diosajj jach’a munasiñapatwa Yokapan jiwäwipa toke khespiyistu, juchanacassa perdonasaraqui.
49001008	Diosajj jach’a munasiñapwa uñacht’ayistu, take yatiñ cancaña uqhamaraqui amuyt’a churasina.
49001009	Uqhamaraquiw uñt’ayistu jan amuyt’cañ amtäwipjja, ucasti cuntejj jupajj munañaparjam amtqui ucawa.
49001010	Aca amtäwirjamawa phokhasini cunapachatejj uca urojj purcani ucqhajja. Diosasti mayachthapiniwa take cunsa, alajjpachanquirinacsa aca orakenquirinacsa, Criston munañapancañapataqui.
49001011	Cristompïtas laycuwa Diosajj nayratpacha ajlliwayistu, cuntejj jupajj jiwasanacar churañapäcän uc catokañasataqui. Take acanacasti Diosan amtäwiparjamawa, cawquïritejj take cuns lurqui cunatejj jupataquejj asquïqui uqhamarjama.
49001012	Ucjj luriwa jiwasanacajj Cristoru nayrakat iyawsapjjtan ucanacajj Diosatac jacañasataqui, jach’a ch’amanïtapat jupar yupaychañasataqui.
49001013	Cunapachatejj jumanacajj Tatitun khespiyasiñ arunacap ist’apjjta ucqhajja, Cristorojj iyawsapjjtawa, juparuw mayachasjjapjjaractajja uqhamarac Diosanquirinacjamajj Kollan Ajayumpi sellatäjjapjjaractawa cawquïrtejj jupajj qhitaniñatac arsuwaycäna ucampi.
49001014	Kollan Ajayuwa jiwasanacan arjjatirisajja cawquïr wajjt’asïwtejj Diosajj churquistani uc catokañasataquejja. Ucsti catokañäniwa cunapachatejj jupanquirinacan khespiyasiñapajj phokhatäjjani ucqha, jupajj jach’a Diosätap laycu yupaychatäñapataqui.
49001015	Tatit Jesusaru iyawsañamajj utjatap ist’asina, uqhamarac Diosanquirinacataqui munasiñanacamajj utjatapa ist’asinjja,
49001016	nayajj oracionanacajjanjja jumanacat amtasisinjja yuspagarapuntwa.
49001017	Tatit Jesucristosan jach’a Dios Awquiparuw mayta ajayun yatiñ cancañ jumanacaru churañapataqui Diosan uñacht’äwip sum amuyapjjañamataqui, uqhamarac sum uñt’apjjañamataqui.
49001018	Diosarojj maytwa jumanacar amuyt’ayañapataqui, cawquïri suyt’äwitaquitejj jawsquistu uc yatipjjañamataqui, cunja muspharcaña jach’a herenciatejj Diosajj churqui jupanquirinacaru uc yatipjjañamataquiraqui,
49001019	uqhamaraqui cunja jach’asa jan tucusquiriraquisa ch’amapajja, cawquïritejj lurqui jiwas iyawsirinacjjana. Aca muspharcañ ch’ama Diosajj uñacht’aycäna,
49001020	cunapachatejj jiwatanac taypit Cristoru jactayqui ucawa, ucatsti alajjpachanjja jupan cupëjjaparuw kont’ayasi,
49001021	take munañaninacjjaru utt’ayasa, marca apnakerinacjjaru, autoridadanacjjaru, ch’amaninacjjaru, cunatejj utji jichhürunacansa, khepa urunacansa utjcani ucanacjjarusa.
49001022	Take cunsa Criston munañaparuw uchawayi, uqhamaraqui iglesian p’ekëñapataquejj Cristo pachparuraquiw uchawayi.
49001023	Uqhamajj iglesiajj pachpa Criston cuerpopawa, Cristojj take cunawa, Cristojj take cunwa phokt’araqui.
49002001	Diosajj Cristomp chicaw jumanacar jacañ churapjjtam, jan wali luräwinacamana uqhamarac juchanacaman jiwatäsipcäyätas ucqha.
49002002	Acapachan sarnakäwinacaparjamaw jacasipcäyäta, cawquïri ajayutejj ñankha ajayunacaru apnakqui, uqhamarac ch’amañchqui Diosar jan ist’irinacarusa, uca ajayun munañap lurasina.
49002003	Take jiwasanacaw uqham nayrapachajj jacayätan, munañanacasarjama sarnakasa, janchin munañanacaparjama phokhasina, amtäwinacasarjama sarnakasina. Ucatpï Diosan ajjsarcañ mutuyäwip mayninacjama catokañasajj waquisïnjja.
49002004	Ucampis Diosajj jach’a qhuyapayasiñaniwa, walrac munasiraquistu.
49002005	Ucatwa Cristomp chica jacañ churistu, juchanacasan jiwatascchïyätan ucasa. Uqhamajj jumanacajj Diosan qhuyapayasiñapatwa khespiyatäpjjtajja.
49002006	Diosajj Cristo Jesusamp chicaw jactayaraquistu, jupamp chicaw alajjpachanacan kont’ayaraquistu.
49002007	Acsti luriwa khepa pachanacan uñacht’ayañataqui, cunja jach’a munasiñapampis munistu ucata, uqhamarac qhuyapayasiñapas jiwasatac utjatapata Cristo Jesús laycu.
49002008	Diosan munasiñapatwa jumanacajj khespiyatäpjjtajja iyawsañ laycu. Acasti janiw jumanacan luräwinacamäquiti, jan ucasti Diosaw jumanacar churapjjtam.
49002009	Janiraquiw cuna luräw tokëquisa, uqhamat jan qhitis jach’achasiscañapataqui.
49002010	Diosaw jiwasanacar luristu, Cristo Jesusampi asqui luräwinac lurañasataqui, jupan nayratpach waquicht’ataparjama.
49002011	Uqhamajj amtasipjjam cunjämäpcäyätatejj nayrajj uca. Janchin jakenacar circuncisión lurapjje uca judionacajj sutichasipjjewa “circuncidatäpjjtwa” sasa. Ucampis jumanacajj janiw judío castäpcäyätati, ucatsti jumanacarojj sutichapjjtamwa “jan circuncidatanaca” sasa.
49002012	Uca tiempojj jumanacajj jan Cristonïsipcäyätawa, Israel marcatsti jayanraqui, Diosan arust’äwinacap jan uñt’asina, aca orakenjja jan cuna suyt’añani, jan Diosaniraquiw jacasipcäyätajja.
49002013	Ucampis jichhajj Cristo Jesusampejj mayaquëjjapjjtawa. Nayrajj jayancapjjäyätawa, jichhajj Criston jiwatap laycuw jac’ancjjapjjtajja.
49002014	Cristow sumancayirisajja, jupajj judionacsa jan judionacsa mä sap marcacwa tucuyawayi cawquïr uñisiñatejj mä perkjama jaljcäna uc t’unjasina.
49002015	Cristojj pachpa janchipanwa leyejj cuntejj siscäna ucjja tucuyawayi. Paypach marcsti mä sapa machak marcaruquiw tucuyaraqui, juparu mayachataraqui. Uqhamwa sumancañjja utjayawayi.
49002016	Uqhamatwa Cristojj crusan jiwasina paypach marcan ch’ajjwanacap tucuyawayi, Diosampis sumancayaraqui, jupanacat mä sapa cuerporu tucuyasina.
49002017	Cristojj jutasinjja takeniruw sumancaña suma yatiyäwinacjja yatiyi, jumanacaru jayanquirirusa, uqhamarac judionacas jac’ancapqui ucanacarusa.
49002018	Takeniw Cristo toke, judionacasa jan judionacasa, mä sapa Ajayu tokequi Awquirojj jac’achastan.
49002019	Ucatpï jumanacajj jan jaya jakenacäcjjapjjtatejja yakha orakensa, take Diosanquirinacampejj marca masëjjapjjtawa, Diosan familiapäjjapjjaractawa.
49002020	Jumanacajj mä jach’a utjamäpjjtawa, apostolonacjjaru uqhamarac profetanacjjaru perkjjatatäpjjtawa. Pachpa Jesucristoraquiw kallta esquin kalajja.
49002021	Uca kaljjaru utajj sayt’ayatawa. Uca kalasti Cristowa ucatsti saraparjamaw ucjjaru suma perkasisqui mä templo jicsutäñapcama, Diosar catuyata, Tatitur mayachataraqui.
49002022	Uca pachparaquiw jumanacajj Cristoru mayachatäpjjta, takenimpis mayachasisa mä utaru tucuñataqui, uca utanwa Diosajj Ajayup toke jaqui.
49003001	Ucatpï naya Pablojj Cristo Jesús laycu preso catutätjja jumanacataqui jan judiöpctas ucanacatac asqui.
49003002	Niya yatipjjpachätawa, Diosajj qhuyapayasiñapat jumanacar Tatitun arunacap parlañajjataqui qhitanquitu ucjja.
49003003	Diosajj jan amuyt’cañ imantat arunacapwa yatiyaraquitu, cunjämtejj kalltan yatiyapcsma mä juc’a arunaca kellkanisa uqhama.
49003004	Uca carta leesinjja, amuyapjjpachätawa cunjämtejj Criston jan amuyt’cañ imantat luräwinacapa uñt’cta ucjja.
49003005	Pasïr maranacanjja janiw qhitirus uca jan amuyt’caña imantata arunacajj yatiyatäquiti, ucampis jichhajj Diosajj uñacht’ayiwa kollan apostolonacaparu, profetanacaparu Ajayup toke.
49003006	Uca jan amuyt’caña imantatajja acawa: Tatitun khespiyasiñ arunacap tokew jan judiöpquis ucanacajj judionacamp chica pachpa herencia catokapjjani, uqhamarac mä cuerporu tucutaquïpjjewa, Cristo Jesusar Diosajj arsuwaycäna ucsa catokapjjaraquiniwa.
49003007	Janis nayan waquiscchïna ucasa, Diosan ch’amap tokewa aca arunac apañatac uscutätjja.
49003008	Diosancapqui uca jisc’anacat sipansa nayajj pisïtwa. Ucampis jupaw acqha suma yatiyañ churitu, jan judiöpquis ucanacaru Criston jan jact’cañ kamir cancañapat suma yatiyäwinac yatiyañajjataqui.
49003009	Nayaruw qhititu, nayra urunacatpacha cunäcäntejj Diosan amtäwipajj uca imantatanac jumanacar yatiyañataqui, uca Diosaw take cunsa luraraqui.
49003010	Ucasti jichhajj iglesia tokew lurasi take munañaninacaru uqhamarac alajjpachanquir jilïrinacaru Diosan yatiñapjja take toketa uñt’apjjañapataqui.
49003011	Diosajj acjja luriwa wiñay amtäwiparjama, ucasti phokhasiwayiwa Tatit Jesucristosana.
49003012	Cristo tokewa Diosar jan ajjsarasina jac’achasiñasajj utji, jupar iyawsctansa uca iyawsañampi.
49003013	Ucatpï jumanacarojj achict’apjjsmajja, jumanac laycu t’akhesitajjatjja jan pächasipjjamti, antisas acajj jumanacataquejj mä jach’a jach’añchäwiwa.
49003014	Ucatpï quillt’astjja [Tatit Jesucriston] nayrakataparojja.
49003015	Jupataracwa take familiajj sutipjja catokapjje, alajjpachanquirinacasa aca orakenquirinacasa.
49003016	Awquirojj maytwa jupan jach’a muspharcañ kamir cancañapat ch’am jumanacar churañapataqui, Diosan Ajayup toke,
49003017	Cristojj chuymanacaman iyawsañ toke jacañapataqui. Uqhamaraquiw mayta jumanacajj munasiñanjja ch’amanïpjjañamataqui suma saphintatjama,
49003018	jumanac iyawsir purajj suma chuymamp jacapjjañanacamataqui, Criston munasiñapajj take tokeru sinti jach’ätapa amuyt’apjjañamataqui.
49003019	Mayiractwa, Criston uca munasiñap uñt’apjjañamataqui uca munasiñapajj take cuntejj uñt’ctan ucat sipansa sinti jach’awa jan tucusquiriraquiwa, uqhamat Diosampi phokhantatäpjjañamataqui.
49003020	Jichhajj Diosajj jach’añchatäpan, jupajj ch’amaniwa cuntejj mayctan, lup’caractan ucanacata juc’ampi lurañataqui, ch’amap toke jiwasanac taypina luratapata.
49003021	¡Jach’añchatäpan Diosajja iglesia taypina Cristo Jesús toke, wiñayan wiñayapataqui! Uqhamäpan.
49004001	Ucatwa nayajj Tatit laycu presötjja, achict’apjjsmawa jumanacajj Diosan jawsatanacjama sarnakapjjam.
49004002	Llamp’u chuymanïpjjam, munasirinaca, paciencianïpjjaraquim maynit maynicama munasiñan sarnakasa.
49004003	Janipun t’akanoktañar sarapjjamti, jan ucasti mayaquïpjjapunim Kollan Ajayun yanapapampi, sumancañajj mayachthapipctam uca toke.
49004004	Mä sapa cuerpoquiw utji, mä sapa Ajayuquiraqui, cunjämtejj Diosajj mä sapa suyt’añaruc jawsapctamjja uqhama.
49004005	Mä sapa Tatituquiw utji, mä sapa iyawsaña, mä bautismoquiraqui.
49004006	Takeninsa mä sapa Dios Awquiquiraquiwa. Jupajj take jakenacjjanquiwa, take jakenac tokeraquiw jupajj lurasqui uqhamarac jupajj takenincaraqui.
49004007	Ucampis sapakat mayniruw yakha yakha amuyu churistu, cunjämtejj Cristojj churañ munqui uqhamarjama.
49004008	Ucatpï kellkatanjj sejja: “Alajjpacharuw maqhati, presonac irpt’ata, ucatsti churäwinacracwa jakenacarojj churi” sasa.
49004009	¿Camsañsa muni “maqhatiw” sasajja? Ucajj sañwa muni nayrakatajj oraket juc’amp mankhanacaru sarakatapa.
49004010	Cawquïritejj sarakcänjja uca pachparaquiw alajjpachanacat juc’amp alayarojj maqhatäna, jupan jach’a cancañapampi take phokhantañataqui.
49004011	Ucatsti juparaquiw sapa maynirus amuyt’añ churi, mayninacarojj apostolöña, mayninacarojj Diosat catokat arunac khanañchaña, mayninacarusti khespiyasiñ arunac parlaña, mayninacarusti pastoräña, yatichirïñaraqui.
49004012	Uqhamwa jupan luräwinacap lurapjjañapataqui jupanquirinacarojj waquicht’i, Criston cuerpop jiltayañataqui.
49004013	Uqhamat takenis iyawsäwinjja mayaquïñaru puriñasataqui, uqhamarac Diosan Yokaparu uñt’añansa. Ucatsti ch’amani jakenacaw tucuñäni, Cristojj kawkch’äquitejj ucar puriñascama.
49004014	Janiw wawanacjamäcjjañäniti, cawcsarus janc’aqui irpataqui, cawquïri machak yatichäwin thayapampis apataqui, uqhamarac sallka jakenacan luräwinacapar jalantasa, jupanacasti jan wali sarnakäwinacaparuw irpañ munistu.
49004015	Juc’ampis cheka parlasina, munasiñ ajayunwa, cunayman toket jiltañasajja, Cristompejj mayar tucusina, cawquïritejj cuerpon p’ekepäqui ucampi.
49004016	Cristo laycuw takpach cuerpojj suma yäparu uchata, jupanacpura mayaru tucutaraqui. Cunapachatejj takpach cuerpojj sum sarasqui ucajja, takpachaw munasiñanjj jiltaraqui.
49004017	Acwa jumanacar sapjjsma uqhamarac ewjjt’apjjsma Tatitun sutiparu: Jan juc’ampejj Diosaru jan uñt’apqui uca jakenacjamajj sarnakapjjamti. Jupanacasti jan cunatac sirvir amuyt’anacaparjamaw jacapjje.
49004018	Uca amuyunacapasti ch’amact’atawa, chuymanacap kalarayasipjjatap laycusti janiw cuns yatipquiti, ucatwa Diosat jutqui uca jacañsa jan catokapquiti.
49004019	Jan p’enkanëjjapjjewa, ucatsti cunayman k’añu luräwinacaruw catuyasipjje, ucanacsti jan ajjsarasaw lurapjjaraqui.
49004020	Ucampis jumanacajj janiw uca casta lurañanacjja Cristot yatekapctati,
49004021	jumanacatejj chekpachan juparu ist’apjjsta uqhamarac jupamp yatichatäpjjsta Jesusan asqui luräwinacaparjama ucajja.
49004022	Nayra jacäwinacamarjam sarnakañjja apanucupjjam, uca sarnakäwisti cunayman jucha lurañanacampi sallkjatänwa.
49004023	Jumanacajj machakar trocatäjjapjjañamawa ajayunacamansa uqhamarac amuyt’añanacamansa,
49004024	ucatsti Diosan munañaparjama luratäqui uca machak jacäwimpi isthapisipjjam, suma k’oma cheka cancañan jacapjjaraquim.
49004025	Uqhamasti jichhajj c’arinacjja jan parlcjjapjjamti; sapa maynis jake masinacamarojj cunatejj chekäqui ucac parlapjjam, takenis mä sapa cuerpon luriripaquïtanwa.
49004026	Colerasisinjja jan juch lurapjjamti, uca colerasiñanacamajj jan jornalpachäpati.
49004027	Janirac Supayarus jac’achayasipjjamti.
49004028	Qhititejj lunthatasirïcän ucajja jan juc’amp lunthatascjjpanti, jan ucasti irnakañaru uscuspan, sum irnakasinwa pobrenacar yanapt’añataquis utjaraquini.
49004029	Jan wali arunacjj jan parlapjjamti, jan ucasti suma arunacamp parlapjjam, uqhamata ist’irinacamajj jiltañana yanapt’atäñapataqui, uqhamarac bendicitäñapataqui.
49004030	Diosan Kollan Ajayuparojj jan llaquisiyapjjamti, Diosanquirinacajj uca Ajayump sellatäpjjtawa uqhamat uñt’atäpjjañamataqui cunürutejj jupajj phokhat khespiyasiñ churapcätam ucürcama.
49004031	Chuyma usuchjasiñjjatjja jithektapjjam, take thithiñanacatsa, colerat chuymampi jach’at art’asiñanacatsa, jan wali arunacampi tokesiñanacatsa, take jan wali luräwinacatsa.
49004032	Sumancapjjam, maynit maynicama qhuyapt’ayasirïpjjam, perdonasirïpjjaraquim maynit maynicama, cunjämtejj Diosajj jumanacaru perdonapjjtam Cristo toke uqhama.
49005001	Jumanacajj Diosan munat wawanacapäpjjtawa, jupajj cunjämäquitejj uqhamäpjjaraquimaya.
49005002	Munasiñan jacapjjam, cunjämtejj Cristo Tatitojj munasquistu uqhama. Jupajj jiwasanac laycuw jacañap apt’asi, mä wilañchat ovejar uñtata, Diosatac suma k’apquir ofrenda loktasa.
49005003	Jumanacajj Diosanquirïpjjstajjaya, janiw utjañapäcjjeti wachoka jucha lurañanacajj, cuna casta jan wali luräwinacasa ni mich’asiñanacasa.
49005004	Jan mä p’enka arunacjja parlapjjamti, ni lokhe arunacsa, ni ina ch’usa sawcasiñ arunacsa. Aca casta arunacajj janiw waquisquit arsuñajja, jan ucasti, Diosaruw yuspagarañasajja.
49005005	Uqhamajj yatjjapjjtawa, cawquïritejj yakhamp wachoka juchan sarnakchejja, jan wali luräwinac luririsa, jan ucajj mich’asa (ucajj c’ari diosanacarus yupaychcaspa uca pachpawa) janiw Cristompin Diosampin reinoparus mantcaspati.
49005006	Jan qhitis lokhe arunacapampejj jumanacar sallkjpati, uca arunac utjatap laycuw Diosan ajjsarcañ mutuyäwipajj juti cawquïrinacatejj Diosar jan ist’apqui ucanacataqui.
49005007	Jan cunans jupanacampejj mayachasipjjamti.
49005008	Nayrajj jumanacajj ch’amacanwa jacapjjäyäta, ucampis jichhajja Tatitumpi mayachasipjjatamatjja, khananwa jacjjapjjta. Uqhamajj khananquirinacjama jacapjjam.
49005009	Uca khanasti qhuyapayasiña, cheka cancaña uqhamarac suma jacañwa utjayaraqui.
49005010	Cuntejj Diosataquejj asquïqui uc yatekañ munapjjapunim.
49005011	Ch’amacanquirinacan jan cunatac sirviri luräwinacapanjja jan sarnakapjjamti, jan ucasti, uca jan wali luräwinacjja khanaru apsupjjam.
49005012	Jupanacan jamasan luräwinacapat arsuñas p’enkasiñjamawa;
49005013	ucampis cunapachatejj take uca jan walinacajja khanaru uñstayatächejja, take cunas khanaw yatisi, khanampisti take cunwa uñjasi.
49005014	Ucatpï aqham sejja: “P’arjjtasim, juma iquirejja; jiwatanac taypit sarthapim, Cristow khant’ätam” sasa.
49005015	Uqhamajj sarnakäwinacamanjja sum amuyasipjjam. Yatiñ cancañampi jacapjjam, janirac jan yatirinacjamajja.
49005016	Jan tiempjja ina ch’usaru tucuyapjjamti, urunacajj jan walëjjatap laycu.
49005017	Jan lokhëpjjamti, jan ucasti cunäquitejj Tatitun munañapajja uc amuyañaru uscusipjjam.
49005018	Jan machjasipjjamti, machjasiñasti jiwañaruw api; antisas Kollan Ajayumpi phokt’atäpjjam.
49005019	Salmonacampi maynit maynicama chuymachasipjjam, yupaychañ k’ochunacampi, ajayun k’ochunacamp k’ochusina, uqhamarac Tatituru take chuymamp yupaychasina.
49005020	Dios Awquirojj take cunatsa yuspagarapjjapunim, Tatit Jesucristosan sutiparu.
49005021	Maynit maynicama, Diosar ajjsartasina purapat ist’asirïpjjam.
49005022	Warminaca, chachanacamarojj ist’apjjam Tatiturjama.
49005023	Chachajj warmin p’ekepawa, cunjämatejj Cristojj iglesian p’ekepäqui uqhama. Cristojj iglesian khespiyiriparaquiwa; iglesiasti jupan cuerpoparaquiwa.
49005024	Ucampis cunjämatejj iglesiajj Cristoru ist’ejja, uca pachparaquiw warminacajj take cunansa chachaparojj ist’añapa.
49005025	Chachanaca, munasipjjam warminacamaru, cunjämtejj Cristojj iglesiaru munasi, uqhamarac jacañapsa jupa laycu apt’asiwayi uqhama.
49005026	Acjja iglesiaru Diosatac yakhachasawa luri, umampi uqhamarac arupampi k’omachasina,
49005027	jupan nayrakatapar jach’añchat iglesia irpcatañataqui, jan k’añuchata, jan cuna phullch’uni, jan cunamp camacht’ata, jan ucasti suma k’oma Diosatac yakhachata.
49005028	Uqhamwa chachajj warmiparojj munasiñapa, pachpa janchiparjama. Qhititejj warmiparojj munasqui ucajj jupa pachpaw munasi.
49005029	Janiw qhitis pachpa janchiparojj uñisquiti, jan ucasti mank’ayiwa uqhamarac imaraqui. Cristojj uca pachparaquiw iglesiampejj luri,
49005030	cuerpopätap laycu, jiwasajj uca cuerponquiriraquïtanwa.
49005031	“Ucatpï chachajj awquip taycap jaytanejja warmipampi mayachasiñataquejja, ucatsti paninitjja mä sapaquïpcaspas uqhamaw tucupjjani.”
49005032	Acajj wali jach’a jan amuyt’cañawa. Nayajj sistwa, acajj Cristompita uqhamarac iglesiapampitwa parli.
49005033	Ucampis: sapa mayni jumanacajj warminacamaru munasipjjañamawa juma pachpas munascasma uqhama, warmisti chacharojj ist’añaparaquiwa.
49006001	Wawanaca, awquimaru taycamaru ist’apjjam, Tatitur munasina. Acawa chekapajja.
49006002	Bendicitäñatac arsuta nayrïri jach’a camachejja acawa: “Awquimar taycamar jach’añcham,
49006003	cusisitäñamataqui, uqhamarac jaya maranac aca oraken jacañamataqui.”
49006004	Uqhamarac awquinaca, jumanacajj wawanacamarojj jan colerayapjjamti, jan ucasti chekapar yatichasina sum uywapjjam, Tatitur iyawsapjjañapataqui.
49006005	Sirvirinaca, jumanacajj aca orakenjja uywirinacamaru ist’apjjam, ajjsarañampi uqhamarac cheka cancañampi, Cristotaquis lurapcasma uqhama.
49006006	Irnakcasinsti, jan uywirimajj uñch’uquipctam ucqhaqui lurapcamti, uqhamat jupanacampi sumat uñt’ayasiñataqui, jan ucasti Cristoru sirvirinacjama, Diosan munañap take chuymamp lurapjjam.
49006007	Take chuymampi irnakapjjam, Tatitutacjama, jan jaketacjamajja.
49006008	Sapa maynis yatjjapjjtawa, esclavosa, khespitasa, asqui luratanacapatjamwa Tatitutjja catokapjjani.
49006009	Uqhamarac uywirinaca, jumanacajj uca pachparaqui sum uñjapjjam sirvirinacamarojj, jan ajjsarañanac churasa. Amtasipjjam, jumanacasa, jupanacasa alajjpachanquir Tatitunquirinacäpjjtawa, jupajj janiw jakenacjja yakha yakha uñjquiti.
49006010	Jichhajj jilatanaca, ch’amañchasipjjam Tatitumpi, uqhamarac jach’a ch’amapampisa.
49006011	Jarc’akasipjjam take armanactejj Diosajj churapctam ucanacampi, Supayan c’ari arunacaparu atipjañataqui.
49006012	Janiw jakenac toketi nuwasctan, jan ucasti alajjpachanacanquiri ñankha ajayunac tokewa, qhitinacatejj aca ch’amac oraken munañampi apnakapqui ucanac contraw nuwastanjja.
49006013	Uqhamajj catjjarupjjam kawkha armanactejj Diosajj churapctam ucanaca, uqhamat jan wali urun atipjapjjañamataqui, uqham lurasinsti juc’amp ch’amani sayt’apjjañamataqui.
49006014	Ch’amani sayt’asipjjam, cheka cancañampi wac’antata, ucatsti cheka sarnakañampi imt’atäpjjaraquim cunjämtejj mä soldadojj armadurampi pechopat imt’asquejj uqhama.
49006015	Sumancañ arunac parlañatac waquichasipjjam, cunjämtejj mä soldadojj waquichasi zapato uscusisinjja uqhama.
49006016	Ucatsipansa, iyawsañanacamajj mä escudjamäpan, Supayan akquir flechanacapat jarc’akasiñataqui.
49006017	Khespiyasiñampisti mä cascompjam p’eker uscusipjjam, Diosan arupsti catjjarupjjaraquim mä espadar uñtata cuntejj Kollan Ajayojj churapctam uca.
49006018	Acanacsti oracionampipuni lurapjjam, Diosar mayisina Kollan Ajayu toke. Uc lurañataquisti janc’aquïpjjam, jan pächasisa, uqhamarac take qhitinacatejj Diosancapqui ucanacataquis Diosatjj mayipjjaraquim.
49006019	Nayataquis Diosatjja mayipjjaraquim, parlcta ucapach Diosajj nayar arunac churañapataqui, uqhamat take ch’amampi parlañajjataqui, imantatäqui uca khespiyasiñ arunac mayninacar yatiyasa.
49006020	Diosajj nayarojj aca arunacatjja mä uñt’ayiritjamwa qhititu, ucataracwa jichhas preso catuntatäsctjja. Diosat mayipjjam, nayajj cunjämtejj take ch’amampi aca arunac parlañajjäqui uqham parlañajjataqui.
49006021	Tatitun irnakäwipan wal yanapasir munat Tíquico jilatasaw nayjjat take yatiyäwinac yatiyapjjätam, uqhamarac cunanactejj lurctjja ucanacsa.
49006022	Ucataquiw qhitanta, cunjämäsipctejj uc jumanacaru yatiyañapataqui, uqhamat juc’amp jumanacaru ch’amañchañataqui.
49006023	Dios Awquisa, Tatit Jesucristosa jumanacarojj sumancaña, munasiña, uqhamarac iyawsañsa churpan.
49006024	Diosajj bendispan qhitinacatejj Tatit Jesucristosaru jan pächasisa munapqui ucanacarusa.
50001001	Naya Pablompi, Timoteompi Jesucriston sirvirinacapaw aca carta Filipos marcanquir jilatanacar kellkanipjjsma, uqhamarac obisponacarusa, diacononacarusa. Jumanacasti Diosatac ajllitäpjjtawa, Jesucristompisti mayaquïpjjaractawa.
50001002	Bendicionampi sumancañampisti jumanacampïpan Dios Awquisata, uqhamarac Tatit Jesucristompita.
50001003	Sapa cuti jumanacat amtasta ucqhajja Diosaruw yuspagarta.
50001004	Cunapachatejj oración lurcta ucapachajja, take jumanacataquejj cusisiñampiw mayirapipjjsma.
50001005	Jumanacampi chicaw khespiyasiñ arunac yatiyapjjäyätan, kalltat jichhürcama.
50001006	Nayasti sum yattjja, Diosajj cuna suma luräwinactï jumanacampi kalltqui ucanacajj lurascaquiniwa, Jesucriston jutañapcama.
50001007	Uqham amuyatajjasti asquiwa, jumanacarusti walpun munasipjjsma, nayamp chicaraquiw jumanacajj take bendicionanacsa catokapjjtajja carcelt’atäñajjansa, autoridadanac nayrakatan arsuñansa, khespiyasiñ arunac arjjatañansa, uqhamarac uca khespiyasiñajj chekawa sañansa.
50001008	Diosaquiw yatejja cunjämtejj nayajj jumanacarojj Jesucriston munasiñapampi munapcsma ucjja.
50001009	Diosatsti mayiscaractwa jumanacan munasiñanacamajj juc’ampi utjañapataqui, yatiñansa, amuyt’añansa, take cunansa,
50001010	uqhamat asquïquis ucpin ajllipjjañamataqui. Uqhamatwa jumanacan mä k’oma jacasiñajj utjani, cunapachatejj Cristojj jutcani ucqhajj jan cuna jan walis utjañapataqui.
50001011	Uqhamwa jacañanacamanjja mä suma cosech apthapiñäcaspas uqhama, Tatit Jesucristor yuspagarasina Diosar jach’añchañataqui.
50001012	Jilatanaca, munaractwa ac yatipjjañama: Cunanacatejj nayar pasquitu ucanacajja, chekpachansa mä yanapjamaw juti, uquïpanracwa khespiyasiñ yatiyäwejj juc’ampi sarti.
50001013	Palacionquir takpach soldadonacasa, uqhamarac mayninacas yatiraquiwa, nayan Cristor arcatajj laycuqui preso catuntatätajja.
50001014	Nayar preso uñjasinjja, waljpachaniw jilatanacajj juc’ampi ch’am catjjatapjje. Diosan arunacap yatiyañanjja, jan ajjsarasaraquiw Tatitur juc’amp catuyasisin parlapjje.
50001015	Chekpachansa yakhepanacajj Cristotjja parlapjjaraquiw uñisisiñata, ch’ajjwañampita, ucampis yakhepanacajj suma amtäwinacampiw yatiyapjjaraqui.
50001016	Ucampis mayninacajj take munasiñampiw parlapjje, jupanacasti yatipjjewa nayan khespiyasïwi arunaca parlañajjataqui, uca laycu.
50001017	Mayninacajj parlapjjewa Tatitutjja jupatac take cunsa thakasaqui, janiw take chuyma parlapquiti. Jupanacasti munapjjaraquiwa nayan juc’ampi jan walt’añajja, jichhajj preso jicjjatasitajj laycu.
50001018	Ucasti, ¿cunaraqui? Cunjämatsa waliquiwa, take chuymampisa jan ucajj janisa, Cristotwa parlapjje, ucasti nayarojj cusisiyaraquituwa; jichhas juc’ampi cusisiscaquïwa.
50001019	Nayajj yattwa, take acanacatjja walicwa mistuscäjja, jumanacan oración luratanacamampi, uqhamarac Jesucriston Ajayupan yanapapampi.
50001020	Cuntejj muncta, suycaracta ucajja jan nayan p’enkasiñajj utjañapataquiwa; ucat sipana take iyawsañampi Diosan arunacapat parlt’añajjataquiwa, uqhamat jichhajj nayan Cristojj juc’ampi jach’ar aptatäñapataqui, jiwatäcasasa jan ucajj jacascasasa.
50001021	Nayataquejj jacañajj Cristowa, jiwañasti atipt’añaraquiwa.
50001022	Janchin jaccasinjja nayajj irnakawayiristwa Tatit laycu, ucampis janiw cawquïris ajllisiñjamäquiti.
50001023	Nayataquejj wali ch’amawa aca payat cawquïri ajllisiñasa, mä toketjja jiwañ munirista ucat Cristompi chicäjjañataqui, ucasti nayataquejj juc’amp sumäspawa.
50001024	Ucampis mä toketjja nayan jacañajjajja juc’ampi asquïspawa jumanacataquejja.
50001025	Nayajj yatistwa jacascañajja jumanacar yanapt’añataqui, ucat jumanacan juc’ampi cusisiñajj utjañapataqui iyawsañanacamana.
50001026	Uqhamasti wasitat jumanac taypincäjja, ucat jumanacan cusisiñamajj Cristo Jesusan utjañapataqui.
50001027	Take jumanacasti Jesucriston arunacaparjam sarnakapjjam. Nayasti jutcäsa jan ucajj jayanccäsa, yatiñwa munta jumanacatjja suma yatiyäwinaca, ch’amampi sarantasa mä jakjamaqui, uqhamarac khespiyasiña arunacar iyawsäwi laycusti takenisa mayaqui nuwasïwincasasa,
50001028	uñisirinacamampis jan sustjayasisa. Ucasti jupanacataquejj mä khanañchäwiwa chhakañaru sarascatanacapajja, ucampis jumanacataquejj khespiyasiñajj Diosat jutatapa uñacht’ayi.
50001029	Cristo laycuw jumanacarojj jupar iyawsañajj churatäpjjtajja, uqhamarac jupa laycu t’akhesiñasa.
50001030	Jumanacas uqhamarac nayasa uca quipca nuwasiñancapjjtanwa, uñjapjjaractawa cunjämtejj nayas nuwascta ucjja, jichhasti yatipjjaractawa nayan nuwasiscatajjsa.
50002001	Uqhamasti Cristotejj ch’amañchapjjstam, jupan munasiñaparaqui chuymachapjjstam, Ajayuparaqui jumanacampïchi, jupan munasiñapsa qhuyapayasiñapsa uñt’apjjsta ucqhajja,
50002002	cusisiyapjjapunita uqham mä wawaqui suma jacasipjjatamampejja, mä munasiñan mayachataquiraqui uca quipca ajayuniquiraqui, mä sapa amtäwiniquiraqui.
50002003	Jan cunsa lurapjjamti purapat ch’ajjwasajja, ni jach’a jach’a tucuñ munasasa, jan ucasti alt’at chuymampi lurapjjam, maynit mayniru uñjasipjjam, maynejj jupat juc’amp sumäcaspas uqhama.
50002004	Janiraqui qhitis thakpati jupataquiqui asquïquis ucjja, jan ucasti cunatejj mayninacataqui asquïqui uca thakaracpan.
50002005	Cunjäm amuyunïcäntejj Cristojj uca pachpa amuyunïpjjaraquim.
50002006	Jupajj Diosäcchïna ucasa, janiw Diosjam uñjatäñ muncänti,
50002007	jan ucasti maysaruw Diosa cancañapjja apanucu, mä uywataruw tucu, jaker tucusaw naciwayi.
50002008	Cunapachatejj jaker tucutäjjän ucqhajja, jupa quipcaw jisc’ar tucuwayi, jaysatap laycusti crusan jiwañcamaraquiw puriwayi, uqham jiwañajj sinti p’enkäcchïna ucasa.
50002009	Ucatwa Diosajj juparojj wali jach’aru apti, mä suti churaraqui, uca sutisti take sutit sipans wali jach’araquiwa.
50002010	Uqhamat Jesusan sutip ist’asinjja take jaquir jakenacasa, acapachansa, alajjpachansa, mankhapachansa, quillt’asipjjañapataqui,
50002011	ucat takeni arsuñapataqui Jesucristojj Tatitütapa, Dios Awquejj jach’achatäñapataqui.
50002012	Ucatpï, munat jilatanaca, cunjämtï jumanacajj ist’apjjapunistajja cunapachatejj jumanacampïcäyät ucqhajja, jichhasti juc’ampi ist’apjjeta jayancatajj laycu. Jumanacan quipca khespiyasiñanacamatsti, alt’at chuymampi ajjsarañampirac phokhapjjam.
50002013	Diosaw suma amtäwinac churapjjtam, jupa pachparaquiw yanapasipctamjja uca lurañanac phokhañanjja jupan munañaparjama.
50002014	Take cunsa amuc lurapjjam jan jumanac pura ch’ajjwasa,
50002015	uqhamat jan qhitis cunatsa jumanacar juchañchañapataqui, jan ucasti Diosan wawanacapjama jan cuna k’añuni jan wali jakenac taypins jicjjatasipjjañamataqui. Jumanacasti jupanac taypinjja c’ajapjjapunim cunjämatejj mä warawarajj ch’amac taypin c’ajqui uqhama,
50002016	jacañ arunac jupanacaru yatiyasa. Uqhamata cunapachatejj Cristojj jutcani ucqhajj, jumanacat uqham ist’asinjja cusisiñajjataqui, jan inamay jalatajja, inamaya ch’am tucutajjsa yatisina.
50002017	Nayan quipca jacañajjas sacrificatäcchinejja, cawquïr catuyäwtï iyawsapjjatam laycu Diosaru loktapctas uca phokhañataqui ucajja, nayajj cusistwa, jumanacampi chicaraquiw cusisiractjja.
50002018	Cusisipjjaraquimay jumanacajja nayan cusisiñajjansa.
50002019	Tatitun munañapächi ucqhajja, suyasctwa jumanacar uñjiri janc’aqui Timoteor qhitaniña, ucat jumanacat yatisina cusisiñajjataqui.
50002020	Nayataquisti janiw qhitis jupjam amtanejj utjquiti, uqhamarac jumanacatsa wal llaquisiraqui, jumanacajj sumancapjjañamataqui.
50002021	Takenisa jupanacanquiricwa thakapjje, Cristo Jesusataquisti janiw cunsa thakapquiti.
50002022	Ucampis jumanacajj yatipjjtawa cunjämtejj Timoteojj nayampi sarnakcasinjja take chuyma Diosaru catuyasitapa uñacht’ayquitus ucjja. Tatitun arunacap parlañanjja cunjämtï mä wawajj awquiparojj yanapqui uqhamwa yanapitu.
50002023	Cunjämäy acan sarnakäwinacajjajj tucuyjjchin uc suyascta, ucarjamaw Timoteor jumanacar uñjiri qhitanëjja.
50002024	Tatiturojj iyawstwa janc’aqui naya quipca jumanacar uñjiri jutañajjataqui.
50002025	Nayan amuyatajjatjja waquisisamacharaquiwa Epafrodito jilataru jumanacan ucaru qhitaniñajja, jupajj nayamp chica irnakeriwa, nayamp chicaraquiw ch’am tucu. Jumanacaraquiw nayar yanapt’añataqui juparojj qhitanipjjesta.
50002026	Jupasti take jumanacarojj walpun uñjañ munapjjtam, llaquisiscaraquiwa jumanacajj jupan usuntatap yatipjjatam laycu.
50002027	Chekpachansa jupajj usutäscänwa, jiwirjamaraquïnwa, ucampis Diosajj juparojj qhuyapt’ayasiwa, janiw juparuquiti, jan ucasti nayarus uca quipcaraqui, uqhamat nayan jan llaquit llacjjaru sarañajjataqui.
50002028	Ucatwa nayajj juc’ampi jumanacan ucarojj qhitaniña munta, jumanacajj wasitat jupar uñjasina wal cusisipjjañamataqui, ucat nayan jan llaquisiscañajjataqui.
50002029	Take cusisiñampi juparojj catokapjjam cunjämatejj mä Tatitunquir jilatarojj catokañäqui uqhama. Uca casta jupjam jilatarusti munasipjjapunim,
50002030	niyaquitejj jiwirjamäjjchïnjja Cristor sirviñ laycu. Jacañapsa niyapuniw nayar yanapt’asin apt’asi, niyaquejjay jumanacajj jani yanapt’iri jutirjamäpcstatejja uca laycu.
50003001	Jichhasti munat jilatanacajja, Tatituncjjasinjja cusisipjjam. Nayataquejj janiw cuna ch’amäquis jumanacar wasitat kellkaniñajja, ucasti jumanacataquejj asquiwa.
50003002	Amuyasipjjam qhitinacatejj anunacjam sarnakapqui ucanacata, jan walinac lurapquis ucanacatsa; amuyasipjjam circuncisionan janchi qharekapqui ucanacata.
50003003	Cheka circuncidatanacajj jiwasanacätanwa, qhitinacatejj Diosarojj Ajayun yupaychapctan ucanaca. Cristo Jesusancjjasinjja cusisiractanwa, cuntejj janchin lurasqui ucanacarojj janiraquiw iyawscjjtanti.
50003004	Nayanjj cunat janchir alcatasiñajjas utjcchitojja, janiw qhitinsa juc’ampi nayanjam cunar catuyasiñapas utjcaspati.
50003005	Nacitajjat quimsakallko uru sarakataruw nayarojj circuncidapjjetu. Israelit jakëtwa, Benjamín castaraquïtwa, nacïwitpach hebreo jake, awquinacajjas hebreoraqui, judionacan leyip yatiñanjja fariseötwa.
50003006	Diosan iglesiapjja wali ch’amampiw uñisisa arcnakäyäta, leyirjam sum sarnakeriraqui jan qhitins camscaya, jan juchañchcayaraqui.
50003007	Take acanacajja, nayataquejj wali asquïnwa nayrajja, jichhajj janiw cunataquis asquïcjjeti Cristo laycu.
50003008	Ucat juc’ampis, take cunatejj nayan utjquitu ucanacsti chhakatäcaspas uqhamwa amuyta, Cristo Tatitojjar uñt’añajj mä jach’a asquïtap laycu. Cristo laycuw take cunsa apanucta. Take cunsa mä jan cunatac sirvir t’unäcaspas uqhamwa uñjta Cristor jicjjatañ laycu.
50003009	Jupampi chict’ata jicjjatasiñajjataquiraquiwa Diosampi catokatäta, janiw leyerjam cheka sarnakatajj laycuti, jan ucasti Cristor iyawsatajj laycuwa, Diosajj catokewa qhitinacatejj iyawsapqui ucanacarojja.
50003010	Cristoruquiw uñt’añ munta, jacatatäwipan ch’amap catokañ munaracta, t’akhesiñanacapan chekäñ munta, jiwañansti jupjamaw jiwañ munaracta,
50003011	jiwatanac taypit jacatatañar puriñataqui.
50003012	Janiw: “Take acanacjja jicjjatjjtwa” siscti, ni ucampejj: “Wali k’omätwa” sañs muncaractti, jan ucasti nayrakataruw sarantascta Cristo Jesusar jicjjatañcama. Jupajj niyaw nayarojj jicjjatjjetu.
50003013	Jilatanaca, janiw nayajj ucampejj sañ munapcsmati niyas jicjjatquirista uqhama, jan ucasti cunatejj khepancqui ucjja, armanuctwa, nayrancquis uc jicjjatañcamaw ch’amañchasiscta,
50003014	cawqharutejj puriñasäqui, ucar puriñataqui, alajjpachan chürawi catokañataqui, cunataquitejj Diosajj Cristo Jesús tokejj jawsquistu uc catokañataqui.
50003015	Take qhitinacatejj iyawsañan wali jilatäctan ucanacajj uqhamwa amuyañasa. Mä cuntejj jumanacajj amuyapctas mayjata, Diosajj jumanacarojj ucjja uñjayapjjaraquïtamwa.
50003016	Uqhampï amuyañasajja, cawqhacamay puripjjstan ucarjamaw sarnakañasaraqui.
50003017	Jilatanaca, takenis nayjam sarnakapjjam, qhitinacatejj nanacjam sarnakapqui ucanacaru uñtasarac sarnakapjjam.
50003018	Walja cutiw jumanacarojj sapjjsma, jichhasti jacht’asisaw wasitat sasipcacsma: “Waljaninacaw jacasipqui Criston crusapa wal uñisisajja.”
50003019	Khepa urunacanjja acanacajj tucjatäniwa, ucanacan diosapasti jupanacan quipca munañanacapaquiwa. Jupanacasti p’enkasiñäqui ucatsti wali jach’a jach’araquiw tucupjje. Acapach yänacatacwa wal lup’isipcaraqui.
50003020	Ucampis jiwasanacajj alajjpachanquir jakenacäpjjtanwa, Khespiyiri Cristo Tatitun alajjpachat jutañapwa suyasipcaractanjja.
50003021	Jiwasanacan jan wali janchisjja jupaw trocani, jupancquis uqham c’ajquir janchipar uñtata. Uqhamsti cawquïr ch’amapampitejj take cunsa apnakqui uca ch’amapampiw uqham tucuyani.
50004001	Ucatpï, munat jilatanaca, jumanacarojj wal uñjañ munapjjsma, jumanacaquïpjjtawa nayan cusisiñajjajja, uqhamarac nayan wajjt’asïwi catocañasa. Nayan munatanacajja, ch’amanipuni Tatitumpejj sarantapjjam.
50004002	Evodiarusa Sintiquerusa achict’aractwa jupanacajj sumancapjjañapataqui Tatitunquir suma cullacanacjama.
50004003	Jumarusti, wali munat nayampi chica irnakeri, achict’assmawa jumajj yanapt’amaya uca cullacanacarojja, jupanacajj nayampi chicaraquiw khespiyasiñ arunaca yatiyañanjja, irnakapjjänjja. Clementempi cunaraquiw irnakapjjänjja, uqhamarac mayni yanapirinacajjampi. Jupanacan sutinacapasti jacañ libron kellkatäjjewa.
50004004	Tatituncasajj cusisitäpjjapunim take urunacana. Wasitat sapjjsma, cusisipjjam.
50004005	Suma chuymanïpjjatamajj take jakenacan uñt’atäpan. Tatitojja jac’anquiwa.
50004006	Jan jumanacajj cunats llaquisipjjamti, take cunsa Diosar sapjjam oracionana, mayipjjam yuspagarapjjaraquim.
50004007	Diosajj jumanacarojj churapjjaraquïtamwa samarañapa, ucasti take cuntejj jakejj amuyt’caspas ucat juc’amp jach’awa. Uca samarañasti jumanacan chuymanacamsa, amuyunacamsa imaniwa Cristomp mayaquïpjjatam laycu.
50004008	Ucjjarojj, jilatanaca, lup’ipjjam cunatejj chekäqui, cunatejj maynïr asqui uñjañäqui, cunatejj wali sumäqui, cunatejj k’omäqui, cunatejj muncañäqui, cunatejj aytat luräwinacäqui. Lup’ipjjam, take cunatejj sumäqui yupaychañataquïqui ucanacata.
50004009	Cuntejj yatichapcsma ucanac lurapjjam, cuntejj ist’apctas uñjapcaraquistas uc lurapjjaraquim, sumancañ Diosasti jumanacampipunïniwa.
50004010	Walpun nayajj cusista jumanacan nayat amtasipjjatamata, janiw ucampejj inas armasjjapjjchitäna sañ muncti, jan ucasti janiw jumanacajj cunjämatsa puriyanipcäyätati yanapt’añataquejja.
50004011	Janiw pist’ayasitajj laycuti uc sisctjja, ucampis nayajj yattwa cunatejj utjquitu ucampejj cusisitäñajja.
50004012	Yatiractwa cunjämäquitejj pobresan jacañäquis ucjja, uqhamarac yatiractwa take phokt’at jacañsa. Yatekaractwa cunjäm sarnakañsa sist’atäñansa jan ucajj awtjatäñansa, yatiractwa walja utjirinïñsa, jan cunanïñsa.
50004013	Criston ch’amapampejj take cunaruw saycatirista.
50004014	Ucampis jumanacajj sum lurapjjtajja nayampi llaquisiñajjan chicachasisinjja.
50004015	Cunapachatejj Macedoniat sarjjtjja Tatitun khespiyasiñ arunacapa parlañataqui ucapachasti, jumanaca Filipos marcanquir iglesiaquiw mä ofrenda apthapisin apayanipjjesta ajay token mä yanapa jumanacar luratajj laycu.
50004016	Cunapachatï nayajj Tesalónica iglesiancascäyät ucapachajja, walja cutiwa ofrendanacjja apayanipjjestajja nayan waquisiri luräwinacajjataqui.
50004017	Janiw nayajj jumanacat catokañacti munctjja, ucatsipana muntwa jumanacan Diosata juc’ampi jilarquiri bendicionanac catokapjjañama.
50004018	Nayajj takwa jilarquir catokjjta. Epafroditompi apayanipquistas ucjja, jichhasti jilarquiriw utjitu. Cuntejj apayanipquistas ucajj mä suma k’apquiri inciensöcaspas uqhamwa Diosajj mä suma sacrificiot catokaraqui.
50004019	Nayan Diosajjawa take cunatejj jumanacan jan utjquisa ucjja churapjjätam Cristo Jesusan walja c’ajquiri kamir cancañaparjama.
50004020	¡Jach’añchäwi churatäpan Dios Awquisarojja wiñayan wiñayapataqui! Uqhamäpan.
50004021	Aruntarapipjjeta Jesucriston sutiparu take qhitinacatejj Diosancqui ucanacaru. Nayampïqui uca jilatanacasti aruntanipjjaractamwa.
50004022	Take qhitinacatejj Diosancapqui ucanacawa aruntanipjjtam, uqhamarac romano emperadoran utapanquirinacasa juc’ampi aruntanipjjaractamjja.
50004023	Jesucristo Tatitusasti take jumanacarojj bendispan.
51001001	Naya Pablojj Diosan munañap laycuw Jesucriston apostolop satätjja. Timoteo jilatampiw aca carta kellkanipjjsma,
51001002	qhitinacatejj Colosas marcan jicjjatasipctas ucanacaru. Jumanacasti take chuymaw Diosancapjjta, Jesucristorus iyawsapjjaracta. Jiwasan Dios awquisay jumanacarojj bendispan, sumancañaps churaracpan
51001003	Jesucristo Tatitusan Dios Awquiparojj yuspagarapjjapuntwa jumanacatac Diosat maycasinjja.
51001004	Yatipjjaractwa jumanacan Jesucristor iyawsapjjatama, uqhamarac take Diosanquirinacarus munapjjatama,
51001005	cuna suyt’äwtï jumanacajj suyasipcta uca laycu, ucasti jumanacataquejj alajjpachan imatäsquiwa. Uca suyt’äwsti jumanacajj catokapjjaractawa Diosan khespiyasiñ arunacap ist’apjjatam laycu.
51001006	Aca pachpa Diosan arunacapasti take chekanwa wali jiltasqui, take chekan parlataraquiwa, take chekanracwa apthapitäscaraqui. Uqhamaw jumanac taypinsa lurasiscaraquejja cunapachattï jumanacajj Diosan munasiñapat ist’apjjäyäta, uca munasiñapajj chekätap yatipjjaraquïyäta ucqhatpacha.
51001007	Aca arunacsti jiwasan Epafras sat munat jilatasaw yatichapjjtamjja, jupasti nanac chicaw irnakaraqui, jumanacasti mä suma Tatitun sirviripatracwa juparojj uñt’asipjjtajja.
51001008	Juparaquiw nanacarojj jumanacjjatjja yatiyapjjetu, uqhamarac jumanacan munasiñanacamatsa.
51001009	Ucat nanacajj cunürutï ucanac yatipcta ucürutpachaw jumanacataquejj jan karjasisa orapjjta, Diosatjja mayipjjtwa jumanacajj jupan munañapa amuyt’apjjañamataqui, uqhamarac take casta yatiñanacsa ajay token amuyt’añanacsa jumanacar churaniñapataqui.
51001010	Mayipjjaractwa jumanacajj Tatitunquirjama sarnakapjjañamataqui, uqhamarac cunatejj jupataquejj asquïqui ucanac lurapjjañamataqui, uca suma luräwinacamajj mä suma cosechjama utjañapataqui, Diosarus juc’ampi sumrac uñt’apjjañamataqui.
51001011	Mayipjjaractwa jupa quipca jumanacarojj alajjpach ch’amapampi, ch’amani tucuyañapataqui, uqhamata take cunsa llamp’u chuymampi cusisiñampiraqui lurapjjañamataqui,
51001012	uqhamata Dios Awquiru yuspagarapjjañamataqui. Juparaquiw jiwasarojj waquichistu ucjja khanan catokañasataqui, cuntï Diosajj jupanquirinacar churcän ucjja.
51001013	Diosaw jiwasarojj ch’amacanacan munañapat khespiyanistu, Jesucristo Yokapan apnakatäñataquiw uchasiraquistu.
51001014	Uca Yokapasti jiwäwipampiw khespiyaraquistu, juchanacasat pampachasa.
51001015	Jan uñjcay Diosajj uñjcañaw juti Yokap toke, uca Yokapasti take cunatejj utjqui ucatjja nayrïriwa.
51001016	Jupa tokeracwa Diosajj luri take cunatejj alajjpachansa acapachansa utjqui ucanacjja, jan uñjatäqui ucsa, uñjatäqui ucsa. Take ajayunacan ch’amanïtapsa, munañan apnakerïtapsa, jupa tokew luri, jupataquiraqui.
51001017	Janïr cunas utjcän ucqhatpachwa Cristojj utji, jupïpanaracwa take cunas chekaparu utjascaraqui.
51001018	Uqhamarus Cristojj uca cuerpon p’ekepawa, ucasti iglesiawa. Juparaquiw uca cuerporojj jacañ churi, jupajj jiwatanacat nayrakat jactiriwa, uqhamat jupajj take cunansa nayrancañapataqui.
51001019	Diosajj munaraquïnwa jupajj cunäquitejj ucajj Criston uñstañapa.
51001020	Ucatsti munaraquïnwa aca orakpachpana Cristo toke sumancañajj utjañapa, take aca orakpachanquirinacampi, alajjpachanquirinacampisa, sumancthapiñapa Criston crusan jiwäwip toke.
51001021	Nayrajj jumanacajj Diosat jayancasipcäyätawa chuymanacamansti Diosan uñisirinacaparaqui, jan walinac lurapjjatam laycu. Ucampis jichhajj Diosajj jupampejj sumancthapiyjjapjjtamwa,
51001022	Cristojj janchipan jiwatap toke. Acsti jumanacar jupa nayräjjar uñstayañataquiw luri, jan cuna k’añuni ni cuna juchansa.
51001023	Ucampis acataquejj sum sayt’asipjjañamawa iyawsañanacamanjja, suma saphintataraqui, cuna suyt’äwtï suyt’apcta Diosan arunacap ist’asinjja ucatjja janiw jithektasipjjañamäquiti. Aca khespiyasiñ arunacasti take chekanwa parlasi, naya Pablosti uca parlañanjja yanapasiractwa.
51001024	Jichhajj jumanac laycu t’akhesisajj cusistwa, uqhamatwa pachpa janchejjan phokhascta, cunatejj Criston cuerpopan t’akhesiñajj jan phokhatäcän ucjja, uca cuerposti iglesiawa.
51001025	Iglesiapansti mä sirviriparaquiw tucta, Diosat ewjja catokasa. Uca ewjjsti juparaquiw churitu, jumanacan asquimataqui, uqhamata Diosan arunacapa phokhata churañajjataqui,
51001026	uqhamaraqui cunatejj nayra pachanacatpacha imantatäcän ucanaca uñacht’ayañajjataqui. Uca imantäwsti Diosajj jichhajj wawanacaparojj uñacht’ayjjewa.
51001027	Jupanacaruw Diosajj aca imantatjja uñacht’ayaraqui, cuna kamir cancañatejj Diosan utjqui jan judiöpquis uca jakenacaru. Imantäwisti Jesucristojj jumanacancqui ucawa, juparaquiwa cuntejj catokapcäta uca suyt’äwisa.
51001028	Nanacajj Cristo Tatitjjatwa parlapjjtjja. Takeniruraquiw ewjjt’apjjta yatichapjjaracta sum amuyt’apjjañapataqui, uqhamata takenis suma jiltatäñapataqui Tatitumpi mayaquïñapanjja.
51001029	Ucataquiraquiw nayajj irnakta ch’am tucusa, cuntï Tatitojj churquitu uca ch’amampi.
51002001	Munaractwa yatipjjañama jumanacataqui wali ch’am tucutajjata, Laodiceanquirinacataqui, uqhamarac take qhitinacatejj jan uñt’apquitus ucanacataquisa.
51002002	Munaractwa jupanacajj chuymanacapanjja wali ch’amañcht’atäpjjañapa, mayaquïpjjañaparaqui munasiñansa, chekpach amuyumpi suma phokt’atäpjjañapawa, uqhamat Diosan imantäwipa uñt’añataqui, ucasti Cristo pachpawa.
51002003	Uca Criston imantatäscaraquiwa take yatiñasa, amuyt’asiñasa.
51002004	Acsti jumanacarojj sapjjsmawa jan qhitis jumanacar suma arunacampi sallkjascañapataqui.
51002005	Nayajj janis janchinjja jumanacampïctjja, ajayunwa jumanacampïscta, cusisiyaraquituwa jumanacan sum sarnakapjjatamajja, uqhamarac Tatitur iyawsañanacamansa sum sayt’apjjatamajja.
51002006	Ucatpï cunjämtï Tatitur iyawsapctajja, uqhamaraquiw mayaqui jupampi jacapjjañamajja.
51002007	Jumanacan jacañanacamasti jupan saphintatäñapawa, jupjjaru suma utt’atäpjjañamaraquiwa iyawsäwi laycu, cunjämatï yatichatäpcäyäta uqhama, Diosaru yuspagarasapuni.
51002008	Wal amuyasipjjam, janiraqui sallkjayasipjjamti qhitinacatejj c’ari amuyt’anacapampi sallkjañ munapjjtam ucanacampejja. Jupanacasti janiw Tatitur iyawsapquiti, jan ucasti jakenacan sarnakäwinacaparu, amtatanacaparuquiw phokhapjje cuna tokensa.
51002009	Cunäquitï Diosajj ucasti Cristonwa uñsti;
51002010	jumanacasti Diosampi phokt’atäpjjtawa, Cristompi chicäjjapjjatam laycu. Jupaw take munañaninacarus apnake, uqhamarac ajayu ch’amanacarusa.
51002011	Jumanacasti Cristompi mayaquïpjjatamatjja circuncidatäpjjtawa, ucampis janiw cuna casta circuncisionatï janchin lurasqui ucampiti, jan ucasti cuna jucha lurañanacatejj janchin utjcän ucanacat khespiyatäjjapjjtawa. Aca circuncisionasti Cristotwa juti.
51002012	Cunapachatï jumanacajj bautisatäpcäyäta ucapachajj Cristompi chic imantatäjjapjjtawa, uqhamarac jupampi chica jactayatäjjapjjaractawa, Tatitur jiwatat jactayir ch’aman Diosar iyawsapjjatam laycu.
51002013	Qhä urunacansti jumanacan ajayunacamanjja jiwaratäsipcäyätaw juchanacam laycu, uqhamarac jan circuncidatäpjjatam laycu. Ucampis jichhajj Diosajj jacañwa churjjapjjtam Cristompi chica, take juchanacamatsa perdonasaraqui.
51002014	Diosaw take jucha manusjja phokhawayjje. Uca juchasti jiwasarojj leyirjamajj juchañchistänwa. Crusar ch’accatasaw uca manusjja phokhawayjje.
51002015	Tatit Jesucristo tokew Dios Awquejj take ajayunacan ch’amanacaparojj atipjawayi. Khanpacharacwa mä p’enka jupanacarojj jisc’achjawayi, presöpcaspas uqhama jupan atipjatapampi apasina takenin uñjcata.
51002016	Mank’apjjatamatsa umapjjatamatsa jan qhitis jumanacarojj jisc’achpati, cuntï machak phajjsi uñsta urunacana, uqhamarac fiesta urunacansa, samarañ urunacan lurapctas ucanacatjja.
51002017	Take ucanacasti cunatejj lurascani ucanacan mä ch’iwipäcaspas uqhamaquiwa, ucampis Cristowa take cunatï phokhascani ucajja.
51002018	Jan chhakañaru apayasipjjamti qhitinacatejj wali suma chuymanit uñt’ayasipqui, uqhamarac angelanacar yupaychiri tucupqui ucanacampejja. Jupanacajj uñanchäwinacs uñjapcaspa uqhamäpjjewa, ucatsti amuyt’anïpjjatap laycuraquiw wali jach’a jach’a tucupjje.
51002019	Jupanacajj qhititejj p’ekëqui uca Cristompejj janiw mayaquïpquiti. Uca p’ekesti take cuerppachracwa jiltayi jacayasa, uqhamarac mayar tucuyasa Diosan amtataparjama.
51002020	Jumanacajj Cristomp chicaw jiwjjapjjtajja, take jakenacan amtatanacapatjja jithektasjjapjjaractawa take cunanac toketsa. ¿Cunataraqui jichhasti acapacha jakenacjam jacasipctasti jaken amtatanacapar ist’asasti,
51002021	cunjämtï jupanacajj sapqui: “Jan acjj llamct’amti, jan qhaysa mank’amti, jan amparamampis aptamti” sasajja?
51002022	Take aca yatichäwinacasti tucusir yänacampi chicaw tucusiwayjje, jakenacan camachinacapaquiwa, uqhamarac jupanacan yatichatapaquiwa.
51002023	Mä toketjja uca yatichäwinacajj sumjamäspawa, jakerus Diosarus sum arccaspa uqham tucuyaspa, alt’at chuymanïñapa mayiraqui, uqhamarac janchir t’akhesiyañsa mayiraqui, ucampis inamayaquiw take jañchin munañapar atipjañataquejja.
51003001	Uqhamajj jumanacajj Cristomp chica jacatatjjapjjsta ucajja, alajjpach yänacay thakapjjam, cawqhantï Cristojj Diosan cupëjjapan kont’atäquis ucanaca.
51003002	Alajjpach yänacat lup’ipjjam, jan acapach yänacatjja.
51003003	Jumanacasti Cristomp chicaw jiwjjapjjta, jichhasti jumanacan jacañanacamajj Cristomp chicäjjewa Diosan nayrakatapana.
51003004	Pachpa Cristow jiwasan jacañasajja. Cunapachatejj jupajj uñstancani ucqhajja, jupa chicaraquiw uñstapjjäta, khapak marcapansti jupampïpjjaraquïtawa.
51003005	Aca oraken jucha lurañanacajj jumanacan utjqui ucanacasti jan utjcjjpanti: jan qhitis yakhampi wachoka juchan sarnakpati, janirac k’añu luräwinacsa lurpati, janirac jañchipan munañanacapsa, ni jan wali amtatanacapsa lurpati, janirac mich’äpasa (ucasti c’ari diosanacarus yupaychcsna uqhamaraquiquiwa).
51003006	Uca laycuraquiw Diosan jach’a mutuyäwipajj juti, qhitinacatejj jupar jan ist’apqui ucanacjjarojja.
51003007	Jumanacasti acanacjja lurapjjaraquïyätawa nayra jacañanacamanjja.
51003008	Ucampis jichhajj apanucjjapjjam take acanaca: colerasiñanaca, janchin munañanaca, uqhamarac jan wali arunaca.
51003009	Jan jumanacajj c’arintasipjjamti, nayra jacäwinacamsa, luräwinacamsa apanucjjapjjsta ucajja.
51003010	Jichhasti machakat isthapitäpjjtawa, uca machakar tucuñasti sapürunjamaraquiw juc’amp machakar tucus sarasqui Diosan munañaparjama, uca Diosaraquiw uca machakar tucuñjja luri, jupar sum uñt’añascama.
51003011	Janiw jichhajj utjcjjeti judiöñas, griegöñasa; circuncidatäñasa, jan circuncidatäñasa; jaya jakëñasa, jan amuyt’anïñasa, esclavöñasa, jan ucajj khespiyatäñasa; jan ucasti Cristow take cunajja, jupajj take cunancaraquiwa.
51003012	Diosajj jumanacarojj munapjjtamwa, jupancapjjañamataquiw ajllisipjjtam. Uqhamajj qhuyapayasiñampi, suma jakëñampi, jisc’ar tucuñampi, llamp’u chuymanïñampi isthapitay sarnakapjjam.
51003013	Jumanac purajj llamp’u chuymampi sarnakapjjam, maynit maynirus perdonasipjjaraquim jan wali lurasipjjsta ucapachajja. Cunjämtï jumanacarojj Cristojj perdonapjjtamjja, uqhamarac jumanacajj perdonapjjam.
51003014	Ucatsipansa wali munasiñanïpjjam, munasiñasti mayaruw tucuyi, take cunsa phokharaquiwa.
51003015	Diosan sumancañapay chuymanacamanjja jumanacarojj apnakpan, Diosasti uca amtäwimpiraquiw jawsapjjtam mä cuerpo tucupjjañamataqui. Ucatsti yuspagarapjjaraquim.
51003016	Tatitun arunacapajj chuymanacamarojj phokhantpan, jumanaccamaraqui yaticht’asipjjam, waytt’asipjjaraquim take amuyt’a chuymampi, Tatitur k’ochuñäqui ucanacsa k’ochupjjaraquim, Diosar yuspagarasa.
51003017	Cuntejj lurapjjäta, uqhamarac arsupjjäta ucanacjja Tatitun sutiparu lurapjjam, Dios Awquir yuspagarasa Jesucristo toke.
51003018	Warminaca, chachanacamaru ist’apjjam, uqham lurañanacamaraquiw Diosanquirjamajj wact’apjjtam.
51003019	Chachanacasti warminacamarojj munapjjaraquim, janiraqui jupanacataquejj khorüpjjamti.
51003020	Wawanaca, awquimar taycamarojj take cunansa ist’apjjapunim, uca lurañasti asquiw Dios nayrakatanjja.
51003021	Awquinaca, jan wawanacamampejj sinti khorüpjjamti jan jupanacan mayjt’asipjjañapataqui.
51003022	Esclavonacasti uywirinacamarojj ist’apjjaraquim aca orakenjja, janiw jupanacan uñjcataqui cunsa sum lurirjam tucupjjañamäquiti, jan ucasti take chuymaw Diosar ajjsartasa sirvipjjañamajja.
51003023	Cuntejj lurapjjät ucjja lurapjjam take chuymampi, Tatitutaquis lurapcasma uqhama, jan jakenacatacjamajja.
51003024	Yatipjjaractawa, Tatitojj jumanacan luratanacamatjja mä herencia churapjjätam, jumanacasti Cristoruw sirvisipctajja, juparaquiw chekpachansa Tatitojja.
51003025	Ucampis jan wali lurirejja jan wali luratapatjja pago catokaraquini. Diosasti takeniruw uñji, janiraquiw qhitirus yakhachcaspati.
51004001	Jumanaca, patronanacasti, cunansa chekapäpjjañamaraquiwa sirvirinacamampejja. Amtasipjjaraquim jumanacajj jach’a jilïri alajjpachanjja utjqui ucaruw jaysapjjaraquïta.
51004002	Oracionjj lurapjjapunim, suyt’apjjaraquim Diosar yuspagarasa.
51004003	Nanacataquis orapjjaraquim Diosajj nanacatac waquichañapataqui arunacap parlañataqui, uqhamarac cunatejj Criston imantatäqui ucanac khanañchañataquisa, uca imantata laycuraquiw jichhas preso jicjjatasisctjja.
51004004	Orapjjam nayanjj cunjämatï waquisqui uqhamarjam Diosan arunacapjja khanañchañajjataqui.
51004005	Qhitinacatejj jan iyawsirïpqui ucanacampejj suma amuyt’ampi sarnakapjjam, take horasanacansa asquinac lurapjjam.
51004006	Parlatanacamasti sumäñapapuniwa jan qhitirus coler churirjama, sapa mayniru cunjäm arusjjatañsa yatipjjañamaraquiwa.
51004007	Jiwasan Tíquico munat jilatasajja, qhititejj take chuyma nayar yanapquitu Tatitur sirviñanjja, jupaw sum nayjjat yatiyapjjätam.
51004008	Ucataracwa jumanacan ucaru qhitanta, jumanacar yatiyañapataqui cunjämäpctejj uca toketa, uqhamarac jumanacaru ch’amañcht’añataqui.
51004009	Jupamp chicasti munat Onésimo jilatasaraquiw juti, jupasti jumanaca taypit misturiwa. Jupanacaw take cuntejj acan lurasqui ucanacjja parlt’apjjätam.
51004010	Nayamp chica carcelanquir Aristarco jilatasti aruntanipjjtamwa, Bernabean primo jilap Marcosas aruntanipjjaractamwa. Jumanacajj niya satäpjjtawa Marcosjjatjja; jutani ucqhajja sum catokt’apjjam.
51004011	Jesús sata, qhititejj Justo satäcaraquis ucas aruntanipjjaractamwa. Acanacaquiwa judionac taypit iyawsirinacatjja nayamp chica irnakasipqui Tatitun luräwipanjja, jupanacasti nayataquejj wali chuyma jarjaraquiwa.
51004012	Epafras jilatasti Criston sirviripawa, jumanaca taypit misturiraquiquiwa, jupasti jumanacarojj aruntanipjjaractamwa. Jupasti jumanacataquejj walipuniw Diosatjj mayisqui jumanacan sum sayt’asipjjañamataqui, uqhamarac Diosan munañap lurañaru suma catuyatäpjjañamataqui.
51004013	Naya quipcaw uñjta cunjämtejj Epafras jilatajj jumanacatjja llaquisqui ucjja, uqhamarac qhitinacatejj Laodicea, Hierápolis marcanacancapquis ucanacatsa.
51004014	Lucas munat kolliristi aruntanipjjaractamwa, Demasas uqhamaraquiw aruntanipjjtam.
51004015	Laodiceanquir jilatanacar aruntt’apjjam, Ninfarusa, uqhamarac utapan tantachasipquis uca jilatanacarus aruntt’apjjaraquim.
51004016	Aca carta leet’jjasinsti, Laodiceanquir yakha iglesianacaru apayapjjaraquim, ucan leet’atäñapataquiraqui. Laodiceat purinir cartsti jumanacajj leet’apjjaraquim.
51004017	Arquipo jilatarusti aqham sapjjam: “Uñtam, cuna lurañtï Tatitojj churctam ucjja sum phokham” sasa.
51004018	Aca aruntsti naya Pablow kellkanipjjsma amparajjampi. Amtasipjjapunim carcelancatajjatjja. Diosay jumanacarojj bendispan.
52001001	Naya Pablo, Silvanompi uqhamarac Timoteompiw Tesalónica marcan iglesianquir jilatanacaru aca carta apayanipjjsma, cawquïr jilatanacatejj Dios Awquiru, uqhamarac Tatit Jesucristor mayachatäpqui ucanacaru. Dios Awquisajja jumanacarojj bendispan, uqhamarac sumancañapas jumanacampïpan.
52001002	Take jumanacatjja Diosarojj yuspagarapjjapuntwa, oracionanacajjanjja jumanacat amtasipjjapuntwa.
52001003	Dios Awquisan nayrakatapanjja jumanacatjja amtapjjtwa kawkha iyawsañampis irnakapjjta, kawkha munasiñampis sirvipjjta, uqhamarac Tatit Jesucristosar suyt’añanjja ch’amamp sayt’apjjatama.
52001004	Jilatanaca, Diosajj jumanacarojj munasipjjtamwa, yatipjjaractwa jupa jumanacar ajllitapa.
52001005	Cunapachatejj nanacajj khespiyasiñ arunac parlapcäyäsma ucqhajja janiw nanacan arunacajjaquïcänti, jan ucasti Kollan Ajayun ch’amapampiw parlatäna, uqhamarac aca arunacajj chekätap yatisinaraqui. Jumanacajj yatipjjtawa cunjäms jumanac taypin sarnakapjjtjja, jumanacan asquinacamataqui ucjja.
52001006	Jumanacajj nanacaru uñtasaw sarnakapjjta, uqhamarac Tatituru uñtasa. Ucatsti Kollan Ajayojj churapctam uca cusisiñampiw Tatitun arunacapjja catokapjjta, jach’a t’akhesiñanacsa catokapcsta ucasa.
52001007	Uqhamat jumanacajj mä sum sarnakañ uñacht’ayapjjtajja take ucsa Macedonianquiri, uqhamarac Acaya tokenquiri jilatanacaru.
52001008	Uqhamatwa jumanacajj Tatitun arunacapjja yatiyapjjta; janiw Macedonianacti ni Acayanacsa, jan ucasti takewjanwa jumanacan Diosar iyawsäwinacaman utjatapajj yatisi, uqhamïpanjja nanacanjja janiw cuna sañanacajjas utjquiti.
52001009	Jan ucasti, jupanac pachpaw parlapjje nanacajj tumpapcsma ucjjatjja, sapjjaraquiwa sum jumanacajj nanacar catokapjjatama, uqhamarac yahka diosanacarus jaytanucjjapjjatama chekpach jacquiri Diosar arcañataqui, ucatsti jupar sirviñ kalltañataqui.
52001010	Uqhamaraquiw parlapjje jumanacatjja cunjämtejj Jesusar alajjpachat cutt’aniñap suyapcta ucsa, cawquïrirutejj Diosajj jiwatanac taypit jactaycänjja ucaru. Jupaw ajjsarcañ mutuña jutqui ucatjja khespiyistu.
52002001	Jumanacpachaw yatipjjta, jilatanaca, tumpt’äwinacajjajj jan inamayätapa.
52002002	Nayrajj Filipos marcanjj jisc’achatäpjjchïyätsa, uqhamarac chhojjriñchjatäpjjchïyätsa, jumanacajj ucjj yatjjapjjtawa, Diosaw nanacaru yanapapjjetu jupan khespiyasiñ arunacap take iyawsañampi jumanacar yatiyañataqui, jach’a t’akhesïw taypina.
52002003	Yatichäwinacajjanjja janiw pantjatäpcäyätti, janiraquiw jan wali amtäwimpisa parlapcsmati ni sallka amtäwimpisa.
52002004	Jan ucasti, Diosajj asquit uñt’apjjetu, pachpa khespiyasiñ arunac parliriw qhitapjjetu, uqhamarjamaw parlasipcaractjja. Janiw jaker cusisiyañ munapcti, jan ucasti chuymanacas uñt’ir Diosaruw cusisiyañ munapjjta.
52002005	Jumanacajj asquiw yatipjjta, janiw cunapachas arunacampi jumanacar sumachapcsmati, janiraquiw cuna c’ari arunacs parlapcti kollke laycuquejja. Acatjja Diosaw sum yatisqui.
52002006	Janiw cunapachas jakempi jach’añchayasiñ thakapcti, jumanacatsa, yakhanacatsa. Nanacatejj munapjjeriscäyätjja, Criston qhitatanacjamajja munañanïñwa uñacht’ayapjjeriscasamäna.
52002007	Ucampis, jumanacarojj munasiñ chuymampiw uñjapjjsma, cunjämatejj mä taycajj wawanacaparu uywi, uñjaraqui uqhama.
52002008	Walja munasiñanacajjaw jumanacataqui utjapjjetu. Janiw Diosan arunacapacti churañ munapquiriscäyätjja, jan ucasti nanacan pachpa jacañanacajjsa churapjjaraquiriscäyätwa, wal jumanacar munasipjjatanacajj laycu.
52002009	Jilatanaca, ¿amtasipjjtati cunjämsa irnakapjjäyäta, uqhamarac t’akhesipjjäyäta jacañataqui ucjja? Uruy aruma irnakapjjäyäta jumanacatac jan cuna llaquïscañataqui cunapachatejj jumanacar Diosan arunacap churapcäyäsma ucqhajja.
52002010	Jumanacaw testigöpjjta, Diosas testigoraquiwa, nanacan k’oma cancañan sarnakatanacajjatjja, jumanac iyawsirinacampis, jan qhitinsa ni cunjjatsa juchañchayasiñataquisa.
52002011	Yatipjjaractawa cunjämtejj ch’amañchapjjäyäsma, chuymachapjjaraquïyäsma sapa mayni jumanacaru, cunjämtejj mä awquejja wawanacapampi lurqui uqhama.
52002012	Ewjjt’apjjaraquïyäsmawa Diosanquirinacjama sarnakapjjañamataqui, cawquïritejj marcapataqui, c’ajquir cancañapataqui jawsapctama ucaru.
52002013	Acanacatjja Diosarojj yuspagarapjjapuntwa, cunapachatejj jumanacajj Diosan arunacap ist’apjjta nanacajj khanañchapcäyäsma ucqhajja, jumanacajj janiw jakenacan arunacapjamti catokapcäyätajja, jan ucasti Diosan arunacapjamwa catokapjjta. Chekpachansa Diosan arunacapawa, jach’a luräwinacaracwa luri jumanac iyawsirinacampejja.
52002014	Jilatanaca, cunjämatejj jumanacajj marca masinacaman t’akhesiyatäpcäyätajja, uca pachparaquiw Cristo Jesusancapqui uca Judeanquir Diosan iglesianacapajj t’akhesiyataraquïna. Jupanacasti judío marca masinacapampi t’akhesiyatäpjjänwa.
52002015	Aca judionacaw Tatit Jesusarojj jiwayapjjäna, cunjämtejj nayrapacha profetanacap jiwayapjjatayna uqhama, nanacarus jaksunipjjaraquituwa. Diosarojj janiw cusisiyapquiti, take jakenac conträpjjaraquiwa.
52002016	Cunapachatejj nanacajj jan judiöpquis ucanacar Diosan arunacap parlañ munapjjtjja jupanacan khespiyasipjjañapataqui ucqhajja, janiw parlayapquituti. Uqhamatwa juc’amp juchanacapjj yapjjatasi. Ucampis jichhajj Diosan ajjsarcañ mutuyäwipawa jupanacjjar juti.
52002017	Jilatanaca, cunapachatejj jumanacatjja mä kawkha urunaca jayancjjapjjäyätjja janis uñjapcchïyäsma ucasa, chuymanacajjancasipcapuntawa, wal jumanacar wasitampi uñjiri jutañ munapjjäyäta.
52002018	Sarañ amtapjjäyätwa, naya Pablos kawkha cutiw jutañ munta, ucampis sapa cutiw supayajj jan jutayapquituti.
52002019	¿Cawquïris nanacan suyt’äwinacajjajja, cusisiñanacajjasa, uqhamarac chuymanacajjan samarañapasa? Jumanac pachpäpjjtawa cunapachatejj Tatit Jesucristojj jutcani ucapachajja.
52002020	Jïsa, jumanacäpjjtawa nanacan cusisiñanacajjajja.
52003001	Jan juc’amp suyañ munasajja, Atenas marcana nanac sapaqui kheparañwa amtjjapjjta,
52003002	ucatsti Timoteo jilataruw qhitanipjjsma jumanacar uñjiri. Jupajj Diosan sirviripawa, Tatitun khespiyasiñ arunacap parlañanjja nanacamp chicaraquiw irnake. Ucatsti jupajj ch’amacht’apjjeristamwa, nayraruw irptapjjeristam iyawsäwinjja,
52003003	jan maynis aca jan walt’añanacampejj mayjt’asiñapataqui. Jumanacajj asquiw yatipjjta acanacajj pasañasapuniwa.
52003004	Cunapachatejj jumanacampïsipcäyät ucqhajja sapjjapunïyäsmawa: “Llaquinacajj utjaniwa” sasa; uqhamapuniw lurasi, jumanacajj ucjj yatipjjtawa.
52003005	Ucatpï nayajj jan juc’amp suyaña munasina, qhitantjja cunjämas iyawsäwinjja sarnakasipcta uc yatiñataqui. Llaquisiscäyätwa: “Supayajj jan wali thaquiruch pantjayqui ucat nanacan luräwinacajjajj ina ch’usaruch tuccani” sasa.
52003006	Ucampis jichhajj Timoteojj Tesalonicat cutt’anjjewa, suma yatiyäwinac iyawsäwi toket puriyani, uqhamarac munasiñanacama utjatapatsa. Sapjjetuwa jumanacajj nanacat take munasiñanacamampi amtasipjjatama, wal nanacar uñjañ munapjjatamsa, cunjämtejj nanacajj jumanacar uñjañ munapcaracsma uqhama.
52003007	Ucatwa jilatanaca, jan walt’äwinacajjana, llaquisïwinacajjana aca chuymachäwi catokapjjtjja, jumanacajj iyawsäwin wali ch’amani sarantasipcatama yatisinjja.
52003008	Nanacataquejj machak jacäwïcaspas uqhamawa, jumanacan Tatitumpi sum sarantapjjatam yatipjjatanacajjajja.
52003009	¿Cunjämatsa phokhat yuspagaräwi Diosar loktapjjerista jumanacata, uqhamarac ucqha suma cusisiñ jupa nayrakatapan churapjjesta ucatsa?
52003010	Uruy arumaw Diosar mayipjjtjja jumanacar nanac quipca uñjañataqui, uqhamat iyawsäwinacamajj phokhachañäquis ucajj phokhachatäñapataqui.
52003011	Munapjjtwa Dios Awquis pachpana, uqhamarac Tatit Jesucristosan nanacar yanapapjjañapa jumanacar uñjir sarañataqui.
52003012	Tatitusti jumanacar jiltaypan, juc’ampi maynit maynicam munasiñanacamajj utjaracpan, cunjämtejj nanacajj jumanacar munasipjjsma uqhama.
52003013	Uqhamaraqui chuymanacamanjja ch’amañchatäpjjañamataqui, k’omachata jan cuna juchani Dios Awquisan nayrakatapana, cunapachatejj Tatit Jesusajj take jupanquirinacapampi jutcani ucapachajja.
52004001	Jichhajj jilatanaca, achict’apjjsmawa, ewjjt’apjjaracsmawa acjja Tatit Jesusan sutipana: cunjämatejj nanacajj yatichapjjsmajja Diosar cusisiyquiri sarnakañjjatjja, uqhamarjama lurasipcaquim juc’amp juc’ampi.
52004002	Jumanacajj yatipjjtawa cuna yatichäwinactï Tatit Jesusan munañapata churapcsma ucanacjja.
52004003	Diosajj jumanacatjja jupar catuyat jacapjjañamwa muni; jan qhitis wachoka jucha lurañan sarnakpanti,
52004004	sapa maynis mä sapa warminiquïpan k’oma cancañana, uqhamarac munasiñansa.
52004005	Jan sarnakapjjamti jan wali amtañ chuymampejja, cunjämtejj jan Diosanquirinacajj lurapqui uqhamjja.
52004006	Aca luräwinjja jan qhitis jilapar sallkjpati, Tatitojj walwa mutuyi aca luräwinacatjja, cunjämtejj ewjjt’apjjsma uqhama.
52004007	Diosajj jupar catuyasita k’oman jacañasataquiw jawsistu, janiw juchan jacañasataquiti.
52004008	Uqhamajj qhititejj aca yatichäwir jisc’achqui ucajja janiw qhiti jakerus jisc’achquiti, jan ucasti Diosaruw jisc’achasqui, qhititejj Ajayup churquistu ucaru.
52004009	Jilatanac pura munasiñjjatjja janiw jumanacar kellkaniñajj waquiscjjeti, Dios pachpaw yatichapjjtam maynit maynicama munasiñjja.
52004010	Uqhampunwa jumanacajj lurasipcta take Macedonianquiri jilatanacampejja. Ucampis achict’apjjsmawa jilatanaca, munasiñanacamajja juc’ampi utjpan.
52004011	Samarat jacañaru munapjjam, jumanacan luräwinacamat lup’isipjjam, amparanacamamp irnakapjjam, cunjämtejj ewjjt’apjjsma uqhamarjama,
52004012	jan iyawsirïpqui ucanacajj jumanacar suman uñjapjjañapataqui, uqhamarac jumanacan pist’ayasiñanacajj jan utjañapataqui.
52004013	Jilatanaca, janiw munapcti cunatejj jiwatanacampi pasqui ucjja jan yatipjjañamjja, jan jumanacajj mayninacjama llaquisipjjañamataqui jan cuna suyt’añanjama.
52004014	Cunjämtejj Jesusan jiwatapar jactatapar iyawsapjjtanjja; uca pachparaquiw iyawsaractan, qhitinacatejj jupar iyawsasa jiwapjje ucanacarojj Dios Awquejj Jesusampi chica jactayani.
52004015	Ucatwa jumanacar sapjjsma Tatitun yatichäwinacaparjama, qhitinacatejj jacasipcañäni Tatitun jutañapcama ucanacajja, janiw nayrt’cañäniti jiwatanacarojja.
52004016	Tatit pachpawa alajjpachat sarakanini, arcangelan art’ataparu, Diosan trompetap phust’ataparu. Cristor iyawsasa jiwirinacajja nayrakatwa jactapjjani;
52004017	ucatsti jaquirinacajja jupanacamp chicaw aptatäñäni kenay taypina chica alajjpachana Tatitumpi jiquisiñasataqui. Uqhamaw Tatitumpejj wiñayataquïñäni.
52004018	Uqhamajj maynit maynicama aca arunacampejj ch’amañchasipjjam.
52005001	Ucampis janiw waquisquiti jumanacaru kellkaniñajjajja cunürutejj jutcani ni cuna horasarusa uca toketjja.
52005002	Jumanacajj asquiw yatipjjta, Tatitojj purininiwa cunürutejj jan suycañäni ucüru, cunjämatejj mä lunthatajj arum jutqui uqhama.
52005003	Cunapachatejj jakejj aqham siscani: “Take cunas sumaquïsquiwa, janiw cunas pascaniti” sasa, ucqhawa acatjamata jupanacjjaru t’unjäwejj jutani, cunjämtejj mä usur warmerojj parto usojj catuntqui uqhama; ucatjja janiw jaltapcaniti.
52005004	Ucampis jumanacajj jilatanaca, janiw ch’amacanacancapctati Tatitun jutäwip urupajj acatjamat jumanacar catuntañapataqui, cunjämatejj mä lunthatajj acatjamat jutqui uqhama.
52005005	Take jumanacajj khananquirïpjjtawa, urunquirïpjjaractawa. Janiw arumanquirïctanti ni ch’amacanquirïctansa;
52005006	ucatpï jan icjañasäquitejj mayninacjamajja, jan ucasti p’arjjtatäñasawa take amuyumpi.
52005007	Iquirinacajj arumaw iquipjje, machjasirinacasti arumaw machjasipjjaraqui.
52005008	Ucampis jiwasanacajj urunquirjamajja, amuyasiñasapuniwa. Jarc’akasiñasawa iyawsañampi, uqhamarac munasiñampi, khespiyasiñataqui suyt’añajj mä cascjamawa p’ekesaru imantañapajja.
52005009	Diosasti janiw mutuyäwi catokañataqui uscquistuti, jan ucasti Tatit Jesucristo toke khespiyasiñ jicjjatañataquiw uscustu.
52005010	Jesucristojj jiwasanac laycuw jiwawayi jupamp chica jacañasataqui, jacascañänisa jan ucajj jiwatäñänisa.
52005011	Uqhamajj ch’amañchasipjjam maynit maynicama, cunjämtejj jichhas lurapctas uqhama.
52005012	Jilatanaca, achict’apjjsmawa, jumanac taypina irnakapqui, sarayapcaraqui, uqhamarac Tatitun sutipar ewjjapqui ucanacarojj ist’apjjam.
52005013	Sum uñjapjjañamawa, irnakatanacapatjja wal munasipjjañamaraquiwa. Sumancañan jacapjjam maynit maynicama.
52005014	Sapjjaracsmawa, jilatanaca, jan irnakañ munirinacarojja ewjjt’apjjam, mayjt’atanacarojj ch’amañcht’apjjam, t’uqhanacarusti yanapt’apjjaraquim, takenimpis llamp’u chuymanïpjjaraquim.
52005015	Amuyasipjjam jan qhitis jan walitjja jan wal cutt’aypanti. Ucat sipan asqui lurañaru uscusipjjam, jumanac taypinsa uqhamaraqui takenimpisa.
52005016	Cusisitäpjjapunim.
52005017	Jan inact’as orapjjam.
52005018	Take cunatsa Diosar yuspagarapjjam, Diosasti jumanacatjja uqhamwa muni, Cristo Jesusan iyawsirinacapjamajja.
52005019	Ajayun ch’amapjja jan jiwt’ayapjjamti.
52005020	Jan jisc’achapjjamti Diosan amuyt’ayata arunacaparojja.
52005021	Take cun yant’apjjam, ucatsti cunatejj asquïqui ucana catjjarupjjam.
52005022	Take jan walinacat saraktapjjam.
52005023	Pachpa sumancañ Diosajj jumanacarojj phokhat k’omachäwimp k’omachpan, uqhamarac imaracpan ajaysa, almsa, janchissa, jan acch’a juchani Tatit Jesucristosan jutañapcama.
52005024	Cawquïritejj jawsapctam ucajja phokheriwa, uqhamajj phokhaniw take acanacjja.
52005025	Jilatanaca, nanacataquejj Diosat mayipjjam.
52005026	Aruntarapipjjeta takpach jilatanacaru mä asqui jamp’att’ampi.
52005027	Achict’apjjsmawa Tatitun munañapatjja, aca cartajj take jilatanacataqui leet’atäpan.
52005028	Tatit Jesucristosajj jumanacar bendispan.
53001001	Naya Pablow, Silvanompi, Timoteompi Tesalónica marcan iglesianquir jilatanacaru aca carta apayanipjjsma cawquïri jilatanacatejj Dios Awquiru, Tatit Jesucristoru mayachatäpqui ucanacaru.
53001002	Tatit Jesucristompi jiwasan Dios Awquisampejj jumanacar bendispan, sumancañsa churaracpan.
53001003	Jilatanaca, jumanacatjja Diosarojj yuspagarapjjapuniñajjawa, asquiwa ac lurañanacajjajja, jumanacan iyawsäwinacamajj jilascatap laycu, uqhamarac maynit maynicama munasiñanacamajj sapürutjamaw juc’ampi utjascaraqui.
53001004	Uqhamajj Diosan iglesianacapanjja nanacpachaw cusisiñampi jumanacjjata parlapjjta, llamp’u chuymanïpjjatanacamata, iyawsäwinacama take t’akhesiñ taypina uñacht’ayapjjatamata, uqhamarac llaquisisina t’akhesipjjatanacamatsa.
53001005	Acajj uñacht’ayistuwa Diosajj chekapätapa uñjäwipanjja, jumanacaru Diosan marcapar mantayañataqui asquit uñt’asina, ucataracwa t’akhesisipctajja.
53001006	Diosajj chekawa jumanacaru t’akhesiyapctam ucanacaru t’akhesiyañataquejja.
53001007	Ucatsti chekaraquiw jumanac t’akhesirinacar samarañ churañataqui, uqhamarac nanacarusa, cunürutejj Tatit Jesusajj uñstancani alajjpachat nina taypina ch’amani angelanacapampi jutcani ucapachajja.
53001008	Diosar jan catokerinacar mutuyiriw jutani, uqhamarac Tatit Jesucristosan khespiyasiñ arunacapar jan ist’irinacarusa.
53001009	Acanacajj wiñay t’unjañampi mutuyatäpjjaniwa, Tatitun nayrakatapatsa jakokanitäpjjaniwa, uqhamarac jach’a cancañapatsa ch’amapatsa,
53001010	cunapachatejj Tatitojj qhä urunjja jutcani jupanquirinacampi jach’añchayasirejja, uqhamarac take iyawsirinacapampi jach’añchayasirejja; take aca arunac churapcsma ucarojj iyawsapjjtawa.
53001011	Aca amtäwimpiw jumanacataqui Diosar mayipjjtjja Diosajj jumanacar asquit uñt’apjjañapataqui aca jupan jawsäwipana; uqhamaraquiw Diosar mayipjjaracta take suma amtäwinacamarojj ch’amapampi phokhasiñapataqui, cuna luräwinactï iyawsañ toke lurapcta ucanacasa.
53001012	Uqhamatwa Tatit Jesucristosan sutipajj jumanacan jacäwinacamampejj jach’añchatäni, jupasti jumanacarojj jach’añchapjjaraquïtamwa, Diosasana, uqhamarac Tatit Jesucristosan qhuyapayasiñapata.
53002001	Jichhajj jilatanaca, Tatit Jesucristojj jutcani jiwasanacampi tantachasiri uca toketjja achict’apjjsmawa
53002002	jan janc’aqui amuyunacamjja mayjt’ayapjjañamataqui. Janiraqui cuna casta ajayun arunacampis sustjayasipjjamti, ni cuna casta arunac ist’asinsa, ni cuna carta catokasinsa “Tatitun urupajj purinjjewa” sas kellkata ucatsa.
53002003	Jan cunäquipansa sallkjayasipjjamti. Janïra uca urojj purinquipanjja Dios contra sayt’añaw jutañapa, cunapachatejj ñankha jakejj uñstancani cawquïritejj t’unjañataqui juchañchatäqui uca.
53002004	Acawa take cunatejj Diosancquis uca contra sayt’iri uñisirejja. Jupasti Diosan templopan kont’asiñcamaw puri Diosäcaspas uqhama, ucatsti jupa pachpaw Diosat uñt’ayasiraqui.
53002005	¿Janit amtasipcta cunapachatejj nayajj jumanacampïcäyät ucqhajj acjja sapjjayäsma ucjja?
53002006	Jichhajj jumanacajj yatipjjtawa cunatejj catjjäsqui, janïra horasapajj purinquipan uñstaniñapataqui ucjja.
53002007	Jamasancquis uca jan wali luririn amtäwipajj niyawa kalltasinqui, jichhajj taypit apakatäcani ucaquëjjewa, apakatäcani ucaquïw catjjäsiscaraquejja.
53002008	Ucatsti qhä ñankha jakejj uñstaniniwa, Tatit Jesusasti saman phust’apampiquiw jiwayani, c’ajquir jutäwipampiw t’unjaraquini.
53002009	Uca ñankha jaken puriñapajja Supayan luräwipawa, ch’amani muspharcañ luräwinacampi, uqhamarac c’ari milagronacampiw purinini.
53002010	Take casta jan walinacampiw sallkjani infiernor saririnacarojja, Tatitun khespiyasiñ arunacap jan catokañ munapjjatap laycu.
53002011	Ucatpï Diosajj pantjasiñanacampi sallkjayasiñataqui jaytjjejja, uqhamat cuna c’arirus iyawsapjjañapataqui,
53002012	uqhamata juchañchatäpjjañapataqui take qhitinacatejj Diosan arunacapar jan iyawsañ munapqui, jan ucasti jan walinacac lurañ munapqui ucanacajja.
53002013	Ucampis nanacajj jumanacatjja Diosar yuspagarañajj waquisipjjapunituwa, Tatitun munat jilatanaca, jupaw jumanacarojj chhijllapjjtam, nayrïri khespiyatanacäpjjañamataqui, kalltatpachwa ajllipjjtam khespitäpjjañamataqui, Ajayojj k’omachapctamsa uca toke, uqhamarac Diosan arunacapar iyawsapjjatamata.
53002014	Acataquiw Diosajj jawsapjjtam, nanacajj yatiyapcsma khespiyasiñ arunaca uca toke, Tatit Jesucristosan khapak cancañ catokapjjañamataqui.
53002015	Uqhamajj jilatanaca, nayraru sarantasipcaquim cuna yatichäwinactejj naya quipca, uqhamarac carta toke yatichapcsma uca yatichäwinac jan armasisa.
53002016	Tatit Jesucristos pachpa, uqhamarac Dios Awquisasa qhuyapayasiñapampiw munasistu wiñay chuymachäwi churasa, uqhamarac mä suma suyt’añampi.
53002017	Jupay chuymanacamjja ch’amachpan, uqhamarac ch’amani sayt’aypan cunatejj asquïqui uc arsupjjañamataqui, lurapjjañamataquiraqui.
53003001	Uqhamaraqui jilatanaca, nanacataqui Diosat mayipjjam, Tatitun arunacapajj janc’aqui take chekanacar puriñapataqui, uqhamarac munasiñampi nanacar catokapjjañapataqui cunjämtejj jumanacajj catokapjjesta uqhama.
53003002	Diosat mayipjjaraquim, jan wali jakenacat khespitäpjjañajjataqui, jan takeni iyawsañanïtap laycu.
53003003	Ucampis Tatitojj chekawa, jupajj ch’amañchapjjätamwa, take jan walitsa imapjjaraquïtamwa.
53003004	Tatituruw iyawsapjjta, jumanacarojj cuntejj ewjjt’apjjsma ucwa lurasipcta, jichhas lurasipcaquïtawa.
53003005	Tatitojj jumanacar yanappan munasiñana cunjämtejj Diosajj munasiñapampi t’akhesiñanacasansa Cristo toke ch’amañchistu uqhama.
53003006	Jilatanaca, ewjjt’apjjsmawa Tatit Jesucristosan sutiparu, jithektapjjam cawquïr jilatatejj jan irnakañ munqui ucatjja, uqhamarac cuntejj nanacajj yatichapjjsma ucarjama jan sarnakañ munirinacatjja.
53003007	Jumanacajj yatipjjtawa cunjämtejj nanacar uñtasin jacapjjañamäqui uca, nanacajj janiw jan irnakasa jumanac taypinjja jacapcti.
53003008	Janiraquiw qhitin mank’apsa inaqui mank’apcti, jan ucasti uruy arumaw irnakapjjta, jan jumanacataqui mä llaquïscañapataqui.
53003009	Nanacan waquisïnwa chekpachansa jumanacat yanapa mayiña ucasa, uqhampachas nanacajj irnakasipcactwa, jumanacajj nanacar uñtasina arcapjjañamataqui.
53003010	Cunapachatejj jumanacampïpcäyäta ucqhajja, aca yatichäwjja churapjjäyäsmawa: “Qhititejj jan irnakañ munqui ucajja, janirac mank’cpati” sasa.
53003011	Yatiyapjjaraquituwa mayninacajj jumanac taypinjja jan cun lurasaqui sarnakapjjatapa, jan ucasti ina ch’usanacanaqui jicjjatasipjjatapa.
53003012	Uca casta jakenacarojj Tatit Jesucristosan sutipjjaruw ewjjt’apjjta: “Llamp’u chuymampi jacañataquejj irnakapjjpan” sasa.
53003013	Jilatanaca, asqui lurañanjja jan karjtasipjjamti.
53003014	Cawquïrinacatejj aca carta toke sapjjsma ucaru jan yäkcchi ucarojj uñt’apjjam, janirac jupampejj sarnakapjjamti jupa pachpa p’enkasiñapataqui.
53003015	Ucampis jan uñisirit uñt’apjjamti, jan ucasti mä jilatarjama yanapt’apjjam.
53003016	Pachpa samarañan Tatitojj jumanacarojj samarañ churpan take horasansa, cunayman toketsa. Tatitojj take jumanacampïpan.
53003017	Naya Pablowa aca aruntanacjja pachpa amparajjampi kellkt’anipjjsma, take cartanacsa sutejjampiw kellkantaractjja.
53003018	Tatit Jesucristosajj qhuyapayasiñap take jumanacar churpan.
54001001	Naya Pablojj Jesucriston apostolopätwa, Khespiyir Diosasan, uqhamarac Tatit Jesucristosan camachipat qhitanita, ucasti jiwasan suyt’äwisawa.
54001002	Aca cartjja jumaruw apayansma Timoteo, jumajj iyawsäwinjja chekpach wawajjätawa. Dios Awquisajj uqhamarac Tatit Jesucristosajj jumarojj bendispan, qhuyapayasiñapjja uqhamarac samarañapsa jumarojj churaracpan.
54001003	Cunjämatejj achict’ascäyäsmajja Macedonia ucsaru sarcasajja, jichhajj Éfeso marcar kheparam, ucan yakhep c’ari yatichirinacar ewjjt’añamataqui jan uca c’ari yatichäwinac yatichapjjañapataqui,
54001004	janirac nayra jan tucusquir parlanacar ist’asipcañapataquisa. Acanacajj inamaya ch’ajjwañanacaruquiw api, ucatsti Diosajj cuna ewjjanactejj iyawsäwi laycu phokhañasataqui churquistu ucarojj janiw yanapquistuti.
54001005	Aca camachin amtäwipajj acawa: Munasipjjam k’oma chuymat jutqui uca munasiñampi suma chuymampi, uqhamarac chekpach iyawsäwimpi.
54001006	Yakhepanacajj acatjja saranucjjapjjewa, jan cunatac sirvquir ch’ajjwañanacaru chhakasina.
54001007	Diosan leyinacap yatichiriw tucupjje, ucampis cuntejj jupanacpacha yatichapqui ucsa janiw amuyt’apquiti, janiraquiw phokhapquisa.
54001008	Yattanwa leyejj asquïtapa, cunapachatejj leyejj chekaparu apnakatäqui ucapacha.
54001009	Janiw cuna leyisa asqui luririnacataquejj uscutäquiti. Leyejja Dios contra sayt’irinacataqui uscutawa, jan ist’irinacataqui, jan wali luririnacataqui, juchaninacataqui, Diosarus ni arsutanacaparus jan jaysirinacataqui, awquiparu taycaparu jiwayirinacataqui, uqhamarac jake jiwayirinacataqui,
54001010	wachoka juchan sarnakerinacataqui, chachapura jan wali sarnakerinacataqui, jak lunthatirinacataqui, c’arinacataqui, c’ari juramento luririnacataqui. Leyejj asqui yatichäwinac toke parlapqui ucanacataquiraquiwa.
54001011	Aca yatichäwejja Diosan jach’a muspharcañ khespiyasiñ arunacapampejj mayar tucutaquiwa, uca arunacsti Diosaw parlañajjatac ewjjaraquitu.
54001012	Tatit Jesucristosarojj yuspagartwa, jupasti acataquiw ch’am churitu, ucatsti nayarojj chekat uñt’itu, Jupan sirviripat uscusitu.
54001013	Nayrajj jan wali arunacampiw jupa toke parlasa jisc’achäyäta, uñisisaw arcnakaraquïyäta. Uqham lurctsa ucasa, Diosajj nayarojj qhuyapayasituwa, ucapachajj nayajj janïraw iyawsirïcäyätti, janiraquiw cuntejj lurcäyäta ucjja yatcäyätti.
54001014	Ucatwa nayataquejj Tatitun bendicionapajj wali jach’änjja, uqhamarac iyawsañasa munasiñasa jiwasan utji Tatit Jesucristoncatas laycu.
54001015	Acajj chekawa, takeniw acjj iyawsapjjañapa: Cristo Jesusajj aca orakerojj juchararanacar khespiyiriw juti, ucanacatsti nayaw nayrïrïtjja.
54001016	Ucatwa Diosajj nayatjja qhuyapayasitänjja, Jesucristojj nayjjaru take munasiñapa uñacht’ayañapataqui. Uqhamatwa nayajj nayrakat iyawstjja, nayar uñtasina mayninacajj jupar iyawsapjjañapataqui, uqhamat wiñay jacañanïpjjañapataqui.
54001017	Uca luratanacapatwa jach’añchäwi churañäni wiñay jach’a Reyirojja. Jupajj janiw cunapachas jiwquiti, janiraquiw uñjcsnati uca take yatiñan mä sap Diosarojja. Uqhamäpan.
54001018	Timoteo, nayan wawajja, aca ewjja chursma suma nuwasïwi nuwasiñamataqui iyawsañampi suma chuymampiraqui, cunjämtejj jilatanacajj nayrajj jumatjja parlapjjäna Diosan sutipana uqhamarjama.
54001019	Mayninacajj chuymanacapar jan ist’apjjatapatwa, iyawsäwinacapanjja aynacht’apjje.
54001020	Himeneompi Alejandrompejj uqhamaraquiw lurapjje, ucanacarusti nayajj Supayaruw catuyta arunacapampi Diosar jan juc’amp jisc’achapjjañapataqui.
54002001	Nayrakatajj ewjjt’apjjsmawa Diosat mayipjjam, oración lurapjjam, Diosarus yuspagarapjjam take jaketa.
54002002	Diosat mayiñasaraquiw marca apnakerinacataquisa, uqhamarac take autoridadanacataquisa, uqhamat samarañana jan llaquini jacasiñasataqui, Diosar catuyata, uqhamarac takerus suman uñjasaraqui.
54002003	Aqham lurañaw sumajja, Khespiyiri Diosarusti acajj cusisiyiwa.
54002004	Jupajj takenin khespiyatäñapwa muni, cunatejj chekäqui uc uñt’apjjañaparaqui.
54002005	Mä sapa Diosaquiw utji, Diosampi jakenacampi sumancthapiyirejja mayniquiraquiw utji, ucasti Jesucristowa.
54002006	Jesucristojj jiwañaruw catuyasiwayi takenin khespiyasiñap alañataqui, acasti horasaparuw yatiyasiraqui.
54002007	Acataquiw nayajj chhijllatäta Tatitun arunacap parlañajjataqui, apostolöñajjataqui, iyawsañjjata uqhamarac cheka arunacjjata jan judiöpqui ucanacar yatichañajjataqui. Cunatejj chekäqui ucwa sista; janiw c’ariscti.
54002008	Ucatwa muntjja takewjan jakenacajj Diosar mayipjjañapa, k’oma chuymampi amparanac aptasina, jan colerasisina ni tokesisina.
54002009	Uqhamaraqui warminacajj cunatejj isisiñäqui ucac isisipjjpan; janirac sinti jiljañampis ñic’utanacapsa c’achachasipjjpati, ni korimpisa, perlanacampisa, ni wali jila alan isinacampisa,
54002010	jan ucasti suma luräwinacampi c’achachasipjjpan, Diosar catuyata warminacjama.
54002011	Warminacajj yatichäwinacjja amuc ist’apjjañapawa, take jaysañampi.
54002012	Nayasti sistwa, warminjja janiw waquisquiti yatichañapa ni chacharu apnakañapasa, jan ucasti amuquïscañapawa.
54002013	Diosajj nayrakatjja Adanaruw luräna, ucjjarusti Evaruraqui,
54002014	Adanajj janiw sallkjatäcänti, jan ucasti warmiwa; sallkjayasisinsti jucharuw jalanti.
54002015	Ucampis warmejj wawanïsina, uqhamarac lurañanacapa phokhasinwa khespiyasini, jupatejj iyawsañampi, munasiñampi, k’oma cancañampi suma amuyt’ampiraqui sarnakani ucajja.
54003001	Acajj chekawa: “Maynitejj iglesian mä jilirïña munchi ucajja, uca luräwejj wali sumawa.”
54003002	Ucatpï cawquïritejj obispöchi ucajja, jan qhitins camscayaw jacañapa. Mä sapa warmini, mä suma jacañan jacañapawa, take amuyt’ampi uqhamarac respetompi. Utapar sart’irinac catokañataquejja waquicht’atäñapawa, yatichañataquis asquïñaparaqui.
54003003	Janiraquiw machirïñapäquisa, qhitimpis ch’ajjwirïñapäquiti, janiraquiw lunthatatampi jicjjatat kollks munañapäquiti. Antisas qhuyapayasirïñapawa, takenimpis suman jacañapa, janiraquiw kollke chuymäñapäquiti.
54003004	Utapjja sum apnakañapa, wawanacaparus ist’asirïña ajjsart’aña yatichañapawa.
54003005	Ucampis maynitejj utapjja jan sum apnakañ yatcchi ucajja, ¿cunjämrac Diosan iglesiap sum apnakaspasti?
54003006	Obispojj janiw mä machak iyawsirïñapäquiti jan jach’a jach’a tucuscañapataqui, jan Supayjama pachpa juchañchäwiru aynacht’ascañapataqui.
54003007	Jan iyawsirïpqui ucanacampis respetatäñaparaquiwa, jan cuna p’enkaru tincuscañapataqui, ni Supayan sipitaparusa jalt’ascañapataqui.
54003008	Uca pachparaquiw diacononacajj suman uñjat chachanacäpjjañapa; arsutaparojj phokhañaparaquiwa, janiraquiw machjasiñapäquiti, janiraquiw lunthatatampi jicjjatat kollksa munañapäcaraquiti.
54003009	Iyawsäwi toket khanañchatäquis ucjja sum catjjäsiñaparaquiwa, k’oma chuymanïñaparaquiwa.
54003010	Nayrakatajj yant’atäpjjañapawa, ucat jan cuna juchanïpcchi ucajja, diácono cancañjj luraspawa.
54003011	Uca pachparaquiw warminacas respetompi sarnakapjjañapa, jan arunac apnakeriraqui, suma amuyumpi sarnakasa, take cunans chekap lurasaraqui.
54003012	Mä diaconojj mä sapa warminiquïñapawa, uqhamarac wawanacaparusa, utapanquirirusa sum apnakañapawa.
54003013	Luräwinacap sum phokheri diaconojja asquit uñt’atawa, Tatit Jesucristoru iyawsatapatsa takpach iyawsañampiraquiw parli.
54003014	Janc’aquiw jutañ munta jumar uñjiri; ucampis acjja kellkansmawa,
54003015	inampis jan janc’a jutquirista, jumajj yatiñamawa Diosan familiapjama cunjäma sarnakañamasa Diosan cheka arunacap catjjäsqui arjjatcaraqui uca iglesiana.
54003016	Janiw Diosar arcäwisana imantatäqui ucatjja payachasiñajj utjquiti, ucasti wali jach’awa: Diosajj jaker tucusaw uñstawayi; jupajj Ajayunsa asquit khanañchataraquiwa, angelanacansa uñjataraquiwa. Marcanacarojj yatiyatawa, aca orakpachanjja iyawsataraqui, alajjpachansa catokataraqui.
54004001	Kollan Ajayojj khanacwa sasquejja, khepa urunacajj yakhepanacajj iyawsäwitjja cutekjjapjjaniwa, sallkjeri ajayunacar arcasina, uqhamarac ñankhanacat jutir yatichäwinacaru arcasina.
54004002	C’ari chuyman jakenacaruw ist’apjjani, ucanacan chuymanacapajj janiw cuns amuycjjeti, parintat fierrompis nacsutäcaspa uqhama.
54004003	Aca jakenacajj sapjjewa: “Janiw casarasiñasäquiti” sasa, uqhamarac yakhep mank’anac mank’añsa jarc’apjjaraquiwa. Diosawa mank’añanacjja luri iyawsirinacana uqhamarac cheka uñt’irinacan mank’añapataqui, Jupar yuspagarasina.
54004004	Cuntejj Diosajj lurqui ucajj asquiraquiwa, take ucanacsti catokañasawa Diosar yuspagarasina,
54004005	Diosan arupampi, oración luratanacampiw ucarojj k’omachi.
54004006	Actejj yatichäta jilatanacarojja, Jesucriston mä suma sirviripäyätawa, ch’amañchasïtawa iyawsäwi arunacampi, suma yatichäwinac arcatamampi.
54004007	Ucampis jan yäkamti aca oraken lokhe arunacaparojja. Sapürus Dios chuymaqui jacam.
54004008	Janchin ejercicio lurañajj cunataquis asquiwa, ucampis Dios chuymäñawa juc’ampi take cunataquis asquejja, acapachan jacañataquisa uqhamarac jutiri urun jacañataquisa.
54004009	Acajj chekawa, takeniw iyawsapjjañapa.
54004010	Ucataquiraquiw irnaktan, uqhamarac toketas t’akhesiwaytan, jacquiri Diosaru suyt’äwis uscutas laycu, cawquïritejj takenin Khespiyiripäqui, juc’ampis qhitinacatejj jupar iyawsapjje ucanacana.
54004011	Acanacjja ewjjt’am, yaticharaquim.
54004012	Waynätam laycojj jan jisc’achayasimti, jan ucasti, iyawsirinacampi mä suma uñtcañ sarnakam parläwimana, sum sarnakañana, munasiñana, Cristor arquirin jacañana, iyawsäwina, k’oma cancañan jacasa.
54004013	Nayan puriniñajjcamajja, jakenacan nayrakatapana Diosan arunacap leeñaru uchasim, jilatanacar ch’amañchasina, uqhamarac yatichasina.
54004014	Jan chhakhayamti cuna ch’amtejj Diosajj churctam ucjja. Iglesianquir jilïrinacaw Diosan munañapata, amparanacapa jumjjaru lokjjatasina ucjja catokayapjjtam.
54004015	Acanacatjja take chuymamampi amtasim, cunjämtejj jumajj nayrakataru sarcta uc takeni uñjapjjañapataqui.
54004016	Jumapachpat imasim uqhamarac yatichäwimatsa, take cunansa ch’amani tucum. Uqhamtejj lurätajja jumapachpaw khespiyasïta, uqhamarac qhitinacatejj jumar ist’apctam ucanacarus khespiyaraquïtawa.
54005001	Chuymani awquinacarojj jan tokemti, ucampis suma ewjjanac churam awquimäcaspas uqhama, waynanacarojj jilamarjam uñjam.
54005002	Chuymani taycanacarusti taycamarjam uñjam, tawakonacarusti cullacamarjam uñjaraquim, take k’oma chuymampi.
54005003	Chekpach jan tumpirini ijma warmirojj yanapam.
54005004	Ucampis mayni ijma warminacajj wawanïscchi jan ucajj allchhinïscchi ucajja, jupanacpachpa yatekapjjpan pachpa familiapar yanapaña, cunja munasiñampitejj awquinacapajj munasïna uca pachpa munasiñampi. Acajj asquiwa, Diosarojj cusisiyaraquiwa.
54005005	Mayni warmitejj chekpachana ijmächejja, sapaquirac kheparawayjjchi ucajja, Diosaruquiw suyt’i, jan karjtasinwa uruy aruma oracionjj luraraqui.
54005006	Ucampis cawquïri ijmatejj jaccasinjja janchin munañaparjamac sarnakchi uquïrejja, jiwatäcaspas uqhamawa.
54005007	Acanacjja ewjjt’awayaraquim, jan qhitins camscaya sarnakapjjañapataqui.
54005008	Maynitejj jupanquirinacatjja jan llaquiscchejja, uqhamarac pachpa familiapar yanapt’añatsa jan llaquiscchi uquïrejja, iyawsäwjja jan uñt’iriwa tucu, mä jan iyawsirits juc’ampiwa.
54005009	Ijmanacan listaparu uscuñataquejja sojjta tunca maranit amstaruw uscutäñapa, mä sapa chachaniquïcän ucaru.
54005010	Suma luräwinac luririt uñt’atäñaparaquiwa, ucanacasti acanacäñapawa: ¿Wawanac uywpachänti? ¿Utaparu tumpirinac catokerïpachänti? ¿Take asqui cancañampi jilatanacaru yanappachänti? ¿T’akhesirinacarojj yanappachänti? ¿Cuna yakha suma luräwinaccha lurpachäna?
54005011	Ucampis jan uscumti juc’a maranacani ijma warminacarojja, cunapachatejj pachpa amtäwinacapajj Cristotjja jayarst’ayi ucajja, wasitampiw casarasiñ munapjje,
54005012	ucatsti juchaniw tucupjje arsutanacapar jan phokhatap laycu.
54005013	Ucat juc’ampisa, utat uta sarnakasajja jayraw tucupjje, ucatsti janiw jayraquit tucupqui, jan ucasti arunacwa apnakapjje, take cun yatjjatañ munasa, jan waquisqui ucanac parlasaraqui.
54005014	Ucatwa muntjja tawako ijma warmin casarasiñapa, wawanacanïñapa, utapsa sum apnakañapa, uqhamat uñisirinacaparojj amuct’ayañataqui.
54005015	Ucampis mayni ijmanacajj sarakjjapjjewa, Supayaruw arcjjapjjaraqui.
54005016	Mä iyawsir warmitejj ijmanacanïchi familiapanjja, ucarojj yanapañapawa, uqhamat iglesiataquejj jan mä llaquïscañapataqui, iglesiasti chekpacha jan uñjirini ijmanacaruw yanapt’anejja.
54005017	Iglesia sum apnakqui uca jilïrinacajj suma uñjatäñapawa, qhitinacatejj Diosan arunacap parlapqui, uqhamarac yatichapqui ucanacajj yämasa juc’ampi suma uñjatäñapawa.
54005018	Kellkatansti aqham siwa: “Grano taquir vacarojj jan ñucu uscumti.” Uca pachparaquiw: “Mä irnakerejj pagatäñapaw waquisi.”
54005019	Mä chuymani jilïrirutejj juchañchapjjchejja, jan uca juchañchirinacaru yäkamti, janitejj paya jan ucajj quimsa testigo utjcchi ucajja.
54005020	Ucampis qhitinacatejj juch lurasipcaqui ucanacarojj takenin nayrakatapan ewjjt’awayam, mayninacajj uc ist’asin ajjsarapjjañapataqui.
54005021	Diosan nayrakatapanwa acanacjja ewjjt’awaysma, uqhamarac Tatit Jesucriston nayrakatapana, ajllit angelanacapan nayrakatapanaraqui. Aca luräwinacjja jan qhitiru arjjatasisina takenirus mayaqui uñjasina phokham.
54005022	Jan qhitirus janc’aqui jilïrit utt’ayamti, jan mayninacampi chic juchanïscañamataqui; amuyasipunim take jan walitjja.
54005023	Purac usumpi usuntatam laycojja, jan uma sapac umamti, jan ucasti mä juc’a vinjja umjjatt’araquim.
54005024	Mayninacan juchanacapajja khanaquiw uñjasisqui janïra juchañchäwiru sarcasina, ucampis mayninacan juchanacapajja janiw uñjasquiti jan ucasti khepatwa uñjasisqui.
54005025	Uca pachparaquiw asqui luräwinacajj khanac uñjasi; janis uñjascpan, ucampis janipuniw imantatäcaspati.
54006001	Uywatanacajj uywirinacapataquejj wali ajjsartañanïpjjañapawa Diosan sutip jan jisc’achayañ laycu, ni jiwasan yatichäwisas jisc’achatäñapataqui.
54006002	Mayninacatejj iyawsir uywirinacanïchejja, janiw iyawsirïtap laycuquiti juc’ac ajjsaratañapäquejja, jan ucasti uywatanacajj juc’amp suma uñjañampiw sirvipjjañapajja, qhitinacatejj jumanacan asqui luräwinacam catokapctam ucanacajj iyawsir uywirinacawa, munat jilatanacaraquiwa.
54006003	Maynitejj c’ari yatichäwinac yatichchejja, ucatjja janiraqui Tatit Jesucriston suma yatichäwinacapjama yatichcchi, cuntejj jiwasan saräwinacasajj yatichqui, janirac ucarjamäquisa
54006004	uquïrejj janiw cuns yatquiti, jan ucasti jach’a jach’a tucuriquiwa. Arunacjjata tokesiñ amtäwimpi usutawa. Acatwa utji envidiasiñanacajja, ch’ajjwañanacasa, usuchjasiñanacasa, uqhamarac pächasiñanacasa,
54006005	uqhamaraqui alekat jan wali amtañani jakenacampi nuwasiñasa. Janiw cuna cheka arunacsa yatquiti, jan ucasti amuyatanacapatjja saräwipajj kollke jicjjatañäcaspas uqhamawa. [Acanacatjja jithektam.]
54006006	Ucampis take cunäniñajj Dios chuymäñanacwa utji, cunatejj utjarapquistu ucampiqui cusisitästan ucapacha.
54006007	Aca orakerojj janiw cuns apanctanti, janiraquiw cuns apcañäniti.
54006008	Ucampis isisatejj utjascchejja, uqhamarac mank’añasatejj utjascchejja, ucampejj cusisitaquïscañasawa.
54006009	Qhitinacatejj kamir cancaña thakapjje ucanacajja, janiw yant’anacarojj atipjapquiti, ucatsti take casta lokhe amtäwinacan sipitaparuw jalantapjje, ucatsti jan waliruw puripjje, jakenacarusti jiwañaru t’unjañaruw puriyaraqui.
54006010	Kollkeru munañajja take jan wali luräwinacan saphipawa; ucatwa mayninacajj juc’ampi munapjjatap laycu iyawsañatjja maysaru saranucupjje, pachpa jacäwinacaparuw t’akhesiñampi yapjjatasipjje.
54006011	Ucampis jumajja, Diosanquir chachjamajja, take acanacatjja jaltam, k’oma jacäwini saram, Dios chuyma, iyawsañani, munasiñani, jan pisi chuymt’añani, llamp’u chuymanïñanraqui.
54006012	Iyawsäwin suma nuwasiñapan nuwasim, wiñay jacaña jicjjataraquim ucataquiw Diosajj jawstam, iyawsäwin suma arsüwipwa lurawayta takenin uñjcaya.
54006013	Jichhasti Diosan nayrakatapanaraqui, cawquïritejj take cunaru jacañ churqui ucaru, uqhamarac Jesucriston nayrakatapana, jupasti suma arsüwi khanañcharaqui Poncio Pilaton nayrakatapana. Ewjjsmawa
54006014	cuntejj siscsma ucjja jan mayjt’ayasa lurañamataqui, jan qhitimpis camscaya, Tatit Jesucristosan jutañapcama.
54006015	Cunapachatejj tiempopajj purcani ucqhajja, Diosajj take acanacjja luraniwa, jupa sapaqui take ch’amani Diosajja, reyinacana Reyipa, tatitunacans Tatitupa.
54006016	Jupa sapaquiw jan jiwquiti, jan qhitimpis jac’achcaya khananwa jacaraqui. Janiw qhiti jakes juparojj uñjquiti ni uñjcaraquispasa. ¡Jupanquirinacajja jach’añchatäpan ch’amaniraquïpan wiñayan wiñayapataqui! Uqhamäpan.
54006017	Aca orakenquir kamirinacarojj sañamawa: “Jan jach’a jach’a tucupjjamti” sasa, janiraqui kamir cancañaparus alcatasipjjpati, ucanacasti tucusiriquiwa. Ucat sipanjja jacquiri Diosaru catuyasipjjpan, qhititejj take cunsa jilarquir churquistu cusisit jacañasataqui ucaru.
54006018	Ewjjt’am sum sarnakapjjañapataqui, asqui luräwinacana kamirquipstapjjpan, ucatsti janc’aquiraquïpjjpan, cunatejj jupan utjqui uc mayninacaru churañataqui.
54006019	Uqhamatwa yänacapajj utjani khepüru sum sayt’añapataqui, uqhamata wiñay jacaña catokapjjañapataqui.
54006020	Timoteo, cunatejj jumaru catuyatäqui ucjja imam. Jan ist’amti ch’usa jan cunataqui asquïqui uca arunacjja, ni uca c’ari yatiñ cancañ sutinïqui ucarusa.
54006021	Mayninacatejj aca casta yatichäwinacaru arcapjjchi ucajja, iyawsäwitjja saranucutäpjjewa. Tatitojj jumanacarojj qhuyapayasiñapampi bendispan.
55001001	Naya Pablojj Jesucriston apostolopätwa, Diosan munañapat qhitata, cunjämatejj arsüwejj utjqui Cristo Jesusampi mayaru tucusin jacañjjata.
55001002	Aca cartjja apayansmawa Timoteo, munat wawajja, Dios Awquejja uqhamarac Tatit Jesucristosajja jumarojj bendispan, qhuyapayasiracpan, samarañapjja churaracpan.
55001003	Diosarojj yuspagartwa jumat amtasisina uruy aruma oracionanacajjanjja, qhitirutejj nayajj k’oma chuymajjampi sirvctjja, cunjämatejj awquinacajjajj lurcäna uqhama.
55001004	Amtasipuntwa jachatanacamatjja, ucatwa uñjañ munirisma wali cusisiñajjataqui.
55001005	Amtastwa chekpach iyawsäwinïtamata. Nayrakatajja Loida awichamampi, uqhamarac Eunice taycamampiw uca iyawsäwinïnjja, jumas uca pachpa iyawsäwiniraquïtawa.
55001006	Ucatwa ewjjt’sma, jacatatayjjam cuna churäwtejj Diosajj churctam cunapachatejj nayajj amparajj jumjjaru lokjjatcäyätjja ucqha.
55001007	Diosajj janiw ajjsarañ ajayu churquistuti, jan ucasti ch’amani, munasiñani, chekapar amuyt’aña ajaywa churistu.
55001008	Jan p’enkasimti Tatitusjjat yatiyañjja, janirac nayats p’enkasistati. Jupa laycuw nayajj preso catutäscta. Ucat sipana t’akhesïwinacanjja t’akhesiraquim khespiyasiñ arunac laycu, cunjämtejj Diosajj ch’am churqui uqhamarjama.
55001009	Diosajj khespiyistuwa, jawsaraquistuwa juparu catuyata jacañasataqui, ucasti janiw jiwasan cuna asqui luratas laycuti, jan ucasti uqhamänwa jupan amtäwipajja, uqhamarac Cristompi mayachasitas laycuw munasiraquistu. Diosasti munasistuwa, aca orakejj janïra utjcän ucqhatpacha.
55001010	Ucampis jichhajj uca munasiñapjja uñacht’ayiwa Khespiyiri Jesucristosan jutäwipampi, cawquïritejj jiwañan ch’amapjja t’unjawayi khespiyasiñ arunac toke, uqhamarac jan t’unjatäcani uca jacañjja khanaruw apsuraqui.
55001011	Diosajj nayarojj qhitituwa Tatitun arunacap khanañchañajjataqui, apostoljama qhitaraquitu jan judiöpquis ucanacar yatichañajjataqui.
55001012	Ucatwa take acanacjja t’akhestjja. Ucampis acatjj janiw p’enkascti, nayajj yattwa qhitirutejj iyawscta uca, yatiractwa jupajj ch’amanïtapa qhä urucama nayaru cuntejj catuyquitu uc imañataquejja.
55001013	Cuna suma yatichäwtejj churcsma ucatjja janipun sarakamti, iyawsäwinrac jacam, uqhamarac munasiñasajj utjquistu Cristo Jesusampi mayaru tucutas laycu ucansa.
55001014	Jiwasanacan jacqui uca Kollan Ajayun yanapapampejj, imam cuntejj Diosajj catuyctam ucjja.
55001015	Yatiractawa takeniw Asia sat provincianquirinacajj jaytanucjjapjjetu; jupanacat maynïrinacajj acanacawa: Figelo uqhamarac Hermógenes.
55001016	Tatitojj qhuyapayaspan Onesíforon familiapatjja, jupasti walja cutiw samarañ churitu, janiraquiw p’enkasquiti nayan presötajjata.
55001017	Ucat sipansa, cunapachatejj nayajj Romanccäyäta ucqhajja, jupajj jan inact’asaw thaketu, nayaru jicjjatañcama.
55001018	Tatitojj churpan qhä urunjja qhuyapayasiñap catokañapataqui. Jumajj asquiw yattajja cunjämtejj Éfeso marcanjja yanapquistän ucjja.
55002001	Jumasti wawajja, Cristo Jesusampi mayaru tucutas laycu bendicionas utjquistu ucampi ch’amañchasim.
55002002	Cuntejj walja testigonacan nayrakatapan arsuri ist’quista ucjja, qhitinacatejj churañjamäqui, uqhamarac mayninacarus yatichirjamäqui ucanacarojj uca pachpa arunacampi ewjjt’am.
55002003	Jumajj t’akhesiñanacamanjja t’akhesim Jesucriston mä suma soldadopjama.
55002004	Janiw qhiti soldados cuartelanccasinjja yakha luräwinacar uchasquiti, jan ucasti comandantepan arsutaparjamaw sarnakañapa.
55002005	Uca pachparaqui, qhititejj anatañaru uscusqui ucajja, janiw premio catokcaspati camachinacarjama jan phokhasajja.
55002006	Qhititejj yapun irnakqui ucajja, waquisiw nayrakat cosecha catokañapajja.
55002007	Acanac siscsma ucatjja lup’im, Tatitusti takwa amuyt’ayätam.
55002008	Jesucristot amtasim, jupajj jiwatanac taypitwa jactawayi, rey Davidan sarakeripat nacitawa. Aca khespiyasiñ arunacaracwa nayajj parltjja.
55002009	Aca Tatitun arunacap laycuraquiw nayajj t’akhesiscta, cadenampi chinuntata jake jiwayirïquiristsa uqhama; ucampis Diosan arunacapajj janiw cadenampi chincatatäquiti.
55002010	Ucatwa take cuns t’akhestjja Diosan ajllitanacapar munatajj laycu, jupanacajj Cristo Jesusampi mayachasitasat jutquis uca wiñay jach’a khespiyasiña catokapjjañapataqui.
55002011	Acajj chekawa: Jupampitejj jiwstan ucajja, jupampiraquiw jacañäni;
55002012	t’akhesiñäni ucajja, jupampiraquiw jacañäni; jan uñt’iri tucuñäni ucajja, jupajj jan uñt’iriw tucuracstani.
55002013	Juparutejj jan take chuyma arccañäni ucas, jupajj janiw armasquistaniti, Diosajj janiw jupapachpa armascaspati.
55002014	Ac amtayam uqhamarac ewjjt’am Tatitun nayrakatapana: Jan arunacjjatjja ch’ajjwapjjpati. Aca ch’ajjwañanacajj janiw cunataquis asquïquiti, jan ucasti yakhanacaru mayjt’ayiriquiwa ucanacac ist’irinacataquejja.
55002015	Cunäquipansa, mä suma irnakerjama Diosan nayrakataparu uñstam, jan cunatsa p’enkasiñani, chekaparu Tatitun arunacap parlasinaraqui.
55002016	Amuyasim aca oraken jan cunataqui sirvir ch’usa arunacatjja. Qhitinacatejj aca arunac parlapqui ucanacajj sapürutjamaw jan walinacar jalantapjje,
55002017	yatichäwinacapas janchir tucjir usjamaw tucjasqui. Jichhas ucaw pasasqui Himeneompi, uqhamarac Filetompisa.
55002018	Jupanacajj cheka arutjja maysaruw saranucupjje: ‘Jiwatat jactañajj pasawayjjewa’ sasa. Uca arunacampiw sarnakapjje mayninacan iyawsäwinacap mayjt’ayasina.
55002019	Ucampis Diosajj mä suma jan onjjtcaya kalltäwi uscuwayi, ucasti ucanjja aqham sas kellkantatawa: “Tatitojj uñt’iwa jupanquirinacarojja”; uqhamaraqui: “Take qhitinacatejj iyawsirïpqui ucanacajja take jan wali luräwinacatjja jithektañapawa” sasa.
55002020	Mä jach’a utanjja janiw korit kollket lurat yänacaquit utjqui, jan ucasti utjaraquiwa lawata, uqhamarac ñek’et lurat yänacajja; mayanacajja jach’a urunacan apnakañataqui, mayanacasti inürunacan apnakañataquiraqui.
55002021	Jach’a urun apnakatäñataquejja, uqhamarac Tatitur sirviñataquisa, catuyatäñataquisa, take jan walitjja k’omäñapapuniwa; ucqhawa cuna asqui lurañataquis sirvinejja.
55002022	Waynanacan jan wali luräwinacapatjja jithektam, k’oma jacañan sarnakam, uqhamarac iyawsañana, munasiñana, sumancañana, qhitinacatejj Tatitur k’oma chuymampi mayipqui ucanacamp chica.
55002023	Jan yäkamti lokhe ch’ajjwanacaru, ucanacajj jan cunatac asquiwa, jumajj yattawa ucanacajj nuwasiñacwa apani.
55002024	Tatitun mä sirviripajj janiw nuwasiñanacan sarnakañapäquiti, ucatsipana takenimpis sumancañapawa. Munasirïñapawa yatichañataquejj sumäñapawa, uqhamarac llamp’u chuymanïñaparaquiwa.
55002025	Jan ist’asirinacarusti llamp’u chuymampi ewjjt’añaparaquiwa, inampis Diosajj jan wali luräwinacapat cuttayasincaspa, uqhamat jupan cheka arunacap uñt’apjjañapataqui.
55002026	Uqhamata p’arjjtapjjañapataqui, ucatsti Supayan sipitapatsa jaltapjjañapataqui, cawquïritejj preso catjjäsqui uqhamarac cuntejj juparojj lurañ munqui ucata.
55003001	Yatiñamaraquiwa, khepa urunacanjja jan wali tiemponacaw jutani.
55003002	Jakenacajj mich’aw tucupjjani, kollke chuymaraqui, jach’a jach’aw tucupjjani, jilamp parlirinacaraqui. Diosat jan wali parlapjjani, awquinacaparus janiw ist’cjjapjjaniti, jan yäkasirïnacäpjjaniwa, Diosar arcañarus janiraquiw jayscjjapjjaniti.
55003003	Jan munasiñanïpjjaniwa uqhamarac jan qhuyapayasiñani, arunac apnakerinaca, jan wali luräwinacapjja janiw apanucupcaniti, wali khorunacäpjjaniwa, asqui luräwinacan uñisirinacaparaquïniwa.
55003004	Aljantasirïpjjaraquiniwa, jan ajjsarasaw cuna jan walsa arsupjjaraquini, jach’a jach’a tucuñampi phokhantatäpjjaraquiniwa, jupanacan pachpa munañanacapacwa thakapjjani Diosan munañap thakañat sipansa.
55003005	Suma Dios chuymäcaspas uqhamaw tucupjjani, ucampis chekpach Diosar arcañan ch’amapjja apanucupjjaniwa. Uca casta jakenacampejj jan cunans mayachasimti.
55003006	Acanacasti utanacaru mantasinjja uca jucharar warminacaru sallkjerinacawa. Aca warminacajj take casta janchin munañapampi wayutäpjjewa,
55003007	yatekasipquiwa, ucampis janiw amuyt’apquiti cheka arunacatjja.
55003008	Cunjämatejj Janes, uqhamarac Jambres jan wali jakenacajj Moisés contra sayt’apjjäna, uca pachparaquiw uca jakenacajj Tatitun arunacapataqui sayt’apjje. Aca jakenacajj chuymatpach jan wali amtani jakenacäpjjewa, iyawsäwi toketjja apanucutäpjjewa.
55003009	Ucampis janiw juc’amp nayrar sarapcaniti, takeniraquiw amuyasipjjani aca jakenacajj lokhenacätapa, cunjämatejj uca paninejj Moisés contra sayt’atapata pascäna, uqhamaraquiw pasani acanacampejja.
55003010	Ucampis jumajj sumwa arcawayta nayan yatichäwinacajjaru, sarnakatajjaru, amtäwejjaru, iyawsäwejjaru, llamp’u chuymanïtajjaru, munasiñajjarusa,
55003011	cunanactejj t’akhestjja uca llaquinacarusa. Jumajj asquiw yatta cunatejj Antioquía marcana, Iconio marcansa uqhamarac Listra marcansa t’akhescäyätjja ucanacjja, ucampis Tatitojj take acanacatjja imituwa.
55003012	Chekaraquiwa, take qhitinacatejj Cristo Jesusar catuyat jacañ munapqui ucanacajj t’akhesiyatäpjjaniwa.
55003013	Ucampis jan wali jakenacajj uqhamarac sallkjerinacasa jan walit juc’amp jan waliruw sarapjjani, sallkjasina, uqhamarac sallkjayasisina.
55003014	Ucampis jumajj cuntejj yatekcta, ucat iyawscaracta ucarojj jan pächasis arcam. Jumajj asquiw yatta qhititejj yatichcäyätam ucjja.
55003015	Jumajj wawatpachwa Tatitun arunacapjja yatta, uca arunacaw yatichiristam, uqhamarac khespiyañaru irpiristam Cristo Jesusar iyawsäwi toke.
55003016	Take Kellkatasti Diosan amuyt’ayatawa, asquiraquiw yatichañataqui, chekachañataqui, uqhamarac k’oma jacañan sarnakañ yatichañataquisa,
55003017	uqhamat Diosanquirinacajj wali yatiñanïpjjañapataqui, take casta suma luräwinacatac suma waquichatäpjjañapataqui.
55004001	Diosan nayrakatapana, uqhamarac Tatit Jesucriston nayrakatapana, cawquïritejj jutcani mä jach’a reyjama jiwatanacaru jaquirinacaru taripañataqui ucan nayrakatapanwa wal ewjjt’sma.
55004002	Tatitun arunacap parlam; waquisqui ucqhasa, jan waquisqui ucqhas parlapunim. Amuyt’ayam, ewjjt’araquim, ewjjanacs churaraquim, take llamp’u chuymampi yatichasa.
55004003	Niya purininiwa cunapachatejj jakenacajj jan asqui yatichäwinac catokañ munapcani uca urunacajja; ucampis jupanacan munañanacaparjamaquiw walja yatichirinac thakapjjani, cunjämtejj jupanacajj yatichayasiñ munapjje uc ist’añataquiqui.
55004004	Cheka arunacataquejj mayswa uñtapjjani, ucat sipana c’ari arunacaruw ist’apjjani.
55004005	Ucampis jumajj take amuyt’añampipuni saram, t’akhesiñanac mutusina, khespiyasiñ arunac parlañaru uchasiraquim, lurañanacamjja sumrac phokham.
55004006	Nayajj niyaw sacrificiot loktatäñataquëjjta; jiwañajjaw jac’achasinjjaraqui.
55004007	Nayajj suma nuwasïwjja nuwastwa, tucuyäwcamaw jalaracta, iyawsañsti janiraquiw chhakaycti.
55004008	Jichhajj suma coronaw suyasquitu, qhä urunwa chekapar uñjir Tatitojj churitani, cawquïritejj chekap taripirïqui ucajja. Janiw naya saparuquiti churquitani, jan ucasti take qhitinacatejj munasiñampi Tatitun jutañap suyt’asipqui ucanacarojj churaraquiniwa.
55004009	Cunjämatsa nayar uñjirejj janc’aqui jutam.
55004010	Demas satajj jaytanucuwayjjetuwa, jupasti aca oraken yänacaparuw juc’ampi munäna, ucatwa Tesalónica marcaru sarawayjje. Crescentejj Galaciaruraquiw sarjje. Titosti Dalmacia ucsaruw sarawayjjaraqui.
55004011	Lucasaquiw nayampïsqui. Marcosaru thaktam ucatsti jumamp chica irpanim, irnakäwejjanjja nayarojj yanapitaniwa.
55004012	Tiquicorojj Efeso marcaruw qhitjjta.
55004013	Jutcäta ucqhajja, abrigojj apanirapitäta, Troas marcana Carpon utapan jaytatäsquiwa, uqhamarac libronacajjsa apanirapitäta, ucampi papelanacajj janipuniw armanirapitätati.
55004014	Herreröquis uca Alejandrojj sinti jan walinacwa lurawayitu; Tatituw juparojj uñjascani cuntejj nayarojj lurquitu ucatjja.
55004015	Uca jaketjja jumajj amuyasim, jupasti jiwasan yatichäwinacas contraw sarti.
55004016	Cunapachatejj nayrakat arsuscäyätjja autoridadanacan nayrakatapana ucqhajja, janiw qhitis yanapt’quituti; takeniw jaytanucupjjetu. Ucampis janic Diosajj jupanacar juchañchcpati.
55004017	Ucampis Tatituwa yanapitu, ch’am churaraquitu, uqhamat khespiyasiñ arunac parlañajjataqui, qhitinacatejj Tatitur jan uñt’apqui uca jakenacan ist’apjjañapataqui. Uqhamwa Tatitojj leonan lacapat khespiyitu.
55004018	Tatituw take jan walit khespiyasquitani, uqhamarac alajjpach reinopataquiw imaraquitani. ¡Jach’añchatäpan jupajj wiñayan wiñayapataqui! Uqhamäpan.
55004019	Aruntarapita Priscaru Aquilampiru, uqhamarac Onesiforon familiaparusa.
55004020	Erasto jilatajj Corinto marcaruw kheparjje, Trófimo jilatarusti Mileto marcaruw usut jaytaniwayta.
55004021	Janïra juyphi horasäquipan jutam. Eubulo, Pudente ucanacajj aruntanipjjtamwa, uqhamarac Linosa, Claudia cullacasa, uqhamarac takpach jilatanacasa.
55004022	Tatit Jesucristojj jumampipunïpan, uqhamarac Diosajj qhuyapayasiñapjja churpan take jumanacjjaru.
56001001	Naya Pablojj Diosan sirviripätwa, Jesucriston apostoloparaqui, jupan qhitataraqui qhitinactejj Diosajj ajllisqui ucanacar iyawsañar apaniñajjataqui, uqhamarac Diosan cheka yatichäwinacapsa uñt’apjjañapataqui,
56001002	uqhamarac wiñay jacañ suyt’äwirusa. Uca jacañ churañataquejj Diosajj janïr aca orake kalltasquipanwa phokhañataqui arsuwayi, Diosasti uc arsusajj janiw c’arisquiti.
56001003	Jichhajj horasaparuw Diosajj khanañchistu uca arsutapjja arup toke, cawquïritï Khespiyir Diosajj ewjjt’awayquitu jupan camachiparjam parlañajjataqui uca.
56001004	Tito, iyawsäwi token wawajja, nayajj jumaruw kellkansma aca carta. Dios Awquisaraquiw bendicïtam, qhuyapt’ayätam, samarañ churaraquïtam, Jesucristo Khespiyiris toke.
56001005	Cunatejj lurañanacajj utjcäna uca laycuw Creta islarojj jaytaniwaysma, cunjämtejj nayajj siscsma uqhamarjama sapa marcanquir iglesianacan jilïri irpirinac utt’ayañamataqui.
56001006	Mä jilïri irpirejj jacañapawa jan qhitin cuns camscaya. Mä sapa warminiquïñapawa. Wawanacapajj iyawsirinacäñaparaquiwa, janiraquiw jan walitsa ni jan wali sarnakeritsa uñt’ayasipjjañapäquiti.
56001007	Qhititejj obispot uchatäqui ucajj Diosan yänacap uñjirit uchatawa, ucatwa waquisi chekap jacañapajja. Janiw jalta chuymäñapäquiti, jan wali chuymanïñapäquisa, machirïñapäquisa, ch’ajjwañ munirïñapäquisa, janiraquiw lunthatasiñampi jicjjatat kollksa munañapäquiti.
56001008	Jan ucasti janc’aquïñapawa utapar visitanac catokañataquejja, takerus qhuyapt’ayirïñapawa, suma amuyun jake, asquiraqui, Diosar catuyata, suma yatichataraqui.
56001009	Uqhamaraquiw catjjäsiñapa yatichatäqui uca cheka arunaca, uqhamat yakhanacar waytt’añapataqui uca suma yatichäwimpi, uqhamarac qhitinacatejj jan Diosar ist’añ munapqui ucanacar iyawsayañapataquisa.
56001010	Ucampis waljaniw sayt’irinacajj utjapjje, judionacat yämasa juc’ampiwa, ucanacasti jan walinac parlapjje ucat jakenacar sallkjapjje.
56001011	Ucanacarojj amuct’ayañaw waquisi. Familiapachanacwa mayjt’ayapjje, cunatejj jan walïqui ucanac yatichasina, jan wali chuymampi kollke jicjjatasiñ laycuqui.
56001012	Pachpa Creta islanquir profetapaw marca masinacap toke arsüna: “Cretanquirinacajj c’arïpjjapuniwa, ajjsarcañ animalanacjama, sinti mank’erinaca jayra jakenacäpjjewa” sasa.
56001013	Ucsti chekwa säna, ucanacarojj jumajj wal tokenokam iyawsañanacapan chekäpjjañanacapataqui.
56001014	Janiraqui yäkapcpasa judionacan nayra parlanacaparu, ni chekapat saraker jaken arunacaparus ist’apjjpanti.
56001015	Qhitinacatejj k’oma amuyunïpqui ucanacataquejj take cunas k’omawa, ucampis jan suma amuyunïpqui ucanacataquejj janiw cunas walïquiti, jupanacan amuyunacapas, chuymanacapas k’añütap laycu.
56001016	Jupanacajj: Diosarojj uñt’apjjtwa sapjjewa. Ucatsti luräwinacapampejj janiw uqham uñacht’ayapquiti, jupanacajj uñisirinaca, jan yäkasiñan khoru jakenacäpjjewa, janiraquiw cuna sumsa lurirjamäpquiti.
56002001	Cuntejj parlctas ucajj mayaquïñapaw k’oma yatichäwimpejja.
56002002	Chuyman jilïrinacasti jan camscayäpjjpan, ajjsart’añani, suma amuyuni, suma iyawsañani, munasiñani, uqhamarac llamp’u chuymani.
56002003	Uqhamaraqui jilïri warminacajj suma sarnakerïpjjpan. Janiraqui aru apnakerïpjjpati ni machirïpjjpasa. Mayninacataquisti mä sumar uñtatäpjjañapawa.
56002004	Uqhamat tawak warminacarus chachanacapar munañ yatichañataqui, uqhamarac wawanacapar munañsa.
56002005	Suma amuyunïpjjañapawa, k’oma chuymaninaca, uqhamarac utapsa sum apnakerinaca, suma chuymaninaca, chachanacaparus ist’irinaca, jan qhitisa Diosan arupatjja jan wali parlañapataqui.
56002006	Uqhamaraqui waynanacarus waytt’am suma amuyunïpjjañapataquipuni.
56002007	Juma pachparaqui mä suma uñtäwi uñacht’ayam take cunansa. Yatichañansti cheka cancañampi yaticham, phokhasaraqui,
56002008	suma parlasaraqui jan qhitins juchañchañapataqui, uqhamatwa qhititejj conträqui ucajj p’enkachat amuyasini, janiraquiw jumanacjjatjja cuna jan wals parlcaniti.
56002009	Uywatanacarusti ewjjt’am, uywirinacaparu take cunansa ist’apjjpan, janiraqui jupanacarojj ayncatapjjpati.
56002010	Janiraqui lunthatasipjjpasa, jan ucasti suma cheka jakenacäpjjpan, jacäwinacapajj takens uñjcata, Khespiyir Diosan yatichäwipajj sumätapa yatipjjañapataqui.
56002011	Diosasti uñachayistuwa qhuyapayasiñapjja khespiyasiñap apanisa take jaketaqui.
56002012	Uca qhuyapayasiñaparaquiw yaticharaquistu juchampi, acapachar munañampi apanucjjañasa. Ucatsti aca orakenjja mä suma amuyumpi, chekapana Dios chuymaraqui sarnakañasa.
56002013	Yaticharaquistuwa mä cusiscañ suyt’äwimpi jacañasa, jach’a Khespiyiri Jesucristo Diosajj uñstancani uc suyasina.
56002014	Jupawa jiwas laycu jiwawayi jan walinacat jiwasar khespiyañataqui, k’omachañataqui, uqhamata jupancañataqui jan karjasisa asqui lurañasataqui.
56002015	Acanacwa jumajj yatichañamajja, yanapt’asa, uqhamarac take jilïr cancañampi ewjjt’asa jan qhitimpis jisc’achayasisa.
56003001	Iyawsirinacarojj amtayaraquim, marca apnakerinacaru, jilïr autoridadanacarus ist’apjjañapataqui, uqhamarac cunatejj sumäqui uc lurañataquis janc’aquïpjjañapataqui.
56003002	Janiraqui qhiti toksa jan waljja parlapjjpati, jan ucasti sumanquirïpjjpan, uqhamarac munasiñani llamp’u chuyma takenirusa uñacht’ayasa.
56003003	Jiwasajj nayrajj uqham jan amuyt’anïpjjaraquïyätanwa, Diosar jan jaysiri, chhaktata, uqhamarac cunayman jan wali munañanacan esclavopäyätanwa. Ñankha lurañanacana, envidiasiñanacana jacascaraquïyätan uñisita, uqhamaraqui jiwascam uñisisisa.
56003004	Ucampis cunapachatejj Khespiyir Diosajj qhuyapayasiñapa, munasiñapsa take jakenacaru uñacht’ayistojja,
56003005	janiw cuna asqui luratas laycuti, jan ucasti qhuyapayasiñap laycuwa khespiyistu jarekäwi toke. Kollan Ajayu toke machakat naciyaraquistu machak jacañ churasa.
56003006	Khespiyir Jesucristo tokew Diosajj Kollan Ajayu jilarquir churistu,
56003007	uqhamat qhuyapayasiñapan jiwasar catokañapataqui, uqhamarac wiñay jacañ suyt’ctansa uc catokañasataqui.
56003008	Aca arunacasti chekawa, nayajj juman ch’aman sayt’asiñam munta, qhitinacatejj Diosar iyawsapjje ucanacajj asqui lurañanacaru uchasipjjañapataqui. Ucanacajj asquiwa sumaraquiwa taketaquisa.
56003009	Ucampis jan munamti jan wali jisct’anaca, nayra arunaca, ch’ajjwanaca, uqhamarac Moisesan leyipjjata ch’ajjwañanaca. Ucanacajj inamayawa, jan cunatac asquiraquiwa.
56003010	Maynitejj iglesian jan walt’aycchi jaljtayasa, ucarojj mä pä cuti ewjjt’am, ucattejj jan ist’ätam ucqhajja, ankar jakonucjjam.
56003011	Ucampejj yattawa uca jakejj aynacht’jjatapa, juparusti pachpa juchapawa juchañchasqui.
56003012	Cunapachatejj qhitancäma Artemasaru jan ucajj Tiquicorusa ucapachajja, jutañamapuniwa nayamp Nicopolisan jiquisiri, juyphi horasasti ucancañwa amtasta uca laycu.
56003013	Jumajj yanapt’apunïtawa cunansa Zenas abogadorojja, uqhamarac Apolosarusa cunajj waquischi uc churasina, uqhamat jupanacajj sarasipcañapataquiqui, janiraqui cunas pist’pati jupanacan saräwinacapana.
56003014	Uqhamaraqui jiwasanquirinacajj yatekapjjpan asqui luraña, yanapt’añansa pist’ayasiñ horasanacajja, jacäwinacapan asquïñapataqui.
56003015	Take qhitinacatejj nayampïsqui ucanacajj aruntanipjjtamwa. Iyawsañan munat jilatanacasaru aruntaraquim. Diosajj qhuyapayasiñapa take jumanacjjaru churanpan.
57001001	Naya Pablow Cristo Jesús laycu preso catuntatäsina, Timoteo jilatamp cuna aca carta kellkanipjjsma, nanacamp chic irnakeri munat Filemón,
57001002	uqhamaraqui utaman tantachasquis uca iglesiaru, Apia cullacampiru, Arquiporu, jupasti nanacamp chica nuwasïwinquiriwa.
57001003	Dios Awquisan uqhamarac Tatit Jesucristompin bendicionanacapampi, sumancañapampi jumanacan utjpan.
57001004	Oracionanacajjanjja jumat amtasisajja Diosarojj yuspagarapuntwa.
57001005	Nayajj yattwa jumajj Tatit Jesucristor munatama, iyawsatamsa, uqhamarac take qhitinacatï Diosancapjje ucanacar munatamsa.
57001006	Diosarojj maytwa, qhitinacatï juman iyawsäwim toke iyawsapqui ucanacajj sum amuyt’apjjañapataqui, take bendicionanacas Cristo Jesús laycu utjquistu ucanacata.
57001007	Uqhamasti jilata, wali cusisitätwa, ch’amañcht’ataraquïtwa, juman munasiñama utjatapata, uqhamarac juma toke chuymacht’atächi iyawsirinacan chuymapajj uca laycu.
57001008	Nayasti Criston apostolopjamajj arunirïstwa cunatejj lurañamäqui uc jumar lurayañataquejja,
57001009	ucampis munasiñat jumarojj achict’assma. Naya Pablosti niya chuymanëjjtwa, uqhamarac jichhajj Cristo Jesús laycuw catuntatäscaracta.
57001010	Jichhasti achict’assmawa Onesimotaqui, jupasti aca carcelan ajayun wawajjaw tucjje.
57001011	Mä urunacanjja jumataquejj Onesimojj jan cunatac asqui esclavönwa, ucampis jichhajj jumataquis, nayataquis asquëjjewa.
57001012	Jichhasti wasitatwa qhitanjjsma, catokjjamay naya pachparus catokquitasma uqhama.
57001013	Nayasti muniriscäyätwa acan nayampi kheparañapa juma lanti nayar sirviñapataqui, Tatitun arunacap laycu presöñajjcama.
57001014	Ucampis janiw cunsa juman jan camsatajj lurañ muncti. Cuntejj jumajj yanapquista ucajj jan nayan jariyatjama lurañamataqui, jan ucasti juman munañamata lurañamwa munta.
57001015	Inas ucataqui Onesimojj jumat saracchïyätam mä kawkha urunacataqui, jichhat ucsaru jumampipunëjjañapataqui,
57001016	janiw mä esclavjamati jan ucasti mä esclavot sipansa juc’amp suma, mä munat jilarjama. Nayajj wal juparojj munasta, ucampis jumajj juc’ampwa juparojj munaspachäta; janiw mä jakerjamaquiti jan ucasti Tatitunjja mä jilarjama.
57001017	Uqhamasti nayarutejj juman jilamat uñt’aschista ucajja, nayarus catokquitasma uqhamay juparojj catokjjam.
57001018	Inas cuna jan wals lurstam, jan ucajj mä kawkha manumächi ucjja, nayaw ucjja phokjjäma.
57001019	Naya Pablowa acjj amparajjampi kellkanta. Nayaw phokjjäma. Jumar jan sañ laycu, jumas nayarojj juma pachpatjja manüscaractawa.
57001020	Jïsa jilata, acanay qhuyapt’ayita, Tatitunquir jilatjamajja, chuymajjsti cusisiyaraquïtawa.
57001021	Kellkansmawa, juman jaysasir, chuymanïtam yatisa, uqhamarac cuntejj maycsma ucatjja juc’ampi lurañamjja yatiractwa.
57001022	Ucjjarusti korpachasïwi waquicht’arapita, nayasti suyt’asctwa jumanacan oracionanacamatjja Diosajj wact’ayaniwa nayan jumanacar uñjiri jutañajjataqui.
57001023	Cristo Jesús laycu nayamp chica carcelanquir Epafrasaw aruntanipjjtam.
57001024	Uqhamaraqui nayar yanapquitus uca Marcosampi, Aristarcompi, Demasampi, Lucasampejj aruntanipjjaractamwa.
57001025	Tatit Jesucristosay qhuyapayasiñapa jumanacjjarojj churanpan.
58001001	Nayra urunacanjj Diosajj awquinacasarojj walja cutiwa parläna cunayman toketa profetanac toke.
58001002	Jichhasti aca khepa urunacanjja, Yokap tokew parlaraquistu. Diosaraquiw aca oraksa luri aca Yokap toke, uqhamarac take cuns jupar jaytaraqui.
58001003	Jupawa Diosan jach’a c’ajquir khanapajja, juparaquiw cunäquitejj Diosajj uc uñacht’ayirejja, juparaquiw ch’aman arupampejj take cuns catjjäsi. Juchanacasat k’omachasinjja, alajjpachanjja Diosan tronopan cupëjjaparuw kont’asi.
58001004	Diosan Yokapajj angelanacat sipans jilïriw tucu, jupasti herencianjja jupanacat sipansa juc’amp jach’a suti catoke.
58001005	Diosasti janiw cunapachas cawquïr angelarus sisquiti: “Jumätaw Yokajjajja; nayaw jichhürojj jacañjj chursma” sasajja. Janiraquiw cawquïr angelats siscaraquiti: “Nayasti jupataquejj awquipäyawa. Jupasti yokajjaraquïniwa” sasa.
58001006	Ucampis yakhawjanjja, sapa munat Yokapa acapachar uñstayasajj saraquiwa: “Diosan take angelanacapajj juparojj yupaychapjjpan” sasa.
58001007	Angelanac toketjja Diosajj saraquiwa: “Angelanacajj thayjamäpjjpan, sirvirinacapasti nina akerinacjamaraquïpan” sasa.
58001008	Ucampis Yokap toketjja saraquiwa: “Juman tronomajj, Dios Tata, wiñayataquiwa. Apnakatamas chekaparaquiwa.
58001009	Cunatejj chekäqui ucwa muntajj, jan walïqui ucsti uñistawa; ucatwa juman Diosamajj chhijllastam, jumjjarojj juc’amp jila cusisiñjj churtamjja mayninacat sipansa.
58001010	Saraquiwa: “Jumaw Tata, kalltanjja aca orakjja usctajja, amparamampiraquiw alajjpachanacjj lurtajja.
58001011	Ucanacajj tucusiniwa, ucampis jumajj wiñayataquipunïyätawa. Take ucanacajj isjam merk’ew tucusini.
58001012	¡Mä isjamarac ucanacarojj suc’thapïta, isjam isinucutaraquïniwa! Ucampis jumajj wiñayas pachpaquïscätawa; jacañamajj janipuniw tucuscaniti.”
58001013	Diosajj janiw cunapachas cawquïr angelanacaparus sisquiti: “Cupëjjajjaru kont’asim, uñisirinacamaru jumampi takjjatayañajjcama” sasa.
58001014	Take angelanacaw ajayüpjje Diosar sirviñanjja, ucanacasti qhitinacatejj khespiyasiñ catokapcani ucanacar yanapt’añatac qhitanitäpjjewa.
58002001	Ucatwa cuntejj ist’ctan ucarojj wali amuyu uchañasa, jan thaquit maysar saranucuñataqui.
58002002	Cawquïr camächi arunacatejj Diosajj nayra pachanacan angelanac toke churascäna ucajja khanañchatänwa, ucatsti qhitinacatejj juchañchasipjjäna, uqhamarac uca arunacarus jan ist’apcäna ucanacajj waquisitaparjam mutuyatäpjjänwa.
58002003	¿Cunjämrac jaltañänisti, jiwasatejj uca jach’a khespiyasiñjj jan yäkcañäni ucasti? Pachpa Tatituw nayrakatajj yatiyäna aca khespiyasiñatjja, ucjjarusti qhitinacatejj ist’apcäna ucanacaraquiw uca arjj sum yatjjatapjjaraquïna, ucatsti jiwasaruw churanistu.
58002004	Uqhamarusa, Diosaraquiw khanañcharaqui unañchanacampi, muspharcañ jach’a luräwinacampi, walja milagronacampi, uqhamarac cunayman toket churquistu uca Kollan Ajayu toke, munañaparjama.
58002005	Diosajj janiw angelanacan munañaparu uscquiti, cawquïrittejj parlasctan uca khepa orakjja.
58002006	Ucampis, mä chek kellkatanjja mayniw aqham khanañchi: “¿Cunarac jakesti jupat amtasiñamataquisti? ¿Cunarac jiwir jakesti, ch’am churañamataquisti?
58002007	Jakerojj angelanacat mä juc’a sullcac lurtajja, aytat cancañampi, jake cancañampiw juparojj pillunttajja.
58002008	Take luratanacam apnakañapataquiw catuytajja.” Uqhamasti take cun jaken munañapar uchasinjja, Diosajj janiw cuns jaytcänti jan jupan catuyatjja. Uqhamäcchi ucampis janiw jichhacamajj uñjctanti take cunas jupar jaysapjjatapjja.
58002009	Ucampis Jesusarojj uñjtanwa, juparusti Diosajj angelanacat sipansa menosaruw tucuyi mä juc’a tiempotaqui. Diosajj munasiñapatwa munäna taketac jiwañapa, jichhasti jach’a cancañapampi uqhamarac jach’añchäwimpi coront’atawa jiwañan t’akhesitap laycu.
58002010	Jupïpanaracwa take cunas Diosataquejj utjasqui, Diosasti muniwa take wawanacapanjj utjañapa jupan jach’a khapak marcapana. Ucatwa Diosajj t’akhesiña toke sum tucuyäna jupanacan Jesucristo khespiyiriparojja.
58002011	Qhitinacatejj catuyatäqui uqhamarac catuyqui ucasa, takew pachpa Awquinqui. Ucatwa Diosan Wawapajj jan p’enkasquiti: “Jilatanaca” sañjja.
58002012	Kellkatanjja aqham siwa: “Jumatjja jilanacajjaruw parlä, tantachasïwi taypina jumarojj k’ochunacampi yupaychäma” sasa.
58002013	Saraquiwa: “Nayajj Diosaruw catuyasï.” Wasitampiw saraqui: “Acancasctwa, Diosajj churquistu uca wawanacampi” sasa.
58002014	Mä familian wawanacapajj mä janchita, uqhamarac mä wilat jutiriquiwa; Jesusajj janchimpit wilampit jutaraqui uqhamat jiwañapataqui, ucatsti qhititejj jiwayañatac ch’amanïcän ucaru t’unjañataqui, ucasti Supayawa.
58002015	Uqhamatwa khespiyat sarnakañ churi take qhitinacatejj jiwañar ajjsarasin esclavjam jacasipqui take jacäwipana ucanacarojja.
58002016	Chekpachansa janiw angelanacar yanapt’ir jutquiti, jan ucasti Abrahaman wawanacapar yanapt’iriw juti.
58002017	Ucataquipï waquisïnjja take cunansa jilanacapjam tucuyatäñapajja, qhuyapayasiri, cheka jach’a sacerdotëñapataqui Dios nayrakatana, uqhamarac sacrificio toke take jakenacaru juchanacap apakañataqui.
58002018	Camistejj jupa pachpa t’akhesiwayi, uqhamarac yant’at uñjasiwayquejja, ucatwa jichhajj yanapt’araquispa qhitinacatejj yant’ar puripqui ucanacarojja.
58003001	Uqhamajj Diosar catuyat jilatanaca, jumanacasti qhitinacarutï Diosajj jupatac jawsapctam ucanacäpjjtawa. Wal amuyapjjam Cristo Jesusatjja, jupasti iyawsañan arcäwisanjja mä apostolowa jilïri sacerdoteraqui.
58003002	Jesucristojj phokhapuniw Diosataquejja, juparaquiw aca sirviñataquejj utt’ayata, cunjämatejj Moisesajj Diosan utapan sirviñanjj phokcaraquïnjja uqhama.
58003003	Jesusarojj waquisiw Moisesat sipans juc’amp jach’ar aptañajja cunjämtejj uta lurirejj utat sipans juc’amp jach’añchatajja uqhama.
58003004	Sapa utaw maynin luratäñapa, ucampis Diosaw luri take cunatejj utjquis ucanacjja.
58003005	Uqhamapï, Moisesajj mä suma sirvirjamänjja Diosan utapanjja; jupan lurañapasti cuntejj Diosajj siscani ucanacat parlañänwa.
58003006	Ucampis Cristojj mä wawjamajj chekawa uca Diosan utapjjarojja. Uca utasti jiwasanac pachpätanwa, take chuymatejj sarascaquiñäni, uqhamarac tucuycama iyawsañäni cusisita suyt’äwisana ucajja.
58003007	Ucatpï, camisatejj Kollan Ajayojj Kellkatan sejja: “Jichhürutejj jumanacajj ist’apjjäta cuntejj Diosajj sisqui ucjja,
58003008	jan kala chuymäpjjamti qhaya Dios contra tucurinacjama. Jupanacasti wasaran Diosar colerayapjjäna.
58003009	Ucanwa jumanacan nayra awquinacamajj nayarojj colerayapjjetu pusi tunc mara nayan luratanacajj uñjapcchïn ucasa.
58003010	Ucatwa colerasta uca jakenacataquejja, ucat saracta: ‘Chuymanacapanjj jayanpun sarnakapjje, ucatsti janiw thaquejj-jja uñt’añ munapquiti.’
58003011	Ucatwa colerasta jupanacataquejja, ucatsti juramentompiw arsuracta, janiw mantapcaniti nayampi samarirejja” sasa.
58003012	Jilatanaca, amuyasipjjam, jan jumanacatjja qhitis jan wali chuymanïpati uqhamat jacquir Diosat jithektañapataqui jupar jan iyawsatapata.
58003013	Ucampis, maynit maynicam sapüru ch’amacht’asipjjam, jichhüru tiempojj utjquipana, jan qhitis jumanacat juchamp atipjatäñapataqui, ucat chuymapajj jan wal tucuñapataqui.
58003014	Tucuycamatejj take chuyma arcañäni take iyawsañampi, cunjämatï kalltatpacha utjquistu uqhama, ucapachajj Cristompejj utjistuw cunatejj jiwasanccani ucajja.
58003015	Aqham sataraquiwa: “Jichhürojj, jumanacatï cuntejj Diosajj sisqui uc ist’apjjätajja, jan kala chuymanïpjjamti, qhaya Dios contra tucurinacjama” sasa.
58003016	¿Qhitinacaraquïnsti Diosan arup ist’asina juchachasirinacasti? Take qhitinacarutejj Moisesajj Egipto oraket apsuncatayna ucanacäpjjänwa.
58003017	¿Qhitinacampiraquis Diosajj pusi tunc mara coleratänjja? Juchachasirinacampi, cawquïrinacatejj wasaranjj jiwarapjje ucanacampiwa.
58003018	¿Qhitinacaruraquis Diosajj juramentompejj arsuraquïnjja: “Janiw mantapcätati nayamp chic samarirejj” sasajja? Qhitinacatejj jan ist’apcäna ucanacaruwa.
58003019	Uñjaractanwa, jan iyawsapjjatap laycojj janiw mantañataqui ch’amanïpcänti.
58004001	Uqhamasti, Diosampi samarir mantañatac arsüwejj jiwasatac utjquipanjja amuyasirïñasawa, ucatarac jumanacat cawquïris jan mantcaspati.
58004002	Jiwasanacarusti khespiyasiñ arunacjj churaraquistuwa, jupanacarus churqui uqhama; ucampis jupanacarojj janiw cunats sirvquiti uca arunac ist’apjjatapajja, jan iyawsasa ist’apjjatap laycu.
58004003	Ucampis jiwasa iyawsirinacaw uca samarañarojj manttanjja, ucatjja Diosajj saraquiwa: “Ucatwa jupanacampejj colerasta, ucat juramentomp saracta: Janiw mantapcasmati nayamp samarirejj” sasa. Ucampis Diosajj luräwipjja tucuyjjänwa aca orake lurcän ucqhatpacha.
58004004	Kellkatanjja mä chekanjj aqham siw samarañ urutjja: “Diosajj pakallko urunwa take luräwipatjja samaräna” sasa.
58004005	Wasitampiw kellkatanjj saraqui: “Janiw mantapcaniti nayampi samarirejja” sasa.
58004006	Ucampis yakhepanacajj janïraw uca samarañ chekarojj mantapquiti, qhitinacatï nayrakat khespiyasiñ arunac ist’apqui ucanaca jan ist’asipjjatap laycu.
58004007	Ucatwa Diosajj wastatamp mä uru chimpt’i, ucasti jichhüruwa. Diosajj parlistuwa cuntï Davidajj khepa tiemponacan Kellkatanjja siscäna aqhama: “Jumanacatejj Diosan arunacap jichhüru ist’apjjätajja, jan kala chuyma tucupjjamti” sasa.
58004008	Josué chachatejj uca samaraña israelitanacar churasapänjja, Diosajj janiw wastatamp yakha urutjja parlcasapänti.
58004009	Uqhamajj, mä asqui samarañaw Diosan marcapataquejj utjasqui.
58004010	Qhititejj Diosampi samarir mantqui ucajj samariw irnakäwipatjja, cunjämtï Diosajj irnakäwipat samarcäna uqhama.
58004011	Uca samarañar mantañataquejj waquisipï wal ch’amañcht’asiñasajja, jan qhitis qhä jan iyawsirinacjama sarnakpati.
58004012	Diosan arupasti jacasquiwa, jach’a ch’amaniraquiwa. Purapar arini espadat sipansa juc’ampi ariraqui, ucasti almampir ajayumpirojj juc’amp mankhacamaw puri, lup’ïwinacsa, chuyman amtäwinacapsa khanstayaraquiwa.
58004013	Janiw cunas Diosan luratanacapatjja jupat imantascaspati, take cunaw khanstayata, uqhamarac jist’arata qhitirutejj jaqhuta churcañäni ucan nayrakatapanjja.
58004014	Diosan Yokapa Jesusaw jiwasan jach’a jilïri sacerdotesajja. Juparaquiw Diosan nayrakataparojj mantejja. Ucatwa juparojj take iyawsañasampi arcañasajja.
58004015	Jiwasan uca jach’a jilïr sacerdotesasti qhuyapt’ayasistaspawa t’uqha cancañasanjja, jupa quicparaquiw take casta yant’anaca jiwasjama t’akhesiwayi, ucampis jan juchar purisa.
58004016	Uca laycuw iyawsañasampi jac’achasiñasa munasir Dios Awquisan tronoparojja, jiwasat qhuyapt’ayasiñapataqui, uqhamarac munasiñapata jiwasar yanapt’añapataqui, p’ist’ayasctan uca horasanacana.
58005001	Sapa jach’a jilïr sacerdotew jakenac taypit ajllitajja, uqhamarac utt’ayatajja Dios nayrakatan jakenacat uñstañapataqui, ofrendanacampi sacrificionacampi take juchanacata loktañapataqui.
58005002	Cunjämtejj pachpa sacerdotejj janchin t’uqhasiñanacapjja t’akhesi, ucatwa qhuyapt’ayasiraquispa jan amuyt’irinacatsa, uqhamarac saranucutanacatsa.
58005003	Uqhamaraqui jupan pachpa t’uqha cancañap laycuw sacrificionacjja loktañapa jupan juchanacapata, cunjämtejj jakenacan juchanacapatjja lurquejj uqhama.
58005004	Janiw qhitis jupa pachpatjja jilïri sacerdotëcaspati, ucampis Diosaw jawsi, ucat uca suma jach’añchäwi churaraqui, cunjämtï Aaronar churcäna uqhama.
58005005	Uqhamaw Cristompejj lurasiraqui; jupajj janiw jilïri sacerdotëñjja jupan munañapat utt’ayasquiti, jan ucasti Diosaw uca jach’añchäwjja churi, cunjämtï sänjja: “Jumajj yokajjätawa; nayaw jacañjj jichhüru chursma.
58005006	Kellkatanjj yakha chekawjanjja saraquiwa: “Jumajj wiñayatac sacerdotëtawa, Pachpa Melquisedec castata” sasa.
58005007	Cunapachatï Cristojj oraken jacascän ucqhasti, jach’atwa oracionanacsa wali achict’añampi luräna, Diosaru wali jacht’asisaraqui, qhititejj jiwañat khespiyañataquis ch’amanïcäna ucaru; Diosasti ist’änwa Dios chuymätapata.
58005008	Uqhamaw Cristojj Yokapäcasina t’akhesiñap toke jaysañjja yatekäna.
58005009	Uqhama suma tucuyatäsinjja wiñay khespiyasiñ chuririw tucu take jupar jaysirinacarojja;
58005010	Diosaraquiw jilïr sacerdotetjja utt’ayaraqui Melquisedec castata.
58005011	Aca toketjj waljaw sañasajj utjasqui, ucampis ch’amaw uc amuyt’ayañajja, jumanacasti janiw ucjja mäqhi amuyt’apctati.
58005012	Acqha tiempotjja, jumanacajj niya yatichirinacäjjapjjañamänwa; ucampis waquisiscaquiwa wasitamp amuyt’ayaña Diosan kallta yatichäwinacapatjja. T’uqharjjapjjactawa, mank’a lantsti, leche umapjjañamawa.
58005013	Lechemp uywatanacasti ñuñusquir wawanacjamawa, ucanacasti janiw cunäquitejj cheka jacäwejj ucjj amuyt’apquiti.
58005014	Ucampis waña mank’ajj jach’a jakenacataquiwa, ucanacajj amuyt’asiñjj yatjjapjjewa. Cunatejj walïqui, jan walïcaraqui uc uñt’añsa yatjjapjjaraquiwa.
58006001	Uqhamasti nayrar sarantañäni jach’a jaker tucuñcama, Cristo toket kallta yatichäwinac maysar apanucusa. Jan juc’amp parlcjjañäniti kallta yatichäwinacatjja, cuna luräwinacatejj jiwañar apqui ucanacat arrepientisiñata, uqhamarac Diosar iyawsañampita,
58006002	bautismo toket yatichäwimpita, iyawsirinacjjaru amparanac uchañjjata, jiwatanacan jacatatañapata, uqhamarac wiñay t’akhesiñampitjja.
58006003	Sarantascaquiñäniy nayrakataru, Diosajj munchi ucapachajja.
58006004	Qhitinacatejj Diosan khanapan sarnakapjjäna, Diosajj churqui ucsa mallt’apjjaraquïna, uqhamarac Kollan Ajaysa catokapjjaraquïna,
58006005	Diosan suma arunacapsa mallt’apjjaraquïna, jutir jacañan ch’amapsa suyt’apjjaraquïna,
58006006	jupanacatejj Tatitut jithektapjjaspa ucapachajja, janiw jupanacar wasitat cutiquipstayancsnati, jupanacpachaw Diosan Yokaparojj ch’accatasipqui, jakenacan larusiñapataquiw uchapjjaraqui.
58006007	Jupanacasti cunjämatejj orakejj jallu catokejj sapa cuti jallu puripanjja uqhamäpjjewa. Uca oraketejj sum achchi irnakerinacataqui ucqhajja, Diosan bendicionapwa catoke.
58006008	Ucampis ch’aphinacaqui, uqhamarac jan wali koranacampiqui achuscchi ucajja, janiw cunataquis walïquiti; ucasti Diosan maldicitäniwa, tucuyarusti ninar phichhantatäniwa.
58006009	Uqham parlctan ucasa, munat jilatanaca, jumanacatjja sum yatipjjta khespiyasiñ thaquincapjjatanacamatjja.
58006010	Diosasti asquiwa, janiw armascaniti cuntejj lurapcta, uqhamarac munasiñanacamsa uñacht’ayapjjaracta Diosanquir jilatanacar yanapt’asina ucanacatjja. Jichhacamas ucjj lurasipcactawa.
58006011	Ucampis muntanwa sapa mayni jumanacan uca jasa chuyma utjapctam ucjja uñachayapjjañama tucuycama, cunatejj suyatäqui ucajj phokhasiñapataqui.
58006012	Janiw jayra tucupjjañama munapcti, jan ucasti yatekasipjjam qhitinacatejj iyawsäw toke, jan karjasisa take cunatejj Diosajj: “Churämaw” sisqui uca herencia catokapqui ucanacata.
58006013	Cunapachatï Diosajj Abrahamaru: “Churämaw” siscäna ucapachajja, jupa pachpatwa juramento luräna, janiraquiw qhitis juc’amp jilïrejj utjcänti uca laycu.
58006014	Ucatsti saraquïnwa: “Chekpachaw jumarojj wal bendicïma, uqhamarac waljaptayäma” sasa.
58006015	Abrahamajj llamp’u chuymampiw suyt’äna, ucatsti uqhamapuniw Diosan arsutaparjamajj catokäna.
58006016	Cunapachatï jakenacajj juramento lurapjjejja, jupanacat mayni jilïritwa lurapjje. Cunapachatejj juramentomp cuns arsupjje ucqhajja, janiw juc’amp cuna parlañas utjcjjeti.
58006017	Ucatwa Diosajj arsutapjja juramentompi juc’ampi khanstayäna, khanpachracwa uñacht’ayañ munäna, qhitinacatejj herencia catokañanacapäcäna ucanacarojja, jupasti janc’aquïnwa arsutap jan trocasa phokjjañataquejja.
58006018	Uqhamasti pä luräwiw jan trocasir utji, ucanacatjja Diosajj janiw c’ariscaspati; ucampejj Diosajj mä jan tucusquir chuymachäwi churistu, qhitinacatejj jupan imantasiñ thakapctan, uqhamarac catuyasiractan uca suyt’äwi churquistu ucana.
58006019	Uca suyt’äwiw sum catjjäsistu uqhamarac almasa uñjaraqui, cunjämatejj anclajj mä barcorojj catjjäsejja uqhama. Jiwasan utjquistu uca suyt’äwejj alajjpach templon cortinap khepäjjan suma acht’ayatawa,
58006020	cawquirutejj Jesusajj jiwas laycu mantcäna, jiwasatac thac jist’arañataqui. Uqhamanwa Jesusajj wiñayatac mä jilïr sacerdote tucuwayi Melquisedec castata.
58007001	Melquisedec chachajj Salem marcan reyipänwa, alajjpach Diosan sacerdoteparaqui. Cunapachatï Abrahamajj, reyinacamp nuwasïwita, atipjanisin cuttanjjäna ucapachajj Melquisedec sacerdotew jicjjatir mistunïna ucat juparojj bendicïna.
58007002	Abraham chachasti cuntejj nuwasïwinjj jicjjatancatayna ucat diesmo churäna. Melquisedec sutejj sañ muni nayrakatajj “Chekap rey”, uqhamarac “Sumancañan reyipa”, jupajj Salem marcan reyïtap laycu.
58007003	Jan awquini, jan taycaniraquiw uñsti, janiw nayra awquinacapas utjquiti; janiraquiw nacimientopatsa, jiwatapatsa yatisquiti. Diosan Yokapäcaspas uqhamaw wiñayatac sacerdoteraqui.
58007004	Jichhasti amuyapjjam, cunja jach’änsa Melquisedec sacerdotejja, jiwasan nayra Abraham awquisajj juparojj reyinacamp nuwasisin aparancatayna ucat diesmo churäna.
58007005	Moisesan leyinacapanjja, sacerdotenacajj Leví satan wawanacapänwa, ucanacaquiw jakenacatjja take cunat diesmo mayipjjañapänjja, familianacapäcchisa, uqhamarac Abrahaman wawanacapäcchi ucasa.
58007006	Melquisedec sacerdotesti jan Leví satat jutirïcchïna ucasa, Abrahamarojj diesmjja mayïnwa, jupasti Diosan arsutanacapjj catokänwa. Uqhamatwa Melquisedec sacerdotejj Abrahamarojj bendicïna.
58007007	Janiraquiw qhitis janiw siscaspati bendicirejj bendicitäqui ucat jilïrïtapjja.
58007008	Jiwasanac taypinjja jiwir jakenacaw diezmjja catokapjje, ucampis Kellkatanjj khanañchiwa Melquisedec sacerdotejj jacascaspas uqhama.
58007009	Saracsnawa Leví ucat jutir sacerdotenacajja, qhitinacatejj jichhajj diesmjja mayisipqui ucanacajj diesmjja churapjjaraquïnwa Melquisedec sacerdoterojja, Abrahamas churcäna ucqhajja.
58007010	Mä amuyunjja Abrahamajj janchiparuw janïra nascäna uca wawanacapjja apäna, cunapachatï Melquisedec ucajj jicjjatiri mistuncäna ucapachajja.
58007011	Israel marcajja Leví casta sacerdotenac tokew leyjj catokäna, ucanacajja Aaronan wawanacapat jutirïnwa. Jichhasti, acanacatejj chekpachan ley arquirinacarojj k’om tucuyasapänjja, ucapachajj janiw waquiscasapänti yakha sacerdoten uñstaniñapajja, janiw Aarón castatti, jan ucasti Melquisedec castata.
58007012	Sacerdoten luräwinacap mayjt’ayasinjja leyinacan luräwinacapajj mayjt’ayatäñaparaquiwa.
58007013	Tatitusasti, qhitittejj Kellkatanjja ac sejja, ucajj Israelanjj yakha tribunquirïnwa, uca tributjja janiw qhitis sacerdotejj mistquiti.
58007014	Suma yatitawa, Tatitusajj Judá tributwa juti. Cunapachatï Moisesajj sacerdotenacat parlcän ucqhajj janiw cuns siscänti aca tributjja.
58007015	Acasti juc’amp khanawa, cunapachatejj machak sacerdotejj uñstani ucqhajja mä Melquisedec sacerdotjamawa.
58007016	Ucasti janiw sacerdotëñarojj purquiti mä familiat jutañapaw sisqui uca leyitjja, jan ucasti jan t’unjasir jacañan ch’amapatwa juti.
58007017	Acaraquiw cuntejj Diosajj jupjjatjja siscäna ucajja: “Jumajj wiñayatac sacerdotëtawa, Melquisedec sacerdoter uñtata”, sasa.
58007018	Uqhamasti, nayrïri camachejj phokhatäjjänwa, janiw ch’amanïcjjänti, ni cunataquis sirvcjjaraquïnti.
58007019	Moisesan leyipasti janiw cuns chekachcänti. Uca lantisti suma suyt’äwiw utjistu, uquïr tokeraquiw Diosarojj jac’achastanjja.
58007020	Diosasti acjj mä juramentompiw luri.
58007021	Mayni sacerdotenacajj jan cuna juramentomp utt’ayatäpjjänwa, ucampis aca sacerdotetjja mä juramentow utjäna. Kellkatansti aqham siwa: “Tatituw juramento luri, janiw mayjt’aycaniti: Jumajj wiñayatac sacerdotëtawa, Melquisedec sacerdoter uñtata,” sasa.
58007022	Ucatwa Jesusajj nayrïrit sipansa juc’amp suma arust’äwiru sayt’awayejja.
58007023	Mayni sacerdotenacajj waljaniruw tucupjjäna, jiwjjasajj janiw juc’amp sacerdotëcjjänti.
58007024	Ucampis Jesusajj janiw jiwquiti, janiraquiw sacerdotëñapas yakharojj pasquiti.
58007025	Ucatwa wiñay khespiyañataqui ch’amanejja qhitinacatejj jupa toke Diosarojj jac’achasipqui ucanacarojja. Jupasti wiñay jake jupanacatac Diosat mayiñataqui.
58007026	Uqhamapï Jesusajj cuna jilïri sacerdottejj suycäyätan ucajja. Jupajj kollanawa, jan juchaniraquiwa, juchaninacats jithektata, alajjpachats juc’amp alayar aptataraqui.
58007027	Janiw mayni jilïri sacerdotenacjamäquiti, ucanacasti animalanac jiwayasin sacrificionac sapüru loktapjje, nayrakatajj jupanacan pachpa juchanacapata, ucjjarojj jaken juchanacapatraqui. Ucampis Jesusajj mä cutiquiw wiñayataqui jupa pachpa taketac loktasiwayi.
58007028	Moisesan leyipajj utt’ayiwa jan k’omäpquis ucanacaru jilïri sacerdotëñapataqui, ucampis Diosajj juramentompejj leyi khepatjja jupan Yokaparuw jilïri sacerdotëñapatac utt’ayi, qhititejj wiñayatac k’om tucuyatäqui ucaru.
58008001	Sisctan ucanacat juc’amp jach’ajja, jiwasan jilïri sacerdotesajj uqhamapuniwa. Jupasti alajjpachanjja Diosan tronopan cupëjjaparuw kont’asi.
58008002	Ucat jupajj sacerdoten luräwinacap luri chekpach kollan utana, ucasti Tatitun luratawa, janiw jakenacan luratäquiti.
58008003	Take jilïri sacerdotenacaw utt’ayatajja ofrendanaca, sacrificionaca loktapjjañapataqui, ucataracwa waquisejja Jesucristojj mä cuns loktañapajja.
58008004	Jupatejj aca orakencascaspajja, janiw sacerdotëcaspasa, Moisesan leyiparjam ofrendanac loktiri sacerdotenacajj utjascatap laycu.
58008005	Aca sacerdotenacasti cunatejj alajjpach yänacan ch’iwipäqui ucanac tokequiw jupanacajj sirvipjje. Yattanwa ucanacajj mä copiaquiwa. Cunapachatejj Moisesajj santuario lurañapäcän ucqhajja, Diosajj sänwa: “Wal amuyam cuntejj kollunjj uñacht’aycsma ucar uñtatwa take cuns luräta” sasa.
58008006	Ucampis jilïri jiwasan sacerdotesajj juc’amp suma luräwi lurasqui, Diosampi, jakenacampi mayar tucuyasa uca machak arust’äwip toke, ucasti suma arsutanacapjjar utt’ataraquiwa.
58008007	Nayrïr arust’äwitejj suma phokhatäsapänjja, janiw payïr arust’äwejj waquiscasapänti.
58008008	Ucampis Diosajj qhaya jakenacarojj jan asqui lurir jicjjatäna, saraquïnwa: “Tatitojj siwa: Purininiw urunacajj cunapachatejj mä machak arust’äwjja Israel marcampi uqhamarac Judá marcampi lurcä uca urojja.
58008009	Ucajj janiw cunjämtejj nayra awquinacamampi lurcta uqhamäcaniti, cunürutejj amparanacapat catusina Egipto marcat irpsunïyäta uqhama. Uca arust’äwirusti janiw phokhapcänti, ucatwa jupanacarojj jaytanucta, siw Tatitojja.
58008010	Israel marcampi mä arust’äwi lurcä qhaya urunac khepata ucajja aqhamäniw, siw Tatitojja: Jupanacan p’ekeparuw camachi arunacajj uchä, chuymaparuw kellkantaraquï. Ucapachaw nayajj jupanacan Diosapäyäjja, jupanacasti nayan marcajjäpjjaraquiniwa.
58008011	Janiraquiw qhitis mayniru yatichañapajj munascjjaniti, marca masiparusa ni jilaparusa: ‘Tatitur uñt’am’ sasajja. Jupanacajj takeniw uñt’apjjetani, jisc’at jach’acama.
58008012	Ucat juchanacapatjj pampachä, janiw juc’ampjj uca juchanacapatjj amtcjjäti” sasa.
58008013	Cunapachatejj mä machak arust’äwit Diosajj parlqui ucqhajja: “Nayrirïqui ucajj merk’ëjjew” siwa; ucatsti cunatejj niya merk’stasquejja ucajj janc’aw tucusjjani.
58009001	Uqhamajj nayra arust’äwinjj culto sarayañanacapajja utjänwa, ucajj acapachanquir santuariotaquiquïnwa.
58009002	Uca santuariosti aqham uscutänwa: Nayräjjancquis uca Kollan Chekäquis ucawjanjja utjänwa mä candelabrompi, mä kollan t’ant’anac uchañ mesampi.
58009003	Payïri cortina khepäjjanjja Sinti Kollan sat Chekaraquiw ucancäna.
58009004	Ucansti mä kori altaraw utjaraquïna, incienso naqhayañataqui, uqhamarac arust’äwi arca korimpi apaquipata. Uca arca mankhansti mä kori chatuw ucancäna, maná sat t’ant’araquiw uca chatu mankhancaraquïna, Aaronan ch’ojjñatatcänsa uca varapasa ucancaraquïnwa, uqhamarac arust’äwi kellkat kalanacasa.
58009005	Kori arca patjjansti querubines sat angelanacaw ucancascäna, Diosas ucanccaspa uqhama, chhekhanacapampiraquiw imantapjjäna, cawqharutejj juchanac laycu sacrificiojj loktascän ucqharu. Ucsti janiw jichhajj juc’amp sum khanañchcsnati.
58009006	Uqham waquicht’atarusti, sacerdotenacajj sapa cutiw mantapjje nayräjja santuarioru cunatejj waquisqui uca culto lurañataqui.
58009007	Ucatsti Sinti Kollan Chekarojj jilïri jach’a sacerdotequiw mantirïna, maran mä cuti. Ucar mantañataquisti apañapänwa animalanacan wilapa, juchanacapat loktañataqui, uqhamarac jakenacataquisa.
58009008	Kollan Ajayojj take ucanacampejj amuyt’ayistuwa, uca nayrïri santuariojja culto lurañaquïscatapa, Sinti Kollan sat Chekar puriñataquisti janïraw thaquejj jist’aratäcänti.
58009009	Take acanacasti mä uñacht’äwjamawa jichhürunacataquejja. Ucan ofrendanaca uqhamarac sacrificio Diosar loktatajj janiw suma k’oma tucuycaspati uqham yupaychirinacan chuymapjja.
58009010	Ucasti mank’añawjata, umañawjampitac parli, yakhep k’omachasiñanacampita. Ucasti ankäjjataquiquiwa ch’amanejja, cuna horasatï Diosajj mayampi machakat lurcani ucqhacama.
58009011	Ucampis Cristojj jutjjewa, jichhajj jupaw jilïri sacerdotejja take suma luräwinaca utjqui ucatjja. Cawqhantejj jupajj sacerdotet sirvqui uca santuariojja juc’amp sumawa, juc’amp phokhataraquiwa, janiraquiw jakenacan luratäquisa ni acapachanquirïcaraquisa.
58009012	Cristojj Sinti Kollan Chekaruw manti, janiraquiw cabritonacan ni vaca kallunacan wilap loktirisa, jan ucasti jupan pachpa wilapa loktasiriw manti. Uqhamaw mä cutiqui takenitaqui mantawayi, ucatsti wiñay khespiyasiñwa jiwasatac jicjjataraqui.
58009013	Chekaraquïnwa toronacana, cabritonacan wilanacapampi, uqhamarac kachu vaca kallunacan khellanacapampi altaran naqhantqui, juchararanacjjaru ch’alljjatatäcaraqui ucajja, ch’amaniraquiw ankäjjat k’omachañataquejja.
58009014	Ucampis ucajj uqhamächi ucajja ¡kawkha juc’amp ch’amanïpachas Criston wilapajja! Ucasti wiñay jaquir Ajayu tokew Cristojj Diosaru jupa pachpa loktasi jan k’añucht’ata, wilapas k’omacharaquistuw chuymasjja jiwañaru apquistus uca jan wali luräwinacatjja, jacquir Diosar sirviñasataqui.
58009015	Ucatpï Jesucristojj machak arust’äwin sumancthapiyiripajja. Nayra arust’äwirjam jucha luratanacasajj Criston jiwatap laycuw perdonatäjje, qhitinacarutejj Diosajj jawsqui ucanaca Diosajj churañatac arscatayna uca wiñay herencia catokapjjañapataqui.
58009016	Mä testamenton asquïñapataquejja, qhititejj lurqui uca luririn jiwatapaw yatisiñapa.
58009017	Testamento luriritejj jacascchejja, uca testamentopajj janïraw valoranïquiti, jan ucasti jiwjjatapatacwa valoranëjja.
58009018	Ucataracwa nayra arust’äwejj wila wartäwimpi lurasïna.
58009019	Moisesajj Diosan take camachinacapjja yatiyänwa takpach jakenacaru; ucatsti mä wila t’awra aptäna, mä hisopo laymimpi, vaca kallunacana, cabritonacan wilaparu, umampiruw chilltäna, ucjjarojj ley libroru uqhamarac take jakjjaruraquiw ch’alljjatäna.
58009020	Ucatsti saraquïnwa: “Aca wilawa cuntejj Diosajj jumanacamp arust’awayi ucjja sayt’ayi” sasa.
58009021	Moisesajj santuariorusa, uqhamarac take cunanacatejj ucan utjcäna ucanacamppacharuw wilamp ch’alljjataraquïna.
58009022	Ucatsti leyirjamajj niya take cunanacaw wilampi k’omachatäñapa; janiw juchat k’omachasiñajj utjcaspati, janitejj wilajj wartascaspa ucqhajja.
58009023	Ucatpï waquisïnjja aca sacrificionaca utjañapajja alajjpachat yatekasit yänaca k’omachañataqui, ucatsipan alajjpach yänacajj ucats juc’amp suma sacrificionac muni.
58009024	Jaken lurat santuariojj mä uñacht’äwiquïnwa chekpach santuariotjja. Cristosti janiw uca jakenacan lurat santuariorojj mantquiti, jan ucasti alajjpach quicparuw manti, jichhasti ucan Diosan nayrakatapan jiwasat arjjatasquistu.
58009025	Jilïr jach’a judío sacerdotejj sapa maraw mantirïna Sinti Kollan Chekawjaru mä animalan wilap loktiri, ucatsipan Cristosti janiw walja cuti sacrificiot loktasquiti.
58009026	Uqhamäsapän ucajja walja cutiraquiw jiwañapäsapänjja aca orake kalltatpachjja. Jichhajj take uca urunac phokhasisquipanjja, Cristojj mä sapa cutiquiw pacha tucuyar uñstani, jupapachparaquiw mä sacrificio loktasiwayi take juchanac apakañataqui.
58009027	Cunjämatejj take maynins mä cuti jiwañapäquejja, ucjjarusti taripäwiw jutaraqui.
58009028	Uqhamaraquiw Cristojj mä cutiqui sacrificionjj loktasïna waljanin juchapa apakañataqui. Ucatsti khepïrinjja uñstaniraquiniwa, janiw juchanac apakeriti, jan ucasti jupar suyt’irinacar khespiyañataqui.
58010001	Moisesan leyinacapajj mä ch’iwjamaquïnwa, take cunanacatejj utjañapäcatayna ucanacatjja, janiw cunjämäñapäcäntejj uqhamäcataynati. Uqhamajj uca leyejj janipï k’omachcaspatejja Diosar jac’achasirinacarojja, sapa mara uca sacrificionac churasquipansa.
58010002	Leyitejj k’omachaspajja, uca sacrificionacajj janiw loktascjjaspati, uca loktirinacajj mä cut k’omachatäspajja, janiw juchanjam amuyascjjapjjaspati.
58010003	Ucatsipan take uca sacrificionacajja, sapa mara jucha luratanacapat amtasiyañataquiw asqui.
58010004	Toronacan, cabritonacan wilapasti janiw cunapachas juchanacjja apakcaspati.
58010005	Ucatpï Cristojj acapachar mantanisinjj Diosarojj sänjja: “Janiw jumajj animalanacan sacrificionacapjj muncjjtati, ucatwa nayataquejj aca cuerpojja waquichtajja.
58010006	Sacrificion loktat animalanacas janiw munascjjtamti, ni jucha apaker sacrificionacasa.
58010007	Ucatwa sista: ‘Dios, nayawa juman munañama phokher jutta cunjämatejj nayjjat libron kellkatäqui uqhamarjama’ ” sasa.
58010008	Nayrakatajj siwa: “Janiw Diosajj munquiti, janiraquiw jupatacjamäquiti sacrificionacajja, animalanaca loktasïwinacasa, ni jucha apakañatac naqhat sacrificionacasa,” leyejj uqhamar phokhañaw sisquipansa.
58010009	Ucatsti saraquiwa: “Oh Dios, acajj juttwa juman munañama phokhañataqui” sasa. Ucajj sañ muni, apakam uca sacrificionaca, ucatsti aquïri sacrificio uca lanti uscum.
58010010	Diosajj jiwasarojj k’ollanaptayistuwa Cristo Jesusan Diosan munañap phokhatap laycu, mä cuti wiñayatac jupa pachpa cuerpop sacrificiot loktasisa.
58010011	Take judío sacerdotejj sapüruw sacrificio loktirïna, uca pachpa sacrificionacaracwa sapa cutis loktasipqui. Ucanacajj janiw cunapachas juchjja apakcaspati.
58010012	Ucatsti Jesucristojj mä cutiquiw wiñayataqui take juchanacat sacrificiot loktasiwayi, ucatsti Diosan cupëjjapan kont’asiraqui.
58010013	Ucanwa jichhajj suyasqui take uñisirinacapajj cayupar uchatäñapcama.
58010014	Mä sap ofrendampiquiw qhitinacatejj catuyasjje ucanacarojj wiñayatac k’omachjje.
58010015	Kollan Ajayuw ucjj yatiyistu, nayrakatasti siwa:
58010016	“Jupanacamp uca arust’äwi lurcä ucajja, uca khepa urunacanjj aqhamäniwa, siw Tatitojja: “Arunacajj-jja chuymanacaparuw uscü, p’ekenacaparuw kellkantaraquï.
58010017	Janiraquiw mayampi juchanacapatjj amtascjjäti, ni jan wali luratanacapatsa” sasa.
58010018	Uqhamapï cunapachatejj juchanacajj perdonatäjjejja, janiw juc’amp juchat ofrenda loktañajj waquiscjjeti.
58010019	Ucatpï jichhajj jilatanaca, Sinti Kollan Chekawjarojj jan ajjsarañampi mantjjsnajja Jesucriston wilap laycu,
58010020	uca pachpa machak wiñay jacañ thac arcasina, cawquïrtejj cortin tok jupajj jist’ararapistu, ucasti sañ muni jupan pachpa cuerpop toke.
58010021	Jesusaw Diosan utapjjaru jiwasan jach’a sacerdotesajja.
58010022	Ucatpï Diosarojj jac’achasiñasajj take chuymampi, mä suma cheka iyawsañampi, jupaw chuymanacasjj k’omacharaqui jan juchani amuyasiñasataqui, janchinacasajj k’oma umamp jarekatäjjewa.
58010023	Ch’aman sayt’asipjjañäni, jan pächasisa, iyawsäwisanjja cuntejj suyt’ctan ucanjja, Diosasasti phokhaniwa cuntejj arsuwayquistu ucjja.
58010024	Thakañasaw maynit maynicama cunjäman yanapt’asiñasataqui munasiñanïñasataqui, uqhamarac suma luräwinac uñacht’ayasa.
58010025	Janiraquiw tantachasïwinacasar janejj sarañasäquiti cunjämtejj yakhepanacajj jan sarapquiti uqhama, jan ucasti maynit mayniruw waytt’asiñasa, Tatitun jutäwipa jac’ancjjatapa yatisinsti juc’ampïñapawa.
58010026	Cunatejj chekäqui uca aru yatcasina juchachasiscaquiñäni ucajja, janiw juc’amp sacrificiojj utjcjjeti juchanacasatjja.
58010027	Jan ucasti taripäwimpi, akquir ninampiquiw suyt’jjestu, Diosajj uñisirinacaparojj uqhamwa t’unjani.
58010028	Cunapachatejj maynejj Moisesan leyipjja jan yäkchejja, ucatsti pani jan ucajj quimsani testigojj jupa toke sayt’iri utjchi ucajja, jan sintisisa jiwayatawa.
58010029	Uqhamajj ¿cunja jach’a mutuñsa catokañapäni qhitinacatejj Diosan Yokaparu, uqhamarac wilaparus jisc’achapjje, munasir Diosan Ajayuparus jisc’achapjje ucanacajja? Uca wilaw arust’äwi cheka tucuyejja, ucampiraquiw jupanacajj Diosatac yakhachatäpjje.
58010030	Yatiractanwa Tatitun satapa: “Nayaruw wact’itu mutuyañajja, nayaw jupanacaru cutt’ayascäjja.” Ucatjj saraquiwa: “Tatituw marcaparu juchañchascani” sasa.
58010031	¡Wali ajjsarcañawa jacquir Diosan amparaparu jalt’añajja!
58010032	Ucampis amtasipjjaraquimay nayra urunacamjja, cunapachatejj Diosan khanap catokapcäyäta, uqhamarac llamp’u chuymampi nuwasiñanacan t’akhesipcäyäta ucanacatjja.
58010033	Jumanacat yakhepanacajj wali tokjjata, chhojjriñchjataraquiw uñjasi takenin uñjcata, yakhepanacajj uca t’akhesirinacamp chicaw t’akhesipjjaraquïna.
58010034	Jumanacajj carcelanquirinacatjja sintisipjjäyätawa, cusisiñampiraquiw t’akhesipjjäyätajja cunapachatï utjirinacam aparapcäyätam ucqhajja, alajjpachanjja ucat juc’amp suma wiñayataquiraqui catokañanacama utjatapa yatisina.
58010035	Uqhamajj janiy iyawsañanacamjja chhaktayasipjjamtejja, uca iyawsañasti mä jach’a wajjt’äwi utjayani.
58010036	Jumanacajj llamp’u chuymanïñanacamawa, Diosan munañapa lurañataquejja, ucat cuntejj arsuwaycän uc catokañataqui.
58010037	Kellkatajj siwa: “Sinti jac’apunëjjew qhititejj jutañapäqui ucan jutañapajja, janiw juc’ampi suycaniti.
58010038	Nayan catokat asqui jakejj iyawsäwip laycuw jacani; khepar cuttan ucasti, janiw jupat cusiscäti”, sasa.
58010039	Ucat sipan janiw jiwasanacajj khepar cutt’irinacäctanti, janiraquiw t’unjatäñan sarirïctansa, jan ucasti iyawsañaninacätanwa, uqhamatwa almasjja imasipjjtanjja.
58011001	Iyawsañajja: “Catokäwa” sas take chuymampi suyt’ctans ucawa, uqhamarac chekpachapuni iyawsañasa cuntejj jan uñjtan ucajj chekätapa.
58011002	Nayra awquinacasajj sumaru uñt’atänwa iyawsañanïpjjatap laycu.
58011003	Iyawsäwi laycuraquiw yattan Diosajj arupampi acapach luratapa, cuntejj jichhajj uñjtan ucajj jan uñjcayat luratätapa.
58011004	Iyawsäwi laycuw Abel chachajj Caín jilapat sipansa suma sacrificio Diosarojj loktäna, ucatwa Diosajj catokäna jupan ofrendapjja. Abel satäcäns ucajj jiwatäcchisa, parlascaquiwa iyawsäwip utjatap laycojja.
58011005	Enoc chachas iyawsäwi laycuw mä jacañarojj jan jiwasina aptatäjjäna, janiw mayamps jicjjatcjjapjjänti, Diosaw juparojj apasiwayjjatayna. Kellkatanjja saraquiwa: “Janïra apatäcasinjja, Enoc chachajj Diosaruw cusisiyatayna” sasa.
58011006	Janiw Diosarojj jan iyawsañampejj cunapachas cusisiycsnati, jupar jac’achasiñataquejja maynejj iyawsañapawa Diosajj utjatapa, uqhamaraqui jupar thakerinacarojj bendicirïtapa.
58011007	Iyawsäwi laycuw Noé chachajj Diosarojj ist’äna uqhamarac arcsa luräna familiapan khespiyasiñapataqui, cunapachatejj Diosajj jan uñjatäcäns ucanacan pasañap yatiycän ucqhajja. Uca iyawsäwi laycuraquiw Noé chachan acaorakenquirinacarojj juchañchäna, uqham iyawsatap laycuraquiw Diosampejj catokatäna.
58011008	Iyawsäwi tokeraquiw Abrahamajj cunapachatejj Diosajj jawscäna ucqhajj ist’äna, ucatsti jupajj mistuwayjjänwa cawqharutejj Diosajj orak churañapäcäna ucaru. Orakepat mistusinsti janiw cawcsar sarataps yatiscaraquïnti.
58011009	Iyawsäwi laycuw Abrahamajj yakha marcat jutir jakjam jacasïna, cawquïr oraktejj Diosajj jupar churañatac arscäna uca orakena. Jupajj carpanacan jacäna, camisatejj Isaacas, Jacobos jaccäna uqhama. Jupanacasti, Diosajj jupanacar churañatac arscäna uc catokapjjaraquïna.
58011010	Abrahamajj suyt’ascaraquïnwa suma utt’ayata marca, uca marcan luriripajja Diosawa.
58011011	Iyawsäwi laycuraquiw Sara warmis, wali chuymanëjjasas Diosat ch’am catokänjja wawanïñataqui; Diosan arsutapar iyawsatap laycuw wawanïna.
58011012	Uqhamajj Abrahamajj tucuy urunacapancchïnsa, walja jan jact’cay wawanacaniw uñjasiwayi, alajjpach warawaranacjama, kota thiy ch’alljamaraqui.
58011013	Take uca jakenacajj cuntejj Diosajj churañatac arsuwaycäna uc jan catokasaw jiwarapjje, ucampis iyawsañanïpjjatap laycojj jayatac uñtapjjäna. Uqhamatwa yatiyapjjäna acapachana sarir jakenacäpjjatapa.
58011014	Qhitinacatejj uqham parlapjje ucanacajja khanpacha amuyayasi jupanacan marcap thakasipcatapa.
58011015	Jupanacatejj cawqha orakettejj mistunipqui ucat lup’isipcasapäna ucqhajja, pachpa orakeparuw cutt’apjjasapäna.
58011016	Ucampis jupanacajj mä suma orak munapjjäna, ucasti alajjpach marcawa. Ucatwa Diosajj jan p’enkasquiti, jupanacan Diosapa sayasiñjja, jupanacataquisti mä marcaw waquichata utji.
58011017	Abrahamajj iyawsäwi laycuraquiw, cunapachatejj Diosajj yant’cäna ucapachajj Isaac wawapjj apanïna sacrificion loktañataqui. Jupajj janc’aquïnwa uca mä sapa wawap loktañataquejja, Diosajj juparojj arsuwaycchïn ucasa:
58011018	“Isaac wawam tokew jumajj wawanacanïyäta” sasa.
58011019	Abrahamajj yatïnwa Diosajj jiwatanac jactayañataquis ch’amanïtapa, ucasti mä arunjja aqhamäspawa: Abrahamajj wastatsa wawapjja jiwatanac taypit catokaspa uqhamawa.
58011020	Iyawsäwi laycuraquiw Isaacajj Jacobompiru, Esaumpiru bendición churañjja arsuwayäna.
58011021	Iyawsäwi tokeraquiw Jacobojj niya jiwañampëjjäna ucqhajja, bendición churäna Josean sapa mayni wawanacaparu, ucatsti Diosarusa yupaychäna thujrupata thujrt’asisina.
58011022	Iyawsäwi laycuraquiw Joseajj jiwañampëjjasinjja säna: “Israelitanacajj Egipto marcat mistjjapjjaniw” sasa, uqhamarac ch’aqhanacapampejj cuntejj lurasiñapäcänjja ucs sawayaraquïna.
58011023	Iyawsäwi laycuw Moisesajj nascäna ucqhajj awquinacapajj quimsa phajjsi imantapjjäna; wawan wali jiwaquïtapata, janiraquiw reyin: “Jiwayapjjam” sat arsutaparus ajjsarapcänti.
58011024	Iyawsäwi laycuraquiw Moisesajj jach’äjjän ucqhajj jan muncänti Egipto reyin phuchapan wawapaw sayasiñjja.
58011025	Jan ucasti Diosan marcapan uñisitäñwa munäna, mä juc’a tiempo juchanacan cusisiñat sipansa.
58011026	Jupajj juc’amp kamirjamwa amuyasïna Cristo laycu jisc’achatäsajja, take Egipto marcan utjirininacat sipansa, cuntejj Diosajj churañapäcän uc yatisina.
58011027	Iyawsäwi laycuraquiw Moisesajj sarjjäna Egipto marcatsa, reyin colerasiñapar jan ajjsarasa, cuntejj amtcatayna ucjja janiw chhaktayascänti, jan uñjcañ Diosarojj uñjcaspas uqhama.
58011028	Iyawsäwi laycuraquiw Moisesajj Pascua luräna, ucat uta puncunacaru wilamp ch’allsuyaraquïna, jiwayir angelan jan cawquïr israelitanacan tayna wawanacaparus jiwarayañapataqui.
58011029	Iyawsäwi laycuraquiw israelitanacajj wañäcaspas uqhama Mar Rojo sat kotjja pasapjjäna; cunapachatejj egipcionacajj uqham pasañ munapjjaraquïn ucqhajja, umaw jupanacarojj jiwarayjjäna.
58011030	Iyawsäwi laycuraquiw Jericó marcan jach’a perkanacapas tincuraraquïna, israelitanacajj pakallk uru muyupjjäna ucqhajja.
58011031	Iyawsäwi laycuraquiw Rahab sat jan wal sarnaker warmejj jan jiwayatäcänti mayni jakenacamp chica, jupan uñaka israelit jakenacar sum catokatap laycu.
58011032	¿Cunamps säjja? Tiempow jan utjquituti Gedeón, Barac, Sansón, Jefté, David, Samuel take ucanacata, profetanacampita parlañajjataquejja.
58011033	Iyawsäwi laycuw yakha marcanacarus jupanacajj atipapjjäna, suma apnakapjjaraquïna, uqhamarac Diosajj arscatayna uca yanapt’apsa catokapjjaraquïnwa. Leonanacan lacanacapsa jist’antapjjaraquïnwa,
58011034	uqhamarac jan jiwarcay ninsa jiwarayapjjänwa, espadamp jiwayatäñatsa jaltapjjaraquïnwa. Pisi ch’amaninacajj guerranacan wali ch’amaninacaw tucjjapjje, ucatjja atipapjjaraquiw uñisirinacapan ejercitonacaparusa.
58011035	Utjaraquïnwa jiwatanacaparus wasitat jactanirinacar catoker warminacasa. Yakhanacajj t’akhesiñanwa jiwarapjjaraqui libre sarnakaña utjatap jan jaysasina, juc’amp suma jacañar jacatatañataqui.
58011036	Yakhepanacajj walja jisc’achäwinaca, mutuñanacarac t’akhesipjjäna, juc’ampis carcelanacan cadenanacamp chinuntataraquiw t’akhesipjjäna.
58011037	Kalamp c’upjata jiwayatäpjjaraquïnwa, payar qhuchjata cunayman yant’ata, espadamp jiwayata. Jupanacasti ovejanacan cabritonacan lip’ichinacapampi isthapitaquiw take chekan sarnakapjjäna, llact’ata, uqhamarac chhojjriñchjata, jan cunaniraqui.
58011038	Uca jakenacataquejj acapachajj janiw asquïcänti; wasaranacana, kollunacana, putunacana, orak p’iyanacanwa sarnakapjjäna.
58011039	Take ucanacajj suma iyawsañanïpcchïn ucasa, janiw cuntejj Diosajj churañatac arscäna ucjja catokapcänti.
58011040	Jupasti juc’amp sumwa waquichäna, jiwasanacat amtasisina, jupanacan suma k’omäpjjañapataqui jiwasanacamp chicätap laycu.
58012001	Ucatwa jiwasanacajj walja iyawsañani jakenacampi muyuntatätan, cunatejj jarc’quistu ucjja maysaru apanucuñäni, uqhamarac jiwasar apnakquistu uca juchsa, ucatsti ch’amañchasisa jalañäni cunatejj nayrakatar jalañasäqui ucanjja.
58012002	Jesusaruy uñtañäni, jupatwa iyawsañasajj juti, juparaquiw uca iyawsañasjja phokhachani. Jesusasti crusanwa t’akhesi, jan uca casta jiwañaru p’enkasisa. Jupajj yatisïnwa uca t’akhesitapatjja khepürunjja cusisiñ jicjjatañapata; ucatsti Diosan tronopan cupëjjaparuw kont’asi.
58012003	Jumanacajj amuyapjjam Jesusana uñacht’äwipatjja, juchararanacan amparanacapanwa jupajj wal t’akhesïna. Uca laycu, janipun karjasipjjamti ni pächasipjjamsa.
58012004	Jumanacajj janïrapï jiwapctatejj juchampi nuwasiñanjja.
58012005	¿Armt’asjjapjjtati cuntejj Diosajj wawanacaparjam ewjjt’apctam ucjja? Aqham siw Kellkatanjja: “Nayan wawajja, jan jisc’achamti Tatitun chekañchäwipjja. Janiraqui mayjt’asimti cunapachatejj chekachcätam ucqhasa.
58012006	Tatitojj qhitirutejj munqui ucarojj chekachiwa. Qhitinacarutejj wawapatjam catokqui ucarojj mutuyaraquiwa” sasa.
58012007	Mutupjjamay Diosan chekañchäwipjja, jumanacarojj wawaparjamaw uñjasipctam. ¿Utjaspati awquipan jan chekachat wawajja?
58012008	Diosatejj jumanacaru jan chekachapcätamjja, cunjämatejj awquejj wawanacaparu chekachqui uqhamjja, janiw cheka wawanacapäpctati, jan ucasti k’ajjatanacaquïpjjtawa.
58012009	Cunapachatejj wawanacäcäyätan ucqhajja, janchi awquinacasajj chekachistänwa, jiwasanacasti ist’äyätanwa. ¿Cunatarac jichhasti alajjpach Awquisarusti jan jaysañänisti uqhamat jacañasataquisti?
58012010	Janchi awquinacasajj juc’a tiempotaquiquiw chekachawayistu cunjämtejj amuyupanjj walïquejj uqhamaru, ucampis Diosajj jiwasan asquisataqui, kollan tucuñasataqui, cunjämatejj jupajj kollanäqui uqhamaruw chekachistu.
58012011	Chekpachansa janipuniraquiw cuna mutuyäwi catokasas --Walic mutuyitojj --sisctanti, jan ucasti usustuwa, qhitinacatejj uca mutuyäwi toke yatekapjje ucanacajj mä suma asquin samarañanracwa jacapjje.
58012012	Uqhamajj machak ch’amay churapjjamjja uca karjata amparanacarojja, uqhamarac t’uqha konkorinacamarusa.
58012013	Chekap thaqui thakapjjam, ucatsti cojo cayüquis ucajj waliptjjaniwa, janiraquiw mayampsa k’ewsuscjjaniti.
58012014	Takenimpis suman sarnakasiñ thakapjjam, k’oma jacañan sarnakasa, jan ucampisti janiw qhitis Tatitur uñcatcaspati.
58012015	Amuyasipjjamay takenis Diosan yanapt’apa catokapjjañamataqui, jan jumanacata maynisa cunjämatejj mä jan wali c’asc’a korajj mayninaca jan walt’ayqui, uqhamäpjjamti.
58012016	Janiraqui qhitis wachoka jucha lurasa sarnakcpati, janirac jisc’achapjjamti cunatejj k’omäqui ucarusa. Esaú chachajj ucwa luränjja, mä plato mank’a laycuquiw jilïr yokall wawäñjja aljasïna.
58012017	Yatipjjaractaw cunapachatejj Esaú chachajj bendición awquipat catokañ munäna ucapachajja, janiw churatäcänti, wali jachatapampis janiw cutsuycänti uca luratapatjja.
58012018	Jumanacajj janiw jac’achasipctati israelitanacjama qhaya kolluru llamct’añjamäcän ucarojja, ucanjja ninaraquiw akäna, lajja ch’amacanacan jach’a thayampi cuna;
58012019	janiraquiw trompeta phust’atarus ni Diosan arunacaparus jumanacajj ist’apcäyätati. Uca ist’irinacasti achict’asipjjänwa jan juc’amp parljjañapataqui.
58012020	Ucsti cuntejj Diosan arunacapajj siscän ucarojj janiw jaysapcänti: “Maynitejj uca kolluru tact’ani ucajj kalamp c’upjcäwiw jiwayatäni jan ucajj espadampisa, mä animaläscpasa” sasa.
58012021	Cunja ajjsarcañänsa take cunatejj uñstcän ucajja, Moisés pachpaw säna: “Ajjsarañatwa qhathatiscta” sasa.
58012022	Ucatsipan jumanacajj Diosar yupaychañataquejj Sión kolluru, jacquiri Diosan marcaparu, alajjpach Jerusalén marcaru, walja warank tantacht’at angelanacaruw jac’achasipjjtajja,
58012023	uqhamarac Diosan wawanacapan tantachasïwinacaparu, ucanacajj alajjpachan kellkantatawa. Takenin Diosapäqui uca Juez thiyarus jac’achasipjjaractawa, qhitinacatejj k’omachatäpqui uca asqui jakenacan ajayuparusa.
58012024	Uqhamarac Jesusarusa, jupawa machak arust’äwin arjjatiripajja, jupan k’omanchir wilapaw juc’amp suma parljjayistu Abel chachan wilapat sipansa.
58012025	Ucatwa amuyasipjjañamajja qhititejj parljjayquistu ucaru jan “Janiw” sañataqui. Janiw jaltapcänti Diosar “Janiw” sirinacajja, cunapachatejj aca orakenjja ewjjt’apcäna ucqhajja. Janiraquiw jiwasas jaltcañäniti alajjpachat ewjjt’anquistani uca arunacarutejj jan ist’cañäni ucqhajja.
58012026	Qhä tiemponjj Diosan arupajj orak qhathatiyäna, ucampis jichhajj siwa: “Mä cutimpiw qhathatiyäjja, janiw orakecti jan ucasti alajjpachamppacha” sasa.
58012027	“Mä cuti” sañapampejja, take cunaw Diosan lurat onjjtir yänacajj jalaktjjani, jan onjjtirinacaquiw kheparjjani sañ muni.
58012028	Ucampis cawquïr marctejj Diosajj churquistu ucajj janiw onjjtcaspati. Ucat jichhajj yuspagarañäni, take amuyusampi yupaychañäni uqhamarac take ajjsart’añampi, ucaw Diosarojj cusisiyi.
58012029	Diosasajj mä ninjama naqhantiriwa.
58013001	Maynit maynicama jilapurjama munasipjjam.
58013002	Jan armt’asipjjamti utanacamar visitanac catokañjja, uqham lurasajj yakhepanacajj jan yatisaquiw angelanacs catokapjjäna.
58013003	Amtasipjjaraquim presonacata, jumanacajj jupanacampïpcasmas uqhamäpjjam. Amtasipjjaraquim qhitinacatejj chhojjriñchjatäpjje ucanacatsa, jumanacajj uqham t’akhesir janchinïpjjaractawa.
58013004	Casarasiñarusti takenirac respetapjjam, janirac casadöcasin yakhanacamp wachoka juchan sarnakapjjamti, Diosasti juchañchaniwa wachoka juch luririnacarojja.
58013005	Janirac kollkerus munapjjamti; cunatejj utjapjjtam ucampejj cusisitaquïpjjam, Diosajj siwa: “Janiw cunapachas jaytcämati ni armt’ascämasa” sasa.
58013006	Uqhamajj jichhajja, take iyawsañampiw arssnajja: “Tatituw yanapt’irejjajja; janiw cuntejj jakejj lurquitaspa ucjj ajjsarcäti” sasa.
58013007	Amtasipjjaraquim qhitinacatejj irpapcäyätam, uqhamarac Diosan arunacapsa parlapcäyätam ucanacatjja. Amuyapjjam cunjämas jacäwinacapajja ucatsti iyawsäwip arcapjjam.
58013008	Jesucristojj pachpaquïsquiw wasürusa, jichhürusa, wiñayasa.
58013009	Janiy yakha jan uñt’cay yatichäwinacampejj apayasipjjamti. Waquisiwa chuymanacasaru munasir Diosan ch’amap catokañasajja, mank’añataquejj cunayman leyinacas utjchi ucasa. Take aca leyinacajja janipuniw cuna ascsa lurcänti arquirinacaparojja.
58013010	Jiwasanacan sacrificiosajj mayjawa, ucatjj janiw “mank’am” satäquiti uca nayra santuariot mank’eri sacerdotenacarojja.
58013011	Judío jilïr sacerdotejj animalanacan wilapwa api kollan chekawjaru mä ofrendjama juchanac apakañataqui, ucatsti uca animalanacan aychapjja campamentot ankanwa naqhantayapjje.
58013012	Uqhamaraquiw Jesusajj marcat ankana jiwayatäna, jakenacaru suma k’omachañataqui jupan pachpa wilap toke.
58013013	Sarapjjañäniy campamentot ankäjjaru Jesusjama jan qhitins yäkata cunjämtejj Jupajj t’akhesiwaycän uqhama.
58013014	Aca orakenjja janiw wiñay utjir marcajj utjquistuti, jan ucasti thakasctanwa cawquïr marcatejj jutcani uca.
58013015	Ucatpï Diosarojj yupaychañasaquipunejja Jesucristo toke. Aca yupaychañawa suma sacrificiot churañasajja, lacanacasampi yupaychañäni.
58013016	Janiraqui armt’asipjjamti asqui lurañatjja, uqhamarac maynit maynicama cunanacamatejj utjapctam uc jaljasiñsa; uca casta sacrificiow Diosarojj cusisiyi.
58013017	Ist’apjjam irpirinacamarojja, jaysapjjaraquim jupanacarojja; jupanacaw almanacamatjja llaquisipjje, Diosar take jumanacat cuenta churañäqui uc yatisina. Janirac ch’amsa tucuyapjjamti, jan ucasti cunatejj juparojj cusisïyqui uc lurapjjam, jan uqhamäspajja janiw cuna asquïcaspas jumanacataquejja.
58013018	Orapjjamay nanacataqui. Yatisipjjaractwa nanacan chuymanacajjajj waliquïscatapa take cunans sum sarnakañ munapjjatanacajj laycu.
58013019	Jumanacatjj mayipjjaracsmawa oracionanacamana, Diosajj janc’ac wasitampi jumanacamp jiquisiyañapataqui.
58013020	Sumancañan Diosajj Jesucristorojj jiwatanac taypit jactayi. Uca Jesucristosti ovejanacan jach’a awatiripawa, wilapampiwa wiñay arust’äwipjja arsuwayi.
58013021	Diosasti jumanacarojj k’om tucuypan, sumaquiraqui take cunansa, munañapa lurasiñapataqui, jiwasampisti cuntejj lurañ munqui uc luristpan, Jesucristo toke. ¡Jesucristojj jach’achatäpan wiñayataqui! Uqhamäpan.
58013022	Jilatanaca, achict’apjjsmawa llamp’u chuymampiqui aca ewjja arunac catokapjjañama, mä jisc’a cartacwa kellkt’anipjjsma.
58013023	Yatipjjaraquim Timoteo jilasajj niya carcelat mistjjewa. Janc’aquitejj purinini ucajj nayamp chicwa irpanï jumanacar uñjiri.
58013024	Aruntapjjaraquim take irpirinacamaru, uqhamarac jilatanacarusa. Italianquirinacajj aruntanipjjaractamwa.
58013025	Diosajj qhuyapayasiñapa take jumanacjjaru churanpan.
59001001	Naya Santiago, Diosan uqhamarac Jesucriston sirviripätwa, aruntaractwa Israelan tunca payani tribunacaparu, qhitinacatejj aca orakpachana ch’eketatatäpqui ucanacaru.
59001002	Jilatanacajja, jumanacajj wali c’uchiquïpjjañamawa cunapachatejj cunaymani yant’anac pasapcta ucapachajja.
59001003	Yatjjapjjaractawa cunapachatejj jumanacan iyawsañanacamajj cunayman yant’anac pasqui ucqhajja, jumanacajj wali llamp’u chuymanïñwa yatekapjjtajja.
59001004	Ucampisa munapjjamaya ch’amacht’asitanacamasti suma asqui tucuñapataqui, uqhamata jumanacajj suma jiltatäpjjañamataqui, janiraqui cunas pist’añapataqui.
59001005	Jumanacat maynintejj jan yatiñ cancañapajj utjcchi ucapachajj, Diosat maypan, Diosasti juparojj churaniwa. Jupasti jilarquirwa churi, qhitirus jan cuns sasaw churaraqui.
59001006	Ucampis take iyawsañampiw mayiñapa, jan acch’as pächasisa. Pächasiri jakesti kota mathapimpi sasiwa thayampis ucsar acsar apata.
59001007	Uqhamajj qhititejj pächasisqui ucajj janiw cunsa Tatitut catokañataquejj suyt’añapäquiti,
59001008	jupatejj jichhürojj may munani, khepürusti yakha munaraquini ucajja. Uqham may may amtiri jakejja janiw cuns sum lurcaspati.
59001009	Cawquïr jilatatejj menosancchi ucajja cusisiñapawa, Diosasti juparojj jach’aruw aptani.
59001010	Cunapachatejj kamirejj aynacht’ata uñjasi ucqhajja, cusisitaquïñaparaquiwa, kamirïñasti kora pankaramp sasiwa, janiraquiw wiñayäquiti.
59001011	Cunapachatejj intejj jalsuni ucatsti wal lupt’ani ucqhajja, korajj wañsjjaquiwa, pankarapasti jalaktjjaquiraquiwa, uqhamwa sumäñapajj tucusjje. Uqhamaraquiw kamir jakejj tucusini luräwinacapamp chica.
59001012	Cusisiñaniwa qhititejj yant’anacjja llamp’u chuymampi catokqui ucanacajja. Uca yant’ar atipjas misturinacasti churäwi catokapjjani mä coronar uñtata, uca churäwisti cuntejj Diosajj jupar munirinacaru jacañ churaña arscänjja ucawa.
59001013	Cunapachatejj maynejj cuna jan wal lurañataquis yant’ata uñjaschi ucajja, janiw amuyañapäquiti Diosas yant’caspa uqhamjja. Diosasti janiw cuna jan walimpis yant’quiti, ni qhitirus yant’ar puriycaraquiti.
59001014	Ucampis cunapachatejj maynejj uca jan wali amtatanacapampi atipjayasisquejja, ucqhaw tentacionarojj purejja.
59001015	Uca jan wali amtäwinacatwa juchajj sarti, ucatsti cunapachatejj uca juchajj jach’äjje ucqhajja, jiwañaquiw purinjjaraqui.
59001016	Munat jilatanaca, jan pantjasipjjamti.
59001017	Take cunatejj asquïqui uqhamarac chekäqui ucajj alajjpachatwa juti, qhititejj alajjpach khananac lurqui uca Diosawa churistu. Diosajj pachpaquipunïsquiwa, janiraquiw jupanjja sarir ch’iwir uñtatas utjquiti.
59001018	Jacañwa churistu cheka arunacap toke, uqhamata jiwasajj nayräwiri achunacjamäñasataqui, cuntï jupajj lurqui ucanjja. Jupasti uqhamäñasracwa muni.
59001019	Ucatpï munat jilatanaca, sapa maynis jumanacatjja janc’aquïñapaw ist’añataqui, ucampis janiw janc’aqui cunsa parlañapäquiti ni colerasiñapäcaraquisa.
59001020	Colerat jakesti janiw cunatejj Diosataquejj sumäqui ucjja lurquiti.
59001021	Uqhamapï jumanacajj cunatejj k’añüqui ucjja apanucupjjam, uqhamarac jan walinacas wali phokhantatäqui ucsa. Cuna arunacatejj jumanacan chuymanacaman yapuchatäqui ucjja llamp’u chuymampi catokapjjam, uca arunacasti ch’amaniwa almanacam khespiyañataquejja.
59001022	Ucampis cuntejj Diosan arunacapajj yatichquistu uc lurapjjaraquim, janiraqui alek isch’uquirinacaquïpjjamti, uqham alek isch’uquisajja jumanacpachaquiw sallkjasisipcasma.
59001023	Qhititejj alekaqui uca arunac isch’uqui, ucatsti janiraqui phokquiti ucajja, cunjämtejj mä jakejj ajanup espejot uñcatasquejja uqhamaquiwa.
59001024	Ucapachajj uñcatt’asiwa cunjämäquitejj uca, ucatsti sarjjasinjja armt’asjjewa cunjämäcäntejj ucjja.
59001025	Ucampis qhititejj jan armt’asqui cuntejj ist’qui ucjja, jan ucasti sum Diosan leyipatjja amuyt’asi, cawquïr leyitejj khespiyat sarnakasiñ churquistu ucarjam sum sarnakasa, phokasaraqui, uca jakejja cusisiñaniwa.
59001026	Maynitejj Diosar arcatap amuyaschejja ucatsti cuns parlascacchi ucajja, jupa pachpaw c’arintasisqui, Diosar arcatapasti inamayaquiraquiwa.
59001027	Cuna Diosar arcañatejj k’omäqui chekapäcaraqui Dios Awqui nayrakatan ucajj acanacawa: Wajchanacaru, ijmanacaru, llaquitanacaru yanapt’aña, ucatsti janiraqui acapach k’añu lurañanacampejj k’añuchasiña ucawa.
59002001	Munat jilatanaca, jumanacajj Cristo Tatitusar iyawsirinacjamajja takenirus mayaqui uñjapjjañamawa.
59002002	May sapjjäma: Jumanac taypirutejj maynejj kori anillonacani, suma isinacani mantanini, ucat maynisti mantaniraquini thantha isini pobrëtap laycu,
59002003	ucatsti jumanacajj suma isinïqui ucaruqui sumawjaru catokt’apjjätajja: “Acqhar kont’asim” sasa, ucatsti pobrerojj: “Qhayjar jumajj sayt’asim, jan ucajj pamparus kont’asim” sapjjätajja,
59002004	ucapachajj jumanacajj jakjja ajllisipctawa, ucatsti taripirïpcasmas uqhamaraquiw tucupjjtajja uca jan wali amtäwinacamampejja.
59002005	Munat jilatanacajja, ist’apjjam aca arunaca: Diosajj aca oraken pobrenacaruw ajlli, jupanacajj iyawsañanacapanjja kamirïpjjañapataqui, uqhamarac Diosan reinopsa herenciat catokapjjañapataqui, cuntejj jupajj churapjjämaw sisqui jupar munirinacarojj ucanacataqui.
59002006	Ucampis jumanacajj pobrenacarojj jisc’achapjjtawa. ¿Janit jumanacarusti kamir jakenacasti inac irnakayasipctamsti, uqhamarac autoridadanac nayrakatarus katatipjjaractamjja?
59002007	¿Janit uca kamirinacasti cunatejj jumanacjjanqui uca Tatitusan jach’a sutipatjja jan walinac parlapcaraquejja?
59002008	Jumanacatejj Diosan jach’a leyipa phokhapjjäta cunjämatejj Kellkatanjja sisqui: “Jake masimarojj juma quicparjam munam” sasajja, ucapachajj waliqui lurasipctajja.
59002009	Ucampis janitejj jakenacarojj mayaqui uñjapcäta ucajja, juchwa lurapjjtajja, juchañchatäpjjaractawa Diosan leyip nayrakatanjja.
59002010	Mä jaketejj Diosan take leyipar phokchejja ucat mä juc’ac pantjchi ucqhajja, juchaniwa takpach leyitjja.
59002011	Pachpa Diosaraquiw sejja: “Janiw wachoka juchan sarnakätati.” Ucatsti saraquiwa: “Janiw jiwayätati.” Uqhamajj maynitejj wachoka juchan jan sarnakcchejja, ucampis jiwaychejja, ucajj Diosan leyipjja p’aquintjjewa.
59002012	Jumanacajj parlapjjañama, sarnakapjjañamaraquiwa cuna leyitejj khespiyat sarnakasiñ churquistu uca leyimpi juchañchatäñas laycu.
59002013	Qhitinacatejj jan qhuyapt’ayasis mayniru uñjapjjchejja, jan qhuyapt’ayasiñampi juchañchataraquïniwa, ucampis qhuyapayasirinacajja taripäwi urunjja take cuna atipjasaw mistupjjani.
59002014	Munat jilatanaca, ¿cunataquis walejja maynitejj: “Nayajj iyawstwa” sischi ucatjja janiraqui cuna ascsa lurcchiti ucajja? ¿Uca iyawsañapasti khespiyaspati?
59002015	Sañäni, mä jilatarutejj jan ucajj mä cullacarutejj isipajj jan utjcani uqhamaraqui mank’añapasa,
59002016	ucat jumanacatjja maynejj sani: “Waliqui, janjjatasim, mank’asiraquim” sasa, ucatsti janiraqui issa ni mank’sa churcaniti ucqhajja, ¿cuna asquis uca arsutapajja?
59002017	Uqhamawa iyawsañajja, janitejj luräwinac toke uñacht’ayasqui ucqhajja, uca iyawsaña sapaquejj jiwatawa.
59002018	Inas maynejj sischini: “Jumajj iyawsañanïtawa, ucampis nayajj suma luräwinac lurtjja” sasa. Jichhajj uñacht’ayitaya jan suma luräwinacan iyawsañamjja, nayasti uñacht’ayaraquïmawa iyawsañajj-jja suma luratanacajj toke.
59002019	Jumajj iyawstawa mä sapa Diosan utjatapjja, ucsti walic lurasctajja, uqhamjja supayanacas iyawsasipcaraquiwa, ajjsarañatsa qhathatipjjaraquiwa.
59002020	Ucampis pisi amuyun jake, ¿janit amuyt’cta maynin iyawsatapatejj jan suma luräwinacampi uñacht’ayascchi ucqhajja, uca iyawsañapan jiwatätapa?
59002021	Diosajj nayra Abraham awquisarojj iyawsañampi Isaac wawapa sacrificion loktatapatwa catokänjja.
59002022	Niyaw amuytanjja, Abrahaman iyawsañapajj luratap tokwa uñstäna, uca iyawsañapasti phokhataraquiw tucu luratap toke.
59002023	Uqhamatwa Diosan arupan kellkatajj phokhasïna: “Abrahamajj Diosaruw iyawsäna, Diosasti ucatjj ‘Waliquiw’ sasaw catokäna.” Abrahamasti Diosan amigopa sataraquïnwa.
59002024	Jumanacajj uñjapjjtawa, Diosajj jakerojj catokewa luräwinacap tokeraqui, janiw iyawsatap laycuquiti.
59002025	Uca pachparaquiw lurasïna Rahab sat jan wali sarnakeri warmimpejja. Uqham luratapatwa Diosajj aca warmiru asquit catokäna. Jupasti qhitatanacarojj utaparuw catokäna, ucatsti yanapt’araquïnwa yakha thaquinjam mistjjapjjañapataqui.
59002026	Cunjämatejj janchejj jan ajayumpejj jiwatajja, uqhamaraquiwa iyawsañajj jiwata, cunapachatejj jan suma luräwinacampi uñacht’ayasqui ucqhajja.
59003001	Jilatanacajja, jumanaca taypinjja janiw waljani yatichirinaca tucuñapäquiti, yatipjjtawa qhitinacatejj yatichapjjtan ucanacajj jan qhuyapt’ayasiñampi taripatäñäniwa.
59003002	Takeniw walja pantjasïwinac lurtan, ucampis maynitejj arsutapanjja jan pantjascchejja, ucajj cheka jakewa, take janchipsa frenompjamaraquiw apnake.
59003003	Cunapachatejj caballonacar freno uscunttan ucapachajja, take cuerpopwa apnaksnajja.
59003004	Amuyasipjjaraquim barconacata, jach’anacäpcchisa, apnaker thayas wali ch’amanïraquïcchejja, ucampis barco apnaker jakejj mä jisc’a timonampiquiw apnake, cawqha chektejj jupajj apañ munqui uca cheka.
59003005	Uqhamaraquiw lajjrasampejj lurasi. Lajjrasajj jisc’aquiwa janchisanjja, ucampis walja jach’anacwa luraspajja. Mä jisc’a ninajj mä jach’a monte naqhantaspajja.
59003006	Lajjrajj mä ninampi sasiwa. Mä jan walinac luririwa janchisanqui, ucatsti cuerppachwa k’añuchejja. Pachpa infiernon aktayatawa, ucatsti take jacañasanwa naqharaqui.
59003007	Jakejj take casta jan wali animalanacwa apnakaspa, jamach’inaca, catarinaca, kota lak’onaca, take ucanacwa apnake,
59003008	ucampis janiw qhitis lajjrapjja apnakcaspati. Jan atipjcañjama ñankhawa lajjrasajja, janiraquiw apnakañjamäquiti. Venenon phokantataraquiwa.
59003009	Uca pachpa lajjrampiw Dios awquisarojj yupaychtan, uca pachpa lajjrampiraquiw Diosar uñtasita uscut jake masisarojj ñankhacharactan.
59003010	Pachpa lacatwa mistu Diosar yupaychañasa, jaker ñankhachañasa. Jilatanaca, janiw uqhamäñapajj waquisquiti.
59003011	¿Mä uma jalsutjja mistuspati mojjsa umampi c’allc’u umampejja?
59003012	Munat jilatanaca, ¿higo alejja aceituna achuspati, jan ucajj uva alisa higo achunac churaspati? Uqhamaraquipï pachpa uma jalsutjja jan mistcaspatejj suma umampi c’allc’u umampejja.
59003013	Jumanac taypintejj maynejj wali yatiñan utjchejja amuyt’asiriraqui, uñacht’aypan uca yatiñapjja suma sarnakatapampi, llamp’u chuymampiraqui cunjämtï uca yatiñapajj churqui uqhamarjama.
59003014	Ucampis jumanacatejj chuymanacamjja envidiasiñanacampi c’allc’u tucuyapjjtajja, ucatsti mä cuna laycuqui cunsa lurasipctajja, uqhamajja janiw jach’a jach’a tucupjjañamäquiti uca yatiñanacamatjja, uc lurasinjja jumanacpachaw c’arintasisipcta, ucatsti cunatejj chekäqui uc apanucusipcaractajja.
59003015	Uca casta yatiñasti janiw Diosat jutquiti, jan ucasti acapach yatiñ cancañaquiwa, jaken amuyt’apaquiraquiwa, pachpa supayat jutaraqui.
59003016	Cawqhantejj envidiasiñas, jiwasataquic munañas utjqui ucqhanjja, pejjtusiñanacampi jan walt’añanacampiquiw utji.
59003017	Ucampis qhitinacatejj Diosan yatiñanïpqui ucanacan jacañanacapajj nayrakatajj k’omawa, suma jakenacäpjjaraquiwa, munasirïpjjaraquiwa, suma amuyt’anïpjjaraquiwa, qhuyapayasirïpjjewa, asqui lurapjjaraqui, khanaraqui cuns parlapjje.
59003018	Qhitinacatejj sumancaña muni ucanacajja take cunsa sumanaracwa luri, uqhamata suma yapu apthapcaspas uqhama mä suma jacaña apthapiñapataqui.
59004001	¿Cawquitsa juti jumanac taypin jan walt’añanacajja, uqhamarac guerranacasa? Jan wali amtatanacamajj chuymanacaman nuwasisqui, ucatwa juti.
59004002	Jumanacajj cunsa jicjjatañpun munapjjtajja, jan jicjjatirjamäsinsti jiwayapjjtawa. Cunatsa envidiasipjjapuntawa, jan jicjjatirjamäsinsti ch’ajjwañanacaru, nuwasiñanacaruraquiw uscusipjjtajja. Janiw cuntejj munapcta ucjja jicjjatapctati Diosat jan mayipjjatam laycu.
59004003	Mayipcta ucas janiw catokapctati jan wali mayipjjatam laycu. Jumanacan munañanacaman tucjañataquiquiw mayipjjtajja.
59004004	¡Jan Diosa chuyma jakenaca! ¿Janit jumanacajj yatipcta acapachampi sumancañajj Diosampi jan walincañätapjja? Qhititejj aca pachampi sumancañ munqui ucajj Diosan uñisiripawa.
59004005	Ucatpï Diosan arupajj sejja: “Cuna ajaytï Diosajj jiwasan jacayqui ucajj wali munistu” sasa.
59004006	Ucampis Diosajj qhuyapayasiñapampiw yanapistu, Kellkatasti saraquiwa: “Diosajj jach’a jach’a tucuri jakenacarojj janiw yanapquiti, ucampis munasiñapanjja llamp’u chuymaninacaruw yanapi” sasa.
59004007	Diosaruy jaysapjjam, Supayataquisti sayt’asipjjaraquim, uca Supayasti jumanacatjja jaltawayjjaraquiniwa.
59004008	Diosar jac’achasipjjam, jupasti jumanacarojj jac’achasiraquiniwa. Juchararanaca, amparanacam k’omachasipjjam. Jumanaca qhitinacatï acapachampiru, Diosampiru munasipcta ucanacasti chuymanacam k’omachasipjjaraquim.
59004009	Llacthapisipjjam, jachapjjam, wararipjjaraquim. Larutanacamjja jachañarquipstayapjjam, cusisiñanacamsti llaquisiñaru cutiquipstayapjjaraquim.
59004010	Dios nayrakatan jisc’ar tucupjjam, jupasti jach’aruw aptapjjätam.
59004011	Jilatanaca, jan jumanacjjatjja jan walinacjja parlaquipasipjjamti. Qhititejj mä jilatat jan wali parlqui ucajja, uqhamarac taripqui ucasa, jan walwa leyjjatjja parli uqhamarac uca leyirojj tariparaquiwa. Leyirutejj jumajj taripstajja, taripiriw tuctajja leyir ist’añat sipansa.
59004012	Ucampis mayniquiw ley churirejj utji, jupa sapaquiraquiwa Taripirejja, jupaquiraquiw khespiyaspasa jan ucajj t’unjaspasa. Ucampis jumasti ¿qhitiraquïta mayniru taripiristi?
59004013	Qhitinacatejj aqham sapjjta: “Jichhürojj jan ucajj kharürusa uca marcaruw sarañäni, ucansti maraw utjañäni, alaquipa lurañäni, kollke jicjjatañäni” uc sirinacajj ist’apjjam:
59004014	janiw yatipctati cunatejj kharürojj pascani ucjja. ¿Cunaraqui maynin jacañapasti? Mä urpjamaquiw uñstani ucatsti chhaktawayjjaquiwa.
59004015	Ucampis aqhama sapjjañamawa: “Dios munani ucqhajja, jaccasinjja uc ac lurañäni” sasa.
59004016	Ucampis jumanacajj jach’achasiñanacaman mantatajja cuns parlañ munapjjactawa, take uca jach’achasiñ chuymasti janiw walïquiti.
59004017	Qhititejj asqui lurañ yatqui ucatsti janirac lurquiti ucajja, juch lurasqui.
59005001	Ist’apjjam aca arunaca, kamirinaca: Jachapjjam, wararipjjaraquim cuna jan walt’añanacatejj jumanacjjaru jutcanis ucanacatjja.
59005002	Kamir cancañanacamajj ñusantatawa, suma isinacamas thuthan thuthantataraquiwa.
59005003	Kollkenacamas korinacamas k’ala saruntatawa. Ucanac quipcaraquiw jumanac tokejj khanañchani, mä ninjamaraquiw ucanacajj jumanacarojj naqhantapjjätam. Aca khepa urunacanjja jumanacajj kamir cancañanacamjja montonasipcactawa.
59005004	Jumanacan yapunacaman lurir jakenacaru jan pagapjjatamajja jumanac contraw wararisqui. Tatitusti uca wararitanacapjja ist’araquiwa.
59005005	Aca orakenjja jumanacajj take phokt’ata cusisiñanwa sarnakapjjtajja, animalanacjamaw pokopjjtajja, jichhasti jumanacar jiwarayañ urojj puriniwa.
59005006	Jumanacajj jan juchan jakenacarojj juchañchasinwa jiwarayapjjtajja, janiraquiw jupanacas sayt’asipcänti.
59005007	Ucatpï jilatanaca, jumanacajj llamp’u chuymanïpjjamay Criston jutañapcama, yapu jakejj llamp’u chuymampiw jallupachan kalltañapjja suyt’i, ucatsti jall sarjjepansti yapu apthapjjaraqui.
59005008	Jumanacajj llamp’u chuymanïpjjaraquim, janiraqui mayjt’asipjjamti, Tatitun jutañapasti jac’achaniwa.
59005009	Jilatanaca, janirac jumanaccamajja jan walinacsa parlasipjjamti, Tatitun jan juchañchatäscañataqui. Diosasti, qhititejj taripcani ucajj jac’ancjjewa.
59005010	Jilatanaca, nayra profetanacata yatekasipjjaraquim llamp’u chuymanïñjja, uqhamarac t’akhesiñsa, qhitinacatejj Tatitun sutipjjaru parlapcäna ucanacata.
59005011	Jiwasasti: “Cusisiñaniwa” sistanwa qhitinacatejj t’akhesipqui ucanacarojja. Jumanacajj Job chachan llamp’u chuymanïtapatjja ist’apjjtawa, yatipjjaractawa cunjämsa Tatitojj tucuyarojj jupampi lurcatayna ucjja. Tatitojj wali munasiriwa qhuyapayasiriraquiwa.
59005012	Ucampis jilatanaca, jan alajjpach laycusa ni acapach laycusa juramentjja lurapjjamti, ni cuna casta juramentsa lurapjjamti. Cunapachatejj: “Jïsa” sapjjätajja uqhamapunïpan; cunapachatejj: “Janiw” sapjjaraquïtajja uqhamaraquïpan. Diosasti ucqhajj janiw juchañchapcätamti.
59005013	Jumanacattejj maynejj t’akhesiscchejja, oración lurañapawa. Maynitejj cusisitaraquïchejja, k’ochuñapawa.
59005014	Maynitejj usutächejja, iglesianquir jilïri jilatanacaruw jawsayañapa ucanacajj jupatac oración lurañapataqui, uqhamarac Tatitun sutipjjaru aceitempi jawt’añapataqui.
59005015	Cunapachatejj jupanacajj iyawsañampi orapjjanejja, uca usutajj khespitäjjaniwa. Tatitusti juparojj sartayjjaraquiniwa, juchanïchi ucqhasti perdonataraquïniwa.
59005016	Ucatpï jumanac purajj maynit mayniru juchanacamjja arsusipjjañamajja, ucatsti maynejj maynitaqui orañaparaquiwa uqhamata c’umaräjjañapataqui. Mä asqui jaken oracionapasti wali ch’amaniraquiwa.
59005017	Elías profetajj jiwasjam jakequiraquïnwa, ucampis cunapachatejj oracionan jan jalluñapataqui mayïn ucqhajja, janiw jallcjjänti quimsa mara chicani.
59005018	Cunapachatejj wasitata oración lurän ucqhasti, jallojj purjjaraquïnwa, orakensti achunacajj achjjaraquïnwa.
59005019	Jilatanaca, maynitejj jumanacat chica thaquit sarakawaychejja ucat maynejj cuttayaniracchejja,
59005020	yatipjjam jumanacajja, uca cuttayanirejj juchararan almapjja jiwañat khespiyiwa, ucatsti walja juchanacataracwa perdón jicjjatayi.
60001001	Naya Pedrojj Jesucriston apostolopätwa. Aca cartsti kellkasin apayanipjjaracsmawa qhitinacatï marcanacamat jayan utjasipjjta uca jilatanacaru. Jumanacasti Ponto, Galacia, Capadocia, Asia, uqhamarac Bitinia uca provincianacanwa utjasipjjaractajja.
60001002	Take jumanacarusti Dios Awquiw ajllisipjjtam nayratpacha amtataparjama. Kollan Ajayu tokeraquiwa jumanacarojj jupataqui yakhachasipjjtam, jupar jaysapjjañamataqui, Jesucriston wilapampi k’omachatäpjjañamataquiraqui. Jumanacasti Diosan bendicionanacapjja jilarquiri catokapjjam, uqhamarac suman sarnakasiñsa.
60001003	Yupaychañäni Diosaru, Jesucristo Tatitun Awquiparu, jupasti jach’a qhuyapayasiñap laycuwa jiwasarojj machakat naciyistu, Jesucriston jiwatanac taypit jactatap toke. Ucasti jiwasanacarojj suyt’añanwa jacayaraquistu,
60001004	uqhamaraquiw jumanacarojj cuntï Diosajj imarapquistus uca herencia alajjpachanjja catokayapjjätam, ucajj janiw tucjatäcaspati, ni k’añuchatäcaspasa, janiraquiw mä pankarjamas wañscaspati.
60001005	Jumanacarusti Diosajj jupar iyawsapjjatam laycojja, jach’a ch’amapampiw take cunatsa imasipcaractam, cuna khespiyasiñatejj jumanacataqui waquichatäqui uca catokapjjañamcama. Uca khespiyasiñsti khepa urunacaw jumanacajj catokasjjapjjäta.
60001006	Ucatwa jumanacajj wali cusisita sarnakasipjjtajja, inas waquisiracchi mä juc’a pacha cunayman yant’anacan t’akhesipjjañama ucasa.
60001007	Jumanacan iyawsañanacamasti mä korir uñtataw ninampi yant’atäñaparaqui. Cawquïri iyawsañatï uca yant’anaca pasqui ucasti uca tucusir korit sipansa juc’ampi jila alaniwa. Uqhamatpï jumanacan iyawsañanacamajja, yant’atäsinjja sumat uñt’atänejja, jach’aru aptataraquïniwa cunapachatejj Tatit Jesucristojj jutcani ucapachajja.
60001008	Jumanacajj jan uñjapcsta ucasa, Jesucristorojj munapjjtawa, uqhama jan uñjcasasa iyawsapjjaractawa, waliraqui cusisipjjtajja. Uca jach’a cusisiñanacamasti janiw arunacampi arsuñjamäquiti,
60001009	uqhama almanacamataqui khespiyasiñ jicjjatapjjatamatjja. Uca laycuraquipï jumanacajj iyawsapjjtajja.
60001010	Aca khespiyasiñjjatsti, nayra profetanacajj wali sumwa yatjjatapjjäna, uqhamarac cuntejj Diosajj qhuyapayasiñapanjja jumanacar churcanejja uca tokenacatsa parlapjjaraquïna.
60001011	Jesucriston Ajayuparaquiw profetanacarojj yatiyäna nayratpacha Criston t’akhesiñapjjatjja, uqhamarac cuna jach’a cancañatejj uca khepatsa jutcani ucjjatsa. Uca profetanacasti yatjjatañwa munapjjaraquïna qhitïnisa uca jakejja, uqhamarac cunapachänisa ucajj uca toketa, cunjämtï Ajayojj siscäna uqhamarjama.
60001012	Ucampis Diosajj jupanacarojj yatiyaraquïnwa, cuna tokettï yatjjatañ munapcän ucajj jan jupanacataquïtapa, jan ucasti jiwasataquïtapa. Ucatpï jichhajj jumanacarojj uca pachpa arunacaraqui yatiyatajja, qhitinacatejj parlapctam ucanac toke. Jupanacasti alajjpachat qhitanita Kollan Ajayun ch’amapampiwa parlapjjaractamjja. Ucanacsti angelanacas uñjañjja munapjjaraquïnwa.
60001013	Ucatpï jilatanaca, jumanacajj wali amuyt’asipjjam cuntï lurapcäta ucanacatjja, uqhamarac mä suma jacañan sarnakapjjaraquim. Take chuymaraqui suyt’apjjam cuntejj Diosajj qhuyapayasiñapanjja jumanacar churañataqui waquichasqui Jesucristojj jutcani ucqhajja.
60001014	Ist’asir wawanacjamajja, jan munañanacamarjam sarnakapjjamti, cunjämtï janïra Diosar uñt’casajj sarnakapcäyätajj uqhamjja.
60001015	Ucampis jichhajj k’oma jacañanpun jacjjapjjam, jumanacar jawsir Diosasti kollanätap laycu.
60001016	Diosan arunacapan kellkatasti saraquiwa: “Jumanacajj kollanäpjjam, nayasti kollanätwa uca laycu” sasa.
60001017	Jumanacajj Diosarojj “Awqui” sapjjtawa. Diosasti take jakenacarojj sapa maynirusa chekapwa uñjani, ucatpï jumanacajj Diosar ajjsarapjjañamajja aca oraken jaccasinjja.
60001018	Diosasti jumanacarojj khespiyanipjjtamwa uca ina ch’usa jacaña nayra awquinacamata catokapcta ucata. Jumanacasti sumwa yatipjjaractajja uca khespiyasiñajj janiw tucusir korimpis kollkempis alatäquiti,
60001019	jan ucasti Tatit Jesucriston suma wilapampi alatawa. Uca Tatitusti mä suma k’oma jan camacht’ata ovejar uñtata sacrificion loktataraquïnwa.
60001020	Cristojj uqham lurañapataquejja, janïra aca orakejj lurasquisa ucqhatpacha waquichatänwa, ucampis janiw uñstcänti, jan ucasti jichhaquiw suma khana uñstjje jumanacataqui.
60001021	Jumanacasti Cristo tokeraquiw Diosarojj iyawsapjjtajja. Uca Diosaraquiw Cristorojj jiwatanacat jactayi, jach’aru tucuyaraqui; uqhamasti jumanacajj Diosaruw iyawsapjjtajja, suyt’apjjaractasa.
60001022	Jichhajj jumanacajja, Kollan Ajayu toke Tatitun arunacap ist’asinjja, almanacamjja k’omachasjjapjjtawa jilatanacaru chekpachan munañataqui. Uqhamajj maynit maynicamaw munasipjjañama take chuyma, uqhamarac take ch’amampi.
60001023	Jumanacasti machakatwa nasjjapjjtajja, janiw jiwir jakenacatti, jan ucasti Diosan arunacapatwa. Uca arunacasti jan jiwiriwa, wiñayataquiraquiwa.
60001024	Kellkatanacan siwa: “Take jakenacajj korar uñtataquiwa, Jach’a cancañapasa koran pankarapar uñtataquiraquiwa. Korajj wañsjjewa, pankaras willirtjjaquiraquiwa.
60001025	Ucampis Tatitun arupajj wiñayataquipuniwa” sasa. Aca arunacapï jumanacataqui khespiyasiñ yatiyata arunacajja.
60002001	Ucatpï jilatanaca, jumanacajj apanucupjjam take jan wali luräwinaca, take sallkjasiñanaca, k’oma k’oma tucuñanaca, envidiasiñanaca, arunac apnakasa jakjjat parlasiñanaca.
60002002	Ucatsti asu wawanacjama suma k’oma ajayun leche munapjjaraquim, uqhaman jumanacajj suma jiltapjjañamataqui khespiyatäpjjañamataquiraqui,
60002003	chekpachansa Tatitun sumätapa yatipjjsta ucqhajja.
60002004	Tatiturojj jac’achasipjjamaya mä jacquir kaläcaspas uqhama. Jakenacajj jisc’achasaw apanucupjjaraqui uca kaljja, ucampis Diosataquejj mä suma ajllit kalawa, wali asquiraquiwa.
60002005	Jumanacasti mä jacquir kaläpcasmas uqhamaraqui Diosarojj catuyasipjjam, ucatsti Diosajj jumanacampejj mä suma ajayun templjama sayt’ayañapataqui, uqhamarac jumanac quicpas Diosar sirvir sacerdotenac tucupjjañamataqui, Jesucristo toke take ajayun sacrificionac Diosar loktapjjañamataqui, Diosajj catokañapataquiraqui.
60002006	Ucataracpï Kellkatan sejja: “Nayaw Sionarojj mä kala uchta esquin kalawa, ajllit kalawa, wali jila alaniraquiwa. Ucar iyawsiristi janiw mayjt’ascaniti” sasa.
60002007	Jumanaca, qhitinacatejj iyawsapcta ucanacataquejj uca kalajj wali jila alaniwa; ucampis jan iyawsirinacataquejj, cunatejj Diosan arupajj sisqui ucaw phokhasiscaraqui: “Uta luririnacan apanucut kalajj, mä suma esquin kalaw tucuwayjje” sasa.
60002008	Ucatsti aca aruraquiw phokhasi: “Uca kalajj mayninacarojj lanctasiyiwa liwisiyir karkaraquiwa.” Uca jakenacasti Tatitun arunacapar jan iyawsapjjatap laycuw liwisipjje, ucataqui uchatäpjjaraquïnwa.
60002009	Ucampis jumanacajj ajllit jakenacäpjjtawa, reyir sirviri tucuyat sacerdotenacäpjjaractawa; mä k’oma marcäpjjtawa; Diosan ajllisit marcapäpjjaractawa. Acasti lurasiwa, jumanacajj Diosan muspharcañ luräwinacap yatiyapjjañamataqui. Uca Diosaraquiw jumanacarojj ch’amacat irpsusinjjapjjtam, suma muspharcañ khanapar mantjjapjjañamataqui.
60002010	Jumanacajj nayrajj janiw mä marcäpcäyätati, jichhasti Diosan marcapäjjapjjtawa. Nayrajj janiw qhitis jumanacatjj qhuyapayascänti, ucampis jichhajj Diosaw qhuyapayasjjapjjtam.
60002011	Munat jilatanaca, sarir jakenacarjamaw achict’apjjsma, jan janchin munañanacaparjamajj jacapjjamti, uca janchin munañanacapasti almas contraw nuwasiñ muni.
60002012	Diosar jan uñt’ir jakenac taypinsti sum sarnakapjjam. Jupanacajj jichhajj jan wali jakenacatjamsa jumanac toke parlapcchi ucasa, jumanacan asqui luratanacam uñjasasti, Diosaruw yupaychapjjaraquini cunürutejj jupajj luräwinacat wayt’ir jutcani ucürojja.
60002013	Tatit laycusti jakenacan uscutäqui take uca autoridadanacarojj jaysapjjam, reyirusa, jilïritap laycu,
60002014	jan ucajj qhitinacarutejj reyejj qhitqui jan wali lurir jakenacaru mutuyañapataqui, suma luririnacarusti jach’ar aptañapataquiraqui ucanacarusa.
60002015	Diosasti jumanacanjja asqui lurañanacamwa munaraqui, uqhamata pisi amuyun jakenacan parlatanacapjja amuct’ayapjjañamataqui.
60002016	Khespiyata sarnakasiñan jakenacjam sarnakapjjam, ucampis uca khespiyat sarnakasiñanacamasti janiraqui cuna jan wali lurañataquïpasa, jan ucasti Diosan esclavonacapjam sarnakapjjam.
60002017	Takenirus suman uñjapjjam, jilatanacarusti munapjjaraquim, Diosarusti ajjsartapjjam, reyirusti ist’apjjaraquim.
60002018	Uywatanaca, uywirinacamaru ist’apjjam janiw suma jakenacäqui ucanacaruquiti, jan ucasti khorunacäqui ucanacarus ist’apjjaraquim.
60002019	Dios nayrakatansti asquiwa maynitejj lurañanacap phokhañ laycu, t’akheschi ucqhajja.
60002020	Jumanacatejj jan wali luratanacam laycu t’akhesiyatäsipcsta ucasti ¿cuna asquirac utjisti llamp’u chuymampi t’akhesiñansti? Ucampis jumanacatejj asqui luratanacam laycu t’akhesipjjstajja, llamp’u chuymampiraqui t’akhesipjjsta ucajja, asquiw Dios nayrakatanjja.
60002021	Ucataquipï Diosajj jawsapjjtamjja, Cristojj jumanac laycuw t’akhesïna, jumanacar mä uñacht’äwi churasa, uqhamat cayup arcapjjañamataqui.
60002022	Jupajj janiw cuna juchsa lurcänti, janiraquiw qhitirus cunapachas ñankha lurcänti.
60002023	Jan wali arunacampi tokepcän ucqhajja, janiw jupajj jan wali arumpiraqui cutt’aycänti; t’akhesiyapcän ucqhasti, janiw “suyt’am” siscänti, jan ucasti chekaparu taripir Diosaruw catuyänjja.
60002024	Jesucristo quipcaraquiw juchanacasjja pachpa cuerpopjjaru apawayjje, crusan jiwasina, uqhamata jiwasajj jucha lurañar jiwañasataqui, mä suma jacañan jacañasataqui. Jupajj chhojjriñchjatänwa jumanacajj c’umaräpjjañamataqui.
60002025	Jumanacajj jan awatirin ovejanacar uñtatäsipcäyätawa, ucampis jichhajj Tatituruw cuttanjjapjjtajja. Jupasti mä awatirir uñtataraquiw jumanacarojj imapjjtamjja, almanacamatsa llaquiraquiwa.
60003001	Uqhamaraqui jumanacajj warminaca, chachanacamar ist’asa sarnakapjjam, uqhamata inas cawquïri chachas Tatitur jan iyawscchi ucajj jumanacan sarnakäwinacam toke Tatitutaqui jicjjatatäñapataqui jan cuna arumpisa,
60003002	jan ucasti jumanacan suma sarnakatam uñjasaqui.
60003003	Jumanacan c’achachasiñanacamasti jan patjjataquïcpati ñic’utanaca c’achachasiñanacampi, kori yänacampi, ni wali jila alani isinacampisa,
60003004	jan ucasti suma chuymanïpjjam, ucaw jan tucusquiri, suma muncañajja, llamp’u chuymani. Dios nayrakatansti ucajj wali asquiwa.
60003005	Nayra pachanacanjja, Diosar ajjsartir warminacajj uqhamwa c’achacht’asipjjäna. Jupanacajj Diosaruw iyawsapjjäna, ucatsti chachanacaparojj ist’apjjaraquïnwa.
60003006	Uqhamaw Sara warmejja Abraham chachaparojj ist’äna: “Tatay” sasa. Jumanacasti jupan wawanacapäpjjtawa, asctejj lurapjjäta, ucatsti janirac cunsa ajjsarapcätati ucapachajja.
60003007	Chachanacasti warminacamampejj suma chuymanïpjjaraquim. Jumanacasti jach’aru aptapjjam, cunjämarutejj waquisqui uqhamaru, janiw warmin pisi ch’amätap laycuquiti, jan ucasti Diosajj munasiñapanjja mayacwa jacañjj churapjjtam uca laycu. Uqham lurapjjam Diosat mayisitanacamajj ist’atäñapataqui.
60003008	Uqhamasti jumanacajj suman sarnakapjjam, qhuyapayasipjjaraquim jumanaccamajja jilapurjama munasisa, llamp’u chuymanïpjjaraquim.
60003009	Jan ñankhat ñankhjja cutt’ayapjjamti, ni jan wali arut jan wali arsa cutt’ayapjjaraquimti. Jan ucasti asqui arumpi cutt’ayapjjam, Diosasti bendición catokapjjañamataquiw jumanacarojj jawsapjjtam.
60003010	Ucatpï: “Qhititejj jacañapar muni, ucatsti suma urunacan sarnakasiñ munaraqui ucajja, jan walinac parlañatjja amuyasiñapawa lacapajj c’arinac janiw parlañapäquiti;
60003011	Jan wali lurañatjja jithektasjjañapawa, asquinac lurañapawa. Suman sarnakasiñ thakañapawa, uc arcañaparaquiwa.
60003012	Tatitusti asqui jakenacarojj imiwa, mayisitanacapsa ist’araquiwa, ucampis jan wali lurir jakenacarojj janiw ist’quiti.”
60003013	¿Qhitirac jumanacarusti jan walinac lurapjjeristamsti, jumanacatejj asqui lurañanacan sarnakasipcsta ucqhasti?
60003014	Ucampis cheka luratanacam laycutejj t’akhesipjjstajja, cusisiñanïpjjtawa. Jan qhitirus ajjsarapjjamti, ni sustjasipjjaraquimsa.
60003015	Jan ucasti Tatitur jach’achapjjam chuymanacamanjja. Ucatsti waquicht’atäpjjaraquim qhitinacatejj jumanacaru suyt’añanacamjjat jisct’apcätam ucanacar sañataquejja ucampis sapjjam suma chuymampi.
60003016	Chuymanacaman samaratäñataquejja sum sarnakapjjam, uqhamata jumanacan Cristor iyawsapjjatam laycu, uqhamarac asqui luräwinacamat jan wali parlir jakenacajj jan wali parlatanacapatjja jupanacpacha p’enkasipjjañapataqui.
60003017	Juc’amp sumaw asqui lurasin t’akhesiñajja, Diosatejj munchi ucajja, ñankha luräwinac toke t’akhesiñat sipansa.
60003018	Cristo quipcaraquiw juchanacas laycojj jiwäwipanjja t’akhesiwayejja jan mayampitaqui. Jupajj asqui jakënwa, ucampis jiwasan jan walïtas laycuw t’akhesiwayi, jiwasar Diosar irpañataqui. Janchinaqui jiwatänjja ucampis ajayupanjja jactanjjewa.
60003019	Ajayunaracwa saränjja, catuntatäpquis uca ajayunacar Diosan arunacap parliri.
60003020	Jupanacasti nayrajj jan ist’asiriw tucupjjäna cunapachatï Noé chachajj arca lurascän ucqhajj janiw jaysapcataynati, Diosajj jupanacar suyt’ascchïna ucasa. Uca arcansti quimsakallkoniquiraquiw uma toke khespiyasipjjäna.
60003021	Uca umasti bautismo umaruw uñtasejja, uca tokeraquiw jichhajj khespitätanjja. Uca bautismosti janiw janchi k’omachañataqui asquïquiti, jan ucasti Diosat mä k’oma chuyma mayiñanquiwa; Jesucriston jactäwip tokeraquiw khespitätanjja,
60003022	jupasti alajjpacharuw maqhatjje ucatsti Diosan cupëjjaparuw kont’asjje, uqhamarac jichhajj angelanacasa, munañaninacasa, ch’amasa jupar catuyatawa.
60004001	Ucatpï jilatanaca, cunjämtejj Tatitojj janchipan t’akhesiwayejja, jumanacajj janc’aquïpjjañamaraquiwa t’akhesiñataquejja. Ucatwa uca janchin t’akhesirejja, juchjja apanucuwayjje,
60004002	Diosan munañaparjam take jacäwipana jacjjañapataqui, jan janchin munañaparjam jaysañataquejja.
60004003	Jumanacajj waljwa luranjjapjjtajja cunatejj Diosar jan uñt’ir jakenacarojj cusisiyqui ucjja. Uca urunacanjja jumanacajj vicionacana, jan wali amtañanacana, machañanacana, wali mank’añanacana, jila umjasiñanacana, yakha diosanacar yupaychañanacanwa sarnakasipcäyätajja.
60004004	Uca jan Diosar uñt’ir jakenacatakejj mayjt’asiñäjjewa jumanacan jupanac chica uca k’añu luräwinacapan jan chicachasjjapjjatamajja, ucatwa jumanacatjja jan walinaca parlapjjejja.
60004005	Ucampis jupanacajj, qhititejj waquichasisqui jiwirir jaquirir taripañataqui, jutcani ucaruw luratanacapata churapjjani.
60004006	Ucatpï jiwirinacarojj Diosan arunacapjja parlatänjja, jupanacajj uqhamata ajayunacapanjja Diosjam jacapjjañapataqui, acapachanjja mayni jakenacjama taripatäpcaracchisapän ucasa.
60004007	Take cunan tucusiñapajj jac’anquiwa, ucatpï jumanacajj wali amuyt’ampi sarnakapjjañamajja, uqhamarac oracionsa jan jaytas lurapjjañamajja.
60004008	Ucat sipansa jumanacanjja munasiñajj utjapunpan, munasiñasti walja juchanacwa perdonaraqui.
60004009	Korpacht’asipjjaraquim jumanaccamajja mä suma chuymampi.
60004010	Sapa maynis cunjämtejj Diosat ch’am catokquejj uqhama maynirojj sirvpan, uqhamata take bendiciontï Diosajj churquistu ucajja sum apnakañasataqui.
60004011	Maynitejj parlchejja, Diosan arunacaparjam parlpan. Maynitejj qhitirus mä asqui lurchejja, Diosan ch’amapampi ucjja lurpan. Take cuntejj lurapjjta ucajja Diosar yupaychañataquïpan Jesucristo toke, juparuraqui munañanïñasa, jach’a cancañasa churatäpan wiñayan wiñayapataqui. Uqhamäpan.
60004012	Munat jilatanaca, jan mayjt’asipjjamti uca jach’a yant’anaca jumanacjjaru jutatapatjja, mä cuna jan walis jutcaspa uqhama.
60004013	Jan ucasti cusisipjjam Tatitjama t’akhesipjjatanacamatjja, uqhamata cusisiñan phokt’atäpjjañacamataqui cunapachatejj jupajj jach’a cancañapampi uñstancan uc uñjapcäta ucqhajja.
60004014	Tatit laycutejj jumanacar jan wali arunacampi tokepjjätam ucajja, cusisiñanïpjjtawa, Diosan Ajayupasti jumanacjjaruw utt’asi. [Jupanacasti uca Ajayu contraw jan wali parlapjje, ucampis jumanacajj uca Ajayurojj jach’añchapjjaractawa.]
60004015	Maynitejj jumanacat t’akheschi ucajja, jan jake jiwayatap laycu t’akhespati, lunthatasitap laycus, cuna jan wali luratap laycusa, jaken chh’ajjwañanacapar mantatap laycusa.
60004016	Ucampis maynitejj Cristor arquirïtap laycu t’akheschejja, janiw p’enkasiñapäquiti t’akhesitapatjja, jan ucasti Diosar yupaychañapawa sutip apatap laycu.
60004017	Horasajj purinjjewa, Diosan taripäwipajj wawanacapata kalltañapataqui. Taripäwitejj jiwasampi uqham kalltchi ucajja, ¿cunjämaraquïni qhitinacatejj Diosar jan iyawsapqui ucanacan tucuyapasti?
60004018	“Asqui jakenacatejj ch’ama tucuñampi khespiyaschi ucajja, ¿cunjämaraquïni jucharar jaketaquisti?”
60004019	Uqhamajja, Diosan munañaparjam t’akhesirinacajja, asquinac lurasipcañapaquiwa, Diosaruraquiw almanacapsa catuyasipjjañapa, qhititejj jiwasar lurirïqui ucaru, jupasti chekaparaquiwa.
60005001	Jichhasti ewjja arunacracwa jilïri chuymaninacaru iglesianacamanjja churta. Nayasti jupanacjam jilïri chuymaniraquïtwa, Criston t’akhesitanacapatsa testigoraquïtwa, jupanac chicaraquiw Criston jach’a c’ajquir khanapancäjja uñstancan ucapachajja.
60005002	Tatitun ovejanacapsti sum awatipjjam, ucanacasti jumanacar catuyatawa. Take munasiñampi ucjja lurapjjam, cunjämtejj Diosajj munqui uqhamarjama, janiw phokhayam sat laycuquiti, ni kollke munañ laycuquisa, jan ucasti take chuyma ucjja lurapjjam,
60005003	jan jumanacas uca ovejanacjjaru munañïpcasmasa uqhamjja, jan ucasti ovejanacarojj mä suma yatichäwi uñacht’ayasa.
60005004	Uqhamata cunapachatejj awatirinacan jach’a jilïripajj uñstanjjan ucqhajja, jumanacajj mä suma churäwi catokapjjäta, janiw uca pankaranacat lursutäquis uca coronjamti, jan ucasti wiñay corona.
60005005	Uqhamaraqui, jumanacajj waynanaca, jilïri chuymaninacarojj ist’apjjam. Takeniw maynit mayniru ist’asipjjañama llamp’u chuymampi: “Diosajj jach’a jach’a tucurinacarojj jisc’achiwa, llamp’u chuymaninacarusti munasiñapanjja yanaparaquiwa.”
60005006	Jisc’aruy tucupjjam Diosataquejja, uqhamat jupajj jumanacar horasaparu jach’ar aptañapataqui.
60005007	Take llaquisiñanacamsti Diosar jaytapjjaraquim, jupasti jumanacatjja llaquisiraquiwa.
60005008	Wali amuyt’asirïpjjam, janc’aquïpjjaraquim, jumanacar uñisir Supayasti mä leonar uñtataw warart’asisa sarnakasqui qhitiru mank’antañataquisa.
60005009	Uca Supayataquisti wal sayt’asipjjam iyawsañanacamanjja, yatipjjaraquim walja jilatanacan jumanacjamaraqui take chekan t’akhesipjjatapjja.
60005010	Ucampis uca mä juc’a urunacana t’akhesipjjatama pasjjepansti, Diosajj jumanacarojj sumwa tucuyapjjätam, sum sayt’ayapjjaraquïtam. Uca Diosasti qhititejj take bendicionanac churquistu ucawa, uqhamarus Jesucristompi chicäñasataquiraquiwa jawsistu wiñayataqui.
60005011	Jupar churatäpan yupaychañajja, munañanïñasa, wiñayataqui. Uqhamäpan.
60005012	Silvanojj nayataquejj mä suma asqui jilatat uñt’atawa, juparaquiw aca cartjja jumanacatac apani. Nayasti ewjjt’apjjsmawa, ucatsti chekwa sapjjsma cuna bendicionanactejj Diosat catokapctas ucajj, Diosan cheka munasiñapwa uñacht’ayistu. Aca tokensti sumpun sayt’asipjjam.
60005013	Babilonianquir iglesiasti, cawquirutï jumanacarjama ajlliscaraqui ucajja, aruntanipjjtamwa, Marcos wawajjas aruntanipjjaractamwa.
60005014	Jumanac purasti mä suma jamp’att’asiñampiraqui aruntt’asipjjam. Take jumanaca, qhitinacatejj Jesucristoncapcta ucanacasti suman sarnakasipjjam.
61001001	Naya Simón Pedrojja, Jesucriston sirviripätwa apostoloparaquïtwa. Aca cartsti, qhitinacatejj nanacjamaraqui mä suma iyawsañ jicjjatapctas ucanacaruw kellkanipjjsma, Khespiyiri Jesucristo Tatitusajj chekätap laycu.
61001002	Jilarquir bendicionanac catokapjjam, uqhamarac suma sarnakasipjjam, Diosaru uqhamarac Jesucristo Tatitusar uñt’apjjatam laycu.
61001003	Diosaw jach’a ch’amapampi churistu take cuntejj jacañataqui munctansa ucanacjja, uqhamarac jupar munañsa churaraquistu, qhititejj jach’a ch’amapampi, uqhamarac muspharcañ luräwinacapampi jawsquistu ucar uñt’ayasajja.
61001004	Ucanac toketaracwa, arsüwinacapsa churistojja, uca arsüwinacapasti wali jach’anacawa, wali asquiraquiwa. Uqhamata jumanacajj uca Diosan arsüwinacap toke cunatejj Diosan utjqui uca catokapjjañamataqui, acapach k’añu yänacatsti jaltjjapjjañamaraqui.
61001005	Ucatpï ch’amacht’asipjjañamajja iyawsatanacamarojja suma luräwinacampi yapjjatapjjañamataqui; suma luräwinacarusti amuyt’asiñampi;
61001006	amuyt’asiñarusti, jumanacpach suma sarnakañampi; jumanacpach suma sarnakañarusti, llamp’u chuymampi; llamp’u chuymanïñjjarusti, Diosar munañampi;
61001007	Diosar munañarusti, jilapurjam sarnakañampi; jilapurjam sarnakañarusti, munasiñampi.
61001008	Jumanacantejj take acanacajj utjanejja, ucatsti ucjja sum jilayapjjaraquïta ucqhajja, jumanacan jacañamajj janiw inamayataquïcaniti, janiraquiw inamayataqui Tatiturus uñt’apcaraquïtati.
61001009	Ucampis qhitintejj acanacajj jan utjqui ucajja, mä juyqhump sasiwa; nayra juchanacapat perdonatätapsa armjjaraquiwa.
61001010	Ucatpï jilatanaca, Diosajj jumanacar jawsapctam, uqhamarac ajllipctam ucanjja sum sayt’apjjañamajja; jumanacatejj take acanaca lurapjjäta ucqhajja janipuniw aynacht’apcätati.
61001011	Uqhamatwa jumanacarojj churasiraquini jiwasan khespiyiri Jesucriston wiñay marcapar khespita mantapjjañamajja.
61001012	Ucatpï nayajj jumanacarojj take acanacjja amtayasinipcaquïmajja, yatipctas, uqhamarac iyawsapctas uca cheka arunacanjja suma sayt’asipcsta ucasa.
61001013	Nayataquisti amuyatajjatjja, waquisipuniwa jaccasinjja jumanacar amtt’ayañajja aca ewjja arunacampi.
61001014	Jesucristo Tatitusasti yatiyjjaraquituwa janc’aqui jiwjjañajjata.
61001015	Ucampis cunjämatsa waquisiyäwa, jumanacajj jiwatajjat khepatsa aca arunacatjja amtasisipcañamataquipuni.
61001016	Cuna yatichäwinactejj jumanacar Jesucristo Tatitusan ch’amapjjata, uqhamarac jutäwipjjat yatichapcsma ucanacajj janiw jakenacan alek säwi arunacäcänti, jan ucasti nanacaw nayranacajjamp Tatitun khapak cancañapjja uñjapjjta.
61001017	Jupaw Dios Awquit catokäna muspharcay aytatat cancaña, cunapachatejj Diosan arupajj parläna khapak cancañapana juparu akham säna: “Acawa munat Wawajjajja, jupaw nayarojj cusisiyitu” sasa.
61001018	Nanacaw alajjpachat jutir uca ar ist’apjjta, Tatitump chica uca kollan kolluncasipcäyät ucqha.
61001019	Uqhamat profetanacan arupajj juc’amp thurt’at uñjasi. Jumanacasti uca profetanacan arunacapar ist’asinjja walicwa lurasipctajja, uca arunacasti mä lamparjamaw ch’amacanacanjja khani, urojj khanjtaniñapcama, willjta warawarasti mistuniñapcama jakenacan chuymanacapar khant’añataqui.
61001020	Ucampis nayrakatajj amuyt’asipjjam aca toketjja: profetanacan kellkata arunacajj janiw jasäquiti alek leet’asin amuyt’añataquejja.
61001021	Profetanacasti janipuniw cunsa munañanacapatjja parlapcänti, jan ucasti jupanacajj Diosar catuyata jakenacäpjjänwa, Dios toketaracwa parlapjjänjja, Kollan Ajayun amuyt’ayata.
61002001	Ucampis Diosan Israel marcapanjja utjaraquïnwa c’ari profetanaca, uqhamaraquiw jumanac taypinjja c’ari yatichirinacajj utjaraquini. Jupanacasti jan wali amtäwinacapjja jamasanacanwa yatichapjjani, khespiyiri Tatituparus jan uñt’ir tucusa, uca yatichäwipampisti jupanacpachaw mäqui t’unjtasipcani.
61002002	Waljaniraquiwa uca k’añu luräwinacaparojj arcapjjani, jupanac laycuraquiw chekpach asqui thaquitjja jan walinacajj parlasini.
61002003	Kollker sinti chuyma churatäpjjatap laycojja c’ari yatichäwinacampejj jumanacatjja k’alwa take cunsa apsupjjätam, ucampis jupanacarojj t’unjatäñaquiw suyt’jje, nayratpacha juchañchatäpjjaraquiwa.
61002004	Diosajj janiw jupa contra juch lurir angelanacarus perdoncänti, jan ucasti infiernoruw jakontänjja, ch’amacanacaruraquiw jayti cadenanacampi ñach’antata taripäwi urutaqui.
61002005	Janiraquiw Diosajj nayra jakenacarus perdoncaraquïnti, jan ucasti uca jan wali jakenacjjarojj uma juicio puriyanïna. Noé saparuquiraquiw khespiyänjja cheka arunac parlatapata, jupamp chicasti pakallkoniquiw khespiyasïnjja.
61002006	Diosajj ninampiraquiw Sodoma, uqhamarac Gomorra sat marcanacarojj naqhantayänjja khellar tucuyasa, khepa urunacan jaquir jan wali jakenacan amuyt’asipjjañapataqui.
61002007	Ucampis Lot chacharojj khespiyaraquïnwa suma jakëtap laycu. Uca marcan utjir jakenacan jan wali luräwinacap uñjasinsti Lot chachajj llaquisiraquïnwa.
61002008	Uca asqui chachasti sapüruraquiw uca jakenacan jan wali luratanacap uñjasina, uqhamarac ist’asinsa wali llaquisirïna.
61002009	Uqhampï Tatitojj wawanacapar jan walinacat khespiyañ yatejja, uqhamarac jan wali jakenacar taripäwi urutac imañsa, mutuyatäpjjañapataqui.
61002010	Diosajj mutuyaniwa qhitinacatejj ñankha munañanacaparjamaqui sarasipqui ucanacarojja, Tatitun arunacaparus jan ist’apcaraquiti ucanacarusa. Ucanacasti wali munañani jan ist’asiri jakenacaraquiwa, janiraquiw alajjpacha ch’amanacarus jan wali arunacampi sañjja ajjsarapquiti.
61002011	Angelanacasti uca jakenacat sipansa juc’ampi ch’amanïpcchi munañanïpcaracchi ucasa, janiw janc’aquejj uca alajjpacha ch’amanacarojj jan wali arunacampi cunsa sapquiti Dios nayrakatanjja.
61002012	Ucampis uca jakenacajj animalanacjam jan amuyt’asirïpjjewa, alekaquiraquiw jacasipqui catusin jiwayatäñataqui. Jan amuyt’asisaquiraquiw cuns parlapjje, ucampis animalanacar uñtataquiraquiw jiwarapjjani,
61002013	wali t’akhesisa mayninacar t’akhesiyapjjatapata. Mä juc’a cusisisajja wali c’uchiquïpcaspas uqhamwa amuyasipjje. Mä p’enka jan waliraquiw jupanacan luratanacapajja. Jumanacampi chica ucanccasinsti cusisipjjaraquiwa jan wali luratanacapampi.
61002014	Mä warmirus janiraquiw alekaqui uñtapquiti, janiraquiw jucha lurañatsa karjasipcaraquiti. Pisi amuyt’aninacarusti jupanac chicaraquiw juchjj lurayapjje, wali mich’äpjjaraquiwa; ñankha jakenacäpjjapuniwa.
61002015	Cheka thaquit sarakapjjatap laycuw chhaktat sarnakapjje. Beoran yokapa, Balaam profetan luratanacaparuw arcapjje, qhititejj jan walinac lurasa, kollke jicjjatañac muncänjja ucaru.
61002016	Ucatsti uca luratapatjja mä kachu asnomp tokenokataw jupajj uñjasïna, uca asnosti juparojj jakjamaw parljjayäna, uqhamataracwa lokhe cancañapjja jan luraycänti.
61002017	Uca jakenacajj mä jan umani phujur uñtatawa, thayan apnakata kenayanacar uñtatäpjjaraquiwa; jupanacasti wiñayan wiñayapataquiw ch’iyara ch’amacancapjjani.
61002018	Jupanacasti jan wali arunacwa parlapjje. Ucatsti vicionacapampi jan wali lurañanacapampejja, uca jan walinacat jaltanirinacarojj wasitatwa uca jan walinacaru irpapjje.
61002019	“Khespita sarnakasiñ churapjjäma” sapjjewa, ucampis jupanacpachaw juchan esclavopäsipqui, sapakat jakeraquiwa cuna juchampitï atipjayasqui ucan esclavopajja.
61002020	Qhitinacatejj Tatit Jesucristo Khespiyiriru uñt’asin uca jan wali luräwinacat jaltanjjapjje, ucatsti khepatjja juchar cutt’asina jucha lurañanacampi atipjayasipjjaraqui ucanacajja, nayra jacañanacapat sipansa juc’ampi jan walëjjapjjewa.
61002021	Uñt’jjasina uca suma Diosan arunacap apanucuñat sipansa, jupanacataquejj asquïsapänwa jan uca cheka thaqui uñt’apjjañapa.
61002022	Ucampis ucanacampejj cunatejj sisqui ucaw phokhasisqui ucatsti siwa: “Anojj wak’sutaparuw cutjjatasjje, ucqha jarekat qhuchisti wasitatwa ñek’eru sunt’sjjaraqui” sasa.
61003001	Munat jilatanaca, acajj payïri cartwa kellkanipjjsma, paypach carta apayanipcsma ucanacanjja ewjjanac toke walwa amuyt’ayañ munapjjsma.
61003002	Amtasipjjam cuntejj nayra kollan profetanacajj Tatitun arunacap tokejj parlapcäna ucanacatjja, uca arunacasti jichhürojj apostolonac tokew jumanacarojj yatichatäjje.
61003003	Nayrakatajj ac amuyt’asipjjam: Khepa urunacanjja Tatitun yänacapat phiscasiri jakenacaw sartapjjani, jan wali amtatanacaparjamaraquiw sarnakapjjani,
61003004	ucatsti jisct’apjjaraquiniwa: “¿Cawquirac Criston ‘Jutäw’ satapasti? Awquinacasas jiwarawayjjewa, take cunas pachpaquïscaraquisä, aca orakes utjquis ucqhatpacha” sasa.
61003005	Jupanacajj janiw amuyt’asiñ munapquiti, alajjpachajj nayratpacha utjascatapapuni, uqhamarac aca orakes Dios quipcana umat apsutätapa, umïpanracwa jichhas utjasqui.
61003006	Ucatsti uca orakejja uma juiciompi t’unjatäjjaraquïnwa.
61003007	Jichhasti aca orakempi alajjpachampisti ninampi t’unjataraquïniwa, Diosan arunacaparjama, ucatac imatäscaraquiwa. Uca ninawa k’al naqhantani taripäwi urunjja, cunapachatï jan wali jakenacajj tucjatäcani ucapacha.
61003008	Ucampis jilatanaca, jan jumanacajj armasipjjamti, Tatitutaquejj mä urojja waranka marampi sasiwa, waranka marasti mä urumpi sasiquiraquiwa.
61003009	Tatitojj janiw armt’asquiti arunacapar phokhañjja, cunjämtï mayninacajj amuyapqui uqhama, jan ucasti jupajj suma chuymampiw suyt’asquistu; jupasti janiw munquiti qhitin chhakañapsa, jan ucasti muniwa takeninsa Diosar cutcatañapa.
61003010	Ucampis Tatitun jutañap urojja acatjamatwa jutani, lunthatar uñtata. Alajjpachanacasti mä jach’a ajjsarcañ warariñanacampiw t’unthaptani, cunanacatejj alajjpachan utjqui ucanacasti ninampi tucjatäniwa, orakensti, cunanacapatejj utjqui ucanacämppacha, Diosan taripäwipar catuyataw kheparani.
61003011	Take cunas uqham tucjaschini ucajja, jumanacajj ¡cunja Tatit chuymas jupar wali catuyasita jacapjjañamajja!
61003012	Tatitun jutañap ursti suyt’apjjam, janc’aquïñapa munasa. Uca urojj alajjpachajj ninampi naqhantatäniwa, take cunas ninampiraquiw umatatatäni.
61003013	Ucampis jiwasajj arsutaparjamaw suyt’asctan mä machak orake, mä machak alajjpachampi, cuntejj Diosajj: “Churapjjämaw” sisquistu uca. Ucansti take cunasa chekapapunïniwa.
61003014	Ucatpï munat jilatanaca, acanac suyt’casajja take cunsa ascpun lurapjjam, uqhamata Diosajj jumanacar sumana jicjjatañapataqui, jan juchani ni cuna k’añunsa.
61003015	Amuyasipjjaraquim, Jesucristo Tatitusti suma chuymapampi suyt’asqui ucajj jiwasan khespiyasiñasataquïtapa. Uqhamaracwa Pablo jilatasas jumanacarojj kellkt’anipjjtamjja Diosan amuyt’ayataparjama.
61003016	Take cartanacapanwa aca tokenacatjja parlapjjäyätamjja, yakhepanacajj jan amuyt’añjamäcchi ucasa. Jan amuyt’ani pisi iyawsañan jakenacasti uca arunacjja maysaruw k’ewipjjaraqui jupanacan amuyunacaparjama, jupanacpach ucanacampi t’unjatäñataqui.
61003017	Ucatpï munat jilatanaca, niyaquitejj jumanacajj acanacjja jichhatpach yatjjapjjstajja, ucatsti amuyasipjjam jan uca sallkjirinacampi apayasiñataqui, uqhamata walïcasin jan aynacht’añataqui.
61003018	Ucampis khespiyiri Tatit Jesucristosar uñt’apjjam, munasiñapanraqui jiltapjjam. ¡Jupasti jach’achatäpan jichhas, wiñayataqui! Uqhamäpan.
62001001	Kellkanipjjsmawa jumanacaru qhititejj utjcapunïna, cunapachatï take cunas kalltascäna ucqhatpacha. Nanacasti jupa pachpatwa ist’apjjta, uqhamarac quicpa nayranacajjampis uñjapjjaracta, uñcatapjjaracta, amparanacajjampis llamct’apjjaracta, ucasti jacañ Aruwa.
62001002	--Aca jacañ Arusti uñstawayiwa, nanacasti uñjapjjaractwa, uca pachpataracwa khanañchapjjta; uqhamarac jumanacarus yatiyanipjjaracsma aca wiñay jacañata, qhititejj Awquimpïscäna ucat jiwasanacar uñstaraquistu ucata --sasa.
62001003	Khanañchapjjsmaw jumanacaru cuntejj uñjapjjtjja, ist’apjjaractjja ucjjata, jumanacajj nanacampi mayachasipjjañamataqui cunjämatejj nanacajj chekpachansa mayaquïpjjtjja Dios Awquimpi, uqhamarac Jesucristo Yokapampisa.
62001004	Uqhamwa acanacjjat jumanacarojj kellkanipjjsma cusisiñanacajjajj phokhatäñapataqui.
62001005	Aca arunacwa Tatit Jesucristojj nanacarojj yatichapjjetäna, ucracwa jumanacarojj yatichapjjsma: “Diosajj khanawa, janiw cuna ch’amacas jupanjj utjquiti” sasa.
62001006	Jiwasatejj sañäni: “Jupampejj mayaquïtanwa” sasajja, ucatsti uqham arscasinjja ch’amacan jacascaracstanjja, c’arïtanwa arsüwisansa, uqhamarac luräwisansa.
62001007	Jiwasatejj khanan jacstan, cunjämatejj Diosajj khanancqui uqhamjja, mayaquïtanwa maynimpi maynimpisa, Jesucristo Yokapan wilapaw take juchanacasat k’omacharaquistu.
62001008	Jiwasatejj sañäni: “Janiw juchanïcti” sasa, ucapachajj jiwas pachpaw c’arintastan, janiraquiw jiwasan cheka luräwejj utjquiti;
62001009	Jiwasatejj juchanacas arsusiñänejja, jupajj chekawa, asquiraquiwa juchanacas perdonañataqui, uqhamarac take jan walinacata k’omachañataquisa.
62001010	Ucampis jiwasatejj: “Janiw cuna juchs lurcti” sisna ucajja, Diosaruw c’arir tucuytan, chekpachansa janiw arup catokctanti.
62002001	Munat wawanacajja, acanacwa kellkanipjjsma juch jan lurapjjañamataqui. Ucampis cawquïritejj juchañchasqui ucataquejj, utjistuwa mä arjjatirisa alajjpach Awquisan nayrakatapana, ucasti Jesucristowa, jupajj chekawa.
62002002	Tatit Jesucristow jacañap loktasiwayi uca tokew juchanacasajj perdonatäjje, janiw jiwasan juchanacasacti, jan ucasti take aca orakpachan juchanacapa.
62002003	Jiwasatejj Diosan camachinacaparu ist’asctanjja, uqhamanwa Diosar uñt’atasjja yattan.
62002004	Ucampis cawquïritejj sanejja: “Nayajj uñt’twa” sasa, ucatsti janirac camachinacap imcaniti ucasti, c’ariwa. Jupanjj janiraquiw cheka arojj utjquiti.
62002005	Ucampis cawquïritejj Diosan camachinacaparjam lurqui ucajja, chekpachansa Diosarojj muniwa; uqhamatwa yattanjja Tatitumpi mayaquïtasjja.
62002006	Qhititejj: “Diosampiw jacascta” sasqui ucajja, cunjämatejj Jesucristojj jaccäna uca quicparaquiw jacañapa.
62002007	Jilatanaca, janiw jumanacaru machak camachi kellkanipcsmati, jan ucasti cawquïr camachinacatejj kalltäwitpacha utjapcäyätamjja uca pachpawa. Aca nayra camachejj cuntejj ist’apcäyätajja kalltäwitpacha uca pachpa arunacaraquiwa.
62002008	Ucampis cuntejj kellkanipcsma ucajja, mä machak camachïcaspas uqhamawa. Ucasti chekawa Cristonsa uqhamarac jumanacansa, chekpach khanasti khantanjjewa, ch’amacasti chhaktascaraquiwa.
62002009	Cawquïritejj: “Khananctwa” sasqui, ucatsti jilapar uñisiscaraqui ucajja ch’amacancasquiwa.
62002010	Qhititejj jilapar munasqui ucajja, khananwa jaqui, janiraquiw cunas jucharu tincuycaspati.
62002011	Ucampis qhititejj jilapar uñisisqui ucajja, ch’amacanwa sarnakasqui. Janiraquiw cawcsar saratapsa yatiscaraquiti ch’amacajj juyqhu tucuyatap laycu.
62002012	Wawanaca, Diosajj sutipa jach’ar aptatäñap laycuw juchanacamatjja perdonjjapjjtam Jesucristo toke, ucatwa kellkanipjjsma.
62002013	Awquinaca, kellkanipjjsmaw jumanacaru, cawquïritejj utjapunïna janïr cunas kalltasquipana ucar uñt’apjjatam laycu. Waynanaca, jumanacarojj kellkanipjjaracsmawa Supayaru atipt’apjjatamata. Wawanaca, jumanacarojj kellkanipjjsmawa alajjpach Awquiru uñt’apjjatamata.
62002014	Awquinaca, jumanacarojj kellkanipjjsmawa cawquïritejj utjapunïna kalltäwitpacha ucar uñt’apjjatam laycu. Waynanaca, jumanacarojj kellkanipjjsmawa ch’amani sayt’apjjatamata, uqhamarac Diosan arunacap chuymanacamar catokapjjatamata, uca pachparaqui supayaru atipt’apjjatamata.
62002015	Jan acapachar munirïpjjamti, janirac acapachan yänacapsa. Cawquïritejj acapachar munasqui ucanjja, janïraw Dios Awquitac munasiñapajj utjquiti.
62002016	Take cuntejj acapachajj churañatac uñacht’ayqui ucajja, janiw Dios Awquit jutquiti, jan ucasti acapachatwa juti. Janchin jan wali munañanacapa, cuntejj nayrajj uñjquis ucansa munañanaca, jach’a jach’a tucuñanaca, take ucanacwa acapachajj churañ muni.
62002017	Acapachajj tucusiriquiwa jan wali luräwinacapamppacha, ucampis cawquïritejj Diosan munañap lurqui ucajj wiñayataquiw jaqui.
62002018	Wawanaca, khepa urunacajj purinjjewa. Jumanacajj ist’apjjäyätawa: “Anticristojj jutaniw” siri; cunjämatejj jichhajj Cristo toke parlirinacajj wali uñstawayejja, uqhamatwa yattanjja khepa urunacäjjatapa.
62002019	Jupanacajj jiwasanaquirï taypitwa mistuwayapjje, ucampis chekpachansa janiw jiwasanacanquirïquiti; jiwasanacanquirïspa ucajja, mayaquïscasänwa. Ucampis uqhamaw lurasiwayi takenis jan jiwasanquirïtapa khanañchañataqui.
62002020	Jumanacarojj Cristo Tatituw Kollan Ajayu churawayapjjtamjja, uqhamarac take cunwa yatipjjaractajja.
62002021	Kellkanipjjsmaw cheka arunac uñt’apjjatamata, janiw jan uñt’apjjatam laycuti; jumanacajj asquiw yatipjjtajja janiw cuna c’aris jutcaspati cheka arutjja.
62002022	¿Qhitis c’arejja? Qhititejj Jesusar sejja: “Janiw Cristöquiti” sasa. Ucawa Criston uñisiripajja, Awquirus uqhamarac Yokarus jan uñt’iri tucutap laycu.
62002023	Take qhitinacatejj Yokarojj jan uñt’iri tucujja, Awquirojj jan uñt’iriw tucuraqui; ucampis cawquïritejj Yokaru catokqui ucajja, Awquirojj catokaraquiwa.
62002024	Ucatpï, chuymanacamaru imapjjañamajja cawquïr arunactejj kalltatpach ist’apcta ucanacjja. Cuntejj kalltäwitpach ist’apcta uc chuymanacamar imapjjaracstajja, uqhamaraquiw jumanacajj Yokampi mayancapjjtajja Awquimpi.
62002025	Ucapunïsquiwa, ucatpï Tatit Jesucristojj arsuwayejja: wiñay jacañ churañataqui.
62002026	Aca kellkanipjjsmaw qhitinacatejj jumanacar pantjasiyañ munapjjtam ucjjata.
62002027	Ucampis jumanacanjja utjapjjtamwa Kollan Ajayu cawquïrtejj Tatit Jesucristojj churapjjtam uca. Uqhamatwa jan qhitin yatichäwips munapctati, uca pachpa Ajayuw jumanacarojj yatichapjjtam. Yatichäwipasti chekawa, janiraquiw c’arïquiti. Uqhamay Tatit Jesucristompejj mayac jacapjjam, cunjämtï Kollan Ajayojj yatichapctam uqhamarjama.
62002028	Jichhasti wawanaca, mayac Cristompi sayt’apjjam, uqhamat juparu iyawsañampi catokañäni cunapachatejj wastat uñstancani ucqhajja, jupan nayrakatapan jan p’enkachat uñjasipjjañasataqui.
62002029	Jumanacajj yatjjapjjtawa Tatit Jesucristojj chekapätapa, yatipjjañamaraquiwa take qhitinacatejj chekapa lurapquejja, ucanacajj Diosan wawanacapawa.
62003001	Yatipjjam Dios Awquejj kawksa munasistu wawanacapat uñt’atäñasataqui, jïsa wawanacapapunïsctanwa. Ucatpï Diosar jan iyawsirinacajj jan uñt’quistutejja, Diosar jan uñt’apjjatap laycu.
62003002	Munat jilatanaca, jichhajj Diosan wawanacapäjjtanwa, ucampis janïraw khanañchquistuti cunäcañänitejj tucuy urunacan ucjja. Ucampis yattanwa cunapachatejj Tatit Jesucristojj uñstancani ucqhajja, jupjamaw tucuñäni, cunjämäquitejj jupajj uqhampacha uñcatatas laycu.
62003003	Take qhititejj acanac Jesucristotjja suyt’qui ucajja, jupa pachpawa k’omachasi cunjämatejj Tatit Jesucristojj k’omäqui uqhama.
62003004	Ucampis qhitinacatejj juch lurqui ucanacajja, Diosan leyipwa p’aquinti, uqhamasti juch lurañajj ley p’aquintañawa.
62003005	Jumanacajj yatipjjtawa Tatit Jesucristojj jutiwa aca orakeru juchanacas k’omachañataqui, jupanjj janiraquiw cuna juchas utjquiti.
62003006	Uqhamasti take qhitinacatejj Tatit Jesucristompi mayanac jacapqui ucanacajja, janiw juchan sarnakcjjeti; ucampis take qhitinacatejj juchan sarnakasipqui ucanacajj, janiw jupar uñjquiti, ni uñt’caraquisa.
62003007	Wawanacajja, jan qhitimpis c’arintayasipjjamti; asqui lurirejja asquiraquiwa, cunjämatejj Tatitojj asquïqui uqhama.
62003008	Qhititejj juchan sarnakqui ucasti Supayanquiwa, Supayasti juchararawa kalltäwitpacha. Diosan Yokapasti Supayan luratanacap t’unjiriwa jutejja.
62003009	Take qhititejj Diosat nacitäqui ucajja, janiw juch lurquiti Diosampi jacatap laycu; janiraquiw juch lurcaraquispati Diosat nacitätap laycu.
62003010	Uqhamatwa yatisi qhitinacas Diosan wawanacapajja, qhitinacaraquis Supayan wawanacapäcaraquis ucajja. Cawquïritejj jan asqui lurquejja, uqhamarac jan jilaparus munasqui ucajja, janiw Diosancquiti.
62003011	Aca arunacwa ist’apjjtajja kalltäwitpacha: “Munasipjjam maynit maynicama” sasa.
62003012	Janiw Cainjamäñasäquiti, jupajj Supayanquirïnwa ucatwa jilaparu jiwayi. ¿Cunats jiwayänjja? Cainan luratapajj janiw walïcänti, jilapan luratapasti asquiraquïnwa.
62003013	Munat jilatanaca, acapachanquirinacatejj uñisipjjstam ucajja, jan mayjt’asipjjamti.
62003014	Jiwasajj jiwañat jacañaruw pasawayjjtan, acsti yatiwaytanwa jilanacasaru munatas laycu. Qhititejj jake masipar jan munqui ucajja jiwataquïsquiwa.
62003015	Take qhititejj jake masipar uñisqui ucajj jake jiwayiriwa. Jumanacajj yatipjjaractawa janiw qhiti jake jiwayirinsa wiñay jacañapajj utjcaspati.
62003016	Yattanwa cunäquitejj munasiñajj ucjja, Tatit Jesucristojj jacañapwa jiwasanac laycu churawayäna; uca pachparaquiw jiwasanacajj jilatanacas laycu jacañas churañasa.
62003017	Maynitejj kamirïchi ucat, jilapan pist’ayasitapa yatisina jan jupat qhuyapt’ayascchejja, ¿cunjämarac Diosan munasiñapajj chuymapan utjaspasti?
62003018	Wawanacajja, jiwasan munasiñasajj janiw lacaquïñapäquiti; jan ucasti chekpach munasiñasajj luräwinacasana uñjasiñapawa.
62003019	Uqhamatwa chekancatas yatistan, uqhamarac jupa nayrakatan Diosampipunïtasa.
62003020	Chuymasatejj cunatsa juchañchchistojja, Diosajj juc’amp jach’awa chuymasat sipansa, jupasti take cunwa yatiraqui.
62003021	Uqhamasti munat jilatanaca, chuymasatejj jan juchañchcchistu ucajja, iyawsañasaw utjistu Diosan nayrakatapana;
62003022	jupasti churistaniwa take cuntejj mayiñäni uca, camachinacapar jaysatas laycu, luräwinacasamp cusisiyatas laycuraqui.
62003023	Camachinacapasti aqhamawa: Jesucristo Yokaparojj iyawsañasawa, uqhamarac maynit maynicama munasiñasawa, cunjämtï jupajj sisquistu uqhamarjama.
62003024	Qhitinacatejj camachinacapar iyawsapqui ucanacajj Tatitumpiw jacapjje, Tatitusti jupanacampiraqui. Yatipjjtanwa jupajj jiwasanwa jaqui cawquïr Ajaytejj churquistu uca toke.
62004001	Munat jilatanaca, jan cuna casta yatichäwirus Diosan yatichäwipäcaspas uqham arcapjjamti, jan ucasti yant’apjjam chekpachapunit Diosan Ajayupani janicha. Walja c’ari yatichirinacaw acapacharojj phokhantasqui. Jupanacasti sapjjewa: “Diosanquirïpjjtwa” sasa.
62004002	Aqhamatwa jumanacajj uñt’apjjäta maynejj Diosan Ajayupanïtapjja: Qhititejj sisqui “Jesucristojj janchin juti” sasa, uquïristi Diosanquiriwa.
62004003	Ucampis qhititejj sisqui: “Jesucristojj janiw janchina jutquiti” sasa, ucajj janiw Diosan Ajayupanïquiti, jan ucasti Cristo conträqui uca ajayuniwa. Jumanacajj ist’apjjtawa uca ajayun jutañapjja; jichhasti ucajj acapachancjjewa.
62004004	Wawanaca, jumanacajj Diosanquirïpjjtawa, atipt’apjjaractawa uca c’arinacaru; cawquïritejj jumanacampïqui ucajja, juc’amp ch’amaniwa jupanacampïquis ucat sipansa.
62004005	Jupanacajj acapachanquiriwa, ucatpï jupanacajj acapach yänacapatjja parlapjjejja, acapachanquir jakenacasti jupanacarojj ist’apjjaraquiwa.
62004006	Ucampis jiwasanacajj Diosanquirïtanwa. Qhititejj Diosar uñt’qui ucajj ist’istuwa; jan Diosanquirïqui ucasti janiw ist’quistuti. Uqhamatpï uñt’snajja cawquïritejj cheka ajayunïqui, uqhamarac c’ari ajayunïqui ucsa.
62004007	Munat jilatanaca, munasiñasaw maynit maynicama, munasiñasti Diosatwa juti. Qhitinacantejj munasiñapajj utjqui ucanacasti Diosan wawapawa, Diosarusti uñt’araquiwa.
62004008	Qhititejj jan munasiñanïqui ucajj janiw Diosar uñt’quiti, Diosajj munasiñawa.
62004009	Diosajj qhitaniw mä sapa Wawapa aca orakeru, wiñay jacañanïñasataqui, uqhamanwa Diosajj munasiñap uñacht’ayistu jupa toke.
62004010	Aqhamanquiw munasiñajja: janiw jiwasanacati Diosar munapcäyätanjja, jan ucasti jupaw munistu Wawap qhitanisina juchanacasat khespiyañataqui.
62004011	Munat jilatanaca, Diosatejj uqham munchistojja, jiwasanacajj munasiñasaraquipï maynit maynicama.
62004012	Diosarojj janipuniw qhitis cunapachas uñjquiti. Ucampis jiwasatejj munasiñäni maynit maynicama ucajja, Diosajj jiwasanwa jaqui, munasiñapasti jiwasan phokhasiraqui.
62004013	Diosajj Ajayupwa churistu, ucatwa yattanjja Diosampi jacatasa, jupasti jiwasampiraqui.
62004014	Jiwasanacpachaw uñjaractanjja, khanañcharactanwa aqham sasa: --Alajjpach Awquejja qhitaniw Yokaparu acapachar khespiyañataqui.
62004015	Qhititejj arsquejja: “Jesusajj Diosan Wawapawa” sasa, uquïrejja Diosanwa jaqui, Diosasti jupanaraqui.
62004016	Uqhamanwa yattanjja, iyawsaractan Diosajj jiwasanacar munatapa. Diosajj munasiñawa; qhititejj munasiñan jacqui ucajja Diosanwa jaqui, Diosasti jupanaraqui.
62004017	Uqhamanwa asqui munasiñasajj phokhasi, cunapachatejj Tatitojj wastat jutcani ucqhajja jan ajjsarañanïñasataqui, jiwasanacasti acapachanjja cunjämäquitejj Tatit Jesucristojja uqhampachätanwa.
62004018	Cawquintejj munasiñajj utjqui ucanjja janiw utjquiti ajjsarañajja. Ucat sipana chekpach munasiñanejja ajjsarañjja apanucuwa; ajjsarañasti mutuña catokañataquiwa. Maynitejj ajjsarascchi ucajja, janiw chekpach munasiñanïquiti.
62004019	Diosaw nayrakat jiwasanacar munistu, ucatwa jiwasajj juparojj munaractanjja.
62004020	Ucampis cawquïritejj sejja: “Nayajj Diosarojj muntwa” sasa, ucatsti jilapar uñisiscaraquejja, ucasti c’ariwa. Maynitejj jilapar uñjcasina jan muncchejja, ¿cunjämatsa Diosarojj munaspa jan uñjasajja?
62004021	Jupajj aca camachwa churawayistu: “qhititejj Diosar munqui ucajja jilaparojj munañaparaquiwa.”
62005001	Take qhititejj iyawsañampi Jesusarojj: “Tatit Cristowa” sisqui ucajj chekpach Diosan wawapawa; maynitejj awquir munchejja, aca awquin wawanacaparojj munañaparaquiwa.
62005002	Cunapachatejj Diosar muntanjja, camachinacarus phokharactan ucapachajja, yatiractanwa Diosan wawanacapar munatasa.
62005003	Diosar munañajja camachinacar phokhañawa; camachinacapasti janiraquiw jan phokhañjamäquiti,
62005004	qhitinacatejj Diosan wawanacapäqui, ucanacajja, acapacharojj atipjiwa. Iyawsañasasti acapacharojj atipt’ayaraquistuwa.
62005005	Qhititejj Jesusarojj Diosan wawapata iyawsquejja, ucaquiw acapacharojj atipjaspajja.
62005006	Tatit Jesucristojj jutawayiwa umampi wilampi unañcht’ata; janiraquiw umampiquiti, jan ucasti umampi uqhamarac wilampi, Ajayu pachparaquiw ucjjatjja testigo, Ajayusti chekaraquiwa.
62005007	Quimsa testigow ucjjatjja alajjpachanjja utji, ucanacasti acanacawa: [Dios Awqui, Jacañ Aru, Kollan Ajayu; aca quimsanisti mayaquiwa.
62005008	Quimsa testigow utjaraqui aca orakenjja,] ucanacasti acanacaraquiwa: Ajayu, uma, wila; quimsanpachasti mayar tucutäpjjaraquiwa.
62005009	Jakenacan khanañchäwipjja catoktanwa, ucat sipansa Diosan khanañchäwipajj juc’ampi chekawa, Diosajj Wawapjjata khanañchatap laycu.
62005010	Qhititejj Diosan Yokaparojj iyawsqui uquïrejj jacäwipampiw khanañchi. Qhititejj Diosar jan iyawsquejja c’arit uñt’ayi, Diosajj Yokapjjat khanañchatapjja jan iyawsatap laycu.
62005011	Aca khanañchäwejja, Diosajj wiñay jacañ churistu ucawa; aca wiñay jacañasti Yokapanquiwa.
62005012	Qhititejj Diosan Yokaparojj catokqui ucajja wiñay jacañaniwa; ucampis qhititejj Diosan Yokapar jan catokqui ucajj janiw wiñay jacañanïquiti.
62005013	Acjja kellkanipjjsmawa Diosan Yokapar iyawsapcta ucanacaru, wiñay jacañanïpjjatam yatipjjañamataqui.
62005014	Utjistuwa Diosar iyawsañasajja, yatiractanwa cuntejj Diosarojj mayiñäni munañaparjama ucjja jupajj ist’istuwa.
62005015	Cunjämtï yattanjja Diosajj oracionanacasarojj ist’istuwa, uca pachparaquiw yattanjja cuntejj mayctanjja ucajj niyaw utj-jjestu.
62005016	Maynitejj jilaparu jiwañar apir juch jan lurquir uñjcchi ucajja, Diosar mayiñapawa. Diosasti jilaparojj jacañjj churaniwa, janitejj uca juchajj jiwañar apcchi ucqhajja. Utjaraquiwa jiwañar apir juchajja, janiw ucatjj siscti: “Aca juchatjja Diosar mayiñäspaw” sasajja.
62005017	Take jan wali luräwejj juchawa, ucampis utjiwa jiwañar jan apir juchajja.
62005018	Yattanwa qhititejj Diosat awquinïqui ucajja, janiw juchan sarnakquiti Diosan Yokapan jupar imatap laycu, ucatsti Supayajj janiw llamct’quiti.
62005019	Yattanwa Diosanquirïtasa, uqhamarac take aca orakpacha Supayan munañapancatapa.
62005020	Yatiractanwa Diosan Yokapan jutatapa, uqhamarac amuyt’ayistu chekpach Diosar uñt’añataqui. Uca chekpach Jesucristo Yokapampejj mayanacwa jacaractanjja. Aca Diosajj chekawa, wiñay jacañaraquiwa.
62005021	Wawanaca, amuyasipjjam c’ari diosanacatjja.
63001001	Naya niya wali chuymanëjjasawa, Diosan ajllit cullacar aca cartjja kellkta, uqhamarac wawanacaparus, qhitinacarutejj nayajj chekpachana munasta, ucanacaru ucampis janiw naya sapaquiti munasctjja, jan ucasti take qhitinacatejj Diosar uñt’apqui ucanacas munasiraquiwa.
63001002	Munasipjjsmawa jumanacaru, cheka cancañajj chuymanacasan utjatap laycu, ucasti wiñayataquiw jiwasampiraquïni.
63001003	Dios Awqui, uqhamarac Tatit Jesucristo, Dios Awquin Yokapajj bendicipjjätamwa, churapjjaraquïtamwa qhuyapayasiñapa, samarañapana, chekampina munasiñampina.
63001004	Wal cusista yakhep wawanacamar Diosampi jacascatapa jicjjatasina, cunjämtï Dios Awquejj sisquistu uqhamarjama.
63001005	Jichhasti cullaca, achict’assmawa maynit maynicam munasipjjañäni. Aca kellkanipcsma ucajja janiw machak camachïquiti, jan ucasti acajj kalltäwitpacha utjistäna ucawa.
63001006	Munasiñajj Diosan camachinacaparjama jacañawa. Acawa uca camachejja: Munasiñan sarnakapjjam cunjämtï kalltäwitpach ist’apjjta uqhamarjama.
63001007	Aca orakenjja walja sallkjirinacawa sarnake. Jupanacajj janiw Tatit Jesucriston mä jakeru tucusa jutatapjja iyawsapquiti. Qhititejj uca yatichäwinïqui ucajj sallkjiriwa, Tatit Jesucriston uñisiriparaquiwa.
63001008	Wal amuyasipjjam jumanacpacha, irnakatanacamajj jan chhakañapataqui, jan ucasti Diosan phokhat pagop catokapjjañamataqui.
63001009	Qhititejj sinti nayrt’canejja janirac Tatit Jesucriston yatichäwiparjam sarnakqui ucajja, janiw Diosampïquiti; ucampis qhititejj Tatit Jesucriston yatichäwiparjam sarnakquejja uquïriw Awquimpejja, uqhamarac Yokampisa.
63001010	Cawquïritejj jumanacar jutapjjätamjja jan aca yatichäwimpi ucarojja, jan utanacamar catokapjjamti, ni aruntapjjamsa.
63001011	Qhititejj aruntani uquïrejja, jan wali luräwinacaparu mayachascaspas uqhamawa.
63001012	Walja arunacaw jumanacar sañajj utjasquitu, ucampis janiw sañ munapcsmati carta toke, jan ucasti jutañwa amtta jumanacar uñcatañataqui, ajanuy ajanu parlañataqui, uqhamat cusisiñasajj phokhatäñapataqui.
63001013	Cullacaman wawanacapajj, cawquïrinacarutejj Diosajj ajlliwayqui ucanacajj aruntanipjjaractamwa.
64001001	Naya niya wali chuymanëjjasawa, kellkawayta aca carta munat Gayo amigojjaru, cawquïrirutejj chekpachan munastjja ucaru.
64001002	Munat jilata, Diosarojj maytwa juman take cunas suman sarañapataqui, uqhamarac jan usuntañamataqui cunjämatejj ajayunjja waliquïsctajja uqhama.
64001003	Wal nayajj cusista cunapachatejj mayni jilatanacajj purinipjje, ucatsti yatiyapjjetuwa jumajj Diosaru suma arcascatama, uqhamarac cunatejj chekapäqui ucan jacascatamata.
64001004	Wawanacajjan Tatitumpi jacascatap ist’asinjja wal cusista, janiw cunatsa uqham cusisquiristti.
64001005	Munat jilata, walicpuni jilatanacamarojj yanapt’asctajja, uqhamarac jan uñt’atanacarus yanapt’ascaractajja.
64001006	Iglesianjja jupanacajj parlapjjewa juman wali munasiñanïtamata. Nayajj achict’smaw yanapt’aquimay sarañanacapana, cunjämtï Diosarojj cusisiyqui uqhamarjama.
64001007	Jupanacajj Tatit Jesucristor sirviñataquiw sarañjja kalltapjjejja, janiraquiw cuna yanapsa catokañ munapcänti Diosar jan uñt’irinacatjja.
64001008	Ucatpï jiwasanacajj jupanacar uñjañasajja jupanacar yanapt’añataqui, Diosan cheka arunacap parläwina.
64001009	Nayaw mä carta iglesiar kellkawayta, ucampis Diotrefesajj janiw nanacan jilïrinacätajj yäkapquituti. Jupaw jilïrïña muni jupanac taypina.
64001010	Sarä ucajj juparojj khancatäwa cuna jan wali c’ari arunactejj nanac toke parlqui ucanacata. Janiw ucacti lurcaraquejja, jilatanacarus janiraquiw catokquiti, qhiti jilatanacatejj catokañ munqui ucanacarus jarq’iwa, iglesiatsti jaksuraquiwa.
64001011	Munat jilata, uca jan wali luräwinacarojj jan arcamti, jan ucasti asquinacaru arcam. Qhititejj asqui lurqui uquïrejja Diosanquiwa, ucampis qhititejj jan wal lurqui ucajja janiw Diosar uñt’quiti.
64001012	Takeniw Demetriotjja sum parlapjje, ucasti chekapunïsquiwa. Jiwasanacas yatiractanwa ucjja, jumanacas yatipjjaractawa cuntï chekac sasipcsma ucjja.
64001013	Walja arunacaw utjasquitäna jumar sañajja, ucampis janiw muncti carta tokequi sañjja.
64001014	Jan ucasti janc’aquiw uñcatañ munsma, ucqhaw jumampejj parlasiscañäni.
64001015	Samarañajj juman utjpan. Acanquir jilatanacajj aruntanipjjtamwa; uca aruntanacsti catuyam takpach jilatanacaru sapa mayniru.
65001001	Naya Judas, Jesucriston sirviripa, Jacobon jilaparaquiw aca carta kellkta qhitinacarutï Dios Awquejj jawsqui, uqhamarac yakhachqui jupancapjjañapataqui ucanacaru. Ucanacasti imatäpjjewa Jesucristompi mayachatätap laycu.
65001002	Jumanacasti jilarquiri qhuyapayasiña, sumancaña munasiñaraqui catokapjjam.
65001003	Munat jilatanaca, walpun munapjjäyäsma cunatejj jumanacansa, uqhamarac nayans utjqui uca khespiyasiñ toket kellkaniñjja. Ucampis jichhajj waquisiw jumanacar aca carta kellkaniñajjajja, cunatejj mä cutejj Diosanquirinacarojj catuyatäcäna uca iyawsäw laycu nuwasipjjañamataqui.
65001004	Yakhepanacajj sallkjañanac toke mantanipjje, ucanacarusti Kellkatanacajj nayra pachanacatpachwa uñacht’ayäna cuna juchañchäwtejj catokañanacapäqui ucjja, jan wali jakenacäpjjatap laycu. Uca ñankha lurir jakenacajj Diosan qhuyapayasiñapjja maysaruw uñtayapjje jan wali luräwinacapan jacañataqui, ucatsti apanucupjjewa jiwasan mä sapa Uywirisaru Tatit Jesucristorusti jan uñt’ir tucupjje.
65001005	Jumanacajj yatipcsta ucasa amtayañ munapjjsma, Tatitojj Egiptotsa Israel marcaparojj apsuncchïnsa, ucatsti t’unjaraquiwa qhitinacatejj jupanac taypitjja jan iyawsapcän ucanacarojja.
65001006	Uqhamaraqui cawquïr angelanacatejj jan sum imapcäna lurañanacapjja, jan ucasti utjäwinacapjja jaytanucupjjän ucanacarojj Diosajj preso catjjäsisqui jach’a taripäwi urutaqui, ch’amacanacan jan tucusquir wiñay cadenanacamp ñach’antata.
65001007	Uqhamaraqui Sodomampi Gomorrampi uca jac’a marcanacampejja, uca angelanacjamaraquiw wachoka jucha lurañar catuyasipjjäna. Ucatsti cunayman jan amuyt’cañ vicionacampi apayasisa, ucatsti taken amuyt’asiñapataqui uchatäpjjewa, wiñay akquir ninan t’akhesisa.
65001008	Ucampis aca jakenacajj uqhamaraquiw samcanacan jacasajj janchinacapjj k’añuchasipjje, Tatitun munañanïtapsti apanucupjjewa, uqhamarac alajjpach ch’amanacarus jisc’achapjjaraqui.
65001009	Miguel arcángel pachpa, Moisesan janchipat ch’ajjwcäna Supayamp nuwasisa ucapachajja, janiw cuna jisc’achañ arunacampis juchañchcänti, jan ucasti acac säna: “Tatituw jumarojj juchañchascätam” sasa.
65001010	Aca jakenacasti cunattejj jan yatipqui ucanacatjja jan wal parlapjje, ucampis yatipqui ucanacatsa cunjämatejj animalanacajj jan amuyt’a cancañampi uñt’apjjejja uqhamaw jupanacan pachpa t’unjäwipataqui ucjja lurapjje.
65001011	¡Ay cunancapcaquini! Cainan thaquip arquirinacajja Kollke jicjjatañ laycuw maysar saranucupjje, Balaamjama. Coré chachjamaw amuyasipjje, qhititejj juchapat jiwayatäcäna uqhama.
65001012	Acanacasti mä p’enkawa cunatejj jumanacajj munasiñanacamatjja suma fiestanac lurapjjta ucanjja, jupanacasti ucanjja jan ajjsart’asaw mank’apjje, uqhamarac umapjje, jupanacpacha awatirinacjamäpjjewa. Jan uman kenayjam thayan apatäpjjewa, uqhamarac horasaparus jan achun kokanacjamäpjjewa, pä cuti jiwata, uqhamarac saphitpacha jiq’inucutäpjjaraquiwa.
65001013	Kota mathapinacjamaw p’enkascañ luräwinacapjja jopokor uñtat waranucupjje; saranucusin chhakat warawaranacjamäpjjewa, wiñayan wiñayapataqui ch’iyar ch’amacanacar apanucutäpjjaraquiwa.
65001014	Adanat kheparojj pakallköricäns uca Enoc chachajj Diosan amuyt’ayataw parläna ucanacatjja, cunapachatï säna: “Uñjtwa Tatitur jupanacanquirinacampi waranka warankanacampi jutasquiri,
65001015	takenir taripañataqui, uqhamarac take jan wali luririnacarus juchañchañataqui, uqhamarac take cunatejj ñankha arunac jupataqui arsupqui uca jan wali juch luririnacarusa.”
65001016	Ucanacajj quejasiri uqhamarac c’umirinacäpjjewa jupanacan quicpa amtäwinacap phokhañac thakapjje. Jach’a jach’a tucusaw parlapjje, ucasti jakenacatjja sum parlapjje, uqhamat jupanacataqui asqui apsuñataqui.
65001017	Ucampis munat jilatanaca, amtasipjjam jumanacajj nayratpach Tatit Jesucristosan apostolonacapajj sapcäyätam ucanaca.
65001018	Jupanacasti sapjjäyätamwa: “Khepa urunacajja, Diosat larusir jakenacaw utjani, ucanacasti jupanacan jan wali amtäwinacaparjamaw jacapjjani” sasa.
65001019	Acanacaw jaljtañar puriyirinacajja: janchin munañanacaparjamaquiw sarnakapjje, jan Diosan Ajayupani.
65001020	Jumanacasti munat jilatanaca, uca kollana iyawsäwinacamanjja ch’aman sayt’asipjjam, Kollan Ajayun ch’amapampirac Tatitut mayisipjjam.
65001021	Diosan munasiñapan jacapjjam, cunürutï Tatit Jesucristosajj qhuyapayasiñapanjja wiñay jacañjja churquistani uca uru suyt’asina.
65001022	Pächasirinacarusti sum amuyt’ayapjjam.
65001023	Mayninacarojj khespiyapjjam ninat waysusa; mayninacatjja qhuyapayasipjjaraquim, ucampis amuyasisa uqhamarac ajjsart’asa, jan wali luräwinacapata k’añuchat isinacapatsa.
65001024	Mä sapa Dios, jiwasan Khespiyirisaraqui, jupajj ch’amaniw jumanacar imañataquejja jan tincupjjañamataqui, ucatsti jan k’añuni cusisiñan phokt’ata jupan c’ajquir nayrakatapan uñstapjjañamataqui.
65001025	Juparuya yupaychañasa, jach’a cancañasa, ch’amasa, uqhamarac munañanïñasa churatäpan Tatit Jesucristo toke wiñayan wiñayapataqui. Uqhamäpan.
66001001	Acajja cuntejj Diosajj Jesucristor uñacht’aycäna ucawa, uqhamat jupajj sirvirinacaparu yatiyañapataqui, cunatejj janc’aqui lurascani ucjjata. Jesucristojj aca uñacht’äwjja mä angelap tokwa Juan sirviriparu yatiyi.
66001002	Juan sirviripasti cuntejj uñjcatayna ucjja uqhampachwa arsu. Jupasti Diosan testigoparaquiwa cuntejj Jesucristojj arscatayna ucanacata.
66001003	Wali cusisiñaniwa qhititejj aca arunac leequi ucajja. Wali cusisiñanïpjjaraquiw qhitinacatejj Diosat catokat aca arunaca ist’apqui, uqhamarac uca arunacarjam sarnakapqui ucanacajja, uca urusti niya jac’äjjaraquiwa.
66001004	Naya, Juan, aca cartanac kellkasin apayta Asia tokenquir pakallko iglesianacaru. Catokapjjam jumanacajj Diosan bendicionapa, uqhamarac Diosan asquipsa. Uca Diosasti utjascapunïnwa, utjascaquiwa, jichhas utjascaquiniwa. Uca pachparaqui catokapjjam Diosan tronopan nayrakatapanquir uca pakallko ajayunacatsa.
66001005	Diosan cheka testigopa Jesucristotsa catokapjjaraquim bendicionapjja. Uca Jesucristowa jiwatanacat nayrïri jactirejja. Take acapach reyinacjjarus jupajj munañaniraquiwa. Jesucristojj jiwasarojj walwa munistu, juchanacasatsa wilapampiw jarekestu.
66001006	Ucatsti reyinaca sacerdotenacaracwa jiwasarojj tucuyistu Dios Awquiru sirviñasataqui. ¡Jach’a cancañasa, munañanïñasa jupancaracpan wiñayataqui! Uqhamäpan.
66001007	¡Uñtapjjam, Tatitojj kenay patanjam jutasqui! Takeniw uñjapjjani. Jupar chhojjriñchirinacas uñjapjjaraquiniwa. Take marcanacasti jupar uñjasajj wal jachapjjani. Jïsa, uqhampunïscaniwa.
66001008	“Nayätwa kalltasa tucuyasa, A, Z letranacjama”, siw jach’a ch’amani Tatitojja, uca Diosasti utjascapunïnwa, utjascaquiwa, jichhas utjascaquiniwa.
66001009	Naya, Juanajj, jumanacan jilamätwa, jumanac chica t’akhisiriraquïtwa, Diosan ajllit marcapana, uqhamarac paciencia chuymtï Tatitojj churquistu ucana. Diosan arunacap parlatajj laycu, Jesucristot yatiyatajj laycuraquiw nayajj Patmos sat islan preso catutäscäyäta.
66001010	Cunürutejj Tatitun urupäcäna uca urunwa nayajj Kollan Ajayun apnakata uñjasta, ucatsti mä jach’a aru ist’ta khepäjjajjat art’asiniri. Uca arusti mä trompetas phust’ascaspa uqhamänwa, ucatsti saraquituwa:
66001011	“Nayätwa kalltasa tucuyasa, A, Z letranacjama. Cuntejj uñjcta ucanacsti mä libroru kellkam, ucatsti Asia tokenquiri pakallko iglesianacar apayam. Uca iglesianacasti acanacawa: Éfeso, Esmirna, Pérgamo, Tiatira, Sardis, Filadelfia uqhamarac Laodicea.”
66001012	Uca aru ist’asinsti khepäjjaruw uñaquipasta, qhitis parlanpachïtu uc yatiñataqui, ucatsti korit lurata pakallko candelabronac uñjta.
66001013	Uca candelabronac taypinsti mä jakjam uñjaracta, niyas Jaken Yokapar uñtata. Isipasti cayucamänwa, pechopäqui ucqharusti mä kori cinturonampi muytata.
66001014	Ñic’utapasti t’awrjama, jan ucajj qhunjama wali jank’önwa, nayranacapasti akasquir ninjamaraquïnwa.
66001015	Cayunacapasti wali lliphipquirïnwa mä suma llijquiri, uqhamarac hornon ninamp nacsuyata broncer uñtata. Arupasti wali ch’amaniraquïnwa, walja jawiranacas sarcaspa uqhama.
66001016	Cupi amparapansti pakallko warawaranacaw utjäna, lacapatsti purapar arini mä espadaraquiw mistusincäna; ajanupasti intejj wal khant’quis uqhamänwa.
66001017	Uqham uñjasinsti, jiwatjamaw cayunacaparu liwnoktta. Jupasti cupi amparapampi lokjjatasinjja situwa: “Jan ajjsaramti; nayätwa kalltasa tucuyasa.
66001018	Nayajj jacasctwa jiwatäcchïyäta ucasa. Jichhasti wiñayataquiw jacascta. Jiwañan llavepsa nayaw catta, jiwatanacan utjäwipan llavepsa nayaw catta.
66001019	Kellkam cuntejj uñjctas ucjja, cunatejj acat kheparojj utjqui ucsa, cunatejj acat kheparojj utjcani ucanacsa.
66001020	Cupi amparajjan pakallko warawaranac uñjctas, uqhamarac pakallko kori candelabronac uñjctas ucanacajj aqham sañwa muni: pakallko warawaranacajj uca pakallko iglesianacan angelanacapawa; pakallko candelabronacasti pakallko iglesianacaraquiwa” sasa.
66002001	“Éfeso iglesiancquis uca angelar kellkasin apayam: ‘Aqham siw qhititejj cupi amparaparu pakallko warawaranïqui, uqhamarac pakallko kori candelabronac taypin sarnakquis ucajja:
66002002	Nayajj take luratanacamjja yattwa. Ch’ama tucutamsa, llamp’u chuymanïtamsa yatiractwa. Ñankha jakenacaru jan catokatamsa yatiractwa. Qhitinacatejj --Nanacajj Tatitun apostolonacapäpjjtwa --siri jakenacarus jumajj yant’tawa, ucampis uca jakenacajj janiw Tatituncapquiti; jumasti uqham yant’asajj catjaractawa c’arisipjjatanacapjja.
66002003	Wali llamp’usiña take cunataquis usctajja. Naya laycusti waliraqui ch’am tuctajja, jan karjasisaw t’akhisiractajja.
66002004	Ucampis mayaw utjitu juma toke arsuñajjajja: kalltan utjcäyätams uca munasiñamajj janiw utjcjjtamti.
66002005	Jichhajj amuyt’asim cawqhattï liwisctas uca, ucatsti arrepientisim, cunjämtï kalltanjja sarnakcäyätas uqhamarac sarnakam. Janitejj arrepientisïtajj nayajj juma contraw sayt’ä, ucatsti candelabromjja apakaraquïmawa.
66002006	Ucampis juman mayaw utjascaraqui. Uca nicolaítas sat jan wali jakenacarojj jumajj uñistawa. Nayajj jupanacarojj uñisiractwa.
66002007	Qhititejj ist’añ munqui ucajj ist’pan cuntejj Kollan Ajayojj iglesianacar sisqui ucjja: Qhitinacatejj atipjcani ucanacajj Diosan marcapan utjquis uca jacañ churir kokatwa mank’apjjani.’
66002008	“Esmirnanquir iglesian angelaparojj kellkasin apayaraquiquim: ‘Aqham siw qhititejj kalltäqui, tucuyäcaraqui ucajja, qhititejj jiwcäna jichhasti jacascaraqui ucajja:
66002009	‘Take luräwinacamjja nayajj yattwa, t’akhesitamsa, jan cunanïtamsa yatiractwa, ucampis janiw jan cunanïcapuntati jan ucasti kamirïsctawa. ‘Judiöpjjtwa’ siri jakenacan juma toke parlatapsa yatiractwa, ucampis janiw jupanacajj judiöpquiti jan ucasti Supayan tamapancasipquiwa.
66002010	Cuna t’akhesiñanacatï jumjjaru jutcani ucanacatjja jan ajjsaramti. Supayasti jumanacat mä yakhepanacarojj carcelaruw apayani, take jumanacasti wali yant’atäpjjaraquïtawa. Tunca ururaquiw t’akhesipjjäta. Ucampis jiwañcamatejj arcascaquïta ucapachasti, nayasti jacañ corona churäma.
66002011	Qhititejj ist’añ munqui ucajj ist’pan cuntejj Kollan Ajayojj iglesianacar sisqui ucjja: Qhititejj atipjcani ucajj janiw cuna t’akhesiñsa catokcaniti payïri jiwäquis ucanjja.’
66002012	“Pérgamo iglesianquir angelaparojj kellkasinjja apayaraquim: ‘Aqham siw qhititejj purapar arini espada ayt’atäqui ucajja:
66002013	‘Nayajj yattwa take luratanacamjja. Cawqhantejj Supayajj munañanïqui ucqhan jacatamsa yatiractwa, ucampis nayarojj take chuymampiw arcasquistajja. Nayar iyawsatamjja janipuniw jaytctati, ni Antipas sat sirvirejjaru Supayajj utjqui ucqhana jiwayapquïpansa.
66002014	Ucampis juma tokejj mä kawkha arunaca sañajjaw utjitu. Jumanac taypinjja Balaam sat jaken jan wali yatichäwinacap jan apanucuñ munirinacaw utjasqui. Uca Balaam jakejj Balac chacharuw amtayäna israelit jakenacaru juchar puriyañataqui, yakha diosanacar loktatäquis ucanac mank’ayasa, uqhamarac uca c’ari diosa nayrakatanjja wachoka jucha lurayasa.
66002015	Uqhamaraquiw jumanac taypinjja mä kawkhanejj nicolaitanacan yatichäwinacap jan jaytapquiti. Uca yatichäwinacjja nayajj uñistwa.
66002016	Ucatpï jichhajj arrepientisiñamajja, jan ucasti nayajj mäquiw jutä, ucatsti jupanacampejj nuwasïwa lacajjat espadajj mistqui ucampi.
66002017	Qhititejj ist’añ munqui ucajj ist’pan cuntejj Kollan Ajayojj iglesianacar sisqui ucjja: Qhititejj atipjcani ucanacarusti maná sat imantat t’ant’atwa mank’ayäjja; ucatsti mä jank’o kala churaraquëjja. Uca kalansti mä machak sutiw kellkt’ata, uca sutsti janiw qhitis yatquiti jan ucasti qhititejj catokqui ucaquiw yati.’
66002018	“Tiatira iglesiancquis uca angelarojj kellkasin apayaraquim aqham sasa: ‘Aqham siw Diosan Yokapajj, qhititï ninjam nayranïquis uqhamarac cayunacapas mä suma lliphipquir broncer uñtatäquis ucajja:
66002019	‘Take luratanacamjja sumwa yatta. Munasiñamsa, iyawsañamsa, sirvitamsa, llamp’u chuymanïtamsa sumwa yatiractjja. Yatiractwa jichhajj kalltat sipansa juc’ampi lurascatama.
66002020	Ucampis mayan juma toke sañajj utjitu. Jumajj amuquiw catoktajj uca Jezabel sata warmirojja. Uca warmejj --Dios toket parlta --siwa, ucampis janiw uqhamäquiti, jan ucasti yatichäwinacapampejj sirvirinacajjaruw pantjayasqui wachoka juchan jacayasa, uqhamarac yakha diosanacar loktatäquis ucanac mank’ayasa.
66002021	Nayajj uca warmirojj tiempo churta arrepientisiñapataqui, uqhamarac wachoka juchan sarnakañapsa apanucuñapataqui, ucampis jupajj janiw arrepientisiñ munquiti ni juchapsa apanucuñ muncaraquiti.
66002022	Jichhajj uca warmirojj usuntayäwa, iquiñar jakt’añcama. Walrac t’akhesiyäjja jupamp wachoka jucha luririnacarusa, janitejj arrepientisipcani ucqhajja.
66002023	Wawanacaparus jiwarayaraquïwa, uqhamatwa take iglesianacajj yatipjjani nayajj jaken amuyupsa, chuymapsa uñt’atajja; jumanacarusti luräwinacamarjamaraquiw sapakat mayniru churapjjäma.
66002024	Ucampis jumanacat qhitinacatejj Tiatira iglesiana jan uca yatichäwinacarus arcapctati, uqhamarac cuntejj jupanacajj sapjje: Supayan imantat yatichäwipa sasa, ucarus jan arquirinacarojja, janiw yakha cunsa maycäti.
66002025	Ucampis catjjäsipjjam cuntejj yatipcta ucjja, nayan jutañajjcama.
66002026	Qhitinacatejj atipjcani uqhamarac cuntejj nayajj munctjja uc luririnacarojj marcanacjjaru munañanïñwa churäjja,
66002027	cunjämatï nayarojj Awquejjajj munañanïña cancañ churitojja uqhama. Marcanacarusti mä hierro varampjamaraquiw apnakapjjani, ñek’et lurat phuqhunacäcaspas uqhamaracwa t’unthapipjjani.
66002028	Khantati warawararacwa jupanacarojj churäjja.
66002029	¡Qhititejj ist’añ munqui ucajj ist’pan cuntï Kollan Ajayojj iglesianacaru sisqui ucjja!’
66003001	“Sardis iglesiancquis uca angelaru kellkasin apayaraquim: ‘Aqham siw Diosan pakallko ajayupanïqui, uqhamarac pakallko warawaranïqui ucajja: ‘Take luratanacamwa nayajj yatta; yatiractwa jiwatäjjatamsa, yakhanacajj jacasquirita uñt’apcstam ucasa.
66003002	P’arjjtasim, ucatsti ch’amañcht’araquim cunanacatejj utjasqui ucanacarojja, niya jiwarirjamäcchi ucasa. Uñjaractwa luratanacamajj janiw chekapäquiti Diosan nayrakatapanjja.
66003003	Amtasimay cuna yatichäwtï catokcta ucjja, ucarjamaraqui arcam, ucatsti arrepientisiraquim. Janitejj p’arjjtascätajja, jan amtat horasaruw mä lunthatjama acatjamat jutä.
66003004	Ucampis Sardis iglesianjja utjasctamwa mä kawkha jakenaca, jupanacasti isinacapjja janiw k’añucht’asipquiti. Jupanacasti nayamp chicaw jank’ot ist’ata sarnakapjjani, uqhamaraquiw waquisi sarnakapjjañapajja.
66003005	Qhitinacatejj atipjcani ucanacajj jank’ot ist’atäpjjaniwa, janiraquiw sutinacapsa jacañ librotjja apanuccäti, jan ucasti Awquejjan nayrakatapan, uqhamarac angelanac nayrakatanwa jupanacarojj uñt’asjjäjja.
66003006	¡Qhititejj ist’añ munqui ucajj ist’pan cuntejj Kollan Ajayojj iglesianacaru sisqui ucjja!’
66003007	“Filadelfia iglesian angelaparojj kellkasin apayaraquim: ‘Aqham siw qhititejj kollanäqui chekapäcaraqui, uqhamarac rey Davidan llavepsa catjjäsqui ucajja; cunapachatejj jist’arqui ucqhajj janiw qhitis jist’antcaspati, ni jist’antqui ucqhas jist’arcaraquispati:
66003008	‘Nayajj yattwa take luratanacamjja. Juma nayrakatarusti mä jist’arat puncwa uchta, ucsti janiw qhitis jist’antcaspati; pisi ch’amäcsta ucasa, arunacajj ist’istawa, janiraquiw cunapachas jan uñt’ir tucquistati.
66003009	Uqhamajj qhitinacatejj Supayan tamapancasipqui, uqhamarac: Judiöpjjtwa sas c’arisis sarnakasipqui ucanacarojj juman ucaruw qhitanëjja cayunacamar quillt’asipjjañapataqui, uqhamata yatipjjañapataqui nayajj jumar munatajj-jja.
66003010	Llamp’u chuymanïma satajj-jja ist’istawa, ucataracwa jichhajj jumar imäma cuna yant’anacatejj aca orakpacharu jutcani ucanacatjja. Uca yant’anacasti aca oraken utjiri jakenacar yant’añataquiw jutani.
66003011	Acajj janc’aquiw jutä. Sum catjjäsim cunatejj utjctam ucjja, uqhamat jan qhitisa juman wajjt’asiñamjja apakañapataqui.
66003012	Qhitinacatejj atipjapcani ucanacarojj nayajj Dios Awquejjan templopan catjjäsir perkanacapäcaspas uqhamwa tucuyä. Ucatsti janiraquiw mayampsa ucatjja mistcjjapjjaniti. Ucanacaruraquiw Diosajjan sutipsa kellkäjja, uqhamarac Diosajjan marcapan sutipsa, ucasti alajjpachat sarakaniri machak Jerusalenawa. Ucanacarusti machak sutejjsa kellkaraquïwa.
66003013	¡Qhititejj ist’añ munqui ucajj ist’pan, cuntejj Kollan Ajayojj iglesianacar sisqui ucjja!’
66003014	“Laodicea iglesiancquis uca angelar kellkasin apayam: ‘Aqham siw qhititejj chekapäqui, uqhamarac cunsa chekapapuni arsqui ucajja, uqhamarac qhititejj take cuntejj Diosajj lurqui ucan kalltapäqui ucajja:
66003015	‘Take luratanacamwa nayajj yatta. Yatiractwa jan thayätamsa ni junt’ütamsa. ¡Mäpita thayäsma jan ucajj junt’üsmasa!
66003016	Janiw junt’ücaractasa ni thayäcaractasa, jan ucasti llaphïtam laycuw lacajjatjja cutsuyanïma.
66003017	Ucampis jumajj: Kamirïtwa sistawa, waliquïsctwa, take cunan phokt’atätwa saractawa; janiraquiw amuyasctati mä aynacht’ata jan cunanïscatamjja, juyqhuraquïtawa uqhamarus k’alalaraquïtawa.
66003018	Ucatpï nayajj amtt’aysmajja ninar nacsuyata suma kori puro nayat alt’asiñamataqui, uqhamat chekpacha kamirïñamataqui, nayataraqui jank’o isi alasiñamataqui uca p’enka k’alal sarnakatamaru isjjatasiñamataqui, uqhamarac colirio sat kollsa nayramar ch’akt’ayasiñataqui, uqhamata uñjañamataqui.
66003019	Qhitinacarutejj nayajj muncta, ucanacarojj tokenoktwa, chekacharactwa. Ucatpï jumajj take chuymäñamajja, arrepientisiñamaraquejja.
66003020	Acajjay nayajj puncuncasctwa, lek’escaractwa. Maynitejj arojj ist’asin jist’aritanejja, nayajj jupan ucaruw mantä, jupampiraquiw mank’ä, jupasti nayampiraqui.
66003021	Qhitinacatejj atipjcani ucanacarojja, nayamp chicwa kont’asiyä tronojjana, cunjämatejj nayajj atipjtjja ucatsti Awquejjampi chicajj tronopan kont’asctjja uqhama.
66003022	¡Qhititejj ist’añ munqui ucajj ist’pan, cuntejj Kollan Ajayojj iglesianacar sisqui ucjja!’ ”
66004001	Uca pasatatsti alajjpachwa uñtta, ucatsti uñjaractwa alajjpachanjja mä puncu jist’aratäsquiri. Kalltan trompetar uñtat parljjayquitän uca arusti saraquituwa: “Maqhatanim acaru ucatsti cunanacatejj acat kheparu lurascani ucanac uñacht’ayäma” sasa.
66004002	Uca horasasti Kollan Ajayun apnakataw nayajj uñjasta, alajjpachansti mä trono uñjaracta, ucansti mayniw kont’atäscäna.
66004003	Uca tronon kont’atäcän ucasti c’ajquir jaspe jan ucajj cornalina kalar uñtataraquïnwa. Tronoparusti mä cürmiraquiw muyuntäna, ucasti esmeralda kalar uñtataraquiw c’ajäna.
66004004	Uca trono muyuntatasti yakha trononacaw utjaraquïna, ucanacasti pä tunca pusinïnwa. Uca trononacansti pä tunca pusini ancianonacaw jank’ot ist’ata uqhamarac kori coronanacan asjjatata kont’atäsipcaraquïna.
66004005	Uca tronotsti llijullijunaca, uqhamarac k’ejjok’ejjonacan suenatapaw mistuniraquïna. Uca trono nayrakatansti pakallko jach’a nina mechanacaw akaraquïna, ucanacasti Diosan pakallko ajayupawa.
66004006	Uca trono nayrakatansti mä suma ch’uwa kotar uñtataw utjaraquïna, mä vidrior uñtatjama. Uca trono taypinsti uqhamarac uca muytatasa, pusi jacasquirinacaw utjaraquïna, ucanacasti nayräjjarusa khepäjjarusa walja nayranacanïpjjänwa.
66004007	Aca pusi jacasquirinacasti, maynïrejj mä leonar uñtatänwa, maynïristi mä orko vacar uñtataraqui, maynïristi jake ajanut ajanuni, maynïristi jalanakasquiri mä jach’a pacar uñtataraquïnwa.
66004008	Uca pusi jacasquirinacasti sapa maynis sojjta chhekhancamänwa, patatsa mankhatsa nayranacamp phoksuta. Arumay ururaquiw jan samaras sapjjäna: “¡Kollana, kollana, kollana, Take ch’amani Dios Tata. Jupajj utjascapunïnwa, utjascaquiwa, jichhas utjascaquiniwa!”
66004009	Sapa cuti uca pusi jacasquirinacajj, qhititejj tronon kont’atäqui, uqhamarac wiñayataquis jacasqui ucar yupaychapqui, yuspagarapcaraqui ucqhajja,
66004010	uca pä tunca pusini jilïrinacajj jupa nayrakataruw quillt’asipjjäna, ucat yupaychapjjaraquïna qhititejj wiñayan wiñayapataqui jacasqui ucaru. Coronanacapsti jupa nayrakataruw asakasipjjäna, sapjjaraquïnwa:
66004011	“Tata, nanacan Diosajja, jumajj asquïtawa jach’añchäwi, gloria, uqhamarac munañanïña catokañataquejja. Jumaw take cuns ina ch’usat lurtajja, munañamataracwa take cunas jacascaraqui, juman uscutaraquiwa.”
66005001	Qhititejj tronon kont’atäcän ucan cupi amparapansti mä rollor uñtata libro uñjaracta, patatsa mankhatsa kellksuta, uqhamarac pakallko sellonacampi jist’antata.
66005002	Ucatsti uñjaractwa mä wali munañani angelaru, wali jach’at art’asa aqham sasa jisct’asquiri: “¿Qhitis asquejja aca libro jist’arañataqui, uqhamarac uca sellonacsa ch’iyarañataquejja?” sasa.
66005003	Ucampis janiw alajjpachansa, acapachansa ni aca orake mankhansa utjcänti uca libro jist’arirjamajja, ni uñtañataquis asquïpcänti.
66005004	Nayasti wal jachäyäta uqham jan maynis asqui utjatapata uca libro jist’arasin leet’añataqui, uñjjatañataquisa.
66005005	Ucampis uca jilïrinacat maynïriw aqham situ: “Jan juc’ampi jachcjjamti. Judá orakenquir Leonaw, qhititejj Davidan wawanacapan wawapäqui, ucaw atipji. Jupajj ch’amaniwa uca libro jist’arañataquejja, uqhamarac uca pakallko sellonaca ch’iyarañataquisa” sasa.
66005006	Ucatsti trono taypinjja cawqhantejj uca pusi jacasquirinacajj utjapcänsa ucqhana, uqhamarac cawqhancapcaraquïntejj jilïrinacajj, uca taypinwa uñjta mä Cordero sayt’ata. Uca Corderosti jiwayatjamaraquïnwa. Jupasti pakallko wajjranacanïnwa, uqhamarac nayranacapas pakallkoraquïnwa. Uca pakallko nayranacasti Diosan pakallko ajayuparaquïnwa, cawquïrinacatejj take aca oraker qhitanitäqui ucanaca.
66005007	Uca Corderosti sartasinwa tronon kont’atäcän ucan cupi amparapatjja uca libro apake.
66005008	Libro apakcäna ucqhasti uca pusi jacasquirinacasa, uqhamarac uca pä tunca pusini jilïrinacasa uca Cordero nayrakataruw quillt’asipjjäna. Sapa mayni jilïrinacasti mä arpa apt’atäpjjänwa, uqhamarac mä kori copa ast’atcama. Uca kori copanacasti incienson phokhantatänwa, uca inciensosti Diosan wawanacapan oracionanacapänwa.
66005009	Mä machak k’ochu k’ochupjjaraquïna: “Jumajj asquïtawa uca libro catuñataqui, sellonacap ch’iyarañataquisa; jumarojj jiwayapjjäyätamwa, ucatsti wilamampiw Diosataqui alapjjestajja, take casta jakenacaru, cunayman parlani jakenacaru jisc’a marcaru, jach’a marcaru.
66005010	Reyinaca, sacerdotenacracwa tucuyapjjestajja Diosataquejja. Take aca orakpacharu apnakapjjañajjataqui” sasa.
66005011	Ucatsti mäquiw uñtta, walja angelanacan arunacapracwa ist’ta. Uca angelanacasti tronoru, uca jacasquirinacaru, uca jilïrinacaru muyuntatänwa. Waranka, warankanacäpjjaraquïnwa.
66005012	Wali jach’ataracwa art’apjjäna, aqham sasa: “¡Cawquïri Corderotejj jiwayatäcäna ucajja, asquiwa munañanïñataqui, kamir cancaña, yatiñ cancaña, ch’amanïña, wali aytatäña, jach’achatäña, yupaychatäña catokañataquisa” sasa.
66005013	Ucatsti ist’aractwa cuntejj Diosajj utjayqui ucanacaru. Take cunatejj alajjpachancqui, acapachancqui, orak mankhancqui, lamar kotancqui ucanacasti aqham sapjjaraquïnwa: “¡Yupaychañasa, jach’añchäwisa, jach’a cancañasa, munañanïñasa, qhititejj tronon kont’atäqui ucar churatäpan, uqhamarac Corderorusa wiñayan wiñayapataqui!” sasa.
66005014	Uca pusi jacasquirinacasti sapjjaraquïnwa: “Uqhamapunïpan” sasa. Uca pä tunca pusini chuyman jakenacasti quillt’asisinwa yupaychapjjaraquïna, qhititejj wiñayan wiñayapataqui jacqui ucaru.
66006001	Ucatsti uñjaractwa Corderorojja uca pakallko sellonacatjja nayrirïqui uca ch’iyjiri. Uca pusi jacasquirinacatsti ist’aractwa maynïriru wali jach’ata art’iri mä khejjokhejjor uñtata: “¡Jutam, uñjaraquim!” sasa.
66006002	Ucat uñtta, ucatsti mä jank’o caballo uñjaracta. Caballor lat’jjatatäcän ucasti mä arco apt’atänwa. Mä coronraqui churapjjäna, ucatsti mä atipjirjamaw mistuwayäna juc’ampi atipjäwinaca atipjañapataqui.
66006003	Cunapachatejj uca Corderojj payïri sello ch’iyjcän ucqhajja, ist’twa maynïri jacasquiriru aqham siri: “¡Jutam, uñjaraquim!” sasa.
66006004	Ucatsti mä wila caballow mistunïna. Uca caballor lat’jjatatäcäna ucasti munañanïñwa catoke acapachan suman sarnakasiña chhaktayañataqui, jakenacas jupanac pura jiwarayasiñapataquiraqui. Juparusti mä jach’a espada churapjjaraquïna.
66006005	Cunapachatejj Corderojj quimsïri sello ch’iyjcän ucqhajja, quimsïri jacasquiriruw aqham siri ist’ta: “¡Jutam, uñjaraquim!” sasa. Uñtasinsti uñjaractwa mä ch’iyar caballo. Lat’jjatatäcän ucasti mä balanza apt’atänwa.
66006006	Uca pusi jacasquirinac taypitsti mä aru ist’aracta aqham siri: “Mä kilo trigoquiw churasini mä denario kollketjja, quimsa kilo cebadaquiraquiw churasini mä denario kollketjja; janiraqui ina ch’usaru wartamti aceitsa ni vinsa.”
66006007	Corderojj pusïri sello ch’iyjcän ucqhasti, ist’twa pusïri jacasquiriru aqham siri: “¡Jutam, uñjaraquim!” sasa.
66006008	Uñtasinsti uñjaractwa mä k’ellu caballo. Lat’jjatatäcän ucan sutipasti “Jiwaña” satänwa, khepäjjapsti qhititejj jiwatanacajj cawqhanquis uc uñjquejj ucaraquiw jutäna. Aca orakensti chicatan chicatapjjaru munañanïñawa churataraquïna, nuwasiñanacampi, mach’anacampi, usunacampi, cunayman jan wali animalanacampi jake tucjañapataqui.
66006009	Cunapachatejj Corderojj pheskëri sello ch’iyjcän ucqhasti, altar mankhansti, qhitinacatejj Tatit laycu, uqhamarac arunacap laycu jiwarapcänsa ucanacan almanacapwa uñjta.
66006010	Ucanacasti jach’atwa art’apjjaraquïna: “Dios Tata, jumajj kollanätawa, arsutamarojj phokharactawa. ¿Cunapachcamaraqui jan juchañchcäta, oraken jacapqui uca nanacar jiwarayirinacarusti?” sasa.
66006011	Ucatsti jank’o isinacaraquiw jupanacarojj churatäna, ucatsti satäpjjaraquïnwa: Samart’asipjjaquim, mä juc’a pachampi suyt’apjjaquiraquim, jilanacaman jumanacan ucaru jutjjapjjañapataqui cawkhacamatejj waquisqui ucqhacama. Jupanacasti Cristor sirviñ laycuw jumanacjamajj jiwarayatäpjjaraquini, sasa.
66006012	Cunapachatejj Corderojj sojjtïri sello ch’iyjqui ucqhajja, uñjaractwa mä jach’a orak qhathati. Intisti luto isjamawa ch’iyart’awayjjäna, phajjsisa wilaraquiw tucuwayjjäna.
66006013	Warawaranacasti orakeruw willirtanïna, cunjämatejj higo kokajj jach’a thayan onjjtayatajj achunacap willirtayanejj uqhama.
66006014	Alajjpachasti mä papelar uñtataquiw llawthaptawayjjäna. Take kollunacasa, kota taypincqui uca orakenacasa onjjtayatäpjjaraquïnwa.
66006015	Acapach reyinacasti, take munañani jakenacasa, kamirinacasa, jilïr militaranacasa karka p’iyanacaruw imantasjjapjjäna, take esclavonacampi, uqhamarac libre sarnakasiri jakenacamp chica.
66006016	Kollunacarus karkanacarus sapjjaraquïnwa: “¡Nanacjjaru jaljjattapjjeta, imantapjjaraquita qhititejj tronon kont’atäqui ucata, uqhamarac cuna ajjsarcañ mutuñtï Corderojj apancani ucatsa imantapjjaraquita! sasa.
66006017	Jach’a t’akhesiñ urojj purinjjewa, ¿qhitirac jichhasti sayt’asispa?”
66007001	Ucatsti uñjaractwa pusi angelanacaru. Jupanacasti aca orakena pusi esquinapjjaru sayt’atäsipcänwa, uqhamarac uca pusi esquinat thayanaca jarc’asipcäna jan cuna thayas aca orakjjaru thayt’aniñapataqui, ni jach’a kotanacjjarusa ni kokanacjjarusa.
66007002	Ucatsti uñjaractwa inti jalsu toketa mä angelaru jutasquiri, jupasti jacquir Diosan sellop apt’atänwa. Aca angelasti wali jach’at art’äna uca pusi angelanacaru, qhitinacatï ch’amanïña catokcatayna aca orake uqhamarac kotsa jan walinacampi tucjañataqui,
66007003	aqham sasa: “¡Jan cuna ñankhsa lurapjjamti aca orakeru, ni kotarusa, ni kokanacarusa, janïr Tatit Diosan sirvirinacaparu paranacapat sellonacampi chimpt’casina!” sasa.
66007004	Ucatsti ist’aractwa qhitinacatï chimpt’äpcäna ucanacajja, pataca pusi tunca pusini waranka jakenacätapa, Israel marcanquir jakenaccamaqui.
66007005	Judá tributjja tunca payani warankänwa, Rubén tributjja tunca payani waranka, Gad tributsti tunca payani waranka,
66007006	Aser tributsti tunca payani waranka, Neftalí tributsti tunca payani waranka, Manasés tributsti tunca payani waranka,
66007007	Simeón tributsti tunca payani waranka, Leví tributsti tunca payani waranka, Isacar tributsti tunca payani waranka,
66007008	Zabulón tributsti tunca payani waranka, José tributsti tunca payani waranka, Benjamín tributsti tunca payani waranka.
66007009	Ucatsti uñjaractwa walja jakenaca take marcanacata, cunayman janchini, uqhamarac take casta parlani. Jupanacasti trono nayräjjan uqhamarac Cordero nayräjjapan sayt’atäsipcänwa. Waljanïpjjapunïnwa, janiraquiw qhitis jact’caspati, jank’o isincamaquïpjjänwa, amparanacaparojj palmanacas ayt’atcamaquiraquïnwa.
66007010	Takeniraquiw wali jach’at art’asipcäna aqham sasa: “¡Khespiyasiñajj Diosasanquiwa, qhititejj tronon kont’atäqui, uqhamarac Corderona!”
66007011	Take angelanacasti trono muytata sayaratäpjjaraquïnwa, uca jilïrinacaru, uca pusi jacasquirinacarusa muytata. Ucatsti orakcama alintasaw quillt’asipjjäna tronon nayrakatapana, Diosarusti yupaychapjjaraquïnwa
66007012	aqham sasa: “¡Uqhamäpan! Yupaychatäñasa, jach’a cancañasa, yatiñasa, yuspagarañasa, jach’añchañasa, munañanïñasa, ch’amanïñasa, Tatit Diosasancpan, wiñayan wiñayapataqui. Uqhamäpan!”
66007013	Ucatsti maynïri chuyman jakew nayaru jisct’itu: “¿Qhitinacas aca jank’o isini jakenacajja? ¿Cawqhataracsa jutapjje?” sasa.
66007014	Nayasti sistwa: “Tata, jumaw yattajja” sasa. Jupasti saraquituwa: “Acanacajj wali jach’a llaquinacwa pasanipjje, isinacapsti Corderon wilapampi t’ajjsusaraquiw jank’optayanipjje.
66007015	“Ucataracwa jichhajj jupanacajj Diosan tronop nayrakatancasipqui uruy aruma Diosan templopana yupaychasa. Tronon kont’atäqui ucasti take jupanacarojj imaraquiniwa.
66007016	Janiw mank’ats umats t’akhescjjapjjaniti, janiraquiw intis naqhantcaniti, lupis jupanacarojj jan walt’aycaraquiniti.
66007017	Trono taypincquis uca Corderow jupanacarojj ovejanacarjama awatini, jacquir uma jalsunacaruw anaquiraquini. Diosasti take jachanacap nayranacapat phiscurjjani” sasa.
66008001	Cunapachatejj Corderojj libron pakallköri sello sellt’atäcän uca ch’iyjcän ucqhajja, alajjpachanjja take cunaw amuct’äna mä quimsa tunca minutonacjama.
66008002	Ucatsti uñjaractwa pakallko angelanacaru Diosan nayrakatapancasquiri. Jupanacarusti pakallko trompetanacaraquiw churatäna.
66008003	Ucatsti yakha angelaraquiw mä kori incensario apt’ata jutäna, ucatsti altar nayräjjaruwa sayt’asi. Uca angelarusti walja inciensoraquiw churatäna, take qhitinacatejj Diosancapqui ucanacan oracionanacapampi chica loktatäñapataqui. Uca loktäwsti trono nayräjjancquis uca kori altarjjaru loktañapänwa.
66008004	Incienso jek’esti angelan amparapatjja Diosan nayrakataparuw maqhatäna Diosan wawanacapan oracionanacapamp chica.
66008005	Ucatsti angelajj incensario catusinjja, altarancquis uca nina sanc’anacampiw phokhantäna, ucatsti aca orakeruw ucjja wartanjjäna. Aca orakensti khejjokhejjonaca, ojjoñanaca, llijullijunaca, mä orak qhathati cunaw utjaraquïna.
66008006	Ucatsti trompetanaca apt’atäpcän uca pakallko angelanacajj phust’añataquiw waquichasipjjäna.
66008007	Nayrïri angelasti trompetapjja phust’änwa, ucatsti chhijchhiwa aca orakerojj purinïna, wilampi quittata nina jalluraquiw orakerojj jallüna, ucatsti quimsïri partewa aca orakenjj tucusïna, kokanacatsa take koranacatsa quimsïri partewa naqhantäna.
66008008	Ucjjarusti payïri angelaraquiw trompetapjja phust’äna, ucatsti jach’a kotarojj mä nina nacquir kolluw liwintataraquïna, jach’a kotatsti quimsïri partewa wilar tucjjäna.
66008009	Kotan jaquir lak’onacatsti quimsïri partewa jiwaräna, barconacasa quimsïri partewa t’unjatäna.
66008010	Quimsïri angelaraquiw trompetapjja phust’asïna, ucatsti mä nina nacquiri jach’a warawararaquiwa alajjpachat jalaktanïna aca orakeru. Ucasti aca oraken quimsïri parte jawiranacjjaru, uqhamarac uma jalsunacjjaruw jaljjattäna.
66008011	Uca warawarasti Ajenjo satänwa. Umanacasti quimsïri partejja c’allc’uw tucuwayjjäna. Walja jakenacaraquiw uca uma laycu jiwarapjjäna umajj wali c’allc’ütap laycu.
66008012	Ucjjarusti pusïri angelaraquiw trompetap phust’asïna, ucatsti intejja quimsïri partewa t’unjatäjjäna, uqhamarac phajjsisa, warawaranacasa. Uqhama quimsïri parte intis phajjsis t’unjatäjjatapatsti, quimsïri partewa jan khanajj khant’cjjänti, ni urus ni arumasa.
66008013	Ucat uñtasinsti mä angelaruw uñjta chica alajjpachan jalnakasquiri, wali jach’at aqham sas art’asisa: “¡Ay! ¡Cunaquïcani aca oraken jaquir jakenacatjja, cunapachatï yakha quimsa angelanacajj trompetanacapa phust’asipcani ucapachajja!”
66009001	Ucatsti pheskëri angelaw trompetap phust’asïna, ucatsti mä warawara alajjpachat jalaktasinquir uñjta. Uca warawarasti acapach orak mankha ch’amacan llavepa catokaraquïna.
66009002	Ucatsti uca ch’amac mankha jist’aräna, uca ch’amac mankhatjja mä jek’ew mistüna mä jach’a hornotjama. Uca jek’esti intsa alajjpachsa k’al ch’amact’ayäna.
66009003	Uca jek’etsti t’ijut’ijunacaw misturäna, ucatsti aca orakenwa wali jalanakapjjäna. Uca t’ijut’ijunacarusti munañanïñawa churasïna cunjämtï alacrán sat lak’onacajj munañanejja uqhama.
66009004	Uca t’ijut’ijunacasti janiraquiw cuna ch’ojjñanacarusa, ni kokanacarusa jan wali lurapjjañapäcänti, jan ucasti qhitinacatï Tatitun sellopampi paranacapan jan chimpt’atäpqui uca jakenacar t’akhesiyañataqui qhitanitäpjjänwa.
66009005	Janiraquiw uca t’ijut’ijunacajj munañanïpcänti jaker jiwarayañataquejja, jan ucasti alekaqui pheska phajjsi t’akhesiyañataqui uscutaquïpjjänwa. Uca jakenacan t’akhesitanacapasti cunjämatï alacrán sat lak’ojj jaker achjqui uqhamänwa.
66009006	Uca urunacanjja jakenacajj: Jiwaquirista, sapjjaniwa, ucampis janiw jiwjja jicjjatapcaniti. Jiwañ munapcani ucqhasa, jiwajj jupanacatjja jaltjjaniwa.
66009007	Uca t’ijut’ijunacasti guerrar sarir caballonacjamänwa, p’ekenacaparojj mä kori coronampjam asjjatata, jake ajanut ajanunjamaraqui.
66009008	ñic’utanacapasti warmi ñic’utjamänwa, laca ch’aqhanacapasti leonan laca ch’aqhapjamaraqui.
66009009	Janchinacapasti mä hierro isimpi isthapitjamänwa, chhekhanacapasti wal chhullokeraquïna cunjämtï guerran jalir caballonacajj chhullokquis uqhama.
66009010	Wich’inqhanacapasti alacrán sat lak’on wich’inqhapjamänwa, mich’in cuna. Uca wich’inqhanacapampisti ch’amaniraquïnwa jaker pheska phajjsi t’akhesiyañataqui.
66009011	Uca t’ijut’ijunacasti mä jilïrinïnwa, uca jilïripasti uca ch’amac mankhat mistuniri angelänwa. Aca angelasti hebreo arunjja Abadón satänwa, griego arunsti Apolión sataraqui, ucajj t’unjiri, sañ muni.
66009012	Nayrïri t’unjäwejja pasjjewa, ucampis payampiw jutañapäsqui.
66009013	Sojjtïri angelasti trompetapjja phust’asiraquiwa, ucatsti mä aru ist’ta. Uca arusti Diosan nayräjjapancquis uca altaran pusi wajjra taypitwa mistüna.
66009014	Uca arusti trompeta apt’atäcän uca sojjtïr angelarojj sänwa: “Antutnucjjam jach’a Eufrates jawiran chinutäquis uca pusi angelanacaru” sasa.
66009015	Uqhamawa uca pusi angelanacajj jaranucutäjjapjjäna, quimsïri parte jakenacaru jiwarayañataqui, jupanacasti uca horasataqui, uca urutaqui, phajjsitaqui, uqhamaraqui uca marataqui waquichatäpjjataynawa.
66009016	Ucatsti caballjjat sarapcäna uca soldadonacjjatwa ist’ta, ucanacasti pä patac millonänwa.
66009017	Uqhamwa uca caballonacjja unañchäwinjja uñjta. Uca caballjjat saririnacasti pechonacaparojj mä guerra isi apapjjäna, ucasti wilampita, asulampita k’ellumpitänwa. Uca caballonacan p’ekenacapasti león p’ekenacaru uñtatänwa, lacanacapatsti ninampi jek’empi asufrempiraquiw mistüna.
66009018	Quimsïri parte jakenacasti jiwarayatäpjjänwa, uca quimsa t’akhesïwejj caballonacan lacanacapat mistcän ucanacampi. Ucanacasti nina, asufre uqhamarac jek’e ucanacänwa.
66009019	Uca caballonacasti lacampiru wich’inqhampiru wali ch’amanïpjjänwa. Wich’inqhanacapasti catarinacar uñtatänwa, p’eken cuna, ucampiraquiw jakenacarojj t’akhesiyapjjäna.
66009020	Qhitinacatejj jan aca t’akhesïwinacampi jiwarapcän uca jakenacajj janiw arrepientisipcänti jan wali luratanacapatjja, uqhamaraquiw cunayman casta ajayunacarus yupaychasipcaquïna, uqhamarac korit, kollket, broncet, kalat, lawat lurat diosanacarus yupaychasipcaquïnwa. Uca diosanacasti janiw uñjquisa, ist’quisa, ni sarnakcaraquisa.
66009021	Janiraquiw arrepientisipcänsa jake jiwayapjjatanacapatjja, laykasitanacapatsa, wachoka juchan sarnakatanacapatsa, ni lunthatasipjjatapatsa.
66010001	Ucatsti mä wali munañani angelaruw alajjpachat sarakasinquir uñjta mä kenayampi muyuntata, p’ekeparusti mä cürmini cuna. Ajanupajj intir uñtataw khanäna, cayunacapasti ninar uñtataraquïnwa.
66010002	Amparaparusti mä jisc’a libro apt’ataraquïnwa. Cupi cayupsti jach’a kotjjaruw tact’asi, ch’eka cayupsti orakjjaruraqui.
66010003	Ucatsti mä leonar uñtataraquiw wali jach’at art’asïna. Cunapachatï art’ascäna ucqhajj pakallko khejjokhejjonacaw ist’asiraquïna.
66010004	Cunapachatï uca pakallko k’ejjok’ejjonacajj pasjjäna ucqhasti, nayajj kellkañajjänwa, ucampis mä aru alajjpachat ist’ta aqham sasa: “Amuqui imjjäsim cuntejj uca pakallko khejjokhejjonacajj parlqui ucjja, janiraqui kellkamti” sasa.
66010005	Ucatsti cawquïri angelatï kotjjaru, uqhamarac orakjjaru tact’atäcän ucajja, cupi amparapwa alajjpacharu aytäna.
66010006	Ucatsti mä juramento luraraquïna, qhititejj wiñayataqui jacqui, qhitiraquitï alajjpachsa, acapachsa, kotsa, take cunsa lurqui ucan sutipjjaru: “Janiw jichhajj juc’ampi suyascjjaniti.
66010007	Cunapachatï pakallköri angelajj trompetap phust’ani ucqhajja, Diosan imantata amtatanacapajj phokhasjjaniwa, cunjämtï jupajj profetanacap toke yatiyquistän uqhamaru” sasa.
66010008	Cuna artï nayajj alajjpachat ist’cäyäta ucajja, wasitatwa nayampi parläna, aqham sasa: “Saram, cawquïr angelatejj kotampiru, orakjjampiru tact’atäquis ucaru, ucatsti amparapancquis uca jist’arat jisc’a libro catum” sasa.
66010009	Ucatsti angelan ucaruw sarta: --Uca jisc’a libro churita --saractwa. Jupasti saraquituwa: “Acajj catum, ucatsti mank’antam. Lacamanjja misq’ir uñtata mojjsäniwa, puracamansti wali c’allc’uraquiw tucjjani” sasa.
66010010	Ucatwa uca jisc’a libro catta, angelan amparapat apakasinsti mank’antaractwa; lacajjansti misq’ir uñtata wali mojjsapunïnwa, puracajjansti wali c’allc’üjjaraquïnwa.
66010011	Ucatsti sapjjaraquitänwa: “Jichhajj wastat parlañamawa cuntejj Diosajj sisqui take marcanacata, take casta parlani jakenacata, uqhamarac jach’a reyinacatsa uca” sasa.
66011001	Ucatsti mä lawaraqui churapjjetu, tupt’añ lawar uñtata, sapjjaraquituwa: “Sartam, ucatsti Tatitun templopa tupt’anim, uqhamarac altarapsa, cawkhatejj ucan yupaychapqui take ucanacsa jact’aniraquim.
66011002	Ucampis ankäjj patiöquis ucjja janiw tupt’ätati. Uca patiosti jan judiöpquis uca jakenacaru catuyatäjjewa. Uca jakenacasti pusi tunca payani phajjsiraquiw aca Tatitun k’oma marcapjja taquisipjjani.
66011003	Nayasti pani testigojj qhitasinï nayjjat parlapjjañapataqui. Jupanacasti waranka pä pataca sojjta tuncani uruw parlapjjani, luto isimpi isthapita.”
66011004	Aca pä testigosti cuna pä olivo kokatejj utjqui, uqhamarac pä candelabro apnokatäquis Tatitun nayrakatapanjja ucawa.
66011005	Qhititejj aca pani testigonacar cuna jan walsa lurañ munanejja, jupanacajj lacanacapat nina ajjsupjje. Uca ninasti uñisirinacaparojj k’al naqhanti, uqhama naqhantataw jiwani qhititejj cuna jan walsa aca pani testigor lurapcani ucanacajja.
66011006	Aca testigonacajj munañanïpjjewa alajjpacha jist’antañataquisa, uqhamata jupanacajj Diosjjat parlapcanis uca urunacajj jan jallojj puriñapataqui. Munañanïpjjaraquiw umsa wilar tucuyañataqui, uqhamarac acapachar cunayman mutuyañanacampi t’akhesiyañataquisa, kawkha cutitï jupanacajj munapcani ucqha cuti.
66011007	Cunapachatï lurañap phokjjapjjani ucqhajja, aca orak mankhat mistuniri jach’a animalaw jupanacar nuwantasina atipjani ucat jiwarayaraquiniwa.
66011008	Amayanacapasti, cawquintejj Tatitojj ch’accatatäcäna uca jach’a marcan callenacapanwa jiwat jaktatäscani. Uca marcasti mä arunjja Sodoma, uqhamarac Egipto sataraquiwa.
66011009	Quimsa uru chicaniraquiwa take casta jakenaca, cunaymani parlani jakenaca, take marcanacata ucanacaw uca jiwatanacjja uñjapjjani, janiraquiw imantayapcaniti.
66011010	Aca oraken jaquirinacasti wali cusisipjjani uca testigonacan jiwapjjatanacapatjja. Cusisiñatsa jupanaccamaraquiw cunanacsa wajjt’asipjjani, aca pani Diosan parlirinacapasti jakenacataquejj jan walïnwa uca laycu.
66011011	Uca quimsa uru chicani pasatatsti, Diosajj jactayjjewa uca pani testigorojja, jakenacasti jupanac uñjasajj wal ajjsarapjjäna.
66011012	Uca pani testigonacasti mä aru ist’apjjaraquïna alajjpachat jupanacaru art’aniri, saraquïnwa: “¡Acar maqhatanjjapjjam!” sasa. Jupanacasti mä kenayanjamwa maqhatjjapjjäna, uñisirinacapasti uñjapjjaraquïnwa.
66011013	Uca horasasti uca marcanjja mä jach’a orak qhathatiw utjäna. Uca marcata tunquïri partesti chhaktänwa, pakallko waranka jakenacaraquiw uca orake qhathatimpejj jiwarapjjäna. Chicat jakesti ajjsarañatsa alajjpachanquir Diosaruw yupaychapjjäna.
66011014	Payïri t’akhesiñajj pasjjewa, quimsïrïqui ucasti jutaraquiniwa.
66011015	Pakallköri angelasti trompetapwa phust’asïna, ucatsti mä arunacaraquiw alajjpachana jach’at ist’asïna, aqham sasa: “Acapach marcanacajj Tatit Cristosaruw jakcatjjapjje. Jichhajj juparaquiw wiñayan wiñayapataqui apnakani” sasa.
66011016	Ucatsti uca pä tunca pusini jilïrinacajj, qhitinacatejj trononacapan Dios nayräjjana kont’atäsipcän ucanacajj ajanunacap orakcama alintasaw quillt’asipjjäna, ucatsti Diosaruw yupaychapjjäna,
66011017	aqham sasa: “Yuspagarapjjsmawa, Tata, jumajj jach’a ch’amani Diosätawa, utjascapunïyätawa, utjascactawa, jichhas utjascaquipunïtawa. Jichhajj jach’a ch’amamwa uñacht’aytajja, aca orake apnakañsti kalltaractawa.
66011018	Marcanacajj wal colerasipjje, juman mutuyañ urusti puriniraquiwa, jiwatanacar taripañ horasamasa. Jumjjat parliri sirvirinacamarusti mä wajjt’äwi churaraquïtajja, uqhamarac jumar catuyasitäqui ucanacarusa, sutim jach’achirinacarusa, jisc’arusa, jach’arusa. Aca orake t’unjirinacarusa, jumajj t’unjaraquïtawa” sasa.
66011019	Ucatsti alajjpachanjja Tatitun templopaw jist’artäna, Diosan arust’äwi luratanacapäquis uca arcas uñstaraquïnwa. Ucatsti llijullijunaca, khejjokhejjonacaraquiw utjäna, wali ojjoñanaca, orak qhathatis utjaraquïnwa, chhijchhis wal puriraquïna.
66012001	Alajjpachansti mä jach’a uñacht’äwiw uñstäna. Mä warmiwa intin llawuntata uñstäna, phajjsisti cayunacapancaraquïnwa, p’ekeparusti mä coronampi asjjatataraquïnwa, uca coronansti tunca payani warawaranacaw utjäna.
66012002	Aca warmisti usurïnwa, partompiraquiw warariscäna, wawachañataquist wali t’akhesiraquïna.
66012003	Ucatsti yakha uñacht’äwiraquiw alajjpachanjja uñstäna: Mä jach’a dragón sat wila animalaraquiw uñstäna: ucasti pakallko p’ekenïnwa, tunca wajjran cuna, sapa p’ekerusti mä coronan asjjatata.
66012004	Wich’inqhapampisti quimsïri partwa alajjpach warawaranacjja onjjtayäna, ucatsti orakeruraquiw willirtayanïna. Aca dragonasti uca wawachasiri warmin nayräjjaparuw sayt’asi, uca wawar ucspacha mank’antañataqui.
66012005	Uca warmisti mä yokall wawa wawachasïna. Uca wawasti acapach orake apnakani, takpach marcanacaru wali khoru cancañampiw apnakani. Wawapasti ucspachaw apakatäjjäna, Diosan tronoparu uqhamarac quipca Dios nayräjjaruw apatäjjäna.
66012006	Warmisti wasararuw jaltjjaraquïna, cawqhantï Diosajj jupataqui mä cheka waquichcatayna ucqharu. Uca wasaransti waranka pä pataca sojjta tuncan uruwa juparu mank’ayapjjani.
66012007	Ucatsti mä jach’a nuwasiñaw alajjpachanjja utjäna. Arcángel Miguelasti angelanacapampi sayt’asisinjja uca dragonampiw nuwasïna. Dragonampi angelanacapampisti sayt’asipjjaraquïnwa,
66012008	ucampis janiw atipjapcänti, alajjpachansti utjañanacajj janiw jupanacataquejj utjcjjänti.
66012009	Uqhamajj uca dragonajj jakonucutäjjänwa alajjpachatjja. Uca dragonapï nayrapacha uca jach’a catarïnjja, ucasti Supaya, Satanás sataraquiwa, juparaquiw aca oraken jakenacarojj wali sallkjañanac luri. Jupampi angelanacapampisti aca orakeru jaktanitäjjapjjänwa.
66012010	Ucatsti mä jach’a aru alajjpachat ist’ta aqham siri: “Purinjjewa Diosasan khespiyasiñapajja, munañanïñapasa, jupan apnakañapasa, Jesucristona munañapampi apnakañapasa. Jilanacasaru c’arintasa juchañchirïqui ucasti ucatjja jaksutäjjewa, jupasti uruy arumaraquiwa, jilanacasarojj Dios nayrakatan juchañchäna.
66012011	Jupanacasti Corderon jiwatap laycuwa atipjapjje, uqhamarac cuna cheka arunactejj jupjjat parlapcänsa uca laycuraqui. Janiraquiw jiwañsa ajjsarapcänti, jiwañataquisa janc’aquïpjjaraquïnwa.
66012012	Alajjpachanacasti ucan utjirinacasa cusisipjjam. Ucampis, ¡wali llaquisiñaraquiw oraken uqhamarac kotan utjirinacataquejja! Supayasti jumanacan ucaruw wali colerat juti, tiempopan juc’aquïtapa yatisina” sasa.
66012013	Uca dragonasti orakeru jakonucuta uñjasjjasinjja, wawachascänsa uca warmiruwa arcnakäna.
66012014	Ucampis warmirojj jach’a pacan pä chhekhanacapaw churatäna, uqhamata uca chhekhanacampi wasararu jaltjjañapataqui uca cataritsa jayaru, cawqhantï quimsa mara chicani mank’ayapcani ucqharu.
66012015	Uca cataristi lacapatjja umwa mistuyäna mä jawirjama, uqhamat warmiru uca jawirampi apayañataqui.
66012016	Ucampis orakeraquiw warmirojj yanapt’äna, orakesti jist’artänwa, dragonajj lacapat um apscatayna uca umasti ucaruquiw chhakjjäna.
66012017	Uc uñjasasti dragonajj wal colerasïna, ucatsti warmin mayni wawanacapampi nuwasiriw saräna, qhitinacatejj Diosan camachiparu jaysapqui, uqhamarac Jesucriston arunacaparus jaysapcaraqui ucanac contra.
66012018	Uca dragonasti kota lacjjaruw sayt’asïna.
66013001	Kotat mistur uñjta mä jach’a ajjsarcañ animalaru, ucasti pakallko p’ekenïnwa tunca wajjran cuna. Sapa wajjrarusti mä coronaniraquïnwa, p’ekenacapansti Dios toke kellkat arunacaraquiw utjäna.
66013002	Uñjcta uca ajjsarcañ animalasti mä tigrer uñtatänwa, cayunacapasti oso sat animalan cayunacapjama, lacapasti leonan lacapjamaraqui. Dragonasti juparojj ch’amapa churaraquïna, uqhamarac tronopsa, wali munañanïñampi.
66013003	Uca animalan maynïri p’ekepasti wali chhojjriñchjatjamaquïnwa, ucampis uca chojjripajj kollatäjjänwa. Aca orakpacharaquiw uc uñjasajj wal muspharapjjäna, ucatsti uca animalaruraquiw arcapjjäna.
66013004	Dragonarusti yupaychapjjaraquïnwa uca jach’a ajjsarcañ animalaru munañanïña churatapata. Uca animalarus yupaychapjjaraquïnwa: “¿Qhitirac aca jach’a ajjsarcañ animaljamasti utjisti? ¿Qhitiraqui jupampisti nuwasiraquispasti?” sasa.
66013005	Uca jach’a ajjsarcañ animalarusti Diosjjat jan wali arunac parlañapataquejj munañanïñaw churataraquïna. Pusi tunca payani phajjsiraquiw jupajj wali munañani tucüna.
66013006	Ucatsti uqhampunwa luräna. Diosjjat jan wali arunacwa parläna sutipsa jisc’achasaraqui. Diosan temploparus jisc’acharaquïnwa, alajjpachan utjirinacarusa.
66013007	Diosan wawanacapampi nuwasiñataquis munañanïñajj churataraquïnwa atipjañapcama, uqhamaraquiw take jakenacjjaru, marcanacjjarusa cunayman parlani jakenacjjarus wali munañaniraquïnwa.
66013008	Take qhitinacatejj aca oraken jacapqui, uqhamarac kalltatpacha sutinacapas jiwquis uca Corderon jacañ libropan jan kellkatäpquis ucanacajja, uca jach’a ajjsarcañ animalaruw yupaychapjjani.
66013009	Qhititejj ist’añ munqui ucajj ist’pan.
66013010	“Qhitinacatejj preso catuntat apatäpcani ucanacaw apatäpjjani. Espadampi jiwarayatäñapäquis ucanacajj espadan jiwayataraquiw jiwarayatäpjjani.” Take acanacanwa Diosan marcapan ch’amanïtapasa iyawsañanïtapasa yatisini.
66013011	Ucatsti yakha jach’a ajjsarcañ animalracwa oraket mistur uñjta. Acasti pä wajjranïnwa, wajjranacapasti mä ovejan wajjranacapjamänwa, parlapasti dragonan parlapjamaraquïnwa.
66013012	Nayrïri jach’a ajjsarcañ animaljam munañaniraquiquïnwa jupan nayrakatapana. Aca oraken utjirinacarusti uca nayrïri jach’a ajjsarcañ animalaruraquiw yupaychayänjja, cawquïri animalatï uca jach’a chhojjripat waliptcataynas ucaru.
66013013	Wali jach’a milagronac luränjja, alajjpachat orakerus nina jalluyaniñcama take jaken uñjcata.
66013014	Nayrïri jach’a ajjsarcañ animal nayrakatana uca uñacht’äwi lurañapatac munañanïña churatätap tokesti, take aca oraken jaquirinacaruw sallkjäna. Ucatsti jakenacarojj mä c’ari diosa lurayaraquïna nayrïri jach’a ajjsarcañ animalar uñtata, cawquïritejj espadampi chhojjriñchjatäsina jacayascjjataynas ucar uñtata.
66013015	Aca payïri jach’a ajjsarcañ animalarusti, nayrakata jach’a ajjsarcaña animalan diosapar jacaña churañataqui munañanïñaw churatäna, uqhamata uca diosajj parlañapataqui, uqhamarac qhitinacatejj uca diosar jan yupaychqui ucanacar jiwarayañapataqui.
66013016	Uqhamarus acampwa luraraquïnjja: jisc’arus jach’arusa, pobrerus kamirirusa, libre sarnakasirirusa jan ucajj esclavo jakerusa, cupi amparapatsa, jan ucajj parapatsa mä chimpumpiw chimpt’äna.
66013017	Janiraquiw qhitis alasjjanisa ni aljasjjanisa janitï uca jach’a ajjsarcañ animalan sutipampi chimpt’atäcchi ucapachajja, uqhamarac uca ajjsarcañ animalan jan numeropanïcchi ucajja.
66013018	Acasti wali amuyt’añaw munasi. Qhititejj amuyqui ucajj uca ajjsarcañ animalan numeronacapjja amuyt’pan, uca numerosti mä jaken numeropawa, ucasti sojjta pataca sojjta tunca sojjtaniwa.
66014001	Ucatsti Corderoruw uñjta Sión kollu patana sayasquiri. Jupamp chicasti pataca pusi tunca pusini waranka jakenacaw ucancascaraquïna, jupanacasti paranacaparojj Corderon sutipampi, uqhamarac Awquipan sutipampi kellkt’atäpjjänwa.
66014002	Ucatsti alajjpachatjja mä jach’a sueniri ist’ta, ucasti walja jawiranacas suencaspa, jan ucajj mä jach’a khejjokhejjos suencaspa uqhama. Walja arpa toquiri jakenacas arpanacap toct’asipcaspas uqhamänwa.
66014003	Ucatsti mä machak k’ochu k’ochupjjäna Tatitun tronop nayräjjana, uqhamarac uca pusi jacasquirinacan nayrakatapansa, uca pä tunca pusini jilïrinacan nayrakatapansa. Janiraquiw qhitis uca k’ochjja yatekañataqui ch’amanïcänti, jan ucasti patac pusi tunca pusini waranca, qhitinacatejj aca orake jakenac taypita khespiyatäcataynajj ucanacaquiw yatekapjjäna.
66014004	Acanacasti janiw warminacampi juch lurasa k’añuchasipcataynati, jan ucasti k’omapuniw kheparapjjatayna, ucatsti Corderoruraquiw arcapjje cawquirutejj jupajj sarqui ucaru. Jakenac taypita jupanacajj khespiyatäpjjataynawa, Diosataquisa Corderotaquisa nayrïri ofrendanacapäcaspas uqhama.
66014005	Janiraquiw cuna c’ari arunacas jupanacanjj utjcänti, Diosan nayrakatapansti jan cuna juchanïpjjänwa.
66014006	Ucatsti yakha angelaracwa alajjpachan jalanakasquir uñjta. Jupasti wiñay khespiyasiñ arunacanïnwa take jakenacaru yatiyañataqui, take marcanacaru, take casta jakenacaru, cunayman parlani jakenacarusa.
66014007	Wali jach’ataracwa art’äna: “Ajjsartapjjam Diosaru, yupaychapjjaraquim, horasasti purinjjewa juparaquiw aca orakerojj taripani. Yupaychapjjam qhititejj alajjpachsa, acapachsa, kotsa, uma jalsunacsa lurqui ucaru” sasa.
66014008	Ucatsti yakha angelaraquiw uñsti aqham sasa: “Aynacht’jjewa, aynacht’jjewa jach’a Babiloniajja, marcanacarusti vinompjamawa macharayi jan wali sarnakäwipampi” sasa.
66014009	Ucjjarusti yakha quimsïri angelaraquiw uñstäna wali jach’at art’asisa: “Qhititejj uca jach’a ajjsarcañ animalaru yupaychcani, uqhamarac uñtasitanacaparusa, uca ajjsarcañ animalan chimpupsa amparaparus jan ucajj paraparus uchayascani ucajja,
66014010	Diosat jutcani uca jach’a mutüwi catokani, Diosan uca colerasiñapasti waquichatawa; asufrempi ninampi t’akhesiyatäpjjaniwa, Diosan angelanacapana, uqhamarac Corderon nayrakatapan t’akhesiyatäpjjaniwa.
66014011	Jek’esti uca t’akhesïwipatjja wiñayapuniw mistu, janiraquiw samarañajj urus arumas utjquiti, qhitinacatejj uca jach’a ajjsarcañ animalaru, uqhamarac uñtasitanacaparus yupaychapqui, jan ucajj amparaparus, paraparus uca animalan sutipampi chimpt’ayasipqui ucanacataquejja.”
66014012	Ucatwa qhitinacatejj Diosancapqui, camachi arunacaparus jaysapcaraqui, Jesucristorus sum arcapcaraqui ucanacajja llamp’u chuymanïñapaw munasi.
66014013	Ucatsti mä aru ist’ta alajjpachat art’asisinquiri: “Ac kellkam: ‘Cusisiñanïpjjewa qhitinacatejj acat ucsaru Tatitur iyawsasa jiwapqui ucanacajja.’ “Jïsa,” uqham siwa Kollan Ajayojja, jupanacasti lurañanacapatjja samarjjapjjaniwa, ucampis luratanacapajj jupanac chicapunïscaniwa” sasa.
66014014	Ucatsti uñtasinjja mä jank’o kenaya uñjta, uca kenayjjansti mä jakew kont’atäscäna, jupasti Jaken Yokapar uñtatänwa. P’ekeparojj kori coronampi asjjatatänwa, amparaparusti mä yawiñ hoz ayt’ataraquïnwa, uca yawiñ hosisti wali arïnwa.
66014015	Tatitun templopatsti yakha angelaraquiw mistuni, ucatsti uca kenay patan kont’atäquis ucaruw jach’at aqham sas art’i: “¡Uca yawiñ hosimampi yawthapjjam cosechjja, horasäjjew apthapiñajja, yapusti k’elluratäjjaraquiwa!” sasa.
66014016	Ucspachaw uca kenay patan kont’atäcän ucajj uca yawiñ hosipampi cosech apthapi aca orakenjja.
66014017	Ucatsti yakha angelaraquiw Tatitun templopatjja mistuni mä ari yawiñ hoz ayt’ata.
66014018	Altaratsti yakha angelaraquiw mistuni. Uca angelasti ninjjaru munañanïnwa, ucatsti uca hoz ayt’atäcänsa uca angelaruw jach’at art’i aqham sasa: “¡Uca ari yawiñ hosimampi apthapim uva achunaca, uvasti pokoratäjjewa!” sasa.
66014019	Angelasti hosipampejj take aca orakpachwa yawthapi uvanac apthapisa, ucatsti mä jach’a imañäwjaruw warantjje ch’irwsutäñapataqui. Ucasti Diosan mutuyäwipajj uqhamäniwa sañ muni.
66014020	Uca uvanacasti marca ankäjjan ch’irwsutänwa, cawqhantï imatäcän ucqhatsti wilaw mistuni. Uca wilasti mä kotaw tucuwayi caballonacan lacapar puriñcama, ucatsti wali jach’aruw saratati, quimsa pataca kilometrjama.
66015001	Ucatsti alajjpachanjj yakha jach’a unañchäwiraqui uñjta, ucasti wali muspharcañänwa. Pakallko angelanacaw uñstanïna pakallko khepa t’akhesïwimpi, uca t’akhesïwinacampisti Diosan colerasiñapajj tucusjjänwa.
66015002	Ucatsti uñjaractwa mä jach’a kotar uñtata, ucasti vidriompit ninampit luratjamänwa. Qhitinacatejj jach’a ajjsarcañ animalarusa, uñtasitaparusa, uqhamarac uca animalan sutipäquis uca numeroparus atipjapcäna ucanacajja, uca kota thiyan sayt’atäpjjänwa, cuntejj Diosajj jupanacar churcataynas uca arpa apt’atcamaqui.
66015003	Diosan sirviripa Moisesan k’ochunacapwa k’ochupjjaraquïna, uqhamarac Corderon k’ochupsa, aqham sasa: “Jach’ätawa, muspharcañaraquïtawa. Jumaraquïtaw take cun luriri jach’a Diosajja. Sarnakäwinacamas chekaparaquiwa, marcanacan Reyipa.
66015004	Tata, ¿qhitiraqui jan ajjsariristamsti? ¿Qhitiraqui jan yupaychiristamsti? Juma sapaquïtaw kollanajja. Take marcanacaw jutasina jumarojj yupaychapjjaraquïtam, cheka asqui luratanacam uñjapjjatap laycu” sasa.
66015005	Ucatsti alajjpachanjj uñtaractwa templo jist’artiri, cawqhantï Diosan leyinacapajj mä tablanacanjama imatäqui uca santuariompi.
66015006	Tatitun santuariopatsti uca pakallko angelanacaw mistunipjjäna pakallko t’akhesïwinacas apt’ata. Uca angelanacasti suma k’oma khanquiri lino isinacampi ist’atäpjjänwa, pechonacaparusti kori wac’anacampi wact’atäpjjaraquïnwa.
66015007	Ucatsti ucspacharaquiw maynïrejja uca pusi jacasquirinacatjja sapa mayni angelaruw mä kori copa churäna. Uca copanacasti Diosan jach’a ajjsarcañ colerasiñapawa phokhantatäna, cawquïri Diosatejj wiñayataqui jacqui ucana.
66015008	Diosan santuariopasti jek’ena phokhantatänwa, uca jek’esti Diosan jach’a munañanïñapata, uqhamarac ch’amapatwa jutäna. Janiraquiw qhitis ucarojj mantañataqui ch’amanïcänti, cuntejj angelanacajj pakallko t’akhesïwinac apapcänsa ucanacan phokhasiñapcama.
66016001	Ucatsti mä jach’a aru ist’aracta santuariot mistuniri, pakallko angelanacarusti aqham saraquïnwa: “Sarapjjam, ucatsti waranucunipjjam orakjjaru cuna mutuyañanacatejj uca pakallko copanacan phukhantatäquis ucanaca, uca mutuyäwinacasti Diosatwa juti” sasa.
66016002	Nayrïri angelasti sarasinjja copapjja orakjjaruw wart’anïna. Take qhitinacatejj uca jach’a ajjsarcañ animalan chimpt’atäqui, uqhamarac uñtasitanacaparus yupaychapcäna ucanacarojj mä jan wali llejjti usuw mistüna wali usuyasa.
66016003	Payïri angelasti copapjja jach’a kotjjaruw warjjatäna, ucatsti kotajj jiwat jaken wilapjamawa tucuwayäna, take kotan jaquirinacasti k’alaw jiwarapjjaraquïna.
66016004	Quimsïri angelasti jawiranacjjaru, uqhamarac uma jalsunacjjaruw warjjataraquïna. Ucatsti take jawiranacampi uma jalsunacampisti wilaraquiw tucuwayjjäna.
66016005	Ucatsti umancquis uca angelaruraquiw aqham siri ist’aracta: “Jumajj chekapapunïtawa aqham taripatamata kollan Dios Tatitu. Jumajj utjascapunïyätawa, jichhas utjascapuntawa.
66016006	Aca jakenacasti jumar catuyat jakenacarojja, uqhamarac profetanacarus jiwarayapjjaraquïnwa. Jichhasti jumajj jupanacarojj wila umayaractajja. ¡Jupanacasti uca mutuñjja catokapjjañapapuniwa!” sasa.
66016007	Ucatsti mayniraquiw altarat art’asinïna aqham sasa: “Jïsa Dios Tata, juman taripatamajj chekapapuniwa jakenacataquejja” sasa.
66016008	Pusïri angelasti copapjja intjjaruraquiw warjjatäna, ucatsti intejj ch’amanïnwa take jakenacar naqhantañataqui.
66016009	Takeniraquiw sintcaña naqhantatäpjjäna, ucampis janiw arrepientisipcänti ni Diosarus yupaychapcaraquïnti, jan ucasti qhititï aca mutuñanacjjaru munañanïqui ucataquiquiw contra jan wali arunacampi arusisipcäna.
66016010	Pheskëri angelasti copapjja uca jach’a ajjsarcañ animalan tronopjjaruw warjjatäna, uca reinopasti ch’amact’araquïnwa. Jakenacasti t’akhesiñatjja lajjranacapwa t’urjasipjjäna,
66016011	ucampis janiraquiw uqhamatsa arrepientisipcänti jan wali luratanacapatjja, jan ucasti jan wali k’añu arunacacwa alajjpach Dios toke parlapjjäna, t’akhesitanacapatsa uqhamarac llejjti usunacapatsa.
66016012	Sojjtïri angelasti Eufrates sata jach’a jawirjjaruraquiw copapjja warjjatäna, ucatsti uca jawiran umanacapajja k’al wañsuwayäna, mä thaquiraquiw tucjjäna inti jalsu toket jutiri reyinacataqui.
66016013	Ucatsti uñjaractwa dragonan lacapatsa, uca jach’a ajjsarcañ animalan lacapatsa, uqhamarac c’ari profetan lacapatsa, quimsa ñankha ajayunaca mistusinquiri, ucanacasti jamp’atur uñtataraquïnwa.
66016014	Acanacasti supayan ajayunacapänwa. Jupanacasti milagronacwa lurapjjaraquïna, ucatsti sarapjjänwa take reyinacaru tantachañataqui take ch’aman Diosan jach’a urupana jupampi nuwasiñataqui.
66016015	“Amuyasipjjam, nayajj acatjamatwa lunthatar uñtata jutä. Cusisiñanïniw qhititejj suyasqui, uqhamarac isipsa jan k’añuchasquiti ucajja, uqhamata jan k’alala sarnakañapataqui janiraqui jakes uñch’uquiñapataqui mä p’enka k’alalätapjja.”
66016016	Ucatsti reyinacarojj Armagedón satäquis uca chekaruw tantachapjjäna. Uca sutisti hebreo sutiwa.
66016017	Pakallköri angelasti samana thayaruraquiw copapjja waranucu, alajjpachatsti santuariotpacha mä jach’a aruwa ist’asini, aqham sasa: “Jichhajj luratäjjewa” sasa.
66016018	Ucatsti utjaraquïnwa llijullijunaca, khejjokhejjonaca, ojjoñanaca, mä jach’a orak qhathatiw orakjja qhathatiyaraquïna. Uca orak qhathatjamajj janipuniw cunapachas utjcänti cuna horasattï jakejj oraken utjqui ucqhatpachajja.
66016019	Jach’a marcasti quimsaruw jaljtäna, yakha marcanacasti k’alaraquiw t’unthaptäna. Diosasti amtasiraquïnwa Babilonia jach’a marcataqui cuna mutuyäwitï waquichatäcänjja uca churañataqui jach’a colerasiñapampi.
66016020	Take islanacasa, kollunacasa chhaktjjapjjaraquïnwa.
66016021	Alajjpachatsti jach’a chhijchhiraquiw jakenacjjarojj purinitayna, uca chhijchhinacasti yakhepanacajj pusi tunca kilow pesapjjäna. Jakenacasti walpun Dios tokejj arusipjjäna jan wali arunaca arsusa uca t’akhesïwin jutatapata.
66017001	Ucatsti uca pakallko angelanacata, cawquïritï pakallko copanïcäna ucanacata mayniw nayan ucar juti, ucat saraquitu: “Jutam, uñacht’ayämaw cawquïr warmitï k’añu lurañanacan sarnakqui, uqhamarac kotanacjjaru kont’atäqui ucan mutuyäwipa.
66017002	Acapach reyinacajja uca warmimpi jucha lurasaw sarnakapjje, oraken utjirinacasti jucha luratanacapampejj vinompjamaw macharapjje” sasa.
66017003	Cuna unañchäwtï Ajayojj uñacht’ayquitu uca tokjja, angelajj wasararuw irpjjetu. Ucansti mä warmi uñjta mä jach’a wila ajjsarcañ animaljjaru lat’jjatata. Uca ajjsarcañ animalasti Dios contra sutinacampi kellksutänwa, pakallko p’ekeniraquïnwa, tunca wajjran cuna.
66017004	Aca warmisti wila morado isimpi ist’atänwa, korimpi, suma kalanacampi, perlanacampi c’achachataraqui. Amparaparusti mä kori copa ast’ataraquïnwa, uca copansti ajjtascañ k’añu luräwinacampi phokhantatänwa.
66017005	Paraparusti mä suti kellkataraquiw utjäna, uca sutisti aqhamänwa: “Jach’a Babilonia, juchararanacan taycapa, cunatejj acapachan ajjtañäquis ucan taycapa” sasa.
66017006	Ucatsti mäquiw amuyasta uca warmejja Diosan wawanacapana, Jesucristot khanañchirinacana wilapampi machjatätapa. Uc uñjasinsti wali musphataw uñjasta.
66017007	Angelasti saraquituwa: “¿Cunatsa muspharascta? Amuyt’ayämaw cuntï sañ munqui uca warmitjja, uqhamarac uca pakallk p’ekeni, tunca wajjrani jach’a ajjsarcañ animaljjatsa.
66017008	Uca ajjsarcañ animal uñjctas ucajj nayrapachajj jaccäna ucawa, jichhasti ucajj janiw jaccjjeti. Ucampis aca orak mankhatwa mistunini janïra jiwañaru sarcasajja. Qhitinacatejj oraken jacasipqui ucat janiraqui sutinacapajj jacañ librona kellkatäquiti aca orake kalltäwitpacha ucanacajja, uca ajjsarcañ animal uñjasajj wali sustjasipjjani. Uca ajjsarcañ animalasti nayraw utjäna, jichhasti janiw utjcjjeti, ucampis ucapachajj uñstaniniwa.
66017009	“Acanjja mayaw utji qhitinacatejj amuyt’apqui ucanacataqui: Uca pakallko p’ekejja pakallko kollunacaru uca warmejj kont’atäquis ucawa.
66017010	Uqhamaraqui uca pachpa p’ekenacajja pakallko reyinacaruraquiw uñtasi. Uca reyinacatjja pheskanejj jiwaratäjjewa, maynisti jichhajj reyïsquiwa, maynisti janïraw jutquiti. Khepa reyïcani ucajj janiw jaya urunaca apnakcaniti.
66017011	Uca jach’a ajjsarcañ animal uñjctas ucasti, cawquïritejj nayrajj jaccäna jichhajj janiw jaccjjeti ucawa. Ucasti quimsakallköri reyiruw uñtasi, uca pakallkonitjja maynirïcchi ucasa, jichhajj jupajj jiwañarupuniw sarjjani.
66017012	“Tunca wajjranaca uñjctas ucajja, jutiri tunca reyinacäsquiwa. Jupanacasti janïraw reinapquiti, ucampis mä horataquiquiw munañanïpjjani uca jach’a ajjsarcañ animalamp chica.
66017013	Aca tunca reyinacasti mä arust’aquïpjjewa, uca jach’a ajjsarcañ animalarusti munañanïñracwa churapjje.
66017014	Corderompiw nuwasipjjani, ucampis Corderojj jupanacarojj atipjaniwa, jupasti munañaninacans Munañanipa, reyinacansa Reyiparaquiwa. Qhitinacatejj jupampïqui ucanacasti Diosan jawsata ajllitanacapawa, suma arquirinacäpjjaraquiwa” sasa.
66017015	Angelasti saraquituwa: “Uñjctas uca kotanaca, cunjjarutï uca k’añu warmejj kont’atäqui ucanacasti acapacha marcanaca, jakenaca, uqhamarac take casta parlani marcanacawa.
66017016	Uca tunca wajjranaca uñjctas ucanacasti uca k’añu warmirojj uñisipjjaniwa, k’alalpacharaqui irpanucupjjani, janchipsti mank’apjjaraquiniwa, ninampiraquiw naqhantayapjjani.
66017017	Diosaraquiw jupanacan chuymaparojj uscu mayaquïpjjañapataqui, ucatsti cuntï Diosajj munqui uc lurapjjañapataqui, uca jach’a ajjsarcañ animalarus munañanïña churasa, cuntï Diosajj arsqui uca phokhasiñapcama.
66017018	Cuna warmtï uñjcta ucasti cawquïri marcatï aca orakena take reyinacaru apnakquis uca marcawa” sasa.
66018001	Take ucanaca pasatatsti yakha angelaruraquiw uñjaracta alajjpachat wali munañani sarakasinquiri, khanapasti take aca orakpacharuraquiw khant’äna.
66018002	Wali jach’ataraqui art’asïna: “¡Aynacht’jjewa, aynacht’jjewa jach’a Babiloniajja! ¡Supayanacan utjäwipawa tucuwayjjaraqui, take casta ñankha ajayunacan putuparaqui, uqhamarac k’añu uñisita jamach’inacan tapaparaqui!
66018003	Take marcanacasti uca Babilonian wachoka jucha luratanacapampejj vinompjamaw macharapjje. Acapach reyinacasti uca Babiloniampiraquiw wachoka juchan jacapjjänjja, alaquipa luriri jakenacasti jupan jan wali sarnakatapampejj waliraqui kamiriptapjjänjja” sasa.
66018004	Ucatsti yakha aru ist’aracta alajjpachat art’asiniri: “Nayanquir jakenaca, mistjjapjjam uca marcata, jan jupamp chica jucha lurapjjañamataqui, uqhamarac cuna t’akhesïwitejj jutcani ucasa jan jumanacjjaru puriñapataqui.
66018005	Jucha luratanacapasti walipuniwa, alajjpachcamaraquiw puri. Diosasti take uca jan wali luräwinacapatjja amtasiraquiwa.
66018006	Cuntejj jupajj mayninacaru lurcänjja uca pachpa juparojj lurapjjam, pä ucqhampiraqui luratanacapatsa cutt’ayapjjam. Cuna machjañanactï jupajj mayninacataqui waquichcän ucatjja, pä ucqhampi wali machjayiri waquichapjjam.
66018007	Cunjämtï jupajj cusisitäcänjja uqhamarac jichhajj t’akhesiyapjjam; jupasti chuymapanjja sascaraquiwa: ‘Acan nayajj mä reinar uñtata kont’atäsctwa, janiw ijmäcti, janiraquiw t’akhescäsa’ sasa.
66018008	Ucataracpï jupataquejj t’akhesiñajj mä urunac purininejja. Ucanacasti canacawa: jiwaña, t’akhesiña, mank’at awtjayasiña, ucatsti ninampi naqhantayataraquïniwa; jupar juchañchir Tatitu Diosasti wali munañaniraquiwa”
66018009	Acapachanquir reyinacasti, qhitinacatejj jupampi jucha lurasa jacapcän ucanacasti, jupar naqhantata uñjasajj wali jachapjjani, jaqhusipjjaraquini.
66018010	Jayaruraquiw jithektjjapjjani, uca mutuñapar ajjsarasa, ucatsti sapjjaraquiniwa: “¡Ay! ¡Babilonia jach’a marca, cunaruraqui purtasti! ¡Janc’aquiraquis mutuyäwimajj purinejjä!” sasa.
66018011	Acapachan alaquipa lurir jakenacasti uca marcar uñjasajj jachapjjaniwa, jaqhusipjjaraquiniwa, jan jupanacat qhiti alirisa utjatap laycu.
66018012	Ucanacasti acanacänwa: kori, kollke, suma kalanaca, perlanaca, linot lurata suma telanaca, uqhamarac suma seda telanaca, suma wila morado coloranaca, suma k’aphini maderanaca, marfilat lurat yänaca, suma maderanaca, bronce, hierro, uqhamarac marmolasa.
66018013	Apanipjjaraquïnwa canela, suma k’apquiri kollanaca, incienso, mirra, perfumenaca, vino, aceite, suma jac’u, trigo, uqhamarac qhumt’ir uywanaca, ovejanaca, caballonaca, caballomp katatiñ carronaca, apanipjjaraquïnwa esclavonacsa.
66018014	Uca marcarusti sapjjaraquiniwa: “¡Janiraquis suma mojjsa achunacamajj utjcjjtamtejjä. Uca achunacjj waljjay jumajj munirïstajja!. ¡Wiñayataquiraquiw apt’asjjtajja take suma cancañama uqhamarac kamir cancañamsa!” sasa.
66018015	Qhitinacatejj aca marcampi alaquipa lurapcäna, uqhamarac uca toke kamiriptapcän ucanacasti mutuyäwipar ajjsarasajja jayjat sayt’asaw jachapjjani, jaqhusipjjaraquini.
66018016	Sapjjaraquiniwa: “¡Ay! ¡Jan cunani jach’a marca, cunaruraqui purt’astajja! Mä suma warmiru uñtatapunïnwa, suma lino isinacampi isthapita, suma wila color isinacani, korimpi, suma kalanacampi, perlanacampi c’achacht’ata.
66018017	¡Janc’aquiraquis take uca kamir cancañajj tucusjjejjä!” sasa. Take barco apnakeri capitananacasa, marineronacasa, pasajeronacasa, qhitinacatï jach’a kotan irnakapqui ucanacasa, ajjsarañatsa jayjatacwa sayt’anipjjäna.
66018018	Uca marcan naqhatapat jek’e mistur uñjasasti, jach’at art’apjjaraquïna: “¿Cawquïri marcaquisa aca jach’a marcjamänjja? ” sasa.
66018019	Ucatsti lak’anacampiw p’ekenacapatjja willjjatasipjjäna, jachapjjaraquïnwa, wararipjjaraquïnwa: “¡Ay! ¡Jan cunani jach’a marca! Take barqueronacasa aca marcampiraquiw kamiriptapjjänjja, ¡jichhasti janc’aquiraquis uca kamir cancañapajja tucusiwayjjejjä!
66018020	Ucampis cusisipjjam, jumanac, alajjpachanaca, apostolonaca, Diosan arup parlirinaca, uqhamarac qhitinacatejj Diosancapcta ucanacasa, Diosasti uca marcar juchañchasajja jumanacjjaruw cheka uñjäwi lurapjjtamjja.”
66018021	Ucatsti munañani mä angelaraquiw mä jach’a kala apti molin kalar uñtata, ucatsti jach’a kotaruraquiw jakonti aqham sasa: “Aqhamaraquiw jach’a Babilonia marcajj jakontatäni, janiraquiw mayampsa cuttancjjaniti.
66018022	Callenacapansti janipuniw cuna casta musicasa ist’ascjjaniti, janiraquiw cuna casta irnakerinacasa juman ucanjj utjcjjaniti, ni molino kalan suenatapas ist’ascjjaniti,
66018023	janiraquiw jumanjja ni cuna casta lampar khanas khancjjaniti, janiraquiw ist’ascjjaniti casarasirinacan fiestapan ojjotanacapasa. Jumampi alaquipa lurir jakenacajj nayrapachajj wali munañaninacäpjjänwa acapachanjja, take marcanacarusti laykasitanacamampiraquiw sallkjäyätajja. ”
66018024	Ucampis uca marcajj Diosat parlirinacarojj jiwarayänwa, uqhamarac take qhitinacatejj Diosancapqui ucanacarus t’akhesiyänwa, uqhamarac take qhitinacatejj aca oraken jiwayatäpcänsa ucanacatsa jupajj juchanïnwa.
66019001	Take ucanac pasatatsti walja jakenacan arunacapracwa ist’ta alajjpachan aqham art’asiri: “¡Aleluya! Khespiyasiñasa, jach’a cancañapasa, munañanïñasa Diosasanquiwa.
66019002	Jupasti chekaparuw marcanacarojj tariparaqui. Acapachan wachoka juchan sarnaker k’añu warmirusti juchañcharaquiwa. Uca warmisti jucha lurañanacapampejj take jakenacaruw jan waliru apascäna. Diosan wawanacapar jiwarayatapatsa Tatitojj juparojj juchañcharaquiwa” sasa.
66019003	Ucatsti wasitat art’apjjaraquïna: “¡Aleluya! Aca marcan jek’epajj wiñayan wiñayapataquiw maqhatani” sasa.
66019004	Ucatsti uca pä tunca pusini jilïrinacajja, uqhamarac uca pusi jacasquirinacasa oraker alt’asinwa tronon kont’atäcäns uca Diosaru yupaychapjjäna, aqham sasa: “¡Uqhamäpan! ¡Aleluya!”
66019005	Ucatsti mä aruraquiw tronotpacha ist’asïna: “Yupaychapjjam Diosasaru, take qhitinacatejj jupar sirvipjjta ucanaca, uqhamarac jupar ajjsaririnacasa, jisc’as jach’asa” sasa.
66019006	Ucatsti walja jakes arnakascaspa, jan ucajj walja jawiranacana, uqhamarac jach’a khejjokhejjonacan suenapäcaspas uqhäm ist’aracta, aqham siri: “¡Aleluya! Take munañani Dios Tatitusawa jichhajj aca mundor apnakaña kallti.
66019007	Cusisipjjañäni, c’uchirt’asipjjaraquiñäni, jach’achapjjaraquiñäni Diosaru. Corderon casarasiñapasti purinjjewa. Esposapasti waquicht’ataraquiwa.
66019008	Juparuwa suma lino lliphipquir k’oma isinacampi isthapisim satajja. Uca suma lino isisti Diosar ajjsartasa sarnakapqui ucanacan cheka jacatanacaparuw uñtasi” sasa.
66019009	Ucatsti angelajj saraquituwa: “Kellkam: ‘Cusisiñanïpjjewa qhitinacatejj Corderon casarasïwi fiestaparu jawsayatäpqui ucanacajja.’ Ucatsti saraquituwa: “Acanacasti Diosan cheka arunacapawa” sasa.
66019010	Nayasti angelan cayunacaparuw quillt’asta yupaychañataqui, ucampis jupajj saraquituwa: “Jan ucjj luramti. Nayajj jumjama, uqhamarac qhitinacatejj Jesucriston khanañchataparu take chuymampi arcapqui, ucanacjam sirviriquiraquïtwa. Ucampis Diosar yupaycham” sasa. Uca Jesucriston khanañchatapasti Diosat parlirinacaruw amuyt’ayi.
66019011	Ucatsti alajjpacha jist’arata uñjta, mä jank’o caballoraquiw uñstanïna. Uca caballor lat’jjatat jakesti, Cheka, Asqui sataraquïnwa. Jupasti cheka cancañampiw take cunsa apnake, nuwasiraquisa.
66019012	Nayranacapajj ninar uñtataw khanäna, p’ekeparusti walja coronanacampi asjjatataraquïnwa, ucatsti mä sutimpi kellkt’ataraquïnwa, uca sutsti jupa sapaquiraquiw yatïna.
66019013	Isipasti wilampi wilachsutänwa, sutipasti Diosan Arupa sataraquïnwa.
66019014	“Khepapsti take alajjpachanquirinacaraquiw arcapjjäna suma lino jank’o k’oma isimpi isthapitcama takenisa jank’o caballor lat’jjatatcamaraqui.
66019015	Lacapatsti mä ari espadaraquiw mistüna marcanacaru ucampi chhojjriñchnokañataqui. Ucatsti wali khoru cancañampiraquiw apnakani, cunjämtï uva uma ch’irwsurejj cayumpi taquis ch’irwsojja uqhama. Diosan colerasiñapsti mä vinöcaspas uqhamwa jakenacarojj umarayani, uca mutuñasti take ch’amani Diosan colerasiñapatwa juti.
66019016	Mantopjjarusti, uqhamarac charapjjarusa aca suti kellkt’ataraquïnwa: “reyinacans Reyipa, munañaninacans Munañanipa” sasa.
66019017	Ucatsti uñjaractwa mä ángel lupin sayt’atäsquiri, ucatsti jupajj take alajjpach jamach’inacaruw art’äna wali ch’amampi, aqham sasa: “¡Jutapjjam, tantacht’asipjjam Diosan jach’a mank’añaparu.
66019018	Ucatsti mank’apjjam reyinacan, comandantenacan aychapa, caballonacan aychapa, caballonacan lat’jjatatäcän uca jakenacan aychapa, take jaken aychapsa, jisc’äpasa, jach’äpasa, librëpasa, esclavöpasa!” sasa.
66019019	Ucatsti uñjaractwa uca jach’a ajjsarcañ animalaru, uqhamarac acapach reyinacaru ejercitonacapampiru. Jupanacasti caballor lat’jjatatäcän uca toke, uqhamarac ejercitop toke nuwasiñataquiw tantasipjjatayna.
66019020	Uca jach’a ajjsarcañ animalasti c’ari profetamp chica preso catutäjjänwa. Uca c’ari profetasti milagronaca lurirïtaynawa uca ajjsarcañ animal nayrakatanjja. Jupasti uca milagronacampiraquiw qhitinacatejj uca jach’a ajjsarcañ animalan chimpupampi uscuyascatayn ucanacarojj sallkjatayna. Ucatsti c’ari profetasa, uqhamarac uca ajjsarcañ animalasa asufrempi akasquiri nina kotar jacquirpacha jakontatäpjjänwa.
66019021	Mayninacasti jank’o caballonin lacapat mistcänsa uca espadampi jiwarayataraquïnwa, take alajjpach jamach’inacasti uca aychanacampejj wal sisarapjjaraquïna.
66020001	Ucatsti uñjaractwa alajjpachat mä angelaru sarakasinquiri mankhapacha ch’amacan llavepas apt’ata, uqhamarac mä jach’a cadena ekt’ata.
66020002	Aca angelasti dragonaruw catuntäna. Uca dragonasti nayrapacha catari pachpa Supayawa. Catuntasinsti waranka marataquiw ñach’antaraquïna.
66020003	Ucatsti mankhapacha ch’amacaruw jakontäna, jist’antaraquïna. Mä sellompiw selljjatawayaraquïna, uqhamata jan marcanacaru sallkjascañapataqui warank mara phokhasiñapcama. Warank mara pasatatsti mä juc’a tiempotaqui antutataraquïniwa.
66020004	Ucatsti trononacwa uñjaracta, ucanacansti qhitinacatejj taripañataqui munañanïña catokapcataynas ucanacaw kont’atäpjjäna. Uñjaractwa qhitinacatejj p’eke apakata jiwapjjäna Jesusan testigopäpjjatapata, uqhamarac Diosan arunacap parlapjjatap laycu. Uqhamaraquiw qhitinacatejj jan uca jach’a ajjsarcañ animalaru, diosaparus yupaychapcataynati ni chimpupsa p’ekenacaparu ni amparanacaparu uchayasipcataynasa ucanacajj ucancapjjaraquïnwa. Ucanacasti jactapjjataynawa ucatsti Cristompiw waranka mara reinapjjäna.
66020005	Ucampis mayni jiwirinacajj janiw jactapcänti uca waranka mara phokhasiñapcama. Acasti nayrïri jactäwiwa.
66020006	Cusisiñanïpjjewa, Diosar catuyatäpjjaraquiwa qhitinacatejj nayrïri jactäwin jactapqui ucanacajja. Khepïri jiwasti jupanacjjarojj janiw cuna ch’amanïquisa, jan ucasti jupanacajj Diosampina Cristompina sacerdotepäpjjaniwa. Waranka mararaquiw jupampejj reinapjjani.
66020007	Waranka mara phokhasjjani ucqhasti, Supayajj catuntäwipatjja antutatäjjaniwa.
66020008	Ucatsti take marcanacar sallkjiriraquiw mistuni, Gog uqhamarac Magog satäquis ucanacarusa. Ucatsti ucanacan ejercitonacaparuraquiw nuwasiñataqui tantthapini, ucanacasti kota irana ch’alljama waljanipjjaraquïnwa.
66020009	Ucatsti orakpacharu ch’eketatasinwa maqhatapjjäna, Diosan wawanacapan utjasïwiparu muyuntasina, uqhamarac Diosan munat marcaparusa. Ucampis Diosajj alajjpachatwa nina puriyanïna, ucampiw k’al naqhantayaraquïna.
66020010	Sallkjir Supayasti nina asufre kotaru jakontatänwa, cawqhanccäntï c’ari profetampi uca jach’a ajjsarcañ animalampejj ucaru. Ucanwa uruy aruma t’akhesipjjani wiñayan wiñayapataqui.
66020011	Ucatsti mä jach’a jank’o trono uñjaracta, uqhamarac ucan kont’atäcäna ucsa. Jupa nayrakatansti alajjpachas acapachas tucusjjänwa, janiraquiw cuna chekas jupanacataqui utjcjjänti.
66020012	Jiwatanacarusti jisc’arus jach’arus jupan nayrakatapan sayt’ata uñjta. Libronacasti jist’aratänwa, uqhamarac yakha librosa. Uca librosti jacañ libro satawa. Jiwatanacasti luräwinacaparjam uñjatäpjjänwa, cunjämtï uca libronacan kellkatäcänsa uqhamaru.
66020013	Lamar kotasti jupan ucan jiwirinacwa catuyjjäna. Jiwañasa, jiwatanac catjjäscän ucasa, kawkhatï jupan utjcäna ucjpachwa catuyjjaraquïna. Take maynisa luräwinacaparjama taripatäpjjaraquïnwa.
66020014	Jiwañasa jiwirinacan utjäwipasa nina kotaru jakontatäjjänwa. Aca nina kotasti payïri jiwawa.
66020015	Ucar jakontatäpjjaraquïnwa qhitinacatï jacañ libron jan kellkatäpcäns ucanacajja.
66021001	Ucatsti uñjaractwa machak alajjpachampi, machak orakempi. Nayrïri alajjpachampi orakempejj tucusjjataynawa, janiraquiw kotas utjcjjänti.
66021002	Ucatsti kollan marca uñjta, machak Jerusalén. Uca marcasti Diosan nayrakatapatwa sarakasincäna, mä casarasir tawakor uñtata suma isthapt’ataraqui casarasir waynar catokañatacjama.
66021003	Ucatsti mä jach’a aru ist’aracta alajjpachat art’asiniri: “¡Acajjay, Diosajj jichhajj jakenac taypinwa jaqui! Jupanacampiw jacani, jupanacasti marcapäniwa. Dios quipcaraquiw jupanacampïni, jupanacan Diosaparaquïniwa.
66021004	Diosajj take jachanacapwa nayranacapatjja picharani, janiraquiw jiwañas, jachañas utjcjjaniti, warariñasa ni usuyasiñasa. Take cunanacatï nayrajj utjcän ucanacajj tucusjjewa” sasa.
66021005	Ucatsti tronon kont’atäcäns ucajj siwa: “Uñjam, nayajj take cunwa machakat lurta” Saraquiwa: “Kellkam, aca arunacasti chekapawa, catuyascañaraquiwa” sasa.
66021006	Ucatsti saraquituwa: “Take cunas luratäjjewa. Nayätwa kalltas tucuyasa, A, Z letranacjama. Umat pharjatarusti nayajj jalsuri jacañ churir umwa inaqui churäjja.
66021007	Atipjiristi take acanacwa herenciata catokani. Nayasti jupan Diosapäyäwa, jupasti nayan wawajjäniwa.
66021008	Ucampis ajjsaririnaca, jan iyawsirinaca, uñisisirinaca, jake jiwayirinaca, wachoka juchan sarnakerinaca, laykasirinaca, c’ari diosanacar yupaychirinaca, take c’arisirinacampisti nina kotaru jakontatäpjjaniwa, cawqhantï asufrempi naqhqui ucqharu, ucasti payïri jiwawa” sasa.
66021009	Ucatsti mä angelaw juti, uca angelasti pakallko angelat maynïriwa qhitinacatï khepïri pakallko t’akhesïwi copanaca ast’atäpcänsa ucanacata. Uca angelasti saraquituwa: “Jutam, uñacht’ayämawa cawquïritejj Corderon esposapäcani uca” sasa.
66021010	Uca unañchäwinsti cuntejj Ajayojj uñjayquitu ucansti, angelajj mä jach’a kollur irpsusinwa uñacht’ayitu Diosan nayrakatapata sarakasinquiri machak Jerusalenaru.
66021011	Uca marcasti Diosan khanapampiwa khanäna, mä suma kalan khanapjama, jaspe kalar uñtata, cristalar uñtataraqui.
66021012	Uca marcasti mä jach’a alto perkamp muyuntatänwa, ucansti tunca payani puncuraquiw utjäna, mä angelaraquiw sapa puncuncäna. Uca puncunacansti Israel marcan tunca payani tribunacapan sutiparaquiw kellkatäna.
66021013	Quimsa puncuw jalsu tokenjja utjäna, alajj tokenjja quimsaraqui, aynachanjja quimsaraqui, inti jalanta tokensti quimsaraqui.
66021014	Uca marcan perkanacapasti tunca payani jach’a kalanacat cimientonïnwa, Corderon tunca payani apostolonacapan sutinacapampi kellkata.
66021015	Nayampi parlcän uca angelasti mä kori vara ayt’atänwa uca marca tupt’añataqui, puncunacapa, perkanacapsa.
66021016	Ucsarusa acsarusa uca marcajj quipcaquïnwa. Angelasti uca kori varapampiw uca marcjja tupt’äna, ucatsti pä waranka pä patacani kilometrönwa. Anchorusa, altorusa, largorusa quipcaquïnwa.
66021017	Ucatsti perkracwa tupt’äna, uca perkasti sojjta tunca pusini metroraquïnwa, acapach tupurjamaraquiw angelajj tupt’ascänjja.
66021018	Uca perkasti suma jaspe kalat luratänwa, marcasti koricamaquiraquïnwa mä k’oma vidrior uñtata.
66021019	Uca tunca payani cimiento jach’a kalanacasti cunayman casta yakha kalanacampi c’achachatänwa. Nayrïrejja jaspempi, payïristi zafirompi, quimsïristi agatampi, pusïristi esmeraldampi.
66021020	Pheskëristi onicempi, sojjtïristi cornalinampi, pakallköristi crisolitompi, quimsakallköristi berilompi, llätunquïristi topaciompi, tunquïristi crisoprasampi, tunca mayanïristi jacintompi, tunca payanïristi amatistampi.
66021021	Tunca payani puncusti perlat luratänwa. Sapa puncuwa mä perlänjja. Uca marcan jach’a callepasti koricamaquiraquïnwa, mä suma khanquiri vidrior uñtata.
66021022	Janiraquiw cuna templsa ucanjja uñjcti, pachpa Diosaraquiw ucanjja templojja, uqhamarac Corderosa.
66021023	Uca marcanjja janiw munascänti intisa ni phajjsi khanasa, pachpa Diosaw ucan khanäna, uqhamarac Corderowa khanaraquïna.
66021024	Khespiyat marcanacasti uca marcan khanapanwa sarnakapjjani, acapach reyinacasti ucaruraquiw jach’a munañanïñanacapa apanipjjani.
66021025	Puncunacapasti janiw urojj jist’antatäpcaniti, janiraquiw arumas utjcaniti.
66021026	Ucaruraquiw marcanacana jach’a munañanacapjja, jach’añchäwipsa apapjjani.
66021027	Janipuniw uca marcarojj cuna k’añus mantcaniti, ni qhiti jan walinacasa, uqhamarac sallkjañanaca luririsa. Qhitinacatejj Corderon jacañ libropan kellkatäquis ucanacaquiw uca marcarojj mantapjjani.
66022001	Ucatsti angelajj jacañ churiri mä suma k’oma jawir uñacht’ayaraquitu. Uca umasti suma ch’uwänwa vidrior uñtata, Diosampina Corderompina tronopataracwa mistunïna.
66022002	Uca marcan jach’a callepansti purap jawira uñcatasinjja mä kokaw jilaraquïna. Uca kokasti jacañ churiri kokänwa, tunca payani cutiraquiw maranjja achüna. Sapa phajjsiwa achüna, laphinacapasti marcanacan kollasiñapataquiw willirtaraquïna.
66022003	Janiw ucanjja qhitis ñankhachatäcjjaniti. Diosampina Corderompina tronopaquiw uca marcancani, sirvirinacapasti ucanwa yupaychapjjaraquini.
66022004	Ajanuy ajanuwa uñcatapjjani, paranacaparusti sutipwa apapjjaraquini.
66022005	Ucanjja janiw arumajj utjcjjaniti, ucan jaquirinacasti janiw lamparinsa, intin khanapasa munascjjaniti, Dios Tatituquiwa khanani, jupanacasti wiñayaraquiw ucanjja reinapjjani.
66022006	Angelasti saraquituwa: “Aca arunacajj chekawa, catuyascañaraquiwa. Tatit Diosajj profetanacapar amuyt’ayqui ucajja mä angelwa qhiti, sirvirinacaparu uñacht’ayañataqui cunatejj mäqui lurascani ucanacata.”
66022007	“¡Janc’aquiw jutä! ¡Cusisiñaniw qhititejj Diosan arunacap aca libron kellkatäqui uc ist’qui ucajja!”
66022008	Naya, Juanaw, ist’ta, uñjaracta take aca lurasïwinaca. Ist’asin, uñjasinsti, cawquïri angelatejj uñacht’ayquitu ucan cayunacaparu yupaychañataquiw quillt’asta.
66022009	Ucampis jupajj situwa: “Jan ucjj luramti. Nayajj jumjam Diosar sirviriquiraquïtwa, cunjämatï jumas mayni jilatanacamas, Diosan arunacap parlirinacas, uqhamarac aca libron kellkatäquis uc phokherinacjam sirviriquiraquïtwa. Ucampis Diosar yupaycham” sasa.
66022010	Saraquituwa: “Cuna arunacatejj Diosa toket aca libron kellkatäquis ucjja jan imjjäsimti, horasasti purinjjewa phokhasiñapataqui.
66022011	Uccañcamasti jan wali jakejja jan walinac lurascacpan, k’añusa k’añunac lurascacpan, ucampis Dios chuyma jakejj asquinac lurascacpan, take chuyma arcascacpan” sasa.
66022012	“Nayasti janc’aquiw jutä. Sapa maynitaquiraquiw churäwi apanï luratanacaparjama churañataqui.
66022013	Nayätwa kalltasa tucuyasa, nayrasa khepasa, A, Z letranacjama.”
66022014	“Cusisiñanïpjjewa qhitinacatejj isinacapa t’ajjsusipjje jacañ kokat mank’asiñataqui, uqhamarac marcar puncu chek mantañataquisa.
66022015	Ucampis ankaruw kheparapjjani jan wali sarnakerinacasa laykasirinacasa, wachoka juchan sarnakerinacasa, jake jiwayirinacasa, yakha diosanacar yupaychirinacasa, uqhamarac take sallkjirinacasa.
66022016	“Naya, Jesusawa, angelajja qhitta iglesianacar aca arunaca yatiyaniñapataqui. Nayätwa Davidat nayrasa, jupat sarakerisa, nayajj khantati warawararaquïtwa.”
66022017	Kollan Ajayumpi Corderon esposapampisti siwa: “Jutam”. Ist’irïqui ucasti saracpan “Jutam” sasa. Qhititejj umat pharjayasqui, ucat um muncaraqui ucajj jutpan, jacañ umat inac umt’aracpan.
66022018	Take qhitinacatejj aca libron kellkatäquis uca Diosan arupa ist’irinacarojj nayajj sistwa: Qhititejj aca libron kellkatäquis uca arunacar yapjjatanejja, Diosajj juparojj cuna mutuyäwittï parlqui ucjja yapt’araquiniwa.
66022019	Qhititejj apakani aca libron kellkatäquis uca Diosan arunacapatjja, Diosajj juparojj jacañ librot apsuraquiniwa, uqhamarac marcapatsa. Ucanacasti aca libron kellkatawa.
66022020	Acanac khanañchiristi siwa: “Nayasti janc’aquiw jutä” sasa. Uqhamäpan. ¡Jutascaquim, Tatit Jesús!
66022021	Tatit Jesucristoy take jumanacaru qhuyapayasiñapa churanpan.
