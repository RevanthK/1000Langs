40001001	Raa inɗe maamiraaɓe Yeesu Almasiifu, ɓii Ibraahim ɓii Dawda~:
40001002	Ibraahim rimi Iciyaaku, Iciyaaku rimi Yaakuubu, Yaakuubu rimi Yahuuda e rimdaaɓe muuɗum,
40001003	Yahuuda rimi Faares e Jaara, Tamar woni inna maɓɓe. Faares rimi Hesruuna, Hesruuna rimi Aram,
40001004	Aram rimi Aminadabu, Aminadabu rimi Naasuna, Naasuna rimi Salmuuna,
40001005	Salmuuna rimi Bo'es, Rahab woni inna ma'ako, Bo'es rimi Obida, Ruut woni inna ma'ako, Obida rimi Jesse,
40001006	Jesse rimi laamiiɗo Dawda. Dawda rimi Suleymaanu, mo o rimdi e koree Uuriyano,
40001007	Suleymaanu rimi Rehobowam, Rehobowam rimi Abiya, Abiya rimi Aaca,
40001008	Aaca rimi Yehosafat, Yehosafat rimi Yoram, Yoram rimi Ajaariya,
40001009	Ajaariya rimi Yotam, Yotam rimi Ahas, Ahas rimi Hejekiya,
40001010	Hejekiya rimi Manasa, Manasa rimi Amon, Amon rimi Yoosiya,
40001011	Yoosiya rimi Yekooniya e rimdaaɓe muuɗum. Nder wakkaci ma'ajum Isiraa'iila'en konaa njaharaa lesdi Babiila.
40001012	Ɓaawo jahareeki maɓɓe Babiila, Yekooniya rimi Salaatiyel, Salaatiyel rimi Jarubabel,
40001013	Jarubabel rimi Abihudu, Abihudu rimi Eliyaakim, Eliyaakim rimi Ajoora,
40001014	Ajoora rimi Saduku, Saduku rimi Akim, Akim rimi Eliyuda,
40001015	Eliyuda rimi Eliyaajaru, Eliyaajaru rimi Mattan, Mattan rimi Yaakuubu.
40001016	Yaakuubu rimi Yusufu, koree Maryaama. Maryaama kam woni inna Yeesu bi'eteeɗo Almasiifu.
40001017	To noon, gada Ibraahim faa wargo Dawda ɗum jaamanuuji sappo e nayi, gada Dawda faa wargo nde Yahuudu'en konaa njaharaa Babiila ɗum jaamanuuji sappo e nayi, gada jahareeki Yahuudu'en Babiila faa wargo e Almasiifu boo, ɗum jaamanuuji sappo e nayi.
40001018	Raa no danyeeki Yeesu Almasiifu laatorii. Maryaama inna ma'ako no ɗaɓɓaaɗo Yusufu, ammaa ila Yusufu hewtaay mo, sey ɗum tawi o caawɗo gada e baawɗe Ruhu Ceniiɗo.
40001019	Yusufu ɗaɓɓuɗo mo no neɗɗo kulo Allah, mo gikku mbooɗngu. Gam ma'ajum o nyumii seedgo e Maryaama nder suuɗeefi, gam o yiɗaa semtingo ɗum.
40001020	Emo nder nyumooji ɗiin, sey malaa'ikaajo Jawmiraawo wari to ma'ako nder koyɗol, vi'i mo~: — Aan Yusufu taan Dawda, ta'a hul hoovaago Maryaama, gam ɓinngel ngel o saawi ivii gada e baawɗe Ruhu Ceniiɗo.
40001021	O danyey ɓiɗɗo gorko, a tokaney mo Yeesu, gam kanko hisnata yimɓe ma'ako gada e hakkeeji mu''en.
40001022	Ɗum fuu ɗum waɗii gam ɗum hebbina ko Allah volvi gada e honnduko annabiijo biiɗo~:
40001023	~Surbaajo mo anndaa gorko no heɓey reedu, o danya ɓiɗɗo gorko. O tokanee Imaanuwel. Ma'ana innde ndeen woni~: Allah e wondi e meeɗen.
40001024	Nde Yusufu fini gada ɗoyngol, o waɗii noon no malaa'ikaajo Jawmiraawo vi'i mo. O hooƴi Maryaama laatii koree ma'ako,
40001025	ammaa o hawtaay e ma'ako faa o danyi ɓiyiiko gorko. Yusufu tokani mo Yeesu.
40002001	Yeesu danyaama si'ire Baytilaama nder lesdi Yahuudiya jaamanu laamu Hiruudus. Ɓaawo danyeeki ma'ako, sey woɓɓe annduɓe koode ngari Urusaliima gada fu'unaange.
40002002	Nde ɓe ngari, ɓe ƴami ɓe mbi'i~: — Toye ɓinngel danyaangel laatotoongel laamiiɗo Yahuudu'en woni~? Min ngi'ii hoodere ma'agel vanngii gada fu'una, min ngarii gam min cujjidana ngel.
40002003	Nde laamiiɗo Hiruudus nani habaru ɗuum o waannake korey, kanko e yimɓe Urusaliima fuu.
40002004	Sey o noddi mawɓe aardiiɓe diina e moodiɓɓe Tawreeta fuu, o ƴami ɓe toye Almasiifu rimetee.
40002005	Ɓe toontii mo, ɓe mbi'i~: — Si'ire Baytilaama nder lesdi Yahuudiya. Gam raa ko annabiijo vinndi, o vi'i~:
40002006	~Aan Baytilaama, nder lesdi Yahuudiya, wanaa aan ɓuri famɗugo nder ci'e Yahuuda sam, gam gada nder maaɗa ɗum danyata goɗɗo laamiiɗo, aardotooɗo yimɓe am Isiraa'iila'en kama no gaynaako aardortoo baali muuɗum.
40002007	Sey Hiruudus noddi annduɓe koode ɓeen nder suuɗeefi, o ƴami ɓe deydey ɗume wakkaci hoodere ndeen vanngi.
40002008	Ndeen o lili ɓe Baytilaama, o vi'i ɓe~: — Njahee, njillee e hakkiilo to ɓinngel ngeel woni. To on ngi'ii ngel, ngaree anndinee yam, gam miin boo mi yaha mi sujjidana ngel.
40002009	Nde ɓe nani ko laamiiɗo vi'i, ɓe ndilli. Hoodere nde ɓe ngi'inoo gada fu'unaange ndeen, nde aardii ɓe faa nde wari to ɓinngel woni, nde dari.
40002010	Ɓesdugo yi'igo hoodere ndeen velii ɓe korey.
40002011	Nde ɓe natti nder wuro, ɓe ngi'ii ɓinngel ngeel e inna ma'agel Maryaama. Ɓe ndiccii, ɓe cujjidani ngel, ɓe piɓti boorooji maɓɓe, ɓe kokki ngel jiinaariya e urdi mbelndi e ɗacce ɗe luuɓngol belngol bi'eteeɗe miir.
40002012	Allah holli ɓe nder koyɗol to' ɓe mbittu to Hiruudus. Gam ma'ajum ɓe tokki laawol feere, ɓe kooti lesdi maɓɓe.
40002013	Ɓaawo dillol annduɓe koode ɓeen, sey malaa'ikaajo Jawmiraawo wari to Yusufu nder koyɗol, vi'i mo~: — Umma hooy ɓinngel e inna ma'agel paayron lesdi Misira. Njooɗooɗon toon faa nde mbi'eymaami ngarton, gam Hiruudus no yilloto wargo ɓinngel ngeel.
40002014	Yusufu boo ummii caka jemma, hooƴi ɓinngel ngeel e inna ma'agel faayri Misira.
40002015	Ɓe njooɗii toon faa Hiruudus maayi, gam ɗum hebbina ko Allah volvi gada e honnduko annabiijo biiɗo~: Gada Misira noddoymi ɓiyam.
40002016	Nde Hiruudus annditi annduɓe koode pijirii ɗum, o huunƴi korey. O vi'i ɓikkon ngoron ngonkon Baytilaama e takkol muuɗum fuu mbaree, gada keccon faa yahago kon duuɓi ɗiɗi, deydey e bannguki hoodere ko annduɓe koode ɓeen ngeccinoo mo.
40002017	Kanjum hebbini ko annabi Yeremiya vi'inoo nde o vi'i~:
40002018	Yaayaare nanaama nder si'ire Raama, ɗum bojji e ƴokayeeji jurminiiɗi~: Rahiila voyata ɓikkon muuɗum. O jaɓaay de''ineego gam kon cooyti.
40002019	Ɓaawo maayde Hiruudus, malaa'ikaajo Jawmiraawo vannganii Yusufu nder koyɗol toon lesdi Misira,
40002020	o vi'i mo~: — Umma hooy ɓinngel e inna ma'agel co''oɗaa lesdi Isiraa'iila, gam ɓeen yillotonooɓe wargo ngel maayii.
40002021	Sey Yusufu ummii hooƴi ɓinngel e inna ma'agel hooti lesdi Isiraa'iila.
40002022	Ammaa nde o nani Arkilayus ronii laamu baaba muuɗum Hiruudus dow lesdi Yahuudiya, o hulii yottoyaago lesdi ndiin. Ɓaawo o heɓii vagginoore Allah nder koyɗol, o yahii lesdi Gaaliili,
40002023	o jooɗii si'ire vi'eteende Najaratu. Noon ɗum hebbiniri ko annabo'en mbi'inoo, nde ɓe mbi'i~: «~O noddirte Najaratunkeejo.~»
40003001	Nder balɗe ɗeen, goɗɗo bi'eteeɗo Yahayya baɗoowo baptisma vanngii nder ladde Yahuudiya, emo waɗa ka wooyya, emo vi'a~:
40003002	— Tuubee, gam laamu Allah ɓadake~!
40003003	Kanko woni mo annabi Ecaaya volvunoo dow muuɗum, o vi'i~: — Goɗɗo e waɗa ka wooyya nder ladde, e vi'a~: Mo''inee ɗatal gam Jawmiraawo, poortee laawol gam garol ma'ako~!
40003004	Yahayya e ɓornii kolte leeɓe geelooɗi, emo taadii taadorde laral. Nyaamdu ma'ako woni baɓɓatti e njuumri ladde.
40003005	Yimɓe ivoyi Urusaliima e lesdi Yahuudiya e jaaje piliiɗe maayo Urdun fuu ngari to ma'ako.
40003006	Ɓe mbanngini hakkeeji maɓɓe ɗi ɓe mbaɗi fuu, Yahayya boo waɗani ɓe baptisma nder maayo Urdun.
40003007	Nde Yahayya yi'i Fariisa'en e Saduuki'en ɗuuɗɓe e ngara gam mbaɗanee baptisma, sey o vi'i ɓe~: — Onon ɓiɓɓe bo'ole~! Moye vi'i on paayon huunƴere wareynde~?
40003008	Kuwee kuuɗe kolleyɗe on tuubii.
40003009	To' on tammo on kisey halkere gam on taaniraaɓe Ibraahim. Emi vi'a on~: Allah e waawi waylitgo ɗe'e kaaƴe laatina ɗe ɓiɓɓe Ibraahim~!
40003010	Ila jo'oni jammbere aagaama gam fe''ugo leɗɗe gada e ɗaɗi ma'aje. Lekki ki rimataa ɓikkon mbooɗkon fuu, ki fe''ete ki feree nder yiite.
40003011	Miin, emi wa'arana on baptisma e ndiyam gam hollugo on tuubii. Ammaa gareyɗo ɓaawo am ɓurii yam baawɗe. Mi fotaay fiɓtugo koo ɓoggi paɗe ma'ako. Kanko o wa'araney on baptisma e Ruhu Ceniiɗo e yiite.
40003012	Emo jogii jaartirɗum e junngo ma'ako, gam o sennda gawri e nyaande. O hawrita gawri nder beembal ma'ako, ammaa o wulda nyaande ndeen e yiite nge nyifataa.
40003013	E wakkaci ɗuum Yeesu ivi lesdi Gaaliili wari maayo Urdun to Yahayya, gam Yahayya waɗana mo baptisma.
40003014	Ammaa Yahayya jaɓaay, vi'i mo~: — Miin haani mbaɗanaa baptisma, ee noye ngardataa to am~?
40003015	Yeesu toontii mo, vi'i~: — Jaɓ ɗum laatoo noon jo'oni, gam noon haani mba'aren ko Allah yiɗi. Ndeen Yahayya jaɓi.
40003016	Nde Yeesu waɗanaa baptisma, o vurti ndiyam tan, sey dow omtii o yi'i Ruhu Allah e jippoyoo nder nanndi foondu e wara dow ma'ako.
40003017	Sey ɗum nani voliinde ivoynde gada dow e vi'a~: — O'o woni Ɓiyam giɗaaɗo, emi nana belɗum ma'ako.
40004001	Ɓaawo ma'ajum, sey Ruhu Ceniiɗo yahari Yeesu nder ladde, gam Ceyɗaan jarraboo mo.
40004002	Yeesu waɗi balɗe arba'iin (40), emo suumii jemma e nyalawma. Sey veelo nanngi mo.
40004003	Ndeen Jarrabotooɗo wari vi'i mo~: — To a Ɓiɗɗo Allah kam, vi' ɗe'e kaaƴe laatoo nyaamdu.
40004004	Yeesu toontii mo vi'i~: — Ɗum vinndaama~: «~Naa e nyaamdu tan neɗɗo foofrata, ammaa gada e koo ndeye voliinde ivoynde to Allah.~»
40004005	Ndeen Ceyɗaan yahari mo si'ire Urusaliima seniinde, darni mo dow hoore Wuro Seniingo,
40004006	vi'i mo~: — To a Ɓiɗɗo Allah kam, diw gada ɗo'o faa lesdi, gam ɗum vinndaama~: «~Allah no vi'ey malaa'ika'en muuɗum taɓɓo ma, gam to' kosngal maaɗa fii haayre.~»
40004007	Yeesu vi'i mo~: — Deftere boo ɓesdii vi'igo~: «~Ta'a godo Allah Jawmiraawo maaɗa.~»
40004008	Kadimaa Ceyɗaan yahari mo dow vaamnde townde korey, holli mo laamuuji duuniyaaru fuu e darajja ma'aji,
40004009	vi'i mo~: — Ɗum fuu mi hokkete ɗum, kul a diccake, a sujjidanii yam.
40004010	Ndeen Yeesu vi'i mo~: — Sottu ɗo'o, aan Ceyɗaan~! Gam ɗum vinndaama~: «~Allah Jawmiraawo maaɗa tan cujjidantaa, kanko tan haani njagganoɗaa.~»
40004011	Wakkaci ma'ajum Ceyɗaan woori mo, ndeen malaa'ika'en ngari to ma'ako kuwani mo.
40004012	Nde Yeesu nani Yahayya omndaama nder kaso, o vitti lesdi Gaaliili.
40004013	O woori si'ire Najaratu, o yahi o jooɗii si'ire Kafarnahum wonnde fonngo maayo Gaaliili nder senndere lesdi Jaabulon e Naftalim,
40004014	gam ɗum hebbina voliinde nde Allah volvi gada e honnduko annabi Ecaaya biiɗo~:
40004015	«~Onon lesɗe Jaabulon e Naftalim lesɗe gonɗe dow laawol jahoowol maayo manngo, hiirna maayo Urdun, Gaaliili, lesdi yimɓe ɓe laataaki Yahuudu'en~:
40004016	Jooɗiiɓe nder niɓre ngi'ii jayngol manngol. Jooɗiiɓe nder lesdi maayde niɓɓundi, jayngol yaynanii ɓe.~»
40004017	Gada wakkaci ma'ajum, Yeesu fuɗɗi wa'ajingo e vi'a~: — Tuubee, gam laamu Allah ɓadake.
40004018	Yeesu e tokkiti regorde maayo Gaaliili, sey o yi'i worɓe ɗiɗo rimdaaɓe, Simon noddirteeɗo Biiturus e minyum Anndaraawus. Eɓe pera nanngirɗum maɓɓe nder maayo, gam ɓe nanngooɓe liƴƴi.
40004019	Yeesu vi'i ɓe~: — Tokkee yam, mi waɗa on waddeyɓe yimɓe to am.
40004020	Ɗoon e ɗoon ɓe ngoori nanngirɗum liƴƴi maɓɓe, ɓe tokki mo.
40004021	Kadimaa o yahi yeeso, o tawi woɓɓe rimdaaɓe ɗiɗo, ɓiɓɓe Jabadi, Yaakuubu e minyum Yahayya nder akali ndiyam. Kamɓe e baaba maɓɓe Jabadi, eɓe mo''ina nanngirɗum liƴƴi maɓɓe. Sey Yeesu noddi ɓe.
40004022	Ɗoon e ɗoon ɓe ngoori akali kiin faa e baaba maɓɓe fuu, ɓe tokki mo.
40004023	Yeesu yiilii nder lesdi Gaaliili fuu, emo wa'ajina nder cuuɗi-ga'ajorɗi maɓɓe, emo anndina habaru laamu Allah, emo yamɗitina koo iri nguye nyawu e liddaari.
40004024	Habaru ma'ako sankitii nder lesdi Siiriya fuu. Ɗum waɗi ga waddango mo woonɓe nyawuuji feere-feere, ɓe nyawu paɗɗe e ɓe ginnaaji e voosɓe. Ɓe fuu o yamɗitini ɓe.
40004025	Yimɓe ɗuuɗɓe gada lesdi Gaaliili e bi'eteeɗum ci'e sappo e Urusaliima e Yahuudiya e yimɓe lesdi ngonndi fu'una maayo Urdun fuu tokki mo.
40005001	Nde Yeesu yi'i yimɓe ɗuuɗɓe e kawrita, o ƴeenti dow vaamnde, o jooɗii. Almaajiri'en boo ngari to ma'ako.
40005002	Sey o fuɗɗi wa'ajingo ɓe, o vi'i~:
40005003	— Barkaa laatanto ɓeen annduɓe no tampuɓe yeeso Allah, gam kamɓe ndonata Laamu ma'ako.
40005004	Barkaa laatanto voyooɓe, gam Allah no de'itiney ɓerɗe maɓɓe.
40005005	Barkaa laatanto leestinɓe ko'e mu''en, gam Allah no hokkey ɓe lesdi ndi o waɗani ɓe alkawal.
40005006	Barkaa laatanto nanooɓe veelo e ɗomka waɗgo aadilaaku, gam Allah no haarney ɓe.
40005007	Barkaa laatanto yurmeteeɓe yimɓe, gam Allah no yurmoto ɓe.
40005008	Barkaa laatanto laaɓa ɓerɗe'en, gam ɓe ngi'ey Allah.
40005009	Barkaa laatanto fotnooɓe yimɓe, gam ɓe noddirte ɓiɓɓe Allah~!
40005010	Barkaa laatanto ɓeen torraaɓe gam huugo goonga, sabu ɓe ndonii laamu Allah.
40005011	Barkaa laatanto on to yimɓe kuɗii on, torrii on, kaadii on kaadooje kalluɗe gam am.
40005012	Nanee belɗum, ngamee, sabu laada ɗuuɗka e reenti on toon dow, gam noon ɓe torrirnoo annabo'en aartuɓe on.
40005013	— Onon ngoni lamɗam duuniyaaru. Ammaa to ndakam ma'ajam ittake, noye ɗam vo'inirtee~? Ɗam nafataa koo ɗume~! Sey nii ɗam rufee tan, yimɓe njaaɓa ɗam.
40005014	Onon ngoni jayngol duuniyaaru. Ay, si'ire nyiɓaande dow ƴoolde suuɗataako.
40005015	Fitila huɓɓataake ka hippiree tummude, sey nii ka resee dow jo'inirde fitilaaji, gam ka yaynanoo yimɓe wonɓe nder wuro fuu.
40005016	Noon haani jayngol mooɗon yaynira yeeso yimɓe, faa ɓe ngi'a kuuɗe booɗɗe ɗe kuwoton, ɓe teddina Baabiraawo mooɗon gonɗo toon dow asama.
40005017	— To' on nyum mi warii fiirtugo dookaaji binndaaɗi nder Tawreeta e defte annabo'en. Mi waraay gam fiirtugo ɗi, ammaa mi warii gam hebbitgo ɗi.
40005018	Emi vi'a on goonga~: to faa dow e lees re'aay fuu, koo toɓɓel e diidel ɓurngel famɗugo ittataake nder Tawreeta, sey to ɗum fuu ɗum heevii.
40005019	Gam ma'ajum, koo moye huulti dooka ɓurka famɗugo nder ɗi'i dookaaji, o ekkitini woɓɓe waɗgo noon, kanko laatotoo ɓurɗo famɗugo nder laamu Allah. Ammaa koo moye jogii ko dookaaji ɗiin mbi'i, o ekkitini woɓɓe waɗgo noon, kanko laatotoo mawɗo nder laamu Allah.
40005020	Emi vi'a on~: to aadilaaku mooɗon ɓuraay ngu moodiɓɓe Tawreeta e Fariisa'en, on nattataa nder laamu Allah sam.
40005021	— On nanii ko ɗum vi'inoo maamiraaɓe meeɗen~: «~To' neɗɗo waɗ war-hoore. Baɗɗo war-hoore fuu no sernante.~»
40005022	Ammaa miin, emi vi'a on~: kuunƴanɗo banndum fuu, fotii sernaneego. Kuɗɗo banndum fuu, vi'i mo~: «~Mehereejo~» fotii darneego yeeso cernoowo ɓurɗo mawnugo. Biiɗo banndum~: «~Bemmbo~» boo, fotii nattineego yiite jahannama.
40005023	Gam ma'ajum, to a waddii sadaka maaɗa yeeso Allah dow sakkirde, ndeen kiimtiɗaa e woodi ciya potal hakkunde maaɗa e bannda,
40005024	sey ndesaa sadaka maaɗa tawo, njahaa nja'afootiroyaa e bannda, ndeen mbittoya cakkaa sadaka maaɗa.
40005025	To goɗɗo wullake ma, yawɗa siryootir e ma'ako ila on njottaaki to cernoowo. To naa noon, o yaharete to cernoowo, cernoowo boo waɗ maa nder juuɗe poliis, ɓe omndu maa nder kaso.
40005026	Emi vi'i maa goonga~: a vurtataako toon sam, sey to a biyake ko pe''aneɗaa fuu.
40005027	— On nanii ko vi'ano~: «~Ta'a waɗ njeenu~!~»
40005028	Ammaa miin emi vi'a on~: daarɗo debbo e daarɗe suuno fuu, o waɗii njeenu nder ɓernde ma'ako.
40005029	Gam ma'ajum, to yitere maaɗa nde nyaamo waɗey maa e waɗgo hakke, ɗoof nde, fer to woɗɗi~! Igga cooyaa jokko wo'oto nder ɓanndu maaɗa e nattidaa e jokkule ɓanndu maaɗa fuu nder yiite jahannama.
40005030	To junngo maaɗa nyaamo waɗey maa e waɗgo hakke, tay ngo, fer to woɗɗi. Igga cooyaa jokko wo'oto nder ɓanndu maaɗa e nattidaa e jokkule ɓanndu maaɗa fuu nder yiite jahannama.
40005031	— Ɗum vi'anooma boo~: «~Ceerɗo debbo muuɗum fuu, sey hokka mo ɗereewol ceergal.~»
40005032	Ammaa miin emi vi'a on~: ceerɗo debbo muuɗum to naa nder njeenu nanngi mo, waɗii mo nder njeenu. Kooviiɗo ceeraaɗo boo waɗii njeenu.
40005033	— On nanii ko maamiraaɓe meeɗen mbi'ano~: «~Ta'a huno dow fewre, ammaa hebbin alkawal ngal mbaɗɗaa yeeso Jawmiraawo.~»
40005034	Ammaa miin, emi vi'a on~: to' on kuno sam. To' on kunoro asama, gam ɗum jooɗorde Allah,
40005035	koo lesdi, gam ɗum jaaɓruɗum kosɗe ma'ako, koo Urusaliima, gam ɗum si'ire Laamiiɗo mawɗo.
40005036	Ta'a hunoro koo laasol hoore maaɗa, gam a waawataa raningo ngol koo ɓalingo ngol.
40005037	E haani bolle mooɗon laatoo «~ee~» koo «~a'aa~», ɗum heƴii. To ɗum ɓurii ɗoon, ɗum ivii gada e Ceyɗaan.
40005038	— On nanii ɗum vi'anooma~: «~Yitere biyoree yitere, nyiinde biyoree nyiinde.~»
40005039	Ammaa miin, emi vi'a on~: to' on mba'ato baɗanɗo on ko halli. To goɗɗo menngake ma haɓawo nyaamo, hokku mo nano maa o menngo.
40005040	To goɗɗo yaharii ma yeeso ceri'a gam te'etu maa toggoore, wooran mo faa e ngapaleewol maaɗa boo.
40005041	To goɗɗo doolii ma roondanaago ɗum donngal yahago kiloomeetir go'otel, roondana mo ngal faa yahago kiloomeetirji ɗiɗi.
40005042	Hokku toriiɗo ma. To goɗɗo ƴamii ma nyamaande, ta'a haɗ mo.
40005043	— On nanii ɗum vi'anooma~: «~Ngiɗee banndiraaɓe mooɗon, nganyee wanyɓe on.~»
40005044	Ammaa miin emi vi'a on~: ngiɗee wanywanyɓe mooɗon, ndo'anee torreyɓe on.
40005045	To on mbaɗii noon, on laatoto ɓiɓɓe Baabiraawo mooɗon gonɗo dow asama, puɗneyɗo naange muuɗum dow vooɗɓe e halluɓe, toɓneyɗo iyoonde dow aadali'en e ɓe ngalaa aadilaaku.
40005046	To yiɗɓe on tan ngiɗɗon, kaye laada keɓoton~? Koo jaɓooɓe janngal maa e ngiɗi yiɗɓe ɗum'en~!
40005047	To banndiraaɓe mooɗon tan kinnoton, goɗɗum geetum mbaɗɗon naa~? Ay koo heeferɓe maa noon mbaɗata~!
40005048	Onon, laatee on timmuɓe kama no Baabiraawo mooɗon gonɗo toon dow asama laatorii timmuɗo.
40006001	— Kakkilee e huugo kuuɗe mooɗon booɗɗe gam woɓɓe ngi'a, mana on. To on mbaɗii noon, on keɓataa laada yeeso Baabiraawo mooɗon gonɗo toon dow asama.
40006002	Gam ma'ajum, to eɗa hokka sadaka, ta'a jaɓ goɗɗo yi'a, kama no munaafuki'en mbaɗata nder cuuɗi-ga'ajorɗi e dow ɗate, gam yimɓe ngi'a, mana ɓe. Emi vi'a on goonga~: ɓeen waɗooɓe noon ɓe aartii ɓe keɓii laada maɓɓe ɗo'o e duuniyaaru.
40006003	Ammaa aan, to eɗa hokka sadaka, to' nano maaɗa anndu ko nyaamo maaɗa hokkata,
40006004	sadaka maaɗa laatoo nder suuɗeefi. Ndeen Baabiraawo maaɗa gi'oowo ko mbaɗata nder suuɗeefi, no biyete.
40006005	— To eɗon mbaɗa do'aare, to' on mbaɗ kama no munaafuki'en mbaɗata. Kamɓe eɓe ngiɗi do'oraago darnde nder cuuɗi-ga'ajorɗi e dow ɗate, gam yimɓe fuu ngi'a ɓe. Emi vi'a on goonga~: kamɓe ɓe aartii ɓe keɓii laada maɓɓe.
40006006	Ammaa aan, nde mbaɗataa do'aare fuu, nattu nder suudu maaɗa, omndaa dammugal, toroɗaa Baabiraawo maaɗa nder suuɗeefi. Ndeen Baabiraawo maaɗa, gi'oowo ko suuɗii no biyete.
40006007	To eɗon mbaɗa do'aare, to' on ɗuɗɗin bolle mehereeje, kama no heeferɓe mbaɗata. Eɓe tammii Allah no toontoto ɓe to ɓe ɗuɗɗinii bolle.
40006008	To' on ngemmin ɓe, gam Baabiraawo mooɗon e anndi ko ngiɗɗon ila on toraaki mo.
40006009	To eɗon mbaɗa do'aare, mbi'ee~: Yaa Baabiraawo amin gonɗo toon dow asama, innde maaɗa seniinde teddinee.
40006010	Laamu maaɗa wara. Ko ngiɗɗaa ɗum waɗee nder duuniyaaru kama noon no ɗum wa'aretee toon dow asama.
40006011	Hokku min nyaamannde heƴeynde min hannde.
40006012	Ya'afana min hakkeeji amin, kama noon no min nja'aforantoo waɗaneyɓe min hakkeeji.
40006013	Ta'a woor min, min ndo''oo nder teppinirgol hakke, ammaa hisnu min e junngo Ganyo. [Gam aan jeyi laamu e baawɗe e manngu fuu faa abadaa. Aamiin.]
40006014	Gam to on nja'afanake waɗanɓe on layfi, Baabiraawo mooɗon gonɗo toon dow boo no ya'afanto on.
40006015	Ammaa to on nja'afanaaki waɗanɓe on layfi, Baabiraawo mooɗon boo ya'afantaako on hakkeeji mooɗon.
40006016	— To eɗon cuumoo, to' on nyor geese mooɗon kama no munaafuki'en mbaɗata. Kamɓe eɓe nyora geese maɓɓe gam yimɓe annda ɓe suumiiɓe. Emi vi'a on goonga~: ɓe aartii ɓe keɓii laada maɓɓe ɗo'o e duuniyaaru, timmi.
40006017	Ammaa aan, to eɗa suumoo, sulmu yeeso maaɗa, molmitoɗaa nebbam,
40006018	gam to' yimɓe anndu a cuumiiɗo. Baabiraawo maaɗa mo yi'ataake tan anndi. Baabiraawo gi'oowo ko mbaɗɗaa nder suuɗeefi oon no biyete.
40006019	— To' on ndesan ko'e mooɗon jawdi nder duuniyaaru, to mooƴu e puunndi mbonnata ndi, to wuyɓe njevata dammuɗe natta ngujja ndi.
40006020	Ammaa ndesanee ko'e mooɗon jawdi toon dow asama, to mooƴu e puunndi mbonnataa ndi, to wuyɓe boo mbaawataa natta ngujja ndi.
40006021	Gam to jawdi maaɗa woni fuu, toon ɓernde maaɗa wonata.
40006022	— Gite neɗɗo ngoni fitila ɓanndu muuɗum. To gite maaɗa e njamɗi, ɓanndu maaɗa fuu no woney nder jayngol.
40006023	Ammaa to gite maaɗa njamɗaa, ɓanndu maaɗa fuu no woney nder niɓre. To ɗuum ko hokkata ɓanndu maaɗa jayngol laatake niɓre, ndeen kam niɓre ndeen nde niɓɓi~!
40006024	— Walaa baawɗo jagganaago jawmiraaɓe ɗiɗo. Sey nii o wanya go'oto, o yiɗa go'oto, koo boo o mawnina go'oto, o yavoo go'oto. On mbaawataa jagganaago Allah e jawdi nder wakkaci go'otum.
40006025	Gam ma'ajum, emi vi'a on~: to' on ngaanno dow ko nyaamoton, koo ko njaroton, koo ko ɓornotooɗon. Gam yonki ɓurii nyaamdu, ɓanndu boo ɓurii kolte, koo naa noon~?
40006026	Ndaaree colli~: ɗi aawataa, ɗi taƴataa, ɗi ngalaa beembe, ammaa Baabiraawo mooɗon gonɗo toon dow asama e nyaamna ɗi. Onon, on ɓuraay colli darajja naa~?
40006027	Moye nder mooɗon gam waannaare muuɗum, waawi ɓesdango hoore muuɗum koo valnde wo'ore~?
40006028	To noon, ko jeyi kolte ngaannirta on~? Ndaaree no pihindi ladde mawnirta, ndi huwataa, ndi sanyataa.
40006029	Ammaa emi vi'a on~: koo Suleymaanu nder ɗuuɗal risku muuɗum fuu meeɗaay ɓornaago kolte booɗruɗe kama pihindi.
40006030	To Allah e ɓornira huɗo ladde nihi, taweteeko hannde, jahango ko wulee, ko haɗata o sinngita on faa ko ɓuri noon, onon famɗa goonɗinki'en~!
40006031	Gam ma'ajum, to on ngaanno mbi'on~: Ɗume nyaameten~? koo Ɗume njareten~? koo Ɗume ɓornotooɗen~?
40006032	Ɗum fuu, heeferɓe maa e ngilloo ɗum. Baabiraawo mooɗon gonɗo toon dow asama e anndi on ngoodi bukaata ku'uje ɗeen fuu.
40006033	Ammaa aartee yillaago laamu Allah e aadilaaku muuɗum tawo, ndeen o hokkey on ko horii fuu.
40006034	Gam ma'ajum, to' on ngaanno dow jahango, gam jahango no waannoto dow hoore muuɗum. Nyanndeere fuu, torra muuɗum e heƴi ɗum.
40007001	— To' on njowan woɓɓe layfi, cernanon ɓe, gam to' Allah sernan on.
40007002	Gam noon no cerniranɗon woɓɓe, noon Allah boo serniranta on. Kadimaa e etergel ngel etranɗon woɓɓe, e ma'agel ɗum etranta on.
40007003	Gam ɗume ndaarataa celɓol gonngol nder yitere bannda, ammaa a yi'ataa lekki makki gonki nder yitere maaɗa~?
40007004	Koo boo noye mbi'irataa bannda~: «~Banndam, woor mi ittane celɓol gonngol nder yitere maaɗa~», ammaa aan, lekki makki e nder nde maaɗa~?
40007005	Aan munaafukiijo, aartu ittu lekki gonki nder yitere maaɗa tawo, ndeen a yi'ey booɗɗum, gam keɓa no ittirɗaa celɓol gonngol nder yitere bannda.
40007006	To' on kokku kareeji ku'uje ceniiɗe, gam ɗi co''oo ɗi ŋata on. To' on peran aladeeji kaaƴe mooɗon dime, gam ɗi njaaɓey ɗe.
40007007	— Toree on kokkete, njillee on keɓey, cilminee on omtante.
40007008	Gam toriiɗo fuu no hokkete, jilliiɗo no heɓey, cilminiiɗo boo no omtante.
40007009	Moye nder mooɗon hokkata ɓiyum haayre to o torake ɗum buroodi~?
40007010	Koo boo to o torake ɗum liyngu, ndeen hokka mo mbo'odi~?
40007011	Onon maa halluɓe eɗon anndi no kokkirton ɓiɓɓe mooɗon ku'uje booɗɗe, hakko Baabiraawo mooɗon mo dow. O ɓurataa hokkugo toriiɗo mo fuu ku'uje booɗɗe naa~?
40007012	Mbaɗanee yimɓe ko ngiɗɗon ɓe mbaɗana on, gam kanjum woni ekkitinol Tawreeta Muusa e defte annabo'en.
40007013	— Nattiree dammugal paaɗngal~! Gam dammugal aaftiingal ɗum dammugal yahago halkere. Tokkugo laawol ma'agal boo e hoyi, tokkuɓe ngol e ɗuuɗi.
40007014	Ammaa dammugal yahago yonki e faaɗi. Tokkugo laawol ma'agal boo e saɗi, heɓteyɓe ngol no seɗɗa'en.
40007015	— Kakkilee e annabo'en fevooɓe warooɓe to mooɗon e nanndi e baali, ammaa nder ɓerɗe maɓɓe ɓe cayaakiije beelaaɗe.
40007016	On annditirey ɓe gada e kuuɗe maɓɓe, noon no lekki annditirtee gada e ɓiɓɓe muuɗum. Cilluki rimataa innabooje, jaaɓi boo rimataa tanne.
40007017	Lekki booɗki no rimey ɓikkon mbooɗkon, lekki ki vooɗaa boo no rimey ɓikkon kon mbooɗaa.
40007018	Noon boo, lekki booɗki rimataa ɓikkon kon mbooɗaa, lekki ki vooɗaa boo rimataa ɓikkon mbooɗkon.
40007019	Lekki ki rimataa ɓikkon mbooɗkon fuu no fe''ete feree nder yiite.
40007020	Noon boo annditirton annabo'en fevooɓe gada e kuuɗe maɓɓe.
40007021	— Wanaa vi'ooɓe yam~: «~Jawmiraawo, Jawmiraawo~» fuu nattata laamu Allah, sey waɗooɓe ko Baaba am gonɗo toon dow asama yiɗi.
40007022	Nyannde-darngal, yimɓe ɗuuɗɓe no mbi'ey~: «~Jawmiraawo, Jawmiraawo~! Min nga'ajinii e innde maaɗa~! Min laggirii ginnaaji e innde maaɗa~! Min kuwii alaamaaji kaayniiɗi e innde maaɗa~!~»
40007023	Ndeen mi vi'a ɓe~: «~Mi anndaa on sam. Ndillanee yam ɗo'o, onon halluɓe~!~»
40007024	— Gam ma'ajum, neɗɗo fuu nanɗo ɗe'e bolle am tokki ɗe, o nanndii e neɗɗo ƴoyɗo mahaɗo wuro muuɗum dow haayre.
40007025	Nde iyoonde toɓi, geebeeji ngaddoyi ndiyam, keni cemmbiɗɗi mbisi piyi ngo, ammaa e noon fuu ngo yibbaay, gam ngo mahaama dow haayre.
40007026	Ammaa neɗɗo fuu nanɗo bolle am tokkaay ɗe, e nanndi e mo walaa ƴoyre, mahaɗo wuro muuɗum dow njaareendi.
40007027	Nde iyoonde toɓi, geebeeji ngaddoyi ndiyam, keni cemmbiɗɗi mbisi piyi ngo, sey ngo yibbi, ngo sankitii ngo fuu.
40007028	Nde Yeesu yottini ka vi'ata, yimɓe fuu kaayɗini e ekkitinol ma'ako,
40007029	gam o ekkitinii ɓe e baawɗe, wanaa kama no moodiɓɓe Tawreeta ekkitinirta.
40008001	Nde Yeesu jippii vaamnde, yimɓe ɗuuɗɓe tokki mo.
40008002	Sey goɗɗo mo kuturta wari diccii yeeso ma'ako, vi'i~: — Moodibbo, to a jaɓii, a waawi yamɗitingo yam.
40008003	Yeesu foorti junngo muuɗum, meemi mo vi'i~: — Mi jaɓii, yamɗit~! Ɗoon e ɗoon, gorko oon yamɗiti gada e kuturta muuɗum.
40008004	Ndeen Yeesu vi'i mo~: — Yewa booɗɗum~! Ta'a yecco koo moye ko waɗi, ammaa yah hollu hoore maaɗa to aardiiɗo diina, mbaɗaa sadaka ka Muusa vi'inoo, gam anndinaa yimɓe a yamɗitii.
40008005	Nde Yeesu natti si'ire Kafarnahum, sey mawɗo soojeeji Rooma wari to ma'ako, torii mo, vi'i~:
40008006	— Moodibbo, kuwoowo am e toon waalii wuro, o waawataa koo dimmbaago, o torriiɗo korey~!
40008007	Yeesu vi'i mo~: — Mi yahey mi yamɗitina mo.
40008008	Ammaa mawɗo soojeeji oon toontii mo, vi'i~: — Moodibbo, miin mi fotaay njahaa wuro am, ammaa volvu tan, kuwoowo am no yamɗitey.
40008009	Miin e hoore am e woodi darvanooɓe yam, emi woodi boo ɓe ndarvaneymi. To mi vi'ii goɗɗo maɓɓe yaha, o yahey, to mi vi'ii goɗɗo boo wara, o warey, to mi vi'ii maccuɗo am waɗ ɗu'um, o waɗey.
40008010	Nde Yeesu nani ko o vi'i, ɗum haaynake ɗum korey, sey o vi'i tokkuɓe mo~: — Emi vi'a on goonga~: koo nder Isiraa'iila'en mi meeɗaay yi'igo goonɗinki iri ki o'o neɗɗo.
40008011	Emi vi'a on, ɗuuɗɓe woonɓe goonɗinki iri ki o'o neɗɗo no ngarey gada fu'una e hiirna, ɓe njooɗodoo e Ibraahim e Iciyaaku e Yaakuubu, ɓe nyaamda nder laamu Allah.
40008012	Ammaa ɓiɓɓe Laamu no mburtinte peree nder niɓre ɓaleere kurum, to ɗum voyata, e ɗum nyerƴindira nyiiƴe.
40008013	Ɓaawo ma'ajum, o vi'i mawɗo soojeeji oon~: — Hoot wuro maaɗa~! Ɗum laatorano maa kama noon no ngoonɗinirɗaa. Ɗoon e ɗoon, kuwaneyɗo mawɗo soojeeji oon yamɗiti.
40008014	Yeesu yahi wuro Biiturus, o tawi esoo Biiturus debbo e waalii no jontaaɗo.
40008015	Yeesu meemi junngo ma'ako. Ɗoon e ɗoon yontere ndeen yoofi mo, o ummii o veerni ɓe.
40008016	Nde hiiri, Yeesu waddanaa yimɓe ɗuuɗɓe ɓe ginnaaji. Yeesu vurtiniri ginnaaji gonɗi nder maɓɓe e voliinde muuɗum tan, o yamɗitini nyawɓe fuu.
40008017	O waɗii noon gam ɗum hebbina ko Allah vi'inoo gada e annabi Ecaaya, nde o vi'i~: O ittii nyawuuji meeɗen, o yamɗitinii en.
40008018	Nde Yeesu yi'i yimɓe ɗuuɗɓe e pilii ɗum, o vi'i almaajiri'en ma'ako~: — Punngitemma yahago fonngo maayo gaɗawo.
40008019	Sey goɗɗo moodibbo Tawreeta wari to ma'ako, vi'i mo~: — Moodibbo, mi tokkete to njahataa fuu.
40008020	Yeesu vi'i mo~: — Dilaaji e ngoodi gasɗe, colli boo e ngoodi caɓɓe, ammaa Ɓii-Neɗɗo walaa koo to wallinta hoore muuɗum foofta.
40008021	Goɗɗo gada nder tokkuɓe mo vi'i~: — Moodibbo, woor mi yaha mi uvoya baaba am tawo.
40008022	Yeesu toontii mo vi'i~: — Tokkam, woor maayɓe uva maayɓe mu''en.
40008023	Yeesu natti akali ndiyam, almaajiri'en ma'ako tokki mo.
40008024	Sey iyoonde e henndu semmbiɗndu ummii dow maayo manngo, faa ɓoggi ndiyam mbaɗi ga falkitgo e semmbee e natta nder akali kiin. Yeesu boo e ɗaani.
40008025	Almaajiri'en ɓaditii, pindini mo, mbi'i~: — Moodibbo, hisnu en~! En ɓadake halkugo~!
40008026	O toontii ɓe, o vi'i~: — Gam ɗume kultorton, onon famɗa goonɗinki'en~? Ndeen o ummii, o falmani henndu e ɓoggi ndiyam. Sey koo ɗume fuu de''iti~!
40008027	Ɗum haaynii almaajiri'en ɓeen, ɓe mbi'i~: — O'o ɗum iri moye neɗɗo, mo faa e henndu e maayo ɗowtantoo ɗum~?
40008028	Nde Yeesu yottii fonngo maayo lesdi Garaasankoo'en, worɓe ɗiɗo ɓe ginnaaji mburtii nder genaale taɓɓii mo. Ɓe laatake hulniiɓe korey, faa walaa baawɗo tokkugo laawol ngool, gam kulol maɓɓe.
40008029	Ɓe ngulli, ɓe mbi'i~: — Yeesu Ɓiɗɗo Allah, ɗume hawti en~? A warii torrugo min ila wakkaci waɗaay naa~?
40008030	Faro ɗoon e woodi sefre aladeeji ɗuuɗɗi e dura.
40008031	Ginnaaji ɗiin torii mo mbi'i~: — To a laggii min, woor min, min natta nder aladeeji ɗin ɗaa'e.
40008032	Yeesu vi'i ginnaaji ɗiin~: — Njahee~! Ɗi mburtii nder yimɓe ɓeen, ɗi natti nder aladeeji. Ɗoon e ɗoon, sefre ndeen fuu riggii, moortii vaamnde, yoolii nder maayo, ngo moɗi ɗi.
40008033	Waynaaɓe aladeeji ɗiin nyaari kooti si'ire, ngeccii yimɓe ko waɗi, faa e ko laatanii ɓeen woonnooɓe ginnaaji.
40008034	Sey yimɓe si'ire ndeen fuu mburtii taɓɓii Yeesu. Nde ɓe ngi'i mo, ɓe torii mo o vurtanoo ɓe lesdi.
40009001	Yeesu natti akali, funngiti maayo, hooti si'ire muuɗum.
40009002	Sey woɓɓe ngaddani mo goɗɗo buusaaɗo, emo wallinaa dow be'itum ma'ako. Nde Yeesu yi'i goonɗinki yimɓe ɓeen, o vi'i buusaaɗo oon~: — Ɓinngel am, tiɗɗin ɓernde maaɗa~! Hakkeeji maaɗa nja'afaama~!
40009003	Nde woɓɓe moodiɓɓe Tawreeta nani ɗum, ɓe nyumi nder ɓerɗe maɓɓe~: — O'o gorko o moye, potneyɗo hoore muuɗum e Allah~!
40009004	Ammaa Yeesu e anndi nyumooji maɓɓe, sey o vi'i ɓe~: — Gam ɗume nyumoton ɗi'i nyumooji kalluɗi nder ɓerɗe mooɗon~?
40009005	Ɗume ɓuri hoygo, vi'igo~: «~Hakkeeji maaɗa nja'afaama~» na vi'igo~: «~Umma dillu~»~?
40009006	Ammaa gam anndon Ɓii-Neɗɗo e woodi baawɗe ya'afaago hakkeeji nder duuniyaaru. Sey o vi'i buusaaɗo oon~: — Umma hooy be'itum maaɗa hoot~!
40009007	Ɗoon e ɗoon gorko oon ummii hooti.
40009008	Nde jama'aare yi'i ɗum, ɓe kuli, ɓe maalti Allah, gam o hokkii ɓiɓɓe-aadama iri ɗe'e baawɗe.
40009009	Nde Yeesu ɓesdi yahago yeeso, o yi'i goɗɗo gorko jaɓoowo janngal bi'eteeɗo Matta, e jooɗii nder suudu to jaɓata janngal. Yeesu vi'i mo~: — Tokkam. Sey Matta ummii tokki mo.
40009010	Ɓaawo ɗoon, Yeesu yahi wuro Matta jooɗii e nyaama nyaamdu. Jaɓooɓe janngal ɗuuɗɓe e waɗooɓe hakke ngari njooɗii e nyaamda e ma'ako, kanko e almaajiri'en ma'ako.
40009011	Nde Fariisa'en ngi'i ɗum, sey ɓe mbi'i almaajiri'en ma'ako~: — Ko jeyi moodibbo mooɗon nyaamdata e jaɓooɓe janngal e waɗooɓe hakke~?
40009012	Nde Yeesu nani ka, o vi'i ɓe~: — Yamɓe ngalaa bukaata nyawtoowo, sey nyawɓe.
40009013	Njillee pahamon ko saawi nder nde'e voliinde~: «~ Yurmeende ngiɗmi, wanaa kirseteeɗi.~» Mi waraay noddugo tammiiɓe no goonga'en, ammaa mi warii noddugo annduɓe no hakke'en.
40009014	Wakkaci ɗuum, almaajiri'en Yahayya ngari to Yeesu, ƴami mo mbi'i~: — Ko jeyi minon e Fariisa'en emin cuumoo, ammaa almaajiri'en maaɗa cuumataako~?
40009015	O toontii ɓe, o vi'i~: — Koo on tammii ma'atinaaɓe koobgal no naney mettuɗum wakkaci kooviiɗo wondi e maɓɓe naa~? Ammaa wakkaci no warey nde kooviiɗo oon hooƴetee nder maɓɓe. Wakkaci ɗuum, ɓe cuumoto.
40009016	Walaa pitreyɗo koltal kihingal e lefel kesel, gam lefel kesel ngeel no seekey koltal kihingal, ceekol ngool boo no ɓurey aranol.
40009017	Noon boo, walaa looveyɗo innaboojam kesam nder saaɗkiwu kihingu. To o waɗii noon, innaboojam ɗaam no seekey saaɗkiwu nguun, ɗam rufa, saaɗkiwu nguun boo no boney. Gam ma'ajum, sey innaboojam kesam loovee nder saaɗkiwu kesu, ndeen walaa ko bonata.
40009018	Yeesu e nder volididgo e maɓɓe, sey goɗɗo mawɗo Yahuudu'en wari diccii yeeso ma'ako, vi'i~: — Ɓinngel am dewel maayi jo'oni-jo'oni. Ammaa war yow junngo maaɗa dow ma'agel, ngel finta.
40009019	Yeesu ummodii e almaajiri'en muuɗum, ɓe njahadi e mawɗo oon.
40009020	Ila eɓe dow laawol, sey raa goɗɗo debbo baɗɗo duuɓi sappo e ɗiɗi lohonol muuɗum taƴaay. Debbo oon ivoyi ɓaawo Yeesu, o meemi belloogal toggoore muuɗum.
40009021	Gam o nyumii nder ɓernde ma'ako~: — To mi heɓii mi meemii koo belloogal toggoore ma'ako tan, mi yamɗitey.
40009022	Yeesu yeeƴii yi'i debbo oon, vi'i mo~: — Banndam debbo, tiɗɗin ɓernde maaɗa~! Goonɗinki maaɗa yamɗitinii ma. Ɗoon e ɗoon debbo oon yamɗiti.
40009023	Nde Yeesu yottii wuro mawɗo Yahuudu'en oon, o tawii duudanooɓe maayde, e jama'aare e ndoondii juuɗe mboya,
40009024	sey o vi'i ɓe~: — Ummee mburtee ɗo'o, gam surbayel ngeel maayaay, ngel ɗaani tan. Sey ɓe njali mo jalniiɗum yavaare.
40009025	Nde o vurtini yimɓe fuu yaasi, o natti nder suudu, o nanngi junngo surbayel ngeel, ngel ummi.
40009026	Habaru ma'ajum sankitii koo toye nder lesdi ndiin fuu.
40009027	Yeesu e ƴaɓɓoo, sey woɓɓe vumɓe ɗiɗo tokki mo e nodda e semmbee e mbi'a~: — Yeesu ɓii-Dawda, nan jurumɗum amin~!
40009028	Nde Yeesu natti wuro, sey vumɓe ɓeen ngari to ma'ako. O vi'i ɓe~: — On ngoonɗinii emi waawi vumtingo on naa~? Ɓe toontii mo, ɓe mbi'i~: — Moodibbo, min ngoonɗinii.
40009029	Ndeen o meemi gite maɓɓe, o vi'i~: — Ɗum laatoranoo on noon no ngoonɗinirɗon.
40009030	Ɗoon e ɗoon ɓe mbumti. Sey Yeesu vi'i ɓe~: — To' on njaɓ vi'igo ka goɗɗo.
40009031	Ammaa nde ɓe mburtii, ɓe cankitii habaru ma'ako koo toye nder lesdi ndiin fuu.
40009032	Nde vumtinaaɓe ɓeen mburtii, Yeesu waddanaama goɗɗo mo waawataa volvugo, gam emo woodi ginnol.
40009033	Yeesu vurtini ginnol ngool, sey kurmaajo oon fuɗɗi volvugo. Jama'aare haayɗini, mbi'i~: — Iri ɗu'um meeɗaay yi'eego nder lesdi Isiraa'iila abadaa~!
40009034	Ammaa Fariisa'en mbi'i~: — Mawɗo ginnaaji kam hokki mo baawɗe vurtingo ginnaaji ɗiin~!
40009035	Yeesu yiilake nder ci'e e jaaje fuu, emo wa'ajina nder cuuɗi-ga'ajorɗi Yahuudu'en, emo anndina Habaru Belɗum ɗum laamu Allah, emo yamɗitina koo iri nguye nyawu e liddaari.
40009036	Nde o yi'i jama'aare hawritii, sey o nani jurumɗum maɓɓe, gam ɓe tampuɓe, ɓilliiɓe kama baali ɗi ngalaa gaynaako.
40009037	Sey o vi'i almaajiri'en ma'ako~: — Ko taƴetee e ɗuuɗi, ammaa taƴooɓe ɗuuɗaa.
40009038	Gam ma'ajum, toree Jawmu ko taƴetee oon liloya taƴooɓe nder ma'ajum.
40010001	Yeesu noddi almaajiri'en muuɗum sappo e ɗiɗo, o hokki ɓe baawɗe vurtingo ginnaaji e yamɗitingo koo iri nguye nyawu e liddaari.
40010002	Raa inɗe almaajiri'en sappo e ɗiɗo ɓeen~: arano maɓɓe ɗum Simon noddirteeɗo Biiturus, e minyum Anndaraawus, e Yaakuubu ɓii Jabadi, e minyum Yahayya,
40010003	e Filibus, e Bartalamaawus, e Tooma, e Matta jaɓoowo ceede janngal, e Yaakuubu ɓii Alfaa, e Taddiyus,
40010004	e Simon kaɓaneyɗo rimɗingo lenyol muuɗum, e Yahuuda Iskariyooti nyaameyɗo amaana Yeesu.
40010005	Yeesu lili sappo e ɗiɗo ɓeen, o vi'i ɓe~: — To' on njah to yimɓe ɓe laataaki Yahuudu'en, to' on nattu ci'e Samaariya boo.
40010006	Ammaa njahee to Isiraa'iila'en nannduɓe e baali kalkuɗi.
40010007	To njahaɗon fuu, nga'ajinee ɓe mbi'on~: «~Laamu Allah ɓadake~!~»
40010008	Njamɗitinee ɓe njamɗaa, ummitinee maayɓe, njamɗitinee ɓe kuturta, mburtinanee yimɓe ginnaaji. Caahu kokkaaɗon, kokkee caahu.
40010009	To' on kooy jiinaariya, koo ajurfaari, koo ceede nder jiibaaji mooɗon.
40010010	To' koo moye mooɗon hooy jikaare koo toggooje ɗiɗi koo paɗe ɗiɗi koo sawru, gam kuwoowo fotii heɓgo nyaamdu muuɗum.
40010011	To on ngarii si'ire koo wuro, ndaaree jaɓɗo veernugo on, mbeeron wuro ma'ako faa nde ndilluɗon.
40010012	To on ngarii nattugo wuro, cilminee, mbi'on~: «~Jam wondu e mooɗon.~»
40010013	To wuro ngoon jaɓɓake on, jam mooɗon no laatoto dow maɓɓe. Ammaa to ɓe njaɓɓaaki on, jam mooɗon no so''oyto to mooɗon.
40010014	To wonɓe si'ire ndeen koo wuro ngoon njaɓɓaaki on, koo calii yewanaago ka mbiiɗon, mburtee si'ire ndeen koo wuro ngoon, piɗɗon faa e sollaare kosɗe mooɗon.
40010015	Emi vi'a on goonga~: nyannde-darngal, ceri'a si'ire ndeen no ɓurey ka Sodoma e Gomora naawgo.
40010016	— Ngewee nanon~! Mi lilii on kama baali nder cayaakiije. Gam ma'ajum, sey laatooɗon hakkilɓe kama bo'ole, e ɓe ngalaa layfi kama pooli.
40010017	Kakkilee e yimɓe, gam ɓe njaharey on yeeso sernooɓe, ɓe piyey on nder cuuɗi-ga'ajorɗi maɓɓe.
40010018	Ɓe njaharey on yeeso mawɓe lesdi e laamiiɓe sabu am, gam faa caaydanooɗon yam yeeso maɓɓe e yeeso ɓe laataaki Yahuudu'en.
40010019	To ɓe njaharii on yeeso sernooɓe, to' on ngaanno dow ko mbi'oton, gam wakkaci ɗuum Allah no hokkey on ka mbi'oton.
40010020	Ka mbi'oton kaan ivataa nder mooɗon, ammaa Ruhu Baabiraawo mooɗon kam volvata nder konnduɗe mooɗon.
40010021	Banndiraawo no hokkitirey banndum gam waree, baaba boo no hokkitirey ɓiyum kama noon. Ɓiɓɓe no ummanto danyooɓe mu''en faa mbaɗa ɓe mbaree.
40010022	Yimɓe fuu no nganyey on gam am. Ammaa munyɗo faa timmoode no hisnete.
40010023	To on torraama nder woɗnde si'ire, nyaardee si'ire feere. Emi vi'a on goonga~: ko hokka ngiilodooɗon nder ci'e Isiraa'iila fuu Ɓii-Neɗɗo no vittoyey.
40010024	Janngoowo ɓurataa moodibbo muuɗum manngu, maccuɗo boo ɓurataa jawmu wuro muuɗum.
40010025	Ɗum belɗum to janngoowo laatake kama moodibbo muuɗum, maccuɗo boo kama jawmu wuro muuɗum. To ɓe noddirii jawmu wuro Ba'aljabul, ndeen noye ɓe noddirta ɓiɓɓe ma'ako~?
40010026	— Gam ma'ajum, to' on kul yimɓe, sabu ko suuɗii fuu no suuɗtoto, sirrijum boo no anndete.
40010027	Ko mbi'imi on nder niɓre, mbannginee ɗum nder jayngol. Ko metanaaɗon e noppi, anndinee ɗum dow ƴellel gure.
40010028	To' on kul baawɗo wargo ɓanndu neɗɗo, ammaa o waawataa wargo yonki muuɗum. Sey nii kulon Allah baawɗo halkugo ɓanndu e yonki fuu nder yiite jahannama.
40010029	Naa e ɗum soorra colon ɗiɗon hoboore wo'ore naa~? Ammaa koo go'otel ma'akon waatataa, sey e anndaangal Baabiraawo mooɗon.
40010030	Onon faa e gaasa ko'e mooɗon no limaaka.
40010031	Gam ma'ajum, to' on kul, sabu on ɓurii colli ɗuuɗɗi darajja.
40010032	Koo moye jaɓi yam yeeso yimɓe, miin boo mi jaɓey mo yeeso Baaba am gonɗo toon dow asama.
40010033	Ammaa koo moye vi'i anndaa yam yeeso yimɓe, miin boo mi vi'ey mi anndaa mo yeeso Baaba am gonɗo toon dow asama.
40010034	— To' on tammo jo'onde jam ngaddumi nder duuniyaaru. Wanaa jo'onde jam ngaddumi, ammaa haɓre.
40010035	Mi warii gam mi sennda ɓiɗɗo gorko e baaba muuɗum, ɓiɗɗo debbo boo e inna muuɗum, mi sennda debbo e esum debbo.
40010036	Rimdaaɓe neɗɗo no laatoto wanywanyɓe ma'ako.
40010037	Ɓurɗo yiɗgo inna muuɗum koo baaba muuɗum dow e am, fotaay laataago almaajiriijo am. Noon boo, ɓurɗo yiɗgo ɓiyum gorko koo debbo dow e am, fotaay laataago almaajiriijo am.
40010038	Mo wanyaay hoore muuɗum, vakkii gaafagal muuɗum tokki yam fuu, fotaay laataago almaajiriijo am.
40010039	Giɗɗo hisnugo yonki muuɗum fuu, no dulley ki. Ammaa dulluɗo yonki muuɗum gam am fuu, no hisney ki.
40010040	— Jaɓɓiiɗo on fuu jaɓɓake yam, jaɓɓiiɗo yam boo jaɓɓake liloyɗo yam.
40010041	Koo moye jaɓɓii annabiijo gam o annabiijo, no heɓey laada baka annabiijo oon. Jaɓɓiiɗo goongaajo boo gam o goongaajo, no heɓey laada baka goongaajo oon.
40010042	Emi vi'a on goonga~: koo moye hokki go'oto nder ɓurɓe famɗugo ɓe'e jardugel ndiyam peewɗam gam o almaajiriijo am, o heppataa laada ma'ako.
40011001	Nde Yeesu timmini volvango almaajiri'en muuɗum sappo e ɗiɗo, o ummii ɗoon o yahi wa'ajingo e ekkitingo nder ci'e piliiɗe to ɓadii.
40011002	E wakkaci ɗuum Yahayya baɗoowo baptisma e omndii nder kaso. Nde o nani habaru kuuɗe ɗe Almasiifu waɗata, sey o liloyi almaajiri'en ma'ako to Yeesu
40011003	gam ɓe ƴama mo, ɓe mbi'a~: — Aan woni Almasiifu bi'anooɗo no warey, na min ndeenta goɗɗo~?
40011004	Yeesu toontii ɓe vi'i~: — Njahee ngeccee Yahayya ko ngiiɗon e ko nanɗon~:
40011005	vumɓe e mbumta, voosɓe e njaaɓa, ɓe kuturta e njamɗitinee, fahaɓe e nana, maayɓe e ummitinee, sooyɓe boo e nga'ajinee Habaru Belɗum.
40011006	Barkaa laatanto mo yoofaay goonɗinki muuɗum gam am.
40011007	Nde lilaaɓe Yahayya ndilli, Yeesu fuɗɗi volvango jama'aare habaru Yahayya, o vi'i~: — Ɗume njahaɗon yi'igo toon nder ladde~? Geenol ngol henndu dimmbata naa~?
40011008	Too, ɗume njahaɗon yi'oygo~? Neɗɗo ɓorniiɗo kolte booɗɗe naa~? Ammaa ɓornotooɓe kolte booɗɗe nder laamoorde tawetee.
40011009	To noon, ɗume ndaaroyɗon~? Annabiijo naa~? Emi vi'a on goonga~: o ɓurii annabiijo.
40011010	Kanko woni mo Allah volvi dow muuɗum nder Deftere Seniinde, o vi'i~: Rah, mi liloyey lilaaɗo am yeeso maaɗa, o vo''inan maa laawol.
40011011	Emi vi'a on goonga~: nder ɓiɓɓe-aadama ɗum meeɗaay danygo ɓurɗo Yahayya baɗoowo baptisma manngu. Ammaa e noon fuu, ɓurɗo famɗugo nder laamu Allah ɓurii mo manngu.
40011012	Gada ko Yahayya baɗoowo baptisma fuɗɗi wa'ajingo faa wargo hannde, laamu Allah e yaha yeeso nder caɗeele, wanywanyɓe ma'agu e ngiɗi te'etugo ngu e semmbee.
40011013	Ko hokka Yahayya wara, Tawreeta Muusa e defte annabo'en fuu mbaɗii annabaaku dow laamu nguun.
40011014	To on njaɓii ko ɓe mbi'i, Yahayya kam woni Iliya mo Deftere anndinnoo garol muuɗum ilaa.
40011015	Mo nofru nanooru fuu, sey nana~!
40011016	E ɗume nanndineymi yimɓe ndu'u jaamaniiru~? Eɓe nanndi e ɓikkon njooɗiikon nder luumo, noddeykon higooɓe mu''en e mbi'a~:
40011017	«~Min nduudanii on duudaali, on ngamaay, min ngimanii on gimi jurminiiɗi, on mboyaay.~»
40011018	Yahayya warii nyaamataa goɗɗi nyaamduuji, o yarataa innaboojam, yimɓe mbi'ii o kaaŋaaɗo.
40011019	Ɓii-Neɗɗo boo warii e nyaama e yara, yimɓe mbi'ii~: «~Cutee o'o nyaamtaro, jaroowo, higoo jaɓooɓe janngal e waɗooɓe hakke~!~» Ammaa hikima Allah e vanngina goonga nder kuuɗe muuɗum.
40011020	Ndeen Yeesu fuɗɗi felgo ci'e ɗe o ɓuri huugo kuuɗe kaayniiɗe nder mu''en, gam yimɓe ci'e ɗeen tuubaay. O vi'i~:
40011021	— On bonii, onon yimɓe Korasin~! On bonii, onon yimɓe Baytisayda~! Gam to kuuɗe kaayniiɗe kuwanooɗe nder mooɗon no kuwano nder ci'e Tiir e Sidon, daa jooɗiiɓe toon no ɓornoto buhuuji, ɓe ndufa ndo'oka dow ko'e maɓɓe gam hollugo ɓe tuubi.
40011022	Gam ma'ajum, emi vi'a on~: nyannde-darngal, ceri'a mooɗon no ɓurey ka yimɓe Tiir e Sidon naawgo.
40011023	Onon boo yimɓe si'ire Kafarnahum, on tammii on ɓantete dow naa~? Ayyaa, naa noon sam~! On leestinte lees, nder jooɗorde maayɓe. Gam kul kuuɗe kaayniiɗe kuwanooɗe nder mooɗon no kuwano nde Sodoma, daa si'ire ndeen no taweteno e woodi faa hannde.
40011024	Gam ma'ajum, emi vi'a on~: nyannde-darngal ceri'a mooɗon no ɓurey ka yimɓe Sodoma naawgo.
40011025	Wakkaci ɗuum, Yeesu vi'i~: — Yaa Baabiraawo, Jawmu dow e lees, mi yettii ma, gam a vannginanii ɓikkon pamaron ko cuuɗɗaa woonɓe anndal e fahamu.
40011026	Ee Baabiraawo, a waɗii ɗum gam kanjum vel maa.
40011027	Baaba am waɗii koo ɗume fuu nder junngo am. Walaa annduɗo Ɓiɗɗo to naa Baabiraawo, walaa annduɗo Baabiraawo boo to naa Ɓiɗɗo, e oon mo Ɓiɗɗo yiɗi vannginango ɗum.
40011028	Ngaree to am, onon somɓe, roondiiɓe dowle tedduɗe, mi fooftina on.
40011029	Nanee ko mbi'eymi on, ekkitee to am, gam mi belɗo jo'onde, mi leestinɗo hoore. Yonkiiji mooɗon boo no pooftey.
40011030	Ɗuum ko mbi'imi on mbaɗon, ɗum saɗaa waɗaago, ko ndoondeymi on boo teddantaa on.
40012001	Nyannde-fooftiinde feere, Yeesu e almaajiri'en muuɗum ndaacii nder gese alkamaari. Almaajiri'en ma'ako e nana dolo, sey ɓe puɗɗi ɓorgo butaali eɓe murjoo eɓe ƴakka.
40012002	Ammaa nde Fariisa'en ngi'i ɗum, ɓe mbi'i Yeesu~: — A yi'ii, almaajiri'en maaɗa e mbaɗa ko haɗaa waɗeego nyannde-fooftiinde~!
40012003	O toontii ɓe, o vi'i~: — On njanngaay ko Dawda waɗi nde o nani dolo, kanko e yahadiɗɗaaɓe ma'ako naa~?
40012004	O natti Wuro Allah Seniingo, kanko e yahadiɗɗaaɓe ma'ako, ɓe nyaami buroodi desanaaɗum Allah, ɗum neɗɗo fuu hokkaaka laawol nyaamgo, sey aardiiɓe diina tan.
40012005	Nakay on njanngaay nder Tawreeta Muusa, no aardiiɓe diina kuurata nder Wuro Allah Seniingo, faa e nyannde-fooftiinde. Koo nde eɓe kuulta dooka nyannde-fooftiinde ndeen, e noon fuu ɗum laatanaaki ɓe feloore.
40012006	Emi vi'a on~: raa ɓurɗo Wuro Allah Seniingo teddungal ɗo'o.
40012007	To on pahamuno ma'ana nde'e voliinde vi'inde~: «~Yurmeende ngiɗmi, wanaa kirseteeɗi~», daa on layfataano yimɓe ɓe ngalaa layfi.
40012008	Gam Ɓii-Neɗɗo woni jawmu nyannde-fooftiinde.
40012009	Yeesu dilli ɗoon yahi natti suudu-wa'ajordu Yahuudu'en.
40012010	Nder suudu-wa'ajordu nduun e woodi goɗɗo gorko mo junngo muuɗum waati. Wonɓe ɗoon ƴami Yeesu, ɓe mbi'i~: — Koo Tawreeta meeɗen hokkii en yamɗitingo goɗɗo nyannde-fooftiinde naa~? Ɓe ƴamii mo ƴamƴamre ndeen gam ɓe keɓa ko ɓe ngullorii mo.
40012011	Yeesu toontii ɓe vi'i~: — To goɗɗo nder mooɗon e woodi mbaalu ngo'otu, ndeen ngu yoolake nder waawru nyannde-fooftiinde, o yahataa o vurtina ngu naa~?
40012012	Daahir neɗɗo ɓurii mbaalu darajja to woɗɗi~! Gam ma'ajum, huwango neɗɗo ko vooɗi nyannde-fooftiinde haɗaaka.
40012013	Ndeen o vi'i gorko oon~: — Foortu junngo maaɗa. O foorti ngo, ngo yamɗiti kama ngoon yamo.
40012014	Sey Fariisa'en ɓeen mburtii, ndarvi no mbardata Yeesu.
40012015	Nde Yeesu annditi dabaree maɓɓe, o ɗali yaayre ndeen, o dilli. Sey jama'aare tokki mo, o yamɗitini nyawɓe maɓɓe fuu.
40012016	Ammaa o vaggini ɓe o vi'i, to' ɓe njaɓ yeccaago koo moye habaru ma'ako.
40012017	Ɗum ɗoon fuu waɗii gam ɗum hebbina ko annabi Ecaaya vi'i, nde o vi'inoo~:
40012018	Raa kuwoowo am giɗaaɗo, mo cuɓmi. Emi nana belɗum ma'ako korey. Mi hebbiney mo Ruhu am, o anndiney leƴƴi duuniyaaru habaru aadilaaku.
40012019	O jokkirtaake, o ɗemɗataa, voliinde ma'ako nanataake dow ɗate.
40012020	O yevataa ƴommbel baggel, o nyifataa pe'etel yiite, gam faa o waɗa aadilaaku heɓa jaalorgal dow halleende.
40012021	Leƴƴi duuniyaaru boo, no ndesey tammunde mu''en dow innde ma'ako.
40012022	Sey ɗum waddani Yeesu goɗɗo mo ginnol vumni fahaɗini. Yeesu yamɗitini mo, faa o hooti e volvugo e yi'igo.
40012023	Ɗum haaynii yimɓe fuu, ɓe mbi'i~: — Woy, o'o naa kam woni ɓii-Dawda naa~?
40012024	Ammaa nde Fariisa'en nani ɗum, ɓe mbi'i~: — O'o neɗɗo e baawɗe Ba'aljabul mawɗo ginnaaji o vurtinirta ginnaaji ɗiin.
40012025	Yeesu e anndi nyumooji maɓɓe, gam ma'ajum o vi'i ɓe~: — Laamu fuu sennditii e haɓa hakkunde muuɗum ngu do''oto. Noon boo, si'ire koo wuro ngo yimɓe muuɗum narraay hakkunde mu''en fuu, no sankitoto.
40012026	To Ceyɗaan e vurtina Ceyɗaan, ndeen o senndake nde ɗiɗi, emo hona hoore ma'ako. To o waɗii noon, noye laamu ma'ako darorto~?
40012027	On mbi'ii e baawɗe Ba'aljabul laamiiɗo ginnaaji mburtinireymi ginnaaji. To ɗum laatake noon, tokkuɓe on e baawɗe moye mburtinirta ɗi~? Gam ma'ajum ɓe laatoto sernaneyɓe on dow ma'ajum~!
40012028	Ammaa miin, to e baawɗe Ruhu Allah mburtinireymi ginnaaji, ndeen e ɗum holla laamu Allah warii to mooɗon.
40012029	Yeesu ɓesdi vi'igo~: — Walaa baawɗo nattugo wuro neɗɗo cemmbiɗɗo te'eta jawdi ma'ako, to naa o aarti o haɓɓi mo tawo. Ammaa to o aartii o haɓɓii mo, ndeen emo waawi hooygo ko woni nder wuro ma'ako fuu.
40012030	Mo waldaa e am fuu, no ganyo am. Mo vallaay yam hawritgo fuu, no cankitoowo.
40012031	Gam ma'ajum, emi vi'a on~: yimɓe e mbaawi ya'afaneego hakkeeji e haalaaji yavaare ɗi mbolvi dow Allah fuu, ammaa bolvuɗo haala yavaare dow Ruhu Ceniiɗo ya'afantaake sam.
40012032	Koo moye huɗi Ɓii-Neɗɗo no heɓey ya'afaneego, ammaa kuɗɗo Ruhu Ceniiɗo fuu ya'afantaake, gada e duuniyaaru faa nyannde-darngal.
40012033	— Lekki booɗki no rimey ɓikkon mbooɗkon, lekki ki vooɗaa boo no rimey ɓikkon kon mbooɗaa, gam lekki e annditiree ɓikkon muuɗum.
40012034	Onon ɓiɓɓe bo'ole kalluɗe~! Noye mbaawroton volvugo ko vooɗi, nde laatii on halluɓe~? Gam ko woni nder ɓernde, kanjum vurtotoo e honnduko.
40012035	Neɗɗo mo ɓernde vooɗnde no vurtiney ko vooɗi nder ndesaari muuɗum. Neɗɗo kalluɗo boo, no vurtiney ko halli nder ndesaari ɓernde muuɗum.
40012036	Emi vi'a on~: nyannde-darngal yimɓe no toontanto ko'e mu''en dow e bolle kalluɗe ɗe mbolvunoo fuu.
40012037	Gam dow e bolle maaɗa cernanteɗaa, koo ko mbiiɗaa nanngu ma, koo ɗum vurtin ma.
40012038	Sey woɓɓe nder moodiɓɓe Tawreeta e Fariisa'en mbi'i Yeesu~: — Moodibbo, emin ngiɗi mbaɗanaa min goɗɗum kaayniiɗum, kolleyɗum min Allah liloyi ma.
40012039	O toontii ɓe, o vi'i~: — Yimɓe ndu'u jaamaniiru ɓe halluɓe, ɓe kulataa Allah, eɓe ngiɗi yi'igo kaayniiɗum, ammaa walaa kaayniiɗum ɗum ɓe kolletee, to naa ɗum annabi Yuunaana.
40012040	Gam kama no Yuunaana wa'ari nyalawmaaje tati e jemmaaje tati nder reedu liyngu manngu, noon Ɓii-Neɗɗo wa'arata nyalawmaaje tati e jemmaaje tati nder lesdi.
40012041	Nyannde-darngal, yimɓe Niniwe no ummodoto e yimɓe ndu'u jaamaniiru, ɓe ngulloo ɓe. Gam yimɓe Niniwe tuubii nde nani wa'aji annabi Yuunaana. Raa ɓurɗo Yuunaana manngu ɗo'o~!
40012042	Nyannde-darngal, laamiiɗo debbo mo lesdi foombina no ummanto yimɓe ndu'u jaamaniiru, o wulloo ɓe. Gam gada keerol duuniyaaru o ivoyi, o wari gam o nana bolle Suleymaanu keeɓɗe hikima. Too, raa ɓurɗo Suleymaanu manngu ɗo'o~!
40012043	— To ginnol vurtake neɗɗo, ngol yiiloyto nder jaaje ɗe ngalaa ndiyam, ngol yilloo to ngol foofti. Ammaa kul ngol heɓaay to ngol foofti,
40012044	ndeen ngol vi'ey~: «~Mi vittey suudu ndu mburtoyinoomi.~» To ngol vittii ngol tawii suudu nduun vuuvaama siryaama, walaa gonɗo nder.
40012045	Sey ngol yaha, ngol hooƴoya ginnaaji joveeɗiɗi ɓurɗi ngol hallugo, ɗi natta nder suudu nduun, ɗi njooɗoo. Ndeen timmoode neɗɗo oon no ɓurey fuɗɗoode ma'ako hallugo. Noon ɗum laatantoo yimɓe ndu'u jaamaniiru hallundu.
40012046	Yeesu e nder volidgo e jama'aare, sey inna ma'ako e minyiraaɓe ma'ako worɓe ngarii. Ɓe ndarii yaasi, eɓe ngiɗi volididgo e ma'ako.
40012047	Sey goɗɗo vi'i mo~: — Raa inna maaɗa e minyiraaɓe maaɗa ɗoon ndarii yaasi e ngiɗi yi'igo ma.
40012048	O toontii neɗɗo oon, o vi'i mo~: — Moye woni inna am~? Ɓeye ngoni minyiraaɓe am~?
40012049	O sappii almaajiri'en ma'ako, o vi'i~: — Raa inna am e minyiraaɓe am.
40012050	Gam inna am e minyiraaɓe am worɓe e rewɓe ngoni ɓeen huuɓe ko Baaba am gonɗo toon dow asama yiɗi.
40013001	Nyalaande ndeen Yeesu vurtii wuro, o yahi o jooɗii e fonngo maayo.
40013002	Jama'aare ɗuuɗnde wari hawriti to ma'ako, ndeen o ummii o natti akali ndiyam o jooɗii. Jama'aare ndeen darii e fonngo maayo.
40013003	O volvani ɓe bolle ɗuuɗɗe nder balndi. O vi'i~: — Goɗɗo aawoowo yahi ngesaa gam aawa aawdi.
40013004	Emo saaka aawdi, sey ngoɗndi aawdi yani dow laawol, colli ngari cuɓti ndi.
40013005	Ngoɗndi boo yani nder korokaaƴe to lesdi ɗuuɗaa. Ɗoon e ɗoon ndi fuɗi gam lesdi ndiin luggaa.
40013006	Ammaa nde naange wuli, sey ndi yo'ori gam ndi walaa ɗaɗi.
40013007	Ngoɗndi yani to kebbe puɗata. Ndi fuɗdi e ma'aje ɗe kaɗi ndi mawnugo.
40013008	Ngoɗndi boo yani dow lesdi mbooɗndi, ndi fuɗi ndi waɗi butaali, goɗɗi hemre (100), goɗɗi settiin (60), goɗɗi boo talaatiin (30).
40013009	Mo nofru nanooru fuu, sey nana~!
40013010	Sey almaajiri'en ma'ako ɓaditii mo, mbi'i~: — Gam ɗume ekkitinirtaa yimɓe e balndi~?
40013011	Yeesu toontii ɓe vi'i~: — Onon on kokkaama anndugo sirri laamu Allah, ammaa kamɓe ɓe kokkaaka.
40013012	Gam goonɗo no ɓesdante, faa heytina. Ammaa mo walaa, koo seɗɗa ko woodi maa no jaɓtete ɗum.
40013013	Kanjum waɗi emi ekkitinira ɓe e balndi, gam faa ɓe ndaara, ammaa ɓe ngi'ataa, ɓe ngewoo, ammaa ɓe nanataa ɓe pahamataa.
40013014	Noon ko Allah volvi gada e honnduko annabi Ecaaya tabbitiri nder maɓɓe, nde o vi'i~: On ngewoto faa ngunnyinon noppi, ammaa on pahamataa sam. On ndaarey faa gite mooɗon puttino, ammaa on ngi'ataa sam.
40013015	Gam ɓerɗe yimɓe ngo'ol lenyol njo'orii~: Ɓe cumɓii noppi maɓɓe, ɓe muuɓnii gite maɓɓe, gam to' gite maɓɓe ngi', to' noppi maɓɓe nan, to' ɓerɗe maɓɓe pahamu, faa ɓe tuuba, mi heɓa yamɗitingo ɓe.
40013016	Ammaa onon on barkiɗinaaɓe, gam gite mooɗon e ngi'a, noppi mooɗon boo e nana~!
40013017	Emi vi'a on goonga~: annabo'en e goonga'en ɗuuɗɓe e ngiɗnoo yi'igo ko ngi'oton, ammaa ɓe ngi'aay. Eɓe ngiɗnoo nango ko nanoton, ammaa ɓe nanaay.
40013018	— Too, raa ma'ana balndol dow aawre.
40013019	Aawdi njanndi dow laawol woni nanɗo habaru laamu Allah fahamaay ɗum, Ceyɗaan no warey ɗoofa ko aawaa nder ɓerɗe ma'ako.
40013020	Aawdi njanndi nder korokaaƴe woni nanɗo voliinde Allah, ɗoon e ɗoon o jaɓi nde e velvelo,
40013021	ammaa o woorataa nde, nde waɗa ɗaɗi nder ma'ako, o jogoto nde wakkaci seɗɗa tan. To caɗeele koo torra waranii mo gam ma'are, o yoofey nde jaawɗum.
40013022	Aawdi njanndi nder gi'e woni nanɗo voliinde ndeen, ammaa belɗum duuniyaaru e yiɗde jawdi ɓiɗɗi voliinde ndeen, kaɗi nde waɗgo nafuuda.
40013023	Ammaa aawdi njanndi dow lesdi mbooɗndi woni nanɗo voliinde Allah fahami nde, huutiniri ko nde vi'i, faa o hokki nafri~: goɗɗo hemre-hemre (100-100), goɗɗo settiin-settiin (60-60), goɗɗo boo talaatiin-talaatiin (30-30).
40013024	Yeesu valndani ɓe balndol feere, o vi'i~: — Raa ko laamu Allah nanndi~: ngu nanndii e goɗɗo gorko aawɗo aawdi mbooɗndi nder ngesaa muuɗum.
40013025	Nder jemma, nde koo moye ɗaanii, ganyo ma'ako wari, aawi huɗo halluko nder alkamaari ma'ako, dilli.
40013026	Nde alkamaari ndiin fuɗi, faa fuɗɗi saawtugo, sey huɗo koon boo vanngii.
40013027	Sey maccuɓe njahi mbi'oyi ka jawmu ngesaa, ɓe mbi'i~: «~Jawmu wuro, wanaa aawdi alkamaari aawɗaa nder ngesaa maaɗa naa~? Ee, toye ko'o huɗo ivoyi~?~»
40013028	O toontii ɓe, o vi'i~: «~Ɗum ganyo waɗi ɗum.~» Maccuɓe ƴami mo, mbi'i~: «~A yiɗi min njaha min ɗoofa huɗo koon~?~»
40013029	O toontii ɓe, o vi'i~: «~A'aa, gam to eɗon ɗoofa huɗo koon, to on kakkilaay on ɗoofdey ko e alkamaari.
40013030	Ngooree huɗo koon mawnida e alkamaari faa ƴaava. Ndeen, mi vi'a taƴooɓe aarta ɗoofgo huɗo koon tawo, ɓe kaɓɓa ko ɓe ngula ko. To ɓe mbaɗii ɗum fuu, ndeen ɓe taƴa alkamaari, ɓe mba'ata ndi nder beembal am.~»
40013031	Yeesu valndani ɓe balndol feere, vi'i~: — Laamu Allah e nanndi e gabbel mutardi ngel neɗɗo hooƴi, aawi nder ngesaa muuɗum.
40013032	Kangel ɓuri ngabbon fuu famɗugo, ammaa to ngel fuɗii, ngel laatoto lekki makki korey faa colli ngara nyiɓa caɓɓe mu''en dow licce ma'aki.
40013033	Yeesu valndani ɓe balndol feere, vi'i~: — Laamu Allah nanndii e ƴuufnirɗum seɗɗa ɗum debbo jiiɓi nder conndi alkamaari eterɗe tati, ndi fuu ndi ƴuufi.
40013034	Yeesu ekkitinii ɓe ɗum, ɗum fuu e balndol. O volvanaay ɓe to naa e balndol,
40013035	gam faa ɗum hebbina ko Allah volvunoo gada e annabiijo nde o vi'i~: «~Mi voliraney yimɓe e balndi, mi vannginaney ɓe ku'uje cuuɗinooɗe ila duuniyaaru tagaaka.~»
40013036	Ɓaawo ma'ajum, Yeesu accootiri e jama'aare, o natti wuro. Almaajiri'en ma'ako ɓaditii mo, mbi'i~: — Yecca min ma'ana huɗo nder alkamaari.
40013037	O toontii ɓe, o vi'i~: — Aawɗo alkamaari woni Ɓii-Neɗɗo.
40013038	Ngesaa boo ɗum duuniyaaru. Alkamaari ɗum ɓiɓɓe laamu Allah, huɗo woni ɓiɓɓe Ceyɗaan.
40013039	Ganyo aawɗo huɗo ɗum Ceyɗaan, ƴaavol woni timmoode duuniyaaru, taƴooɓe boo ɗum malaa'ika'en.
40013040	Noon no huɗo ɗoofretee feree nder yiite, noon ɗum laatotoo timmoode duuniyaaru.
40013041	Ɓii-Neɗɗo no liley malaa'ika'en muuɗum, ɓe itta koo ɗume ko waɗata yimɓe e waɗgo hakke e halluɓe fuu nder laamu ma'ako,
40013042	ɓe pera ɓe nder yiite jahannama, to ɗum voyata, e ɗum nyerƴindira nyiiƴe.
40013043	Ammaa wakkaci ɗuum, aadali'en no njaynoto kama naange nder laamu Baabiraawo mu''en. Mo nofru nanooru fuu, sey nana~!
40013044	— Laamu Allah nanndii e jawdi cuuɗiindi nder ngesaa. Nde goɗɗo tawi ndi, o ɓesdi suuɗgo ndi. Nder velvelo ma'ako ngoon o yahi o soorri ko o woodi fuu, o soodi ngesaa kaan.
40013045	Laamu Allah nanndii e goɗɗo mo luumaaku daareyɗo kaaƴe dime.
40013046	Nde o yi'i haayre rimre vooɗnde, o yahi o soorri ko o woodi fuu o soodi nde.
40013047	— Kadin laamu Allah nanndii e nanngirɗum liƴƴi peraaɗum nder maayo, ɗum nanngoyi liƴƴi feere-feere.
40013048	Nde ɗum heevi, ɓe pooɗoyi ɗum e fonngo maayo, ndeen ɓe njooɗii ɓe cenndindiri liƴƴi ɗiin. Ɓe loovi liƴƴi geeti nder compooje maɓɓe, ɓe kibini ɗiin ɗi ngeheɗaa.
40013049	Noon ɗum laatortoo timmoode duuniyaaru. Malaa'ika'en no ngarey cennda halluɓe e aadali'en,
40013050	ɓe pera halluɓe nder yiite jahannama, to ɗum voyata, e ɗum nyerƴindira nyiiƴe.
40013051	Yeesu ƴami almaajiri'en muuɗum, o vi'i~: — On pahamii ko mbi'imi on fuu naa~? Ɓe toontii mo, ɓe mbi'i~: — Ee, min pahami.
40013052	Ndeen o vi'i ɓe~: — Jannginoowo Tawreeta fuu annduɗo laamu Allah, nanndii e jawmu wuro burtinɗo ku'uje kese e ku'uje kihiɗe gada nder ndesaari muuɗum.
40013053	Nde Yeesu heyni ekkitingo ɓe e balndi, o dilli ɗoon,
40013054	o hooti si'ire to o mawni, o fuɗɗi ekkitingo yimɓe nder suudu-wa'ajordu Yahuudu'en. Yimɓe yewaniiɓe mo kaayɗini korey, ɓe mbi'i~: — Toye o heɓi ngu'u fahamu e baawɗe huugo ɗi'i kaayniiɗumji~?
40013055	Wanaa kanko woni ɓii cehoowo naa~? Wanaa Maryaama woni inna ma'ako~? Wanaa Yaakuubu e Yusufu e Simon e Yahuuda ngoni minyiraaɓe ma'ako naa~?
40013056	Wanaa en ngondi e minyiraaɓe ma'ako rewɓe naa~? To noon, toye o heɓi ngu'u fahamu e ɗe'e baawɗe fuu~?
40013057	Kanjum haɗi ɓe goonɗingo mo. Ndeen Yeesu vi'i ɓe~: — Annabiijo e teddinee to yahi fuu, baanda si'ire muuɗum e wuro muuɗum.
40013058	Ciya goonɗinki maɓɓe haɗi Yeesu huugo kuuɗe kaayniiɗe ɗuuɗɗe nder maɓɓe.
40014001	Wakkaci ɗuum, Hiruudus mawɗo lesdi Gaaliili nanii habaru Yeesu.
40014002	Sey o vi'i maccuɓe ma'ako~: — Ɗum Yahayya baɗoowo baptisma ummitii nder maayde. Kanjum waɗi o heɓi baawɗe huugo kuuɗe kaayniiɗe.
40014003	Hiruudus oon vi'inoo Yahayya nanngee, omndee nder kaso, sabu Hiruudiya koree mawniiko Filibus.
40014004	Gam Yahayya feliino Hiruudus, vi'ii mo~: — Dooka hokkaay ma te'etugo Hiruudiya, koree mawna, koovoɗaa mo.
40014005	Ndeenno maa, Hiruudus e yiɗnoo wargo Yahayya, ammaa emo hula Yahuudu'en, gam ɓe fuu ɓe ngoonɗinii Yahayya no annabiijo.
40014006	Too, nde nyalaande hiimtaago danyeeki Hiruudus yaalti, o waɗii humto. Ɓii Hiruudiya debbo wami yeeso ma'atinaaɓe ma'ako. Gamol ngool velii Hiruudus korey,
40014007	faa o hunii o vi'i o hokkey mo ko o torii fuu.
40014008	Surbaajo oon jaɓi caawara inna muuɗum, o vi'i Hiruudus~: — Waddanam hoore Yahayya baɗoowo baptisma nder le'al~!
40014009	Tornde ndeen mettinii ɓernde Hiruudus korey, ammaa nde laatii o aartii o hunake yeeso ma'atinaaɓe ma'ako, sey o vi'i surbaajo oon hokkee ɗuum ko torii.
40014010	O lili goɗɗo yaha toon kaso, taƴoya hoore Yahayya.
40014011	Hoore ndeen taƴaa tummbaa e le'al, hokkaa surbaajo oon. Kanko boo o hokki nde inna ma'ako.
40014012	Almaajiri'en Yahayya ngari kooƴi ɓanndu ma'ako, uvoyi ndu. Ɓaawo ma'ajum, ɓe njahi ɓe ngeccoyii Yeesu ɗuum ko laatii.
40014013	Nde Yeesu nani habaru maayde Yahayya, o natti akali o dilli ɗoon o yahi nder ladde kanko tan. Ammaa nde jama'aare nani Yeesu dilli, ɓe mburtii ci'e maɓɓe ɓe ɓaggii fonngo maayo ɓe tokki mo.
40014014	Nde Yeesu vurtii nder akali kiin, o yi'i jama'aare, o nani jurumɗum maɓɓe, o yamɗitini nyawɓe wonɓe nder maɓɓe.
40014015	Nde naange muti, almaajiri'en ɓaditii Yeesu, mbi'i mo~: — Jo'oni hiiri, yaayre nde'e boo ɗum ladde. Jaɓɓita jama'aare, ɓe njaha nder ci'e ɓe coodana ko'e maɓɓe nyaamdu.
40014016	Yeesu toontii ɓe, vi'i~: — Naa ɗum doole ɓe ndilla. Onon e ko'e mooɗon kokkee ɓe ko ɓe nyaami~!
40014017	Ɓe toontii mo, ɓe mbi'i~: — Buroodiiji jovi e liƴƴi ɗiɗi tan min ngoodi.
40014018	O vi'i ɓe~: — Ngaddanee yam ɗum ɗo'o.
40014019	O vi'i jama'aare njooɗoo dow huɗo. O hooƴi buroodiiji jovi e liƴƴi ɗiɗi ɗiin, o tiggii dow, o yetti Allah. O senndi buroodiiji ɗiin, o hokki almaajiri'en nge'eda jama'aare.
40014020	Ɓe fuu ɓe nyaami faa ɓe kaari. Almaajiri'en kawriti ko horii, ɓe kebbini compooje sappo e ɗiɗi.
40014021	Nyaamɓe nyaamdu nduun njaharii worɓe dubuuje njovo (5~000), yayri'en e ɓikkon limaaka.
40014022	Jaawɗum ɓaawo ma'ajum, Yeesu waɗi almaajiri'en muuɗum natta akali, ɓe aarta mo funngitgo maayo, ko hokka o accootira e jama'aare.
40014023	Ɓaawo o accootirii e jama'aare, o ƴeenti dow vaamnde gam o waɗa do'aare kanko tan. Faa jemma, emo toon feere ma'ako.
40014024	E wakkaci ɗuum akali aartii woɗɗinoyii caka maayo, ɓoggi ndiyam e piya ki, gam eki luhura e henndu.
40014025	Fajiri Yeesu wari to almaajiri'en ɓeen, emo ruugii dow ndiyam.
40014026	Ammaa nde ɓe ngi'i emo ruugii dow ndiyam, ɓe kultori korey, ɓe mbi'i~: — Ɗum mbeelu maayɗo~! Ɓe kalɓi gam kulol.
40014027	Ɗoon e ɗoon Yeesu vi'i ɓe~: — Mbaaltinee hakkiilooji mooɗon~! To' on kul, ɗum miin~!
40014028	Biiturus toontii mo, vi'i~: — Moodibbo, kul ɗum aan, vi' am mi ruugoo dow ndiyam mi wara to maaɗa.
40014029	Yeesu vi'i mo~: — War~! Sey Biiturus vurtii akali kiin, fuɗɗi yaaɓgo dow ndiyam yahago to Yeesu.
40014030	Ammaa nde o yi'i no henndu nduun semmbiɗiri, o huli, o fuɗɗi nucaago, o halɓi o vi'i~: — Moodibbo, hisnam~!
40014031	Ɗoon e ɗoon, Yeesu foorti junngo muuɗum nanngi mo, vi'i~: — Hey~! Aan famɗa goonɗinkeejo~! Ko jeyi mbaɗanɗaa ɓerɗe ɗiɗi~?
40014032	Ɓe nattu nder akali kiin tan, sey henndu nduun de''iti.
40014033	Almaajiri'en wonɓe nder akali kiin ndiccanii mo, mbi'i~: — Daahir a Ɓiɗɗo Allah~!
40014034	Nde ɓe punngiti maayo ngoon, ɓe njottii lesdi Genesaret.
40014035	Yimɓe yaayre ndeen annditi Yeesu, ɓe njaharani yimɓe lesdi ndiin fuu habaru garol ma'ako. Nyawɓe fuu ngaddaama to ma'ako.
40014036	Ɓe torii mo o woora nyawɓe ɓeen meema koo baŋargal toggoore ma'ako tan. Meemɗo ngal fuu yamɗiti.
40015001	Fariisa'en e moodiɓɓe Tawreeta ivi Urusaliima, ngari to Yeesu ƴami mo, mbi'i~:
40015002	— Ko jeyi almaajiri'en maaɗa tokkataa finaatawaaji maamiraaɓe meeɗen~? Gam ɓe lootataa juuɗe maɓɓe ko hokka ɓe nyaama.
40015003	O toontii ɓe o vi'i~: — Onon fa, ko jeyi kuultanton dooka Allah, eɗon tokka finaatawaaji mooɗon~?
40015004	Gam Allah vi'i~: «~Teddin baaba maaɗa e inna maaɗa. Koo moye huɗi baaba muuɗum koo inna muuɗum fotii wareego.~»
40015005	Ammaa onon, eɗon ekkitina to neɗɗo vi'ii baaba muuɗum e inna muuɗum~: «~Ɗuum ko haani mi vallira on, ɗum laatake geɗal Allah~».
40015006	Kanjum e ɗum waɗa neɗɗo woora teddingo danyooɓe muuɗum. Kama noon eɗon tooskina voliinde Allah gam tokkon finaatawaaji mooɗon~!
40015007	Onon munaafuki'en~! Annabi Ecaaya vi'ii goonga nde o waɗi annabaaku dow mooɗon, o vi'i~:
40015008	«~Allah vi'i~: Ngo'ol lenyol e konnduɗe tan teddinirta yam, ammaa ɓerɗe maɓɓe e ngoɗɗii yam.
40015009	E mehere ɓe cujjidanta yam, gam ko ɓe ekkitinta yimɓe ɗum dookaaji ɗi ɓe mbaɗani ko'e maɓɓe tan.~»
40015010	Yeesu noddi jama'aare vi'i~: — Ngewee pahamon ɗu'um~:
40015011	Wanaa ko nattata honnduko neɗɗo nyiddinta mo yeeso Allah, ammaa ko vurtotoo nder honnduko ma'ako, kam nyiddinta mo.
40015012	Ndeen almaajiri'en ɓaditii mo, mbi'i~: — Koo a anndi haala ka mbiiɗaa mettinii ɓerɗe Fariisa'en naa~?
40015013	O toontii ɓe, o vi'i~: — Aawre nde Baaba am gonɗo dow asama aawaay fuu, nde ɗoofeteende.
40015014	Ngooree ɓe~! Ɓe nanndi e vumɓe ɗowooɓe vumɓe. To bumɗo ɗowii bumɗo, ɓe fuu ɗiɗo ɓe njooloto nder ngaska.
40015015	Biiturus vi'i mo~: — Fassitiran min balndol ngool.
40015016	Sey Yeesu vi'i~: — Faa jo'oni, onon maa, on pahamaay naa~?
40015017	On anndi ko natti nder honnduko neɗɗo fuu nder reedu ɗum fa'i, ndeen ɗum vurtoo.
40015018	Ammaa ko vurtotoo nder honnduko fuu, nder ɓernde ɗum ivoyi, kanjum nyiddinta neɗɗo yeeso Jawmiraawo.
40015019	Gam nder ɓernde neɗɗo nyumooji kalluɗi mburtoytoo ɗi mbaɗa mo e war-hoore e waɗgo njeenu e nguyka e saaydaago fewre e haalaaji bonnooji innde Allah.
40015020	Kanjum nyiddinta neɗɗo, ammaa nyaamgo lootaay juuɗe muuɗum deydey e finaatawaaji maamiraaɓe nyiddintaa neɗɗo.
40015021	Yeesu dilli ɗoon yahi ha'ade ci'e Tiir e Sidon.
40015022	Sey goɗɗo debbo Kana'aanankeejo jooɗiiɗo nder lesdi ndiin wari to ma'ako, wulli e semmbee vi'i~: — Moodibbo, ɓii-Dawda, yi' yurmeende am~! Ginnol e torra ɓinngel am dewel korey~!
40015023	Ammaa Yeesu toontaaki mo koo voliinde wo'ore. Almaajiri'en ma'ako torii mo, mbi'i~: — Laggu mo~! Emo tokki en, waanniri en bojji.
40015024	Yeesu toontii vi'i~: — Miin to yimɓe Isiraa'iila nannduɓe e baali majjuɗi tan lilaami.
40015025	Ammaa debbo oon diccii yeeso ma'ako vi'i~: — Emi toro maa Moodibbo, vallam~!
40015026	Yeesu toontii mo vi'i~: — Haanaa neɗɗo hooƴa nyaamdu ɓikkon ferana kareeji.
40015027	Debbo oon vi'i~: — Ee, ɗum goonga Moodibbo, ammaa koo kareeji boo e nyaama ko saami gada e le'e jawmiraaɓe mu''en.
40015028	Ndeen Yeesu toontii mo, vi'i~: — Hey debbo, goonɗinki maaɗa e mawni~! Woor ɗum laatano maa kama no ngiɗruɗaa. Ɗoon e ɗoon, ɓiyiiko yamɗiti.
40015029	Yeesu ɗali ɗoon dilli, tokki fonngo maayo Gaaliili, o ƴeenyi vaamnde, o jooɗii toon.
40015030	Yimɓe ɗuuɗɓe ngari to ma'ako, ngaddi laƴooɓe e vumɓe e vuusɓe e fahaɓe e woɓɓe nyawɓe ɗuuɗɓe. Ɓe ngaddi ɓe yeeso ma'ako, o yamɗitini ɓe.
40015031	Ɗum haaynii yimɓe korey nde ɓe ngi'i fahaɗunooɓe e mbolva, laƴooɓe njamɗiti, vuusɓe e nduugii, vumnooɓe boo e ngi'a. Sey ɓe fuu ɓe maalti Allah mo Isiraa'iila.
40015032	Yeesu noddi almaajiri'en muuɗum vi'i ɓe~: — Mi nanii jurumɗum nde'e jama'aare, gam hannde balɗe tati eɓe ngondi e am, ɓe ngalaa nyaamdu. Mi yiɗaa jaɓɓidotaago ɓe e veelo, gam emi hula ngo do''a ɓe dow laawol.
40015033	Almaajiri'en ma'ako mbi'i mo~: — Toye keɓeten nyaamdu nyaamneyndu ɓe'e yimɓe ɗuuɗruɓe nihini nder nde'e ladde~?
40015034	Yeesu ƴami ɓe vi'i~: — Buroodiiji noye njogiiɗon~? Ɓe toontii mo, ɓe mbi'i~: — Buroodiiji joveeɗiɗi e liykon seɗɗa.
40015035	Ndeen Yeesu vi'i jama'aare ndeen jooɗoo.
40015036	O hooƴi buroodiiji joveeɗiɗi ɗiin e liykon koon, o yetti Allah, o senndi ɗum, o hokki almaajiri'en nge'eda jama'aare.
40015037	Ɓe fuu ɓe nyaami faa ɓe kaari. Almaajiri'en kawriti ɗuum ko hori, ɓe kebbini compooje joveeɗiɗi.
40015038	Nyaamɓe ɓeen mbaɗii worɓe dubuuje nayo (4~000), rewɓe e ɓikkon limaaka.
40015039	Ɓaawo Yeesu jaɓɓitake yimɓe, o natti akali o dilliri lesdi Magadan.
40016001	Fariisa'en e Saduuki'en ngari to Yeesu gam ɓe nanngira mo haala, ɓe ƴami mo o waɗana ɓe goɗɗum kaayniiɗum kolleyɗum Allah lili mo.
40016002	Yeesu toontii ɓe, vi'i~: — To naange warii mutgo, on ngi'ii dow e vo'oji, on mbi'ey~: «~Jahango no vooɗey.~»
40016003	To bimbi veeti, on ngi'ii duule e kawriti, on mbi'ey~: «~Hannde iyoonde no toɓey.~» On mbaawi senndindirgo alaamaaji gonɗi dow, ammaa on mbaawataa senndindirgo alaamaaji ndu'u jaamaniiru~!
40016004	Yimɓe jaamaniiru hannde ɓe halluɓe, nyaamooɓe amaana Allah, eɓe ngiɗi holleego goɗɗum kaayniiɗum, ammaa walaa kaayniiɗum ɗum ɓe kolletee, to naa ɗum annabi Yuunaana. Ndeen o ɗali ɓe ɗoon o dilli.
40016005	Nde almaajiri'en punngitnoo maayo, ɓe njeggitii yooɓaago buroodi.
40016006	Sey Yeesu vi'i ɓe~: — Kakkilee, ndeenee ko'e mooɗon gada e ƴuufnirɗum Fariisa'en e Saduuki'en.
40016007	Almaajiri'en puɗɗi volvugo hakkunde mu''en e mbi'a~: — Hala gam en njooɓaaki buroodi o vi'iri en ka.
40016008	Yeesu fahamii ko ɓe mbi'ata, o vi'i ɓe~: — Onon famɗa goonɗinki'en~! Ko jeyi mbi'anton on ngalaa buroodi~?
40016009	Faa jo'oni on pahamaay~? On njeggitii no nyaamnirmi worɓe dubuuje njovo (5~000) e buroodiiji jovi~? Wakkaci ɗuum, compooje noye kebbinɗon ɗuum ko hornaa~?
40016010	Nakay on kiimtaaki worɓe dubuuje nayo (4~000) ɓe nje'edammi buroodiiji joveeɗiɗi. Compooje noye kebbinɗon ɗuum ko hornaa~?
40016011	Ko jeyi on pahamaay wanaa haala buroodi mbaɗaneymi on~? Kakkilee e ƴuufnirɗum Fariisa'en e Saduuki'en.
40016012	Ndeen almaajiri'en annditi wanaa dow ƴuufnirɗum buroodi o volvata, ammaa ɓe ndeena ko'e maɓɓe e ekkitinol Fariisa'en e Saduuki'en.
40016013	Nde Yeesu yahi lesdi Kaysaariya-Filipi, o ƴami almaajiri'en ma'ako, o vi'i~: — Yimɓe e mbi'a Ɓii-Neɗɗo o moye~?
40016014	Ɓe toontii mo ɓe mbi'i~: — Woɓɓe e mbi'a a Yahayya baɗoowo baptisma, woɓɓe boo e mbi'a a annabi Iliya, woɓɓe e mbi'a a annabi Yeremiya koo boo annabiijo feere.
40016015	O vi'i ɓe~: — Onon fa, moye mbi'oton yam~?
40016016	Simon Biiturus toontii mo vi'i~: — Aan woni Almasiifu, Ɓiɗɗo Allah mo yonki.
40016017	Ndeen Yeesu vi'i mo~: — A barkiɗinaaɗo, aan Simon ɓii Yuunaana, gam wanaa neɗɗo vannginan ma goonga kaan, ammaa Baaba am gonɗo dow asama.
40016018	Miin emi vi'i ma, aan woni Biiturus, waato haayre. Dow haayre ndeen tiggeymi ikiliisiya am. Koo maayde e hoore muuɗum waawataa jaalaago ka.
40016019	Mi hokkete omtirɗum dammugal laamu Allah~: ko kaɓɓuɗaa nder duuniyaaru fuu, ɗum haɓɓake toon dow. Ko njoofɗaa nder duuniyaaru fuu, ɗum yoofake toon dow.
40016020	Ndeen Yeesu vi'i almaajiri'en muuɗum to' ɓe njaɓ ɓe mbi'a koo moye o Almasiifu.
40016021	Ila wakkaci ma'ajum Yeesu fuɗɗi anndingo almaajiri'en muuɗum vi'i, doole o yaha Urusaliima. Toon arɗuɓe Yahuudu'en e mawɓe aardiiɓe diina e moodiɓɓe Tawreeta torrata mo, mbara mo. Ammaa ɓaawo balɗe tati o ummitoto.
40016022	Sey Biiturus noddi mo feere ma'ako feli mo vi'i~: — Moodibbo, Allah haɗ ɗum ɗoon laatano ma~!
40016023	Yeesu yeeƴii Biiturus, vi'i mo~: — Selam, aan Ceyɗaan~! A laatii kaɗeyɗo yam waɗgo ko Allah yiɗi, gam nyumo maaɗa ivaay to Allah, to yimɓe ngo ivi~!
40016024	Ɓaawo ma'ajum, o vi'i almaajiri'en ma'ako~: — Giɗɗo tokkugo yam fuu, sey wanya hoore muuɗum, vakkoo gaafagal muuɗum tokka yam.
40016025	Gam giɗɗo hisnugo yonki muuɗum, no dulley ki. Ammaa dulluɗo yonki muuɗum gam am fuu, no hisney ki.
40016026	Ɗume ɗum nafata neɗɗo, to heɓii risku duuniyaaru fuu, ammaa dullii yonki muuɗum~? Koo e woodi ko neɗɗo waawi hokkugo gam soottaago yonki muuɗum naa~?
40016027	Ɓii-Neɗɗo no wardey e malaa'ika'en muuɗum e teddungal Allah Baabiraawo. Wakkaci ma'ajum, o biyoto koo moye deydey e kuugal muuɗum ngal huwi.
40016028	Emi vi'a on goonga~: woɓɓe dariiɓe ɗo'o nder mooɗon maayataa sam, sey to ɓe ngi'ii bittoyki Ɓii-Neɗɗo e laamu muuɗum.
40017001	Balɗe joveego'o ɓaawo ma'ajum, sey Yeesu hooƴi Biiturus e Yaakuubu e minyum Yahayya, o yahadi e maɓɓe dow vaamnde townde, kamɓe tan.
40017002	Nanndi ma'ako waylitii yeeso maɓɓe. Yeeso ma'ako jalbitii kama naange, kolte ma'ako ndanni tar kama jayngol.
40017003	Sey raa Muusa e Iliya mbanngi e mbolida e Yeesu.
40017004	Biiturus vi'i Yeesu~: — Moodibbo, gonki amin ɗo'o e vooɗi. To a yiɗii, min nyiɓey bukkaaji tati~: wo'oru gam maaɗa, wo'oru gam Muusa, wo'oru boo gam Iliya.
40017005	Emo nder volvugo, sey ruulde ɗelkoore suddi ɓe. Voliinde ivoyi nder ruulde ndeen vi'i~: — O'o woni Ɓiyam giɗaaɗo, emi nana belɗum ma'ako korey. Ngewanee mo~!
40017006	Nde almaajiri'en nani voliinde ndeen, ɓe kultori kulol manngol faa ɓe ndo''ii ɓe njani eɓe kippii.
40017007	Yeesu ɓattii meemi ɓe, vi'i~: — Ummee, to' on kul.
40017008	Nde ɓe ƴefti gite, ɓe ngi'aay koo moye, sey Yeesu tan.
40017009	Nde eɓe njippoyoo vaamnde ndeen, Yeesu vaggini ɓe vi'i~: — To' on ngecco koo moye ko ngiiɗon, faa nde ɗum ummitini Ɓii-Neɗɗo nder maayde.
40017010	Ndeen almaajiri'en ƴami mo mbi'i~: — Gam ɗume moodiɓɓe Tawreeta e mbi'a annabi Iliya haani aarta Almasiifu wargo~?
40017011	O toontii ɓe, o vi'i~: — Goonga, Iliya no aartey wargo, gam o mo''ina koo ɗume.
40017012	Ammaa miin emi vi'a on~: Iliya wariino, yimɓe annditaay mo, faa maa ɓe mbaɗanii mo ko ɓe ngiɗi waɗango mo fuu. Kama noon ɓe torrirta Ɓii-Neɗɗo boo.
40017013	Ndeen almaajiri'en pahami dow Yahayya baɗoowo baptisma o volvanta ɓe.
40017014	Nde ɓe njottii to jama'aare hawri, sey goɗɗo gorko ɓaditii Yeesu, diccii yeeso ma'ako,
40017015	vi'i~: — Moodibbo, nan jurumɗum ɓiyam gorko~! Gam emo woodi nyawu paɗɗe, eɗe torra mo korey, to go'o eɗe ndo''a mo nder yiite koo nder ndiyam.
40017016	Mi yaharii mo to almaajiri'en maaɗa, ammaa ɓe mbaawaay yamɗitingo mo.
40017017	Ndeen Yeesu toontii vi'i~: — Onon yimɓe hannde halluɓe, ɓe ngalaa goonɗinki~! Faa ndeye ngondeymi e mooɗon, emi munyana on~? Ngaddanee yam ɓiɗɗo oon ɗo'o~!
40017018	Sey Yeesu nyaaɗani ginnol ngool, ngol vurtii ɓiɗɗo oon. Ɗoon e ɗoon o yamɗiti.
40017019	Ɓaawo ma'ajum, almaajiri'en ngari to ma'ako, kamɓe tan, ɓe ƴami mo, ɓe mbi'i~: — Ko jeyi min mbaawaay vurtingo ginnol ngool~?
40017020	Yeesu toontii ɓe vi'i~: — Gam goonɗinki mooɗon famɗi. Emi vi'a on goonga~: kul on ngoonno goonɗinki potki koo ba gabbel mutardi, daa on mbaawey vi'igo nde'e vaamnde~: «~Sottu ɗo'o, yaha nih,~» daahir nde sottey. Walaa ko salorta on sam~! [
40017021	]
40017022	Nyannde feere nde Yeesu e almaajiri'en muuɗum kawriti lesdi Gaaliili, sey Yeesu vi'i ɓe~: — Ɓii-Neɗɗo no hokkitirte nder juuɗe yimɓe,
40017023	ɓe mbara mo, ammaa nyannde tataɓre o ummitoto. Haala kaan mettini ɓerɗe almaajiri'en ma'ako korey.
40017024	Nde Yeesu e almaajiri'en muuɗum ngari si'ire Kafarnahum, jaɓooɓe ceede janngal Wuro Allah Seniingo ɓaditii Biiturus, mbi'i mo~: — Koo moodibbo mooɗon biyataako ceede janngal gam Wuro Seniingo naa~?
40017025	Biiturus toontii, vi'i~: — Emo biyoo. Nde Biiturus natti wuro, Yeesu aarti volvani mo, vi'i~: — Simon, ɗume nyumɗaa~? Ɓeye mbiyotoo laamiiɓe duuniyaaru ceede janngal, ɓiɓɓe lesdi na jananɓe~?
40017026	Biiturus toontii mo, vi'i~: — Jananɓe. Yeesu vi'i mo~: — To noon, ɓiɓɓe lesdi mbiyataako.
40017027	Ammaa gam to' en mettinan ɓe ɓerɗe, yah maayo, peraa nanngirɗum liƴƴi nder ndiyam. Liyngu ngu aartuɗaa nanngugo fuu, omtu honnduko ma'agu, a tawey ceede ajurfaari. Ittaa ɗe mbiyanoɗaa en, enen ɗiɗo.
40018001	Wakkaci ɗuum almaajiri'en ɓaditii Yeesu, ƴami mo mbi'i~: — Moye laatotoo ɓurɗo manngu nder laamu Allah~?
40018002	Sey Yeesu noddi ɓinngel pamarel, darni ngel caka maɓɓe
40018003	o vi'i~: — Emi vi'a on goonga~: to on ngaylitaaki faa laatiiɗon kama ɓikkon pamaron, on nattataa laamu Allah sam.
40018004	Leestinɗo hoore muuɗum faa nanndi e ɓinngel pamarel, kam laatotoo ɓurɗo manngu nder laamu Allah.
40018005	Koo moye jaɓɓii ɓinngel pamarel kama nge'el gam am, miin o jaɓɓii.
40018006	— Ammaa neɗɗo fuu selni go'otel nder ɓe'e bilki'en goonɗinɓe yam, ɗum ɓuraneyno mo o haɓɓanee haayre teddunde e daande, o feree nder maayo.
40018007	Kayco ndu'u duuniyaaru, gam e woodi ko yaharata yimɓe e waɗgo hakke~! Ku'uje ɗeen doole ɗe ngara, ammaa kayco jahareyɗo woɓɓe e waɗgo ɗe.
40018008	To junngo maaɗa koo kosngal maaɗa yaharey maa e waɗgo hakke, tay fer ɗum to woɗɗi. Gam ɗum ɓurante vooɗgo nattidaa aljanna e liddaari, e nattaa nder yiite jahannama e juuɗe maaɗa ɗiɗi e kosɗe maaɗa ɗiɗi.
40018009	To yitere maaɗa waɗey maa e waɗgo hakke, ɗoof nde, fer nde to woɗɗi. Gam ɗum ɓurante nattaa aljanna a ɗokko, dow e perdeɗaa e gite maaɗa ɗiɗi nder yiite jahannama.
40018010	— Kakkilee, gam to' on njavo koo go'otel nder ko'on ɓikkon pamaron. Emi vi'a on~: malaa'ika'en ma'akon e ɗoon ndarii dum yeeso Baaba am gonɗo toon dow asama. [
40018011	]
40018012	Ɗume ngiiɗon~? To neɗɗo e woodi baali hemre, ngo'otu nder ma'aji soylake, o woorataa tasa'iin e joveenayi (99) ɗiin ndura nder baamle, o yilloyoo coyliingu nguun naa~?
40018013	Emi vi'a on goonga~: to o heɓtoyii ngu, belɗum ɗum o nanata gam ma'agu no ɓurey ɗum baali tasa'iin e joveenayi (99) ɗi coylaaki.
40018014	Noon Baabiraawo mooɗon gonɗo toon dow oon yiɗaa koo go'otel nder ko'on ɓikkon pamaron halka.
40018015	— To banndiraawo maaɗa waɗii ma layfi, yah to ma'ako kollaa mo layfi ɗum o waɗan ma, onon ɗiɗo tan. To o jaɓii, ndeen on narrii woni noon.
40018016	Ammaa to o jaɓaay, yahadu e neɗɗo go'oto koo ɗiɗo gam ɗum tabbitina koo ɗume gada e caaydu'en ɗiɗo koo tato kama ko vinndaa.
40018017	Ammaa, to o nananaay on, sey mbi'aa ka ikiliisiya. To o salake nanango ikiliisiya boo, sey o laatanoo on kama keefeero koo jaɓoowo ceede janngal.
40018018	Emi vi'a on goonga~: ko kaɓɓuɗon nder duuniyaaru fuu, ɗum haɓɓake toon dow. Ko njoofɗon nder duuniyaaru fuu, ɗum yoofake toon dow.
40018019	Emi vi'a on boo~: to ɗiɗo mooɗon kawtii ko'e nder duuniyaaru, ko ɓe torii Allah fuu, Baaba am gonɗo toon dow no hokkey ɓe ɗuum ko ɓe torii.
40018020	Gam to yimɓe ɗiɗo koo tato kawriti dow innde am fuu, emi hakkunde maɓɓe.
40018021	Ndeen Biiturus ɓaditii Yeesu, ƴami mo vi'i~: — Moodibbo, nde noye haani mi ya'afanoo banndam baɗɗo yam layfi~? Nde joveeɗiɗi naa~?
40018022	Yeesu toontii mo vi'i~: — Naa nde joveeɗiɗi tan mbi'imaami, ammaa nde joveeɗiɗi faa nde saba'iin (70).
40018023	Yeesu ɓesdi vi'igo~: — Laamu Allah nanndii e goɗɗo laamiiɗo giɗɗo limgo jawdi muuɗum ngonndi nder juuɗe huwooɓe muuɗum.
40018024	Nde o fuɗɗi limgo, o waddanaa goɗɗo kuwoowo mo o tokkata nyamaande miliyooji ɗuuɗɗi.
40018025	Nde laatii gorko oon walaa ko biyortoo nyamaande ndeen, laamiiɗo vi'i o soorree, kanko e debbo ma'ako e ɓikkon ma'ako e ko o woodi fuu, gam nyamaande ndeen biyee.
40018026	Sey kuwoowo oon diccii yeeso ma'ako, torii mo, vi'i~: «~Jawmam, munyanam, mi biyete ko tefataa yam fuu~!~»
40018027	Laamiiɗo oon nani jurumɗum ma'ako, ya'afanii mo nyamaande ndeen fuu, woori mo o dilli.
40018028	Kuwoowo oon no vurti tan, sey fotti e kuudiɗɗaawo muuɗum mo tokkata nyamaande ceede seɗɗa. O teɓɓi mo, o nanngi daande ma'ako o ɗeɗɗi mo, o vi'i~: «~Biyam ceede am~!~»
40018029	Kuudiɗɗaawo ma'ako oon diccii, torii mo vi'i~: «~Useni munyanam, mi biyete~!~»
40018030	Ammaa o jaɓaay. O omndi mo nder kaso, faa nde o biyii nyamaande ndeen fuu.
40018031	Nde huwooɓe horiiɓe ngi'i ɗum, ɓerɗe maɓɓe mettii korey, ɓe njahi ɓe mbi'oyi ka laamiiɗo oon.
40018032	Sey laamiiɗo noddi oon mo ya'afaninoo nyamaande, vi'i mo~: «~Aan a kuwoowo kalluɗo~! Nde toriɗaa yam, mi ya'afano maa ko tefeymaami, mi ya'afanake ma.
40018033	Aan, a haanaa njurmoɗaa kuudiɗɗaawo maaɗa kama no njurmorimaami~?~»
40018034	Laamiiɗo oon huunƴi korey, o waɗi ɗum nanngi mo, ɗum hokki mo kalluɗum, faa nde o biyii nyamaande nde o tefetee fuu. Yeesu ɓesdi vi'igo~:
40018035	— Noon Baaba am gonɗo toon dow asama waɗanta on, kul on nja'afanaaki banndiraaɓe mooɗon e ɓernde wo'ore.
40019001	Nde Yeesu heyni ko ekkitinta fuu, o dilli lesdi Gaaliili, o yahi lesdi Yahuudiya e fu'una maayo Urdun.
40019002	Yimɓe ɗuuɗɓe tokki mo, o yamɗitini nyawɓe maɓɓe.
40019003	Sey woɓɓe Fariisa'en ngari to Yeesu gam ɓe nanngira mo haala, ɓe ƴami mo ɓe mbi'i~: — Koo gorko e woodi laawol seera debbo muuɗum, gam koo kaye daliila naa~?
40019004	Yeesu toontii ɓe vi'i~: — Asee, on meeɗaay janngugo ko vinndaa nder Deftere Seniinde naa~? «~Ila fuɗɗam Allah tagii gorko e debbo.~»
40019005	Ndeen o vi'i~: «~Gam ma'ajum gorko no seedey e baaba muuɗum e inna muuɗum, takkootira e debbo muuɗum, kamɓe ɗiɗo ɓe laatoo ɓanndu wo'oru.~»
40019006	Ɗo'o yeeso ɓe laatataako yimɓe ɗiɗo kadin, ammaa ɓe neɗɗo go'oto. Gam ma'ajum, to' neɗɗo senndu ko Allah hawti.
40019007	Sey Fariisa'en ƴami mo mbi'i~: — To noon, gam ɗume Muusa vi'i to gorko seeri debbo hokka mo ɗereewol ceergal~?
40019008	Yeesu toontii ɓe vi'i~: — Muusa hokkii on laawol seergo rewɓe mooɗon gam jo'oral ɓerɗe mooɗon, ammaa ɗum laataaki noon ila fuɗɗam.
40019009	Emi vi'a on~: ceerɗo debbo muuɗum, to naa nder njeenu nanngi mo, ndeen hoovii goɗɗo debbo, o waɗii njeenu.
40019010	Almaajiri'en ma'ako mbi'i mo~: — To nihini ɗum laatii hakkunde gorko e debbo, ndeen ciya koobgal maa ɓuri.
40019011	Yeesu toontii ɓe, vi'i~: — Wanaa yimɓe fuu mbaawi jaɓgo haala kaan, sey ɓe Allah hokki baawal jaɓgo ka.
40019012	E woodi daliilaaji feere-feere kaɗeyɗi yimɓe hoovaago. Woɓɓe gam ndimaama no waharaaɓe, woɓɓe no jaagaaɓe, woɓɓe boo mbaɗii anniya koovataako gam huwango laamu Allah. Baawɗo jaɓgo haala kaan fuu, sey jaɓa~!
40019013	Yimɓe ngaddani Yeesu ɓikkon gam o yowa juuɗe ma'ako dow ma'akon o waɗana kon do'aare, ammaa almaajiri'en peli ɓe.
40019014	Sey Yeesu vi'i~: — Ngooree ɓikkon ngara to am, to' on kaɗ kon, gam vaaɓe ba ma'akon njeyi laamu Allah.
40019015	O yowani kon juuɗe ma'ako, o barkiɗini kon. Ndeen o dilli.
40019016	Goɗɗo kayeejo wari to Yeesu, ƴami mo vi'i~: — Moodibbo, kuuɗe booɗɗe ɗeye kuweymi gam faa mi heɓa yonki ɗum faa abadaa~?
40019017	Yeesu toontii mo vi'i~: — Ko jeyi ƴamataa yam ko woni booɗɗum~? Booɗɗo walaa, sey Allah tan~! To a yiɗi heɓgo yonki ɗum faa abadaa, ti'ina tokkugo dookaaji Tawreeta.
40019018	Sey kayeejo oon ƴami Yeesu, vi'i~: — Ɗum ɗiye dookaaji~? Yeesu toontii mo vi'i~: «~Ta'a waɗ war-hoore, ta'a waɗ njeenu, ta'a wujju, ta'a saaydo fewre,
40019019	teddin baaba maaɗa e inna maaɗa, yiɗ ko'odiɗɗaawo maaɗa noon no ngiɗruɗaa hoore maaɗa.~»
40019020	Gorko oon vi'i mo~: — Ɗum ɗoon fuu mi waɗii ɗum. Ee ɗume horanii yam~?
40019021	Yeesu vi'i mo~: — To a yiɗi laataago keeɓɗo, yah soorru ko ngoonɗaa fuu, kokkaa ceede ɗeen sooyɓe, a heɓey risku toon dow. Ndeen ngaraa tokkaa yam.
40019022	Nde kayeejo oon nani bolle ɗeen, o dillidi e mettam ɓeram, gam o diskuɗo korey.
40019023	Sey Yeesu vi'i almaajiri'en muuɗum~: — Emi vi'a on goonga~: caɗɗum diskuɗo natta laamu Allah~!
40019024	Emi vi'a on boo~: ngeelooba nattira vuroode laynal no ɓurey hoygo, dow e diskuɗo natta laamu Allah.
40019025	Nde almaajiri'en nani bolle ɗeen, ɗum haaynake ɓe. Ɓe mbi'i~: — To ɗum noon, moye hisata~?
40019026	O raari ɓe, o vi'i~: — To yimɓe kam ɗum waɗataako, ammaa to Allah koo ɗume fuu no baɗotooɗum.
40019027	Ndeen Biiturus vi'i mo~: — Minon, min ngoorii koo ɗume ko min ngoodi, min tokkii ma. Ee, ɗume min keɓata~?
40019028	Yeesu vi'i ɓe~: — Emi vi'a on goonga~: wakkaci Ɓii-Neɗɗo jooɗii dow jooɗorgal teddungal muuɗum nder duuniyaaru hesru, onon sappo e ɗiɗo tokkuɓe yam, on njooɗoto dow jooɗorɗe laamu sappo e ɗiɗi, gam cernanon leƴƴi Isiraa'iila sappo e ɗiɗi.
40019029	Koo moye woori wuro muuɗum, koo rimdaaɓe muuɗum worɓe e rewɓe, koo danyooɓe muuɗum e ɓikkon muuɗum, koo gese muuɗum gam daliila am, o heɓey ko ɓuri ɗum nde covi hemre (100), o heɓey boo yonki ɗum faa abadaa.
40019030	Ammaa yimɓe ɗuuɗɓe aramɓe no laatoto sakitiiɓe, sakitiiɓe boo no laatoto aramɓe.
40020001	— Laamu Allah nanndii e goɗɗo mo ngesaa innabooje burtiiɗo ila bimbi, gam yilloo huwaneyɓe ɗum nder ngesaa.
40020002	Nde o heɓi huwooɓe, o siryootiri e maɓɓe o biyoto ɓe diinaari go'otel nder yinto. O yahari ɓe ngesaa ma'ako.
40020003	Nde o vurtii faro njamndi joveenayi, o tawi woɓɓe e njooɗii nder luumo e mehere.
40020004	Sey o vi'i ɓe~: «~Onon maa, njahee kuwee nder ngesaa am, mi biyoto on ko haani.~»
40020005	Ɓeen boo njahi natti kuugal. Jawmu ngesaa ɓesdi vurtaago njamndi sappo e ɗiɗi e njamndi tati, o hooƴi woɓɓe huwooɓe.
40020006	Ɓaawo ma'ajum kadimaa, o vurtii alaasara, o tawi woɓɓe e ndarii, o vi'i ɓe~: «~Ko jeyi nyalluɗon e mehere, on kuwaay koo ngale~?~»
40020007	Ɓe toontii mo, ɓe mbi'i~: «~Walaa kooyɗo min kuugal.~» O vi'i ɓe~: «~Onon maa, njahee ngesaa am, kuwanee yam.~»
40020008	Nde futuro waɗi, jawmu ngesaa oon vi'i aardiiɗo huwooɓe muuɗum~: «~Noddu huwooɓe mbiyoɗaa ɓe kuugal maɓɓe. Fuɗɗir sakitiiɓe, njottiniraa aramɓe.~»
40020009	Hooƴaaɓe alaasara njamndi jovi ngari, koo moye maɓɓe fuu hokkaa diinaari go'otel.
40020010	Aartuɓe kooƴaa ngari, e tammii no mbiyete ko ɓuri noon. Ammaa koo moye maɓɓe fuu biyaa diinaari go'otel-go'otel.
40020011	Nde ɓe njaɓi biya maɓɓe, ɓe peli jawmu ngesaa oon,
40020012	ɓe mbi'i~: «~Ɓe'e huwooɓe, awaa go'otum tan ɓe kuuri, ammaa a biyake ɓe kama no mbiyiɗaa min, minon nyalluɓe huugo gada subaka faa alaasara caka naange wulnge~!~»
40020013	Ndeen jawmu ngesaa oon toontii go'oto maɓɓe, vi'i~: «~Higoo am, mi jammbaaki ma. Wanaa dow diinaari go'otel ciryootirɗen yiniire naa~?
40020014	Jaɓ biya maaɗa dillu. Ɗum yiɗde am mi biyoo cakitiiɗo oon noon no mbiyimaami.
40020015	Asee, mi waawataa huutinirgo ceede am kama no ngiɗmi~? Nakay a nanii monee booɗɗum ko mbaɗmi~?~»
40020016	Yeesu vi'i~: — Noon boo, sakitiiɓe no laatoto aramɓe, aramɓe boo no laatoto sakitiiɓe.
40020017	Yeesu e dow laawol yahago si'ire Urusaliima, sey o noddi almaajiri'en ma'ako sappo e ɗiɗo, kamɓe tan, o vi'i ɓe~:
40020018	— Rah, en njahey Urusaliima. Toon Ɓii-Neɗɗo hokkitirtee nder juuɗe mawɓe aardiiɓe diina e moodiɓɓe Tawreeta. Ɓe taƴana mo ceri'a maayde,
40020019	ɓe kokkey mo nder juuɗe yimɓe ɓe laataaki Yahuudu'en, ɓe njaltinira mo, ɓe piira mo looci, ɓe mbara mo dow gaafagal. Ndeen nyanndeere tataɓre o ummitoto.
40020020	Ndeen inna ɓiɓɓe Jabadi wardi e ɓiɓɓe muuɗum to Yeesu, o diccii yeeso ma'ako, gam o toroo mo goɗɗum.
40020021	Sey Yeesu vi'i mo~: — Ɗume ngiɗɗaa~? Debbo oon toontii mo, vi'i~: — To a laamake, emi yiɗi njo''inaa ɓiɓɓe am ɓe'e ɗiɗo, go'oto e junngo maaɗa nyaamo, go'oto boo e nano.
40020022	Yeesu toontii vi'i~: — On anndaa ko torotooɗon. Koo on mbaawa yargo torraa ka torreteemi naa~? Ɓe toontii mo, ɓe mbi'i~: — Ee, emin mbaawi.
40020023	Yeesu vi'i ɓe~: — Daahir on njarey ka. Ammaa wanaa miin suɓata jooɗotooɗo junngo am nyaamo koo nano, jaaje ɗeen eɗe laatii gam ɓeen ɓe Baaba am suɓani ɗe.
40020024	Nde almaajiri'en sappo horiiɓe nani ko ɗiɗo ɓeen mbi'i, ɓe nanii monee maɓɓe.
40020025	Ndeen Yeesu noddi almaajiri'en muuɗum sappo e ɗiɗo ɓeen fuu, o vi'i ɓe~: — On anndi laamiiɓe leƴƴi ɗi laataaki Yahuudu'en e laamanoo yimɓe e semmbee, aardiiɓe boo e kolla ɓe baawɗe mu''en.
40020026	Ammaa onon, to' ɗum laato noon hakkunde mooɗon. To e woodi giɗɗo laataago mawɗo nder mooɗon, doole o laatoo jaggantooɗo on.
40020027	Giɗɗo aardaago on boo, doole o laatoo maccuɗo mooɗon.
40020028	Noon boo, Ɓii-Neɗɗo waraay gam yimɓe kuwana ɗum, ammaa o warii gam o huwana ɓe, o hokka yonki ma'ako gam soottaago yimɓe ɗuuɗɓe.
40020029	Nde Yeesu e almaajiri'en muuɗum mburtii si'ire Jeriiko, jama'aare ɗuuɗnde tokki mo.
40020030	Vumɓe ɗiɗo e njooɗii ha'ade laawol. Nde ɓe nani Yeesu e wutoo, sey ɓe puɗɗi wullugo eɓe mbi'a~: — Yeesu ɓii-Dawda, nan jurumɗum amin~!
40020031	Yimɓe nyaaɗani ɓe, mbi'i ɓe nde''a, ammaa ɓe ɓesdi wullugo eɓe mbi'a~: — Moodibbo ɓii-Dawda, nan jurumɗum amin~!
40020032	Yeesu darii noddi ɓe, vi'i~: — Ɗume ngiɗɗon mi waɗana on~?
40020033	Ɓe toontii mo, ɓe mbi'i~: — Moodibbo, emin ngiɗi mbumtinaa min.
40020034	Yeesu nani jurumɗum maɓɓe, meemi gite maɓɓe. Ɗoon e ɗoon ɓe mbumti, ɓe tokki mo.
40021001	Nde Yeesu e almaajiri'en muuɗum ɓadii Urusaliima, ɓe njottii ci'el Baytifaaji takkol vaamnde Jaytunje. O lili almaajiri'en ma'ako ɗiɗo,
40021002	o vi'i ɓe~: — Njahee nattee ci'el gonngel yeeso mooɗon. Ɗoon to nattuɗon, on tawey njaakiwa e mola muuɗum e kaɓɓii. Kaɓɓitoyee ɗi ngaddanee yam.
40021003	To goɗɗo volvanii on, mbi'ee mo~: «~Moodibbo yiɗi ɗi.~» Jaawɗum o wooraney on ɗi.
40021004	Ɗum laatake noon gam ɗum hebbina ko annabiijo vi'inoo, nde o vi'i~:
40021005	«~Mbi'ee yimɓe Siyoona~: Raa laamiiɗo mooɗon ɗoon wara to mooɗon, o leestinɗo hoore ma'ako, emo waɗɗii njaakiwa, e mola muuɗum.~»
40021006	Sey almaajiri'en ɗiɗo ɓeen njahi mbaɗi ko Yeesu vi'i ɓe.
40021007	Ɓe ngaddi njaakiwa ngaan e mola muuɗum, ɓe caɓɓani mo kolte maɓɓe, o waɗɗii.
40021008	Yimɓe ɗuuɗɓe mbe''itani mo kolte mu''en dow laawol, woɓɓe boo itti haakooji leɗɗe, mbe'iti ɗe dow laawol gam taɓɓaago mo.
40021009	Yimɓe aardiiɓe Yeesu e tokkuɓe ɓaawo ma'ako ƴefti gimol mbi'i~: — Maaltoore laatanoo Ɓii-Dawda~! Barkaa laatanoo gareyɗo nder innde Jawmiraawo~! Maaltoore laatanoo Allah Mo Dow~!
40021010	Nde Yeesu natti si'ire Urusaliima, hakkiilo yimɓe fuu ummi, ɓe ƴamƴamtiri~: — O'o gorko o moye~?
40021011	Woɓɓe toontii mbi'i~: — Ɗum annabi Yeesu iɓɗo Najaratu nder lesdi Gaaliili.
40021012	Yeesu natti Wuro Allah Seniingo, o tuufi soorrooɓe e soodooɓe wonɓe nder ma'ago fuu, o talli teeburji cannjotooɓe ceede e jooɗorɗe soorrooɓe pooli.
40021013	O vi'i ɓe~: — Allah vi'ii nder Deftere muuɗum~: «~Wuro am no noddirte wuro do'aare.~» Ammaa onon, on ngartirii ngo «~suuɗorde wuyɓe~!~»
40021014	Sey vumɓe e voosɓe ngari to ma'ako nder Wuro Seniingo, o yamɗitini ɓe.
40021015	Ammaa nde mawɓe aardiiɓe diina e moodiɓɓe Tawreeta ngi'i kuuɗe kaayniiɗe ɗe o waɗata, e nde ɓe nani ɓikkon e ngulla nder Wuro Seniingo e mbi'a~: — Yettoore laatanoo ɓii-Dawda~! Ɓe kuunƴi,
40021016	ɓe mbi'i Yeesu~: — Koo a nana ko ɓikkon ko'on mbi'ata~? Sey Yeesu vi'i ɓe~: — Ee, mi nanii. Onon on meeɗaay janngugo ko vinndaa nder Deftere, vi'igo~: «~Aan siryii ɓikkon pamaron e musinoohon maalta innde maaɗa.~»
40021017	Sey o ɗali ɓe, o vurtii si'ire, o dilliri Baytaaniya, o waaloyi toon.
40021018	Nde veeti, Yeesu e warta nder si'ire, sey kooƴe nanngi mo.
40021019	O holliri goɗki ƴibbi faro laawol o yaali ki, ammaa o tawi ki walaa ɓikkon, sey haakooji tan. Ndeen o vi'i ki~: — Ta'a ɓesdu rimgo ɓikkon faa abadaa~! Ɗoon e ɗoon ki yo'ori.
40021020	Nde almaajiri'en ma'ako ngi'i ɗum, ɓe kaayɗini, ɓe ƴami mo, ɓe mbi'i~: — Noye ɗum waɗi ki'i ƴibbi yo'oriri nihi jaawɗum~?
40021021	Yeesu toontii ɓe vi'i~: — Emi vi'a on goonga~: to on ngoodi goonɗinki, on mbaɗaay cekkaa, on mbaɗey ko ɓuri ko mbaɗanmi ki'i ƴibbi. On mbaawey vi'igo faa e nde'e vaamnde~: «~Ɗoofa ɗo'o, yoola nder maayo~», ɗum waɗa.
40021022	Kul on ngoodi goonɗinki, koo ɗume ko toriiɗon Allah on keɓey ɗum.
40021023	Yeesu natti Wuro Allah Seniingo, o fuɗɗi wa'ajingo, sey mawɓe aardiiɓe diina e arɗuɓe Yahuudu'en ɓaditii mo, ƴami mo mbi'i~: — E ɗeye baawɗe kuurataa ɗe'e kuuɗe~? Moye hokku maa baawɗe ɗeen~?
40021024	Yeesu toontii ɓe vi'i~: — Miin boo e woodi fii go'otum ko ƴameymi on. To on toontake yam, miin boo mi yeccoto on e ɗeye baawɗe kuureymi kuuɗe ɗeen.
40021025	Moye liloyi Yahayya baɗoowo baptisma, Allah na yimɓe~? Ɓe mbaɗi caawara hakkunde maɓɓe, ɓe mbi'i~: — To en mbi'ii~: «~Allah lili mo~», ndeen o vi'ey en~: «~Gam ɗume on ngoonɗinaay mo~?~».
40021026	Ammaa to en mbi'ii~: «~Yimɓe lili mo~», ndeen en kuley ko jama'aare waɗanta en, gam koo moye goonɗinii Yahayya o annabiijo.
40021027	Ɓe toontii Yeesu, ɓe mbi'i~: — Min anndaa. Ndeen Yeesu vi'i ɓe~: — Miin boo mi yeccataako on e ɗeye baawɗe kuureymi kuuɗe ɗeen.
40021028	Yeesu ɓesdi vi'igo~: — Ɗume nyumɗon dow ngo'ol balndol~: Goɗɗo gorko e woodi ɓiɓɓe worɓe ɗiɗo. O yahi to arano, o vi'i mo~: «~Ɓinngel am, yah ngesaa innabooje kuwoyaa hannde.~»
40021029	Ɓiɗɗo oon toontii vi'i~: «~Mi yahataa.~» Ammaa ɓaawo ɗoon, o nyumti o yahii ngesaa.
40021030	Baaba yahi to ɗiɗaɓo, vi'i mo ka vi'inoo arano. Oon toontii mo, vi'i~: «~Too Baaba, mi yahey,~» ammaa o yahaay.
40021031	Nder ɓiɓɓe ɓeen ɗiɗo, moye waɗi ko baaba muuɗum yiɗi~? Ɓe toontii mo, ɓe mbi'i~: — Arano. Ndeen Yeesu vi'i ɓe~: — Emi vi'a on goonga~: jaɓooɓe ceede janngal e rewɓe yeenooɓe no aartey on nattugo laamu Allah.
40021032	Gam Yahayya warii to mooɗon, hollii on laawol goonga, on ngoonɗinaay mo. Ammaa jaɓooɓe ceede janngal e rewɓe yeenooɓe ngoonɗinii mo. E noon fuu, koo nde ngiiɗon ɗum, on tuubaay ngoonɗinɗon mo.
40021033	— Too, raa goɗngol balndol feere~: goɗɗo neɗɗo aawi ngesaa innabooje, o howani ka, o wasi ngaska to ɗum ɓiɗata ɓikkon innabooje, o nyiɓi suudu towndu gam reenooɓe. Ɓaawo ma'ajum, o reenni ka woɓɓe remooɓe, o dilli jahaangal.
40021034	Nde wakkaci teɓol ɓikkon innabooje wari, o liloyi maccuɓe ma'ako to remooɓe ɓeen, ɓe njaɓana mo geɗal ma'ako nder ɓikkon innabooje.
40021035	Ammaa remooɓe ɓeen nanngi maccuɓe ma'ako, ɓe piyi go'oto, ɓe mbari go'oto, ɓe perdi tataɓo boo kaaƴe.
40021036	Jawmu ngesaa oon liloyi woɓɓe maccuɓe ɓurɓe aramɓe ɗuuɗgo. Remooɓe ɓeen mbaɗani ɓe kama no ɓe mbaɗannoo aramɓe.
40021037	Ɓaawo ma'ajum, o lili ɓiyiiko to maɓɓe, o nyumi~: «~Daahir ɓe teddiney ɓiyam.~»
40021038	Ammaa nde remooɓe ngi'i ɓiyiiko oon, ɓe mbolvi hakkunde maɓɓe, ɓe mbi'i~: «~O'o woni donoowo ngesaa. Ngaree mbaren mo, ndonen ngesaa kaan~!~»
40021039	Sey ɓe nanngi mo, ɓe mburtini mo yaasi ngesaa, ɓe mbari mo.
40021040	Yeesu ƴami ɓe vi'i~: — Too, to jawmu ngesaa oon warii, noye o waɗanta remooɓe ɓeen~?
40021041	Ɓe toontii mo, ɓe mbi'i~: — O warey halluɓe ɓeen barki kalluki, o reenna ngesaa kaan e juuɗe woɓɓe remooɓe hokkeyɓe mo geɗal ngesaa ma'ako wakkaci teɓol innabooje.
40021042	Ndeen Yeesu vi'i ɓe~: — Asee, on meeɗaay janngugo ko vinndaa nder Deftere naa~? «~Haayre nde mahooɓe kibini, kayre laatii ɓurnde jogaago mahadi. Kanjum ɗum kuugal Jawmiraawo, e giiɗe meeɗen ɗum kaayniiɗum~!~»
40021043	Gam ma'ajum, emi vi'a on~: on te'etete laamu Allah, ngu hokkee yimɓe huutinirooɓe ngu no Allah yiɗiri. [
40021044	]
40021045	Nde mawɓe aardiiɓe diina e Fariisa'en nani balndi ma'ako ɗiin, sey ɓe pahami dow maɓɓe o volvi.
40021046	Eɓe ngiɗi nanngugo mo, ammaa ɓe kulii jama'aare, gam yimɓe fuu njaɓii Yeesu o annabiijo.
40022001	Yeesu ɓesdi valndango ɓe balndol feere, o vi'i~:
40022002	— Laamu Allah nanndii e goɗɗo laamiiɗo ciryiiɗo nyaamdu gam koobgal ɓiyum gorko.
40022003	O lili maccuɓe ma'ako noddoya ma'atinaaɓe juulɗe koobgal, ammaa ɓe calii wargo.
40022004	Ndeen o ɓesdi lilgo woɓɓe maccuɓe ma'ako, o vi'i ɓe~: Mbi'ee ma'atinaaɓe~: «~Nyaamdu vo'inaama faa vooɗi, mi hirsii ga'i e biggi payɗi, koo ɗume fuu siryaama. Ngaree mana.~»
40022005	Ammaa ma'atinaaɓe ɓeen njaɓaay yahago, koo moye natti gonngal yeeso muuɗum~: woɓɓe njahi gese mu''en, woɓɓe njahi luumaaku mu''en.
40022006	Horiiɓe boo nanngi maccuɓe ɓeen, piyi ɓe, mbari ɓe.
40022007	Laamiiɗo oon huunƴi, o lili soojeeji ma'ako mbaroyi warooɓe ko'e ɓeen, ɓe nguli si'ire maɓɓe.
40022008	Ndeen o vi'i maccuɓe ma'ako~: «~Nyaamdu koobgal siryaama, ammaa ma'atinanooɓe ɓeen keƴaay wargo.
40022009	Gam ma'ajum, njahee dow ɗate mawɗe noddon koo moye mo ngiiɗon, wara nyaama nyaamdu koobgal nduun.~»
40022010	Maccuɓe ɓeen njahi dow ɗate, noddoyi yimɓe ɗuuɗɓe, halluɓe e moƴƴuɓe fuu, faa wuro ma'ako heevi yimɓe tep.
40022011	Nde laamiiɗo oon natti gam yi'a ma'atinaaɓe, o yi'i gorko go'o mo sinngitanaaki koobgal.
40022012	O vi'i mo~: «~Higoo, noye ɗum waɗi nattoyɗaa ɗo'o, a sinngitanaaki koobgal~?~» Ammaa oon majji ka toontotoo mo.
40022013	Sey laamiiɗo oon vi'i maccuɓe muuɗum~: «~Kaɓɓee mo juuɗe e kosɗe, peron mo yaasi nder niɓre, to ɗum voyata, e ɗum nyerƴindira nyiiƴe.~»
40022014	Yeesu tokki vi'igo~: — Noddaaɓe e ɗuuɗi, ammaa suɓaaɓe no seɗɗa.
40022015	Fariisa'en njahi ndarvi no nanngirta Yeesu nder bolle muuɗum.
40022016	Ɓe lili woɓɓe almaajiri'en maɓɓe e woɓɓe yimɓe Hiruudus. Lilaaɓe ɓeen mbi'i Yeesu~: — Moodibbo, emin anndi a goongaajo, eɗa ekkitinira ko Allah vi'i e goonga, a hulataa koo moye, a ɓurdindirtaa yimɓe.
40022017	Too, e giiɗe maaɗa~: koo e haani min mbiyoo Kaysar ceede janngal, na ɗum haanaa~?
40022018	Ammaa Yeesu annditii nyumooji maɓɓe kalluɗi. Sey o vi'i ɓe~: — Onon munaafuki'en~! Ko jeyi ndaaroton godaago yam~?
40022019	Kollee yam ceede ɗe ɗum biyortoo janngal. Ɓe ngaddani mo ceedel ajurfaari go'otel.
40022020	Yeesu ƴami ɓe vi'i~: — Footo moye e innde moye woni ɗo'o~?
40022021	Ɓe toontii mo, ɓe mbi'i~: — Ɗum Kaysar. O vi'i ɓe~: — To noon, kokkee Kaysar ko woni ɗum Kaysar, kokkon Allah boo ko woni ɗum Allah.
40022022	Nde ɓe nani toontol ngool, ɗum haaynake ɓe. Sey ɓe ndilli ɓe ɗali mo.
40022023	Nder nyalaande ndeen, sey woɓɓe Saduuki'en ngari to Yeesu. Kamɓe eɓe mbi'a maayɓe ummitataako.
40022024	Ɓe ƴami Yeesu, ɓe mbi'i~: — Moodibbo, Muusa vi'i~: To gorko hoovake maayii rimaay, sey minyiiko koo mawniiko wa'ata debbo ma'ako, gam o rimana maayɗo oon ɓiɓɓe.
40022025	Too, nder amin e woodi worɓe njoveeɗiɗo rimdaaɓe. Arano oon hoovake, faa maayi rimaay. Minyiiko wa'ati debbo ma'ako,
40022026	kanko boo, o maayi o rimaay. Tataɓo maa waɗi noon, faa ɗum yahari e njoveeɗiɗaɓo.
40022027	Ɓaawo maɓɓe, debbo oon maayi.
40022028	Too, nyannde ummitineeki maayɓe, nder worɓe njoveeɗiɗo ɓeen, koree moye debbo oon laatotoo~? Gam ɓe fuu ɓe koovakeno mo.
40022029	Yeesu toontii ɓe vi'i~: — On mboofi, gam on pahamaay ko Deftere Seniinde vi'i, kadi boo on anndaa baawɗe ma'ako.
40022030	Gam to maayɓe ummitake, worɓe koovataako, rewɓe boo koovataake, ammaa ɓe laatoto kama malaa'ika'en Allah wonɓe toon dow asama.
40022031	On meeɗaay janngugo ko Allah vi'i dow ummitineeki maayɓe naa~? O vi'i~:
40022032	«~Miin woni Allah mo Ibraahim, Allah mo Iciyaaku, Allah mo Yaakuubu.~» Allah o Allah foofooɓe, naa o Allah maayɓe.
40022033	Ekkitinol ma'ako ngool haaynii yimɓe yewaniiɓe mo fuu.
40022034	Nde Fariisa'en nani Yeesu hannyirii Saduuki'en bolle, sey ɓe kawriti.
40022035	Go'oto maɓɓe moodibbo Tawreeta ƴami Yeesu, gam o nanngira mo haala, o vi'i~:
40022036	— Moodibbo, kaye dooka ɓuri mawnugo nder Tawreeta~?
40022037	Yeesu toontii mo vi'i~: — «~Yiɗ Allah Jawmiraawo maaɗa e ɓernde maaɗa fuu, e yonki maaɗa fuu, e hakkiilo maaɗa fuu.~»
40022038	Kanka woni dooka arana, ɓurka manngu nder Tawreeta.
40022039	Raa ɗiɗaɓa potka e arana~: «~Yiɗ ko'odiɗɗaawo maaɗa noon no ngiɗruɗaa hoore maaɗa.~»
40022040	Tawreeta Muusa e defte annabo'en fuu e ɗoon ndarii dow ɗi'i dookaaji ɗiɗi.
40022041	Nde Fariisa'en kawriti ɗoon, Yeesu ƴami ɓe vi'i~:
40022042	— Ɗume nyumoton dow Almasiifu~? O ɓii moye~? Ɓe toontii mo, ɓe mbi'i~: — O ɓii-Dawda.
40022043	O vi'i ɓe~: — To noon, noye ɗum waɗi Dawda noddiri mo Jawmiraawo nde o volviri e baawɗe Ruhu Allah, o vi'i~:
40022044	Jawmiraawo vi'i Jawmiraawo am~: Jooɗa e junngo am nyaamo, faa mi waɗa wanywanyɓe maaɗa laatoo jaaɓruɗum kosɗe maaɗa.
40022045	To Dawda noddirii mo «~Jawmiraawo~», ndeen noye o laatorii ɓiyiiko~?
40022046	Ɓe fuu ɓe mbaawaay toontaago mo koo voliinde wo'ore. Gada nyannde ndeen, koo moye fuu huli ƴamgo mo ƴamol feere.
40023001	Ndeen Yeesu vi'i almaajiri'en muuɗum e jama'aare hawrunde ɗoon~:
40023002	— Moodiɓɓe Tawreeta e Fariisa'en kalfinaa kuugal janngingo Tawreeta Muusa.
40023003	Gam ma'ajum, kuwee ko ɓe ekkitini on fuu, tokkee ɗum, ammaa to' on ngemmin kuuɗe maɓɓe, gam ɓe kuwataa ɗuum ko ɓe njannginta.
40023004	Eɓe kaɓɓa dowle tedduɗe, ɓe ndoonda ɗe yimɓe, ammaa kamɓe ɓe meemataa ɗe koo e hoore feɗeengo gam ɓe mballa yimɓe.
40023005	Eɓe mbaɗa koo ɗume fuu gam yimɓe ngi'a ɓe. Eɓe kaɓɓa laayaaji mawɗi e tihiɗe maɓɓe e juuɗe maɓɓe, eɓe njimmbita baŋarɗe kolte maɓɓe faa ɗe ndasoo.
40023006	Nder kumti e nder cuuɗi-ga'ajorɗi, eɓe ngiɗi jo'ole mawɗe.
40023007	Eɓe ngiɗi hinneego nder luuɓe e vi'eego~: «~Allah sabbinane, Moodibbo.~»
40023008	Ammaa onon, to' on njaɓ noddireego «~Moodiɓɓe~», gam on fuu on banndiraaɓe. Moodibbo go'oto tan ngoonɗon.
40023009	To' on noddir koo moye «~Baabiraawo~» nder ndu'u duuniyaaru, gam Baabiraawo go'oto tan ngoonɗon, kanko woni gonɗo toon dow asama.
40023010	To' on njaɓ noddireego «~Aardiiɓe~», gam Aardiiɗo go'oto tan ngoonɗon, kanko woni Almasiifu.
40023011	Ɓurɗo manngu nder mooɗon laatoo maccuɗo mooɗon.
40023012	Mawninɗo hoore muuɗum fuu, no famɗintee, pamɗinɗo hoore muuɗum boo no mawnintee.
40023013	Bone laatanto on, onon moodiɓɓe Tawreeta e Fariisa'en, munaafuki'en~! Eɗon omndana yimɓe dammugal laamu Allah. Onon e ko'e mooɗon on nattaay, yiɗɓe nattugo maa, on ngooraay ɗum'en natti. [
40023014	]
40023015	Bone laatanto on, onon moodiɓɓe Tawreeta e Fariisa'en, munaafuki'en~! Gam on ɗoon njiiloo nder lesɗe fuu, on ɗoon kuulta maayooji gam keɓon neɗɗo go'oto tokkuɗo on. To on keɓii mo boo, on ɗoon laatina mo ɓii jahannama, faa o ɓura on covi ɗiɗi.
40023016	Bone laatanto on, onon vumɓe ɗowooɓe vumɓe~! Eɗon mbi'a~: «~To neɗɗo hunorake Wuro Seniingo hunayeere ndeen nanngataa ɗum, ammaa to hunorake jiinaariya ngondi nder Wuro Seniingo, hunayeere ndeen no nanngey ɗum.~»
40023017	Onon vumɓe mehere'en~! Ɗume ɓuri darajja~: jiinaariya, na wuro seneyngo jiinaariya gonɗum nder ma'ago~?
40023018	Kadimaa on mbi'a~: «~To neɗɗo hunorake sakkirde, hunayeere ndeen nanngataa ɗum, ammaa to hunorake sadaka ngonka dow ma'are, hunayeere ndeen no nanngey ɗum.~»
40023019	Onon vumɓe~! Ɗume ɓuri darajja~: sadaka na sakkirde seneynde sadaka kaan~?
40023020	Gam ma'ajum, neɗɗo fuu kunoriiɗo sakkirde, hunorake nde, kayre e ko woni dow ma'are fuu.
40023021	Neɗɗo kunoriiɗo Wuro Allah Seniingo, o hunorake ngo, kango e Allah jooɗiiɗo nder ma'ago.
40023022	To neɗɗo hunorake dow, o hunorake jooɗorgal laamu Allah e Allah jooɗiiɗo dow ma'agal.
40023023	Bone laatanto on, onon moodiɓɓe Tawreeta e Fariisa'en, munaafuki'en~! On ɗoon ittana Allah jakka annagana e haakooji goɗɗi, ammaa on ɗoon njeeboo dookaaji ɓurɗi darajja nder Tawreeta, kama aadilaaku e yurmeende e tokkugo Allah. Kanjum haannoo mbaɗon, tawee on njeebaaki ɗuum ko hori.
40023024	Onon vumɓe ɗowooɓe vumɓe~! To bu'ubel saami nder njaram mooɗon on ciivey itton ngel, ammaa on ɗoon moɗa ngeelooba~!
40023025	Bone laatanto on, onon moodiɓɓe Tawreeta e Fariisa'en, munaafuki'en~! On ɗoon layɓa ɓaawo tummuɗe e le'e, ammaa nder ma'aje e heevi ko heɓraa nguyka e yiɗde hoore.
40023026	Aan Fariisaajo bumɗo~! To a layɓa tummude, aartu layɓu nder, ndeen ɓaawo ma'are.
40023027	Bone no laatanto on, onon moodiɓɓe Tawreeta e Fariisa'en, munaafuki'en~! On ɗoon nanndi e genaale daninaaɗe. Dow ma'aje e vooɗi raaraago, ammaa nder ma'aje e heevi ƴi'e e koo iri ɗume nyolɗum.
40023028	Noon onon boo mbaaɗon~: e giiɗe gite eɗon nanndi e goonga'en, ammaa ɓerɗe mooɗon e keevi munaafukaaku e halleende.
40023029	Bone laatanto on, onon moodiɓɓe Tawreeta e Fariisa'en, munaafuki'en~! On ɗoon nyiɓa cuuɗi dow genaale annabo'en, eɗon mbo''ina genaale goonga'en.
40023030	On mbi'a~: «~Kul min ngoonno nder jaamaniiru maamiraaɓe amin, daa min kawtataano e maɓɓe gam wargo annabo'en.~»
40023031	Noon kollirɗon onon ngoni ɓiɓɓe warnooɓe annabo'en ɓeen.
40023032	Kadi, njottinee kuuɗe kalluɗe ɗe maamiraaɓe mooɗon puɗɗuno~!
40023033	Onon bo'ole, ɓiɓɓe poosooje~! Noye kisnirton ko'e mooɗon yiite jahannama~?
40023034	Gam ma'ajum mi lildey on annabo'en e hakkilɓe e moodiɓɓe Tawreeta. On mbarey woɓɓe maɓɓe, ɓilon woɓɓe dow gaafaaɗe faa ɓe maaya, piiron woɓɓe looci nder cuuɗi-ga'ajorɗi mooɗon, tokkon si'ire-si'ire on torra ɓe.
40023035	Hakke ƴiiƴam goonga'en fuu waraaɓe nder duuniyaaru no ƴamete dow ko'e mooɗon, ila ƴiiƴam Habiila goongaajo, faa yahago e ɗam Jakariya ɓii Baraakiya, mo mbarɗon hakkunde Suudu Seniindu e sakkirde.
40023036	Emi vi'a on goonga~: mba'ataari waranooɓe ɓeen fuu no yaney dow yimɓe ndu'u jaamaniiru~!
40023037	— Wayyoo, yimɓe Urusaliima, on mbarii annabo'en, on perdii lilaaɓe Allah kaaƴe~! Nde noye ngiɗmi hawritgo ɓiɓɓe mooɗon kama no geroogal hawritirta cofon lees biyeeli muuɗum, ammaa on njaɓaay.
40023038	Rah, Wuro Allah mooɗon Seniingo no laatoto vinnde.
40023039	Emi vi'a on~: gada hannde on ɓesdataa yi'igo yam, faa yahago nyalaande nde mbi'oton~: «~Maaltoore laatanoo gareyɗo nder innde Jawmiraawo~!~»
40024001	Nde Yeesu vurtii Wuro Allah Seniingo dilli, sey almaajiri'en ma'ako ɓaditii mo, kolli mo no ngo maharaa.
40024002	Ndeen Yeesu vi'i ɓe~: — On ngi'ii ɗum ɗoon fuu ko ngiiɗon~? Emi vi'a on goonga~: haayre horataako dow haayre, ɗum fuu ɗum yibbintee.
40024003	Yeesu yahi jooɗii dow vaamnde Jaytunje, sey almaajiri'en ma'ako ngari to ma'ako kamɓe tan, ɓe mbi'i mo~: — Yecca min ndeye ku'uje ɗeen laatoto. Kaye alaama hollata bittoyki maaɗa e timmoode duuniyaaru ɓadake~?
40024004	Yeesu toontii ɓe vi'i~: — Kakkilee, to' on njaɓ goɗɗo majjina on,
40024005	gam yimɓe ɗuuɗɓe no ngarey e innde am, ɓe mbi'a~: «~Miin woni Almasiifu.~» Ɓe majjiney yimɓe ɗuuɗɓe.
40024006	On naney habaru konuuji ɓadiiɗi e goɗɗuɗi, ammaa to' on kul~! Gam doole ɗum fuu ɗum waɗa, ammaa naa ɗum timmoode duuniyaaru tawo.
40024007	Lenyol no ummanto lenyol, laamu no ummanto laamu, veelooji e dimmbaaki lesdi no mbadey nder jaaje feere-feere.
40024008	Ammaa ɗum fuu ɗum fuɗɗam torraa tan, kama fuɗɗam ŋatawre danyeyɗo.
40024009	Ndeen yimɓe no njaharey on yeeso sernooɓe, gam ɓe torra on, ɓe mbara on. Yimɓe fuu no nganyey on gam am.
40024010	Wakkaci ɗuum ɗuuɗɓe no njoofey goonɗinki mu''en, ɓe nyaamnyaamtira amaana, ɓe nganynganytira.
40024011	Annabo'en fevooɓe ɗuuɗɓe no ummoto majjina yimɓe ɗuuɗɓe.
40024012	Halleende no ɗuuɗey, faa yiɗde yimɓe ɗuuɗɓe ustoo.
40024013	Ammaa munyɗo faa timmoode no hisnete.
40024014	Habaru Belɗum ɗum laamu Allah no wa'ajinte nder duuniyaaru fuu, gam faa leƴƴi fuu ɗi anndaa Allah nana. Ndeen timmoode duuniyaaru wara.
40024015	— To on ngi'ii «~fii nyidduɗum kulniiɗum~» ɗum annabi Daaniyel vi'inoo e darii nder yaayre seniinde. (Sey jannguɗo ɗum fuu fahama.)
40024016	Ndeen wonɓe nder lesdi Yahuudiya fuu, sey nyaara cuuɗoyoo nder baamle.
40024017	Gonɗo dow suudu boo, to' o jippo gam hooygo goɗɗum ko woni nder ma'aru.
40024018	Gonɗo ngesaa, to' hoot wuro vi'a no hooƴey koltal muuɗum.
40024019	Kayco rewɓe saawɓe e bambuɓe nder balɗe ɗeen~!
40024020	Toree Allah to' nyaardu mooɗon laato nder dabbunde koo nyannde-fooftiinde.
40024021	Wakkaci ɗuum torraa makka no waɗey, ka iri muuɗum meeɗaay waɗgo ila fuɗɗoode duuniyaaru faa wargo hannde. Iri ma'aka boo ɓesdataa waɗgo faa abadaa.
40024022	Kul Allah ustaayno balɗe ɗeen, daa koo neɗɗo go'oto hisataano. Ammaa Allah ustii balɗe ɗeen gam daliila suɓaaɓe muuɗum.
40024023	Wakkaci ɗuum to goɗɗo vi'ii on~: «~Raa Almasiifu ɗo'o~», koo «~Rammo ɗaa'e~», to' on njaɓ.
40024024	Gam almasiifu'en fewre'en e annabo'en fewre'en no ngarey, ɓe mbaɗa alaamaaji e kuuɗe kaayniiɗe mawɗe gam ɓe majjina yimɓe, faa e suɓaaɓe Allah, to ɗum waɗoto.
40024025	Pahamee booɗɗum. Mi vi'ii on ɗum ɗum fuu ila ɗum waraay.
40024026	To goɗɗo vi'ii on~: «~Rammo nih nder ladde~», to' on njah. Koo boo, to goɗɗo vi'ii on~: «~Rammo ɗaa'e suuɗi~», to' on njaɓ.
40024027	Noon no maƴƴere maƴƴirta fu'unaange faa yahago hiirnaange, noon bittoyki Ɓii-Neɗɗo laatorto.
40024028	To gaawaare woni fuu, toon dute kawritata.
40024029	— Ɗoon e ɗoon ɓaawo balɗe torraa ɗeen, naange no niɓɓey, lewru no woorey yaynaago, koode no njaney, baawɗeeji gonɗi dow fuu no ndimmboto.
40024030	Wakkaci ɗuum, alaama Ɓii-Neɗɗo no vanngey toon dow, leƴƴi duuniyaaru fuu no mboyey. Ɓe ngi'ey Ɓii-Neɗɗo e jippoo nder duule, e warda e baawɗe e teddungal manngal.
40024031	Luwal manngal no fuufetee. Ndeen o liloyey malaa'ika'en ma'ako buttulli duuniyaaru nayi fuu, gam ɓe kawrita suɓaaɓe ma'ako.
40024032	Pahamee ko ƴibbi ekkitinta~: to licce ma'aki kesɗitii, haakooji ma'aki boo mbillitii, on anndi ndunngu ɓadake.
40024033	Noon boo, to on ngi'ii ku'uje ɗeen fuu, anndee o ɓadake wargo, emo ha'ade dammugal.
40024034	Emi vi'a on goonga~: ku'uje ɗeen fuu no laatoto ko hokka yimɓe ndu'u jaamaniiru timma.
40024035	Dow e lees no timmey, ammaa bolle am timmataa faa abadaa.
40024036	— Walaa annduɗo nyalaande koo wakkaci nde ku'uje ɗeen laatoto. Koo malaa'ika'en wonɓe dow, koo Ɓiɗɗo boo anndaa, sey Baabiraawo tan anndi ɗum.
40024037	Ɗuum ko laatinoo nder jaamaniiru annabi Nuhu, ɗum laatoto wakkaci bittoyki Ɓii-Neɗɗo.
40024038	Nder balɗe ɗeen ko hokka ndiyam ƴufaana wara, yimɓe e nyaama e njara e koovoo e koova, faa nyanndeere nde Nuhu natti akali.
40024039	Ɓe pahamaay sam, faa ndiyam ƴufaana wari moɗi ɓe ɓe fuu. Noon bittoyki Ɓii-Neɗɗo boo laatorto.
40024040	Nder wakkaci ɗuum, worɓe ɗiɗo no tawdete nder ngesaa ngo'ota, ɗum hooƴa go'oto, ɗum ɗala go'oto.
40024041	Rewɓe ɗiɗo no tawdete e unda, ɗum hooƴa go'oto, ɗum ɗala go'oto.
40024042	Gam ma'ajum ciryee, sabu on anndaa nyalaande nde Jawmiraawo mooɗon vittoyta.
40024043	Pahamee ɗu'um~: kul jawmu wuro e anndunoo wakkaci gujjo warata nder jemma, daa o ɗaanataako o woora gujjo natta wuro ma'ako.
40024044	Gam ma'ajum, onon boo ciryee, gam Ɓii-Neɗɗo no warey nder wakkaci ɗum on tammaaki.
40024045	— Too, moye woni kuwoowo kakkilɗo, koolaaɗo~? Kanko woni mo jawmu wuro muuɗum reenni huwooɓe muuɗum gam o hokka ɓe nyaamdu wakkaci kaanduɗum.
40024046	Barkaa laatanto kuwoowo mo jawmu wuro muuɗum warti tawi e huwa kuugal ngal hokkaa.
40024047	Emi vi'a on goonga~: jawmu wuro oon no reenney mo jawdi muuɗum fuu.
40024048	Ammaa to kuwoowo oon no kalluɗo, vi'ii hoore muuɗum «~Jawmu wuro am no neeɓey wartaay~»,
40024049	o fuɗɗii halleende, emo fiya huwooɓe ɓe o reennaa, emo nyaama, emo yarda e yarooɓe.
40024050	Ndeen jawmu wuro no wartey nyalaande nde kuwoowo oon anndaa, e wakkaci ɗum o tammaaki,
40024051	o fiya mo piiki kalluki, o fera mo nder munaafuki'en, to ɗum voyata, eɗum nyerƴindira nyiiƴe.
40025001	— Laamu Allah nanndii e surba'en sappo hooyɓe fitilaaji mu''en njahi taɓɓoyaago kooviiɗo.
40025002	Njovo maɓɓe ƴoƴaa, njovo boo e ngoodi ƴoyre.
40025003	Ɓeen ɓe ƴoƴaa kooƴi fitilaaji, ammaa ɓe njooɓaaki nebbam feere ɗam ɓe ɓesdata.
40025004	Ɓe ƴoyre boo njooɓake nebbam ɗam ɓesdanta fitilaaji mu''en.
40025005	Nde kooviiɗo oon neeɓi waraay, surba'en ɓeen fuu ŋonyi ɗaanii.
40025006	Toon caka jemma, sey ɗum nani noddaango e vi'a~: «~Kooviiɗo oon warii~! Mburtee~! Taɓɓoyee mo~!~»
40025007	Ndeen surba'en ɓeen fuu pini, ɓe mbaɗi ga vo''ingo fitilaaji maɓɓe.
40025008	Surba'en ɓe ƴoƴaa mbi'i ɓeen ɓe ƴoyre~: «~Kokkoree min nebbam seɗɗa, gam fitilaaji amin e nyifa.~»
40025009	Ammaa ɓe ƴoyre mbi'i ɓe~: «~A'aa, min mbaawataa, gam ko min njogii heƴataa en en fuu. Igga njahon to soorrooɓe, coodoyon~!~»
40025010	Ɗoon to ɓe ndilli soodoygo nebbam, sey kooviiɗo yottii. Ɓeen siryiiɓe nattidi e ma'ako nder suudu, dammugal omnda.
40025011	Nde yaawtii seɗɗa, surba'en soodoynooɓe nebbam mbittoyii. Ɓe mbi'i e semmbee~: «~Jawmu wuro, jawmu wuro, omtan min~!~»
40025012	Ammaa kooviiɗo toontii ɓe vi'i~: «~Emi vi'a on goonga~: mi anndaa on sam.~»
40025013	Yeesu ɓesdi vi'igo~: — Ciryee, gam on anndaa nyalaande koo wakkaci ɗum Ɓii-Neɗɗo warata.
40025014	— Laamu Allah e nanndi e goɗɗo gorko ciryiiɗo waɗgo jahaangal, nodduɗo huwooɓe muuɗum, o senndani ɓe jawdi muuɗum.
40025015	O hokki go'oto maɓɓe ceede jiinaariya dubuuje jovi, goɗɗo dubuuje ɗiɗi, tataɓo dubuu, koo moye fuu deydey e semmbee muuɗum. Ndeen o dilli.
40025016	Ɗoon e ɗoon keɓɗo dubuuje jovi yahi wa'ari ɗe luumaaku, heɓoyi riiba dubuuje jovi goɗɗe.
40025017	Kokkaaɗo dubuuje ɗiɗi, kanyum boo waɗi noon, heɓi riiba dubuuje ɗiɗi goɗɗe.
40025018	Ammaa kokkaaɗo dubuu yahi wasi ngaska, uvi ceede jawmu wuro muuɗum toon.
40025019	Too, nde ɗum neeɓi, jawmu wuro huwooɓe ɓeen warti. Sey o noddi ɓe, gam o yi'a ko koo moye maɓɓe heɓi e ceede ɗe o hokki ɓe.
40025020	Kokkaaɗo dubuuje jovi wari, waddi dubuuje jovi goɗɗe, vi'i~: «~Jawmu wuro, dubuuje jovi kokkuɗaa yam. Raa riiba dubuuje jovi ɗe keɓmi.~»
40025021	Jawmu wuro ma'ako vi'i mo~: «~Booɗɗum, aan kuwoowo goongaajo, koolaaɗo. A laatake koolaaɗo dow fii pamarum, gam ma'ajum mi kokkete ɓurɗum mawnugo. War jooɗa ha'ade am, nanden belɗum~!~»
40025022	Kuwoowo kokkaaɗo dubuuje ɗiɗi kanyum boo wari vi'i~: «~Jawmu wuro dubuuje ɗiɗi kokkuɗaa yam. Raa riiba dubuuje ɗiɗi ɗe keɓmi.~»
40025023	Jawmu wuro ma'ako vi'i mo~: «~Booɗɗum, aan kuwoowo goongaajo, koolaaɗo. A laatake koolaaɗo dow fii pamarum, gam ma'ajum mi hokkete ɓurɗum mawnugo. War jooɗa ha'ade am nanden belɗum~!~»
40025024	Ndeen kokkaaɗo dubuu wari vi'i~: «~Jawmu wuro, emi anndi a gorko ca'atuɗo, taƴeyɗo ko aawaay, giɗɗo mehere.
40025025	Kulol maaɗa waɗi njahami uɓmi ceede maaɗa ɗeen. Gam ma'ajum jaɓ ceede maaɗa~!~»
40025026	Jawmu wuro ma'ako toontii mo vi'i~: «~Aan a kuwoowo kalluɗo, jamniiɗo~! Eɗa anndi mi giɗɗo taygo ko mi aawaay e giɗɗo mehere.
40025027	To noon, e haannoo ndesaa ceede am banki to ɗe ɓesdoto. To mi wartii mi hooƴa ceede am, faa e ɓesdaari ma'aje.
40025028	Jo'oni, te'etee mo dubuu, ɓesdanon oon jogiiɗo dubuuje sappo.
40025029	Gam goonɗo fuu no ɓesdante, faa o heɓa ko ɗuuɗi. Ammaa mo walaa, koo seɗɗa ko woodi maa no jaɓtete ɗum.
40025030	Ammaa kuwoowo mehereejo o'o, peree mo yaasi nder niɓre, to ɗum voyata, eɗum nyerƴindira nyiiƴe.~»
40025031	— To Ɓii-Neɗɗo warii e teddungal muuɗum, kanko e malaa'ika'en fuu, o jooɗoto dow jooɗorgal laamu ma'ako.
40025032	Yimɓe duuniyaaru fuu no mooɓtete yeeso ma'ako, o senndey ɓe kama no gaynaako senndirta baali e be'i,
40025033	o hettina baali e junngo ma'ako nyaamo, o hettina be'i boo e junngo ma'ako nano.
40025034	Ndeen Laamiiɗo oon no vi'ey wonɓe junngo muuɗum nyaamo~: «~Ngaree, onon barkiɗinaaɓe Baaba am, nattee laamu ngu Allah siryanii on ila duuniyaaru tagaaka.
40025035	Gam mi nanii veelo on nyaamnii yam, mi ɗomɗii on njarnii yam, mi waɗii koɗaaku on mbeernii yam,
40025036	mi holii on koltinii yam, mi nyawii on nyawtii yam, mi omndaama nder kaso on ndaaroyii yam.~»
40025037	Ndeen aadali'en no ƴamey mo mbi'a~: «~Jawmiraawo, ndeye min ngi'i maa a beelaaɗo min nyaamnu ma, koo a ɗomɗuɗo min njarnu maa~?
40025038	Koo boo, ndeye min ngi'i maa a koɗo min mbeernu ma, koo a kolɗo min koltin maa~?
40025039	Ndeye min ngi'i maa a nyawɗo koo a omndaaɗo nder kaso, min ngari raargo ma~?~»
40025040	Ndeen Laamiiɗo oon toontoo ɓe vi'a~: «~Emi vi'a on goonga~: ko mbaɗanɗon go'oto ɓurɗo famɗugo nder ɓe'e goonɗinɓe yam, ɗum miin mbaɗanɗon.~»
40025041	Ɓaawo ma'ajum, o vi'ey wonɓe junngo ma'ako nano~: «~Ngoɗɗee yam, onon la'anaaɓe Allah~! Njahee nattee nder yiite tabbitnge nge Allah resani Ceyɗaan e malaa'ika'en muuɗum~!
40025042	Gam mi veelaama on nyaamnaay yam, mi ɗomɗii on njarnaay yam,
40025043	mi waɗii koɗaaku on mbeernaay yam, mi holii on koltinaay yam, mi nyawii, mi omndaama nder kaso, on njahaay raargo yam.~»
40025044	Ndeen kamɓe maa, ɓe ƴamey mo ɓe mbi'a~: «~Jawmiraawo, ndeye min ngi'i maa a beelaaɗo, koo a ɗomɗuɗo, koo a koɗo, koo a kolɗo, koo a nyawɗo, koo a omndaaɗo nder kaso, min mballaay ma~?~»
40025045	O toontoo ɓe o vi'a~: «~Emi vi'a on goonga~: ko on mbaɗanaay go'oto ɓurɗo famɗugo nder ɓe'e, miin woni on mbaɗanaay.~»
40025046	Kamɓe ɓe nattey nder halkere tabbitnde, ammaa aadali'en no keɓey yonki ɗum faa abadaa.
40026001	Nde Yeesu timmini wa'aju muuɗum fuu, o vi'i almaajiri'en ma'ako~:
40026002	— On anndi balɗe ɗiɗi tan korii juulɗe Kuultol mbaɗa, ndeen ɗum hokkitirey Ɓii-Neɗɗo o waree dow gaafagal.
40026003	Wakkaci ɗuum mawɓe aardiiɓe diina e arɗuɓe Yahuudu'en boo kawritii wuro Kayafas aardiiɗo diina mawɗo.
40026004	Ɓe fuu ɓe ndarvii no ɓe nanngirta Yeesu nder ƴoyre, ɓe mbara ɗum.
40026005	Ammaa ɓe mbi'i~: — To' en mbaɗ ɗum nder juulɗe, gam to' yimɓe umminan en haɓre.
40026006	Wakkaci ko Yeesu wonnoo si'ire Baytaaniya wuro Simon kuturuujo,
40026007	sey goɗɗo debbo wari to ma'ako, e jogii paalel haayre vi'eteende albaatir, engel heevi nebbam caɗɗam, luuɓoojam belɗum. O tawi Yeesu e nyaama, o rufi ɗam dow hoore muuɗum.
40026008	Nde almaajiri'en ngi'i ɗum, ɓe nanii monee, ɓe mbi'i~: — Nde'e na vonnere~?
40026009	Nebbam ɗaam soorreeno ceede ɗuuɗɗe ɗe kokkee sooyɓe.
40026010	Yeesu fahami ko ɓe mbi'i hakkunde maɓɓe, sey o vi'i ɓe~: — Gam ɗume torroton o'o debbo~? Ko o waɗani yam no booɗɗum.
40026011	Gam on ngondi e sooyɓe koo ndeye, ammaa miin naa koo ndeye ngondumi e mooɗon.
40026012	O rufii nebbam luuɓoojam dow ɓanndu am gam siryaago uveeki am.
40026013	Emi vi'a on goonga~: koo toye to Habaru Belɗum wa'ajinaa nder duuniyaaru fuu, ɗum volvey habaru ko o'o debbo waɗi gam hiimtaago mo.
40026014	Sey Yahuuda Iskariyooti, go'oto nder almaajiri'en sappo e ɗiɗo, yahi to mawɓe aardiiɓe diina,
40026015	o vi'i ɓe~: — Ɗume kokkoton yam to mi hollii on no nanngirton Yeesu~? Ndeen ɓe limi ceede ajurfaari talaatiin (30), ɓe kokki mo.
40026016	Gada wakkaci ma'ajum, Yahuuda fuɗɗi yillaago laawol no nyaamrata amaana Yeesu.
40026017	Nyalaande arande nde juulɗe Buroodi ɗum walaa ƴuufnirɗum, almaajiri'en ngari ƴami Yeesu mbi'i mo~: — Toye ngiɗɗaa min ciryano maa kiirtaari juulɗe Kuultol~?
40026018	O toontii ɓe, o vi'i~: — Njahee si'ire, natton wuro waane, mbi'on mo~: «~Moodibbo vi'i wakkaci muuɗum wari, nder wuro maaɗa o nyaamata nyaamdu juulɗe Kuultol, kanko e almaajiri'en ma'ako.~»
40026019	Almaajiri'en ɓeen mbaɗi ko Yeesu vi'i ɓe, ɓe ciryii kiirtaari ndiin.
40026020	Nde futuro waɗi, o jooɗodii e almaajiri'en ma'ako sappo e ɗiɗo ɓeen gam ɓe kiirtoo.
40026021	Eɓe nder hiirtaago, sey Yeesu vi'i ɓe~: — Emi vi'a on goonga~: go'oto nder mooɗon no nyaamey amaana am.
40026022	Ɗum metti ɓerɗe maɓɓe korey, ɓe mbaɗi ga ƴamrugo mo go'oto-go'oto, koo moye fuu e vi'a~: — Jawmiraawo, inji naa ɗum miin~?
40026023	Yeesu toontii ɓe vi'i~: — Nyaamdeyɗo e am nder le'al go'otal, kanko nyaamata amaana am.
40026024	Doole Ɓii-Neɗɗo maaya kama ko vinndaa nder Deftere Seniinde, ammaa kayco nyaameyɗo amaana ma'ako~! Daa o rimaakano, no ɓuraneyno mo.
40026025	Sey Yahuuda nyaameyɗo amaana ma'ako ƴami mo, vi'i~: — Moodibbo, inji naa ɗum miin~? Yeesu vi'i mo~: — Aan vi'i ka e honnduko maaɗa.
40026026	Eɓe nyaama, sey Yeesu hooƴi buroodi yetti Allah, o fecci ndi o hokki almaajiri'en ma'ako, o vi'i~: — Njaɓee ɗum nyaamee, ɗum ɓanndu am.
40026027	Ɓaawo ma'ajum, o hooƴi jardugel innaboojam, o yetti Allah o hokki ɓe, o vi'i~: — On fuu njaree,
40026028	gam ɗum, ɗum ƴiiƴam am, ƴiiƴam tabbitinoojam alkawal Allah, ndufeteeɗam gam ya'afuye hakkeeji yimɓe ɗuuɗɓe.
40026029	Emi vi'a on~: mi ɓesdataa yargo innaboojam faa nyanndeere nde njardeten ngoɗɗam kesam nder laamu Baaba am.
40026030	Nde ɓe njimi gimol juulɗe, sey ɓe mburtii, ɓe ndilliri vaamnde Jaytunje.
40026031	Ndeen Yeesu vi'i almaajiri'en muuɗum~: — Nder nde'e jemmaare, on fuu on nyaarey kibinon yam, gam Deftere vi'i~: Mi warey gaynaako, sefre baali sankitoo. Yeesu ɓesdi vi'igo~:
40026032	— Ammaa ɓaawo mi ummitake, mi aartey on yahago Gaaliili.
40026033	Ndeen Biiturus vi'i mo~: — Koo to ɓe fuu ɓe kibinii ma, miin kam mi hibintaa ma sam.
40026034	Yeesu toontii mo vi'i~: — Emi vi'i maa goonga~: nder nde'e jemmaare, ko hokka njakaraari kurkita, a vi'ey a anndaa yam faa nde tati.
40026035	Biiturus vi'i mo~: — Koo to ɗum doole mi maayda e maaɗa, mi vi'ataa mi anndaa ma sam. Almaajiri'en horiiɓe fuu mbi'i kama noon.
40026036	Ɓaawo ma'ajum, Yeesu yahadi e almaajiri'en muuɗum yaayre vi'eteende Gecemane, vi'i ɓe~: — Njooɗee ɗo'o, faa mi yaha ɗaa'e mi waɗoya do'aare.
40026037	O yahadi e Biiturus e ɓiɓɓe Jabadi ɗiɗo. Ɓernde ma'ako fuɗɗi nango torraa e mettuɗum.
40026038	Ndeen o vi'i ɓe~: — Ɓernde am mettii korey, faa ɗum yiɗii wargo yam. Ndaree ɗo'o ndeenee, to' on ɗaano.
40026039	O yahi yeeso seɗɗa, o diccii o waɗi do'aare, o vi'i~: — Baaba am, to ɗum waɗoto, sottinanam ka'a torraa. E noon fuu, to' ɗum laato no ngiɗmi, ammaa ɗum laatoo no ngiɗɗaa aan.
40026040	O vittoyi, o tawi eɓe ɗaanii. O vi'i Biiturus~: — On mbaawaay haɗgo gite mooɗon ɗoyngol, ngeewtiron yam, koo awaa go'otum naa~?
40026041	Kakkilee, mbaɗee do'aare, gam to' on njan nder jarrabeeki. Ɓernde ɓii-aadama e yiɗi waɗgo ko vooɗi, ammaa ɓanndu muuɗum tampi.
40026042	O vitti ɗiɗaɓre o waɗi do'aare, o vi'i~: — Baabiraawo, to laatake ka'a torraa hisataako sey to mi yarii ka, woor ɗuum ko ngiɗɗaa laato~!
40026043	O vittoyi to almaajiri'en kadimaa, o tawi ɓe ɗaantake, gam ɗoyngol teddungol nyo'ii gite maɓɓe.
40026044	O yahi tataɓre o waɗi do'aare kama no o waɗno.
40026045	Ɓaawo ma'ajum, o vittoyi to almaajiri'en, o vi'i ɓe~: — Faa jo'oni on ɗo'o ɗaanii poofta~? Rah, wakkaci warii nde Ɓii-Neɗɗo hokketee nder juuɗe waɗooɓe hakke.
40026046	Ummee ndillen~! Raa nyaameyɗo amaana am ɗoon wara~!
40026047	Ila Yeesu timminaay volvugo, sey Yahuuda, go'oto nder almaajiri'en sappo e ɗiɗo, wardi e yimɓe ɗuuɗɓe jogiiɓe kaafaaje e cabbi. Mawɓe aardiiɓe diina e arɗuɓe Yahuudu'en liloyi ɓe.
40026048	Yahuuda nyaamoowo amaana oon hokki ɓe alaama, vi'i~: — Neɗɗo mo kinneymi kama higoo am, ɗum kanko. Nanngee mo.
40026049	Ɗoon e ɗoon Yahuuda ɓaditii Yeesu vi'i mo~: — Fooma'a Moodibbo~! Yahuuda taarii e ma'ako.
40026050	Yeesu toontii mo vi'i~: — Higoo am, timmin ko waddu maa. Ndeen ɓeen warduɓe e ma'ako fuu mbukkii e Yeesu, nanngi mo.
40026051	Go'oto nder wonduɓe e Yeesu saafti kaafahi muuɗum, fe''i nofru maccuɗo aardiiɗo diina mawɗo.
40026052	Ndeen Yeesu vi'i mo~: — Wa'atu kaafahi maaɗa nder hoolgo muuɗum, gam jogotooɗo kaafahi fuu, kaafahi warata ɗum.
40026053	Na a anndaa to mi torake Baaba am no lildoyey yam ko ɓuri cefe honooɓe sappo e ɗiɗi ɗe malaa'ika'en~?
40026054	Ammaa to ɗum laatake noon, noye ko vinndaa nder Deftere goonɗirta~? Gam noon nde vi'i ɗum laatoro.
40026055	Yeesu vi'i yimɓe ɓeen~: — Ko jeyi ngarduɗon e kaafaaje e cabbi gam nanngugo yam, mi pasoowo naa~? Dum emi nder Wuro Allah Seniingo wa'ajina, on nanngaay yam.
40026056	Ammaa ɗum fuu ɗum waɗii gam hebbingo ko annabo'en mbinndi nder Deftere Seniinde. Ndeen almaajiri'en ɓeen fuu nyaari kibini mo.
40026057	Nannguɓe Yeesu ɓeen njaharii mo to Kayafas aardiiɗo diina mawɗo, toon to moodiɓɓe Tawreeta e arɗuɓe Yahuudu'en fuu kawriti.
40026058	Biiturus tokkiri Yeesu kosngel gulngel, faa ɓe njottii wuro aardiiɗo diina mawɗo. O natti nder wuro o jooɗodii e reenooɓe, gam o yi'a no ɗum heyrata.
40026059	Mawɓe aardiiɓe diina e Kawtal Sernooɓe Yahuudu'en fuu ngillake caaydaaku fewre dow Yeesu, gam ɓe keɓa daliila wargo mo.
40026060	Ammaa ɓe keɓaay, koo nde yimɓe ɗuuɗɓe ngaddi caaydaakuuji fewre dow ma'ako. Ndeen worɓe ɗiɗo ummii,
40026061	mbi'i~: — O'o neɗɗo vi'iino e waawi yibbingo Wuro Allah Seniingo, ndeen nyiɓtoo ngo nder balɗe tati.
40026062	Aardiiɗo diina mawɗo ummii, vi'i Yeesu~: — A walaa ka toontotoɗaa dow ko ɓe'e yimɓe caaydii dow maaɗa naa~?
40026063	Ammaa Yeesu de''iti. Sey aardiiɗo diina mawɗo oon vi'i mo~: — Mi ƴamrii ma e innde Allah mo yonki, yecca min kul aan woni Almasiifu Ɓiɗɗo Allah.
40026064	Yeesu toontii mo vi'i~: — Aan vi'i ka e honnduko maaɗa. Kadimaa emi vi'a on~: yeeso ɗo'o on ngi'ey Ɓii-Neɗɗo e jooɗii e junngo Jawmu Baawɗe nyaamo, emo wara nder duule asama.
40026065	Ndeen aardiiɗo diina mawɗo huunƴi, seeki koltal muuɗum vi'i~: — O famɗinii Allah~! En ngalaa bukaata caaydu'en feere~! On nanii e noppi mooɗon o famɗinii Allah.
40026066	Noye mbiiɗon~? Ɓe toontii mo, ɓe mbi'i~: — O fotii wareego.
40026067	Ɓaawo ma'ajum, ɓe tuutani mo joode e yeeso, ɓe lukki mo. Woɓɓe maɓɓe menngii mo,
40026068	ɓe mbi'i~: — Aan Almasiifu, to a annabiijo, yecca min piiɗo ma.
40026069	Wakkaci ɗuum Biiturus e jooɗii nder fiiliire wuro ngoon. Sey go'oto nder horɓe aardiiɗo diina ɓaditii mo vi'i~: — Aan maa, a wondunoo e Yeesu mo Gaaliili.
40026070	Ammaa Biiturus yeddi mo yeeso yimɓe fuu, vi'i~: — Mi fahamaay ɗuum ko mbiiɗaa.
40026071	Ndeen Biiturus ummii yahi dammugal wuro. Korɗo feere yi'i mo, vi'i ɓeen wonɓe ɗoon~: — O'o gorko e wondunoo e Yeesu mo Najaratu.
40026072	Biiturus kadimaa yeddi, hunii vi'i~: — Mi anndaa gorko oon.
40026073	Nde yaawtii seɗɗa, ɓeen wonɓe ɗoon ɓaditii Biiturus, mbi'i mo~: — Daahir a go'oto maɓɓe, gam bolle maaɗa e kolla to iɓɗaa.
40026074	Ndeen Biiturus yeddi ɓe, hunii vi'i~: — Kul emi anndi gorko oon, yala mi maay~! E wakkaci ɗuum, njakaraari kurkiti.
40026075	Ndeen Biiturus hiimtii ko Yeesu vi'inoo ɗum~: — Ko hokka njakaraari kurkita, a yeddey anndugo yam nde tati. Sey Biiturus vurtii yaasi, o voyi korey.
40027001	Ila fajiri mawɓe aardiiɓe diina e arɗuɓe Yahuudu'en kawriti ndarvi no mbardata Yeesu.
40027002	Ndeen ɓe kaɓɓi mo, ɓe njahari mo to Bilaatus gomnaajo.
40027003	Nde Yahuuda nyaamɗo amaana Yeesu oon yi'i ɓe taƴanii Yeesu ceri'a maayde, o voytii ɗum, o wartirani mawɓe aardiiɓe diina e arɓe leƴƴi ceede ajurfaari talaatiin (30).
40027004	O vi'i ɓe~: — Mi waɗii hakke nde kokkitirmi mo vi'aay waɗaay, gam waree~! Ɓe toontii mo, ɓe mbi'i~: — Minon ko waanni min~? Aan anndi~!
40027005	Yahuuda feri ceede ɗeen nder Wuro Seniingo, hooƴi ɓoggol ɓiltii wari hoore muuɗum.
40027006	Mawɓe aardiiɓe diina kooƴi ceede ɗeen, mbi'i~: — Ceri'a meeɗen haɗii en resgo iri ɗe'e ceede nder ndesaari Wuro Seniingo, gam ɗum ceede war-hoore.
40027007	Ɓaawo ɓe mbaɗii caawara, ɓe kooƴi ceede ɗeen, ɓe coodi ɗe ngesaa mahoowo gaheeje, gam ɓe uvata maayɓe jananɓe toon.
40027008	Kanjum waɗi, gada ndeen faa wargo hannde, ngesaa kaan e noddiree «~Ngesaa Ƴiiƴam~».
40027009	Noon ko Allah vi'inoo gada e honnduko annabi Yeremiya goonɗiri, nde o vi'i~: «~Ɓe kooƴii ceede ajurfaari talaatiin (30), coggu ngu yimɓe Isiraa'iila taƴani mo,
40027010	ɓe coodi ɗe ngesaa mahoowo gaheeje, kama noon no Jawmiraawo vi'inoo yam.~»
40027011	Yeesu darii yeeso Bilaatus. Sey Bilaatus ƴami mo vi'i~: — Aan woni laamiiɗo Yahuudu'en naa~? Yeesu toontii mo vi'i~: — Aan vi'i ka e honnduko maaɗa.
40027012	Ammaa nde mawɓe aardiiɓe diina e arɗuɓe Yahuudu'en mbaɗi ga wullaago mo, o toontaaki ɓe koo ɗume.
40027013	Kanjum waɗi Bilaatus vi'i mo~: — A nanaay wullaandu ndu ɓe ngullori maa naa~?
40027014	Ammaa Yeesu toontaaki mo koo voliinde wo'ore. Ɗum haaynii Bilaatus korey.
40027015	Nde juulɗe Kuultol njaalti fuu, gomnaajo e voovi yoofango yimɓe ɓeen kaɓɓaaɗo kaso go'oto, mo ɓe ngiɗi.
40027016	Wakkaci ɗuum, e woodi goɗɗo kaɓɓaaɗo kalluɗo anndanaaɗo, bi'eteeɗo Yeesu Barabas.
40027017	Bilaatus ƴami yimɓe hawritɓe ɓeen vi'i~: — Moye ngiɗɗon mi yoofana on~: Yeesu Barabas, nakay Yeesu bi'eteeɗo Almasiifu~?
40027018	Bilaatus e anndi nalwiiru tan waɗi Yahuudu'en ngullorii Yeesu to muuɗum.
40027019	Nde Bilaatus jooɗii yaayre to waɗata ceri'a, sey debbo ma'ako liloyi to ma'ako, vi'i~: — Woor on ɗoon gorko mo waɗaay ko halli, gam hanki mi torrake korey nde koyɗumoomi.
40027020	Mawɓe aardiiɓe diina e arɗuɓe Yahuudu'en igii jama'aare ndeen toroo Bilaatus yoofana ɓe Barabas, wara Yeesu.
40027021	Bilaatus ƴamtii ɓe vi'i~: — Moye ngiɗɗon mi yoofana on nder ɓe'e worɓe ɗiɗo~? Ɓe toontii mo, ɓe mbi'i~: — Barabas~!
40027022	Bilaatus ƴamtii ɓe vi'i~: — To noon, noye ngiɗɗon mi waɗana Yeesu bi'eteeɗo Almasiifu~? Ɓe fuu ɓe toontii mo, ɓe mbi'i~: — Ɓil mo dow gaafagal~!
40027023	O ƴamtii ɓe, o vi'i~: — Ndeye halleende o waɗi~? Sey ɓe ɓesdi wullugo e semmbee, ɓe mbi'i~: — Ɓil mo dow gaafagal~!
40027024	Nde Bilaatus yi'i waawataa fahamindirgo e maɓɓe, eɓe ngiɗi ummingo haɓre boo, sey o hooƴi ndiyam, o looti juuɗe ma'ako yeeso jama'aare fuu, o vi'i ɓe~: — Miin kam, walaa ko waanni yam, mi hooƴataa hakke wargo mo walaa layfi. Onon ɗum horani.
40027025	Ɓe fuu ɓe toontii mo ɓe mbi'i~: — Hakke ƴiiƴam ma'ako yana dow ko'e amin e ɓiɓɓe amin~!
40027026	Ndeen Bilaatus yoofani ɓe Barabas, o vi'i Yeesu fiiree looci. Ɓaawo ma'ajum, o hokkitiri Yeesu ɓiloyee dow gaafagal.
40027027	Ndeen soojeeji njahari Yeesu nder wuro Bilaatus, ɓe fuu ɓe kowi mo.
40027028	Ɓe ɓorti mo kolte ma'ako, ɓe ɓorni mo burnus boɗeejum.
40027029	Ɓaawo ma'ajum, ɓe mbami gi'e, ɓe ngiifi mo. Ɓe kokki mo sawru laamu e junngo ma'ako nyaamo. Ɓe ndiccii yeeso ma'ako, eɓe njaltinira mo eɓe mbi'a~: — Allah sabbinane laamiiɗo Yahuudu'en~!
40027030	Ɓe tuutani mo joode, ɓe njaɓi sawru nduun, ɓe piiri mo ndu dow hoore.
40027031	Nde ɓe keyni jaltinirgo mo, ɓe ɓorti mo burnus ɗuum, ɓe ɓorni mo kolte ma'ako. Ndeen ɓe mburtini mo, ɓe aardini mo, gam ɓe ɓiloya mo dow gaafagal.
40027032	Nde ɓe mburtotoo si'ire ndeen, ɓe potti e goɗɗo gorko ivoyɗo si'ire Sireene bi'eteeɗo Simon. Soojeeji ndooli mo o vakkoo gaafagal Yeesu.
40027033	Ɓe njottii yaayre vi'eteende Golgota, waato Gumbal Hoore.
40027034	Ɓe kokki Yeesu innaboojam njillindiraaɗam e goɗɗum kaaɗɗum gam o yara, ammaa nde o vooɓi ɗam o salii yargo.
40027035	Nde ɓe ɓili mo dow gaafagal, ɓe cenndiri kolte ma'ako e waɗgo cuɓol.
40027036	Ɓaawo ma'ajum, ɓe njooɗii ɗoon ɓe ndeeni mo.
40027037	Ɓe mbinndi dow alluwaawal daliila ko ɓili mo, ɓe takki ɗum dow hoore gaafagal ma'ako. Raa ko ɓe mbinndi~: «~O'o kam woni Yeesu laamiiɗo Yahuudu'en.~»
40027038	Ɓe ɓildi mo e wuyɓe ɗiɗo, go'oto e junngo ma'ako nyaamo, go'oto boo e nano.
40027039	Yimɓe wutotooɓe ɗoon ndimmbi ko'e mu''en e kuɗa mo,
40027040	e mbi'a~: — Aan biiɗo no yibbiney Wuro Allah Seniingo, nyiɓtoo ngo nder balɗe tati, hisnu hoore maaɗa mana. To a Ɓiɗɗo Allah, jippoya dow gaafagal~!
40027041	Noon boo mawɓe aardiiɓe diina e moodiɓɓe Tawreeta e arɗuɓe Yahuudu'en fuu njaltiniri mo, mbi'i~:
40027042	— O hisniino woɓɓe, ammaa o waawaay hisnugo hoore ma'ako. To kanko o laamiiɗo Isiraa'iila, woor o jippoyoo dow gaafagal, gam faa ngoonɗinen mo.
40027043	O hokkii hoore ma'ako e Allah. Kul Allah e yiɗi mo, no hisnu mo jo'oni ngi'en, gam o vi'ii o Ɓiɗɗo Allah.
40027044	Wuyɓe ɓildaaɓe e ma'ako boo, mbaɗi ga huɗrugo mo kama noon.
40027045	Ila caka nyalawma niɓre suddi lesdi fuu, faa yahago njamndi tati ndi alaasara.
40027046	Faro njamndi tati ndi alaasara, Yeesu towni voliinde vi'i~: — Eloy, Eloy, lama sabaktani~? Waato~: «~Allah am, Allah am~! Gam ɗume kibinirɗaa yam~?~»
40027047	Nde woɓɓe nder dariiɓe toon nani ɗum, ɓe mbi'i~: — Emo nodda annabi Iliya~!
40027048	Ɗoon e ɗoon, goɗɗo nyaari hooƴoyi sooso, suuvi ɗum nder innaboojam lammuɗam, haɓɓi ɗum e loosol, o takki ɗum e honnduko Yeesu, gam musina ɗum.
40027049	Ammaa horiiɓe mbi'i~: — Munyee ngi'en koo maa Iliya e wara hisna mo.
40027050	Yeesu ɓesdi wullugo e semmbee, ndeen o maayi.
40027051	E wakkaci ɗuum, wudere wonnde nder Wuro Allah Seniingo seeki gada dow faa lees, nde waɗi cende ɗiɗi. Lesdi dimmbii, kaaƴe pusi,
40027052	genaale omti, seniiɓe ɗuuɗɓe maaynooɓe ummitii,
40027053	ɓe mburtii nder genaale. Ɓaawo ummitaaki Yeesu ɓe natti si'ire seniinde, yimɓe ɗuuɗɓe ngi'i ɓe.
40027054	Mawɗo soojeeji e darodiiɓe e muuɗum gam reengo Yeesu, nde ɓe ngi'i no lesdi dimmborii e ko laatii fuu, sey ɓe kultori ɓe mbi'i~: — Goonga, o'o neɗɗo o Ɓiɗɗo Allah~!
40027055	Rewɓe ɗuuɗɓe warduɓe e Yeesu gada Gaaliili e kuwana mo, ɓe ndarii to woɗɗi eɓe kollira ko laatotoo.
40027056	Nder rewɓe ɓeen e woodi Maryaama mo Magadaaliya, e Maryaama inna Yaakuubu e Yusufu, e inna ɓiɓɓe Jabadi.
40027057	Nde alaasara waɗi, goɗɗo diskuɗo mo si'ire Aramaatiya bi'eteeɗo Yusufu wari. Kanko boo o tokkuɗo Yeesu.
40027058	O yahi to Bilaatus, o torii ɗum ɓanndu Yeesu. Bilaatus jaɓi o hokkee ɓanndu nduun.
40027059	Sey Yusufu hooƴi ɓanndu nduun, taardi ndu wudere raneere,
40027060	o wallini ndu nder yenaande hesre nde o wasannoo hoore ma'ako nder haayre. Ndeen o talliti haayre teddunde, o omndi honnduko yenaande, o dilli.
40027061	Maryaama mo Magadaaliya e goɗɗo Maryaama e njooɗii ha'ade ku'uci e yenaande ndeen.
40027062	Jonto ma'ajum, waato nyannde-fooftiinde, mawɓe aardiiɓe diina e Fariisa'en kawriti to Bilaatus,
40027063	ɓe mbi'i mo~: — Laamiiɗo, min kiimtake nde majjinoowo yimɓe oon foofeynoo, o vi'ii to o maayii, ɓaawo balɗe tati o ummitoto.
40027064	Gam ma'ajum, igga mbi'aa ɗum reena yenaande ndeen faa balɗe tati ɗeen nguto, gam to' almaajiri'en ma'ako ngar ngujja ɓanndu ma'ako, mbi'a yimɓe o ummitake nder maayɓe. Ndeen majjinki yimɓe cakitiiki no ɓurey arani hallugo.
40027065	Bilaatus vi'i ɓe~: — Too, raa soojeeji reenooɓe, njahee ndeennee ɓe yenaande ndeen keerol no mbaawɗon fuu~!
40027066	Ɓe njahi yenaande, ɓe takki lammba laamiiɗo dow kaaƴa omndiraanga yenaande ndeen, ɓe ndarni soojeeji ndeena nde booɗɗum.
40028001	Nde nyannde-fooftiinde ndeen wuti, nyannde alat ila fajiri cuɓ, Maryaama mo Magadaaliya e goɗɗo Maryaama njahi yi'igo yenaande.
40028002	Ɗoon e ɗoon lesdi dimmbii dimmbaaki cemmbiɗki. Malaa'ikaajo Jawmiraawo jippoyii gada dow talli kaaƴa omndiraanga yenaande ndeen, o jooɗii dow ma'aga.
40028003	Emo ɗelkitoo kama maƴƴere, kolte ma'ako ndanni tar kama hottollo.
40028004	Reenooɓe ɓeen kuli korey, faa ɓe mbaɗi ga diwnugo, ɓe ndo''ii e lesdi, ɓe laatii kama maayɓe.
40028005	Malaa'ikaajo vi'i rewɓe ɓeen~: — To' on kul~! Emi anndi Yeesu baraaɗo dow gaafagal ndaaroton.
40028006	O walaa ɗo'o, o ummitake kama no o vi'inoo. Ngaree ngi'on to o wallinano.
40028007	Njaawnee njahee ngeccooɗon almaajiri'en ma'ako o ummitake nder maayde. Jo'oni o aartey on yahago lesdi Gaaliili. Toon ngi'oton mo. Kanka ngiɗmi vi'igo on.
40028008	Rewɓe ɓeen ndilli ɗoon e yawɗaare, eɓe keevi kulol e velvelo. Ɓe nyaari gam ɓe ngeccoyoo almaajiri'en ma'ako habaru ɗuum.
40028009	Ɗoon e ɗoon Yeesu fotti e maɓɓe, vi'i~: — Salaama aleekum~! Ɓe ɓaditii mo ɓe nanngi kosɗe ma'ako ɓe cujjidani mo.
40028010	Ndeen Yeesu vi'i ɓe~: — To' on kul~! Njahee mbi'ee banndiraaɓe am njaha Gaaliili. Toon ɓe ngi'ata yam.
40028011	Ila rewɓe ɓeen e dow laawol, sey woɓɓe nder soojeeji reennooɓe yenaande njahi si'ire, ngeccii mawɓe aardiiɓe diina ko laatii fuu.
40028012	Mawɓe aardiiɓe diina kawriti e arɗuɓe Yahuudu'en, ɓe mbaɗi caawara ɓe kokki soojeeji reenɓe yenaande ndeen ceede ɗuuɗɗe,
40028013	ɓe mbi'i ɓe~: — Mbi'ee yimɓe~: «~Almaajiri'en ma'ako ngari jemma tawi on ɗaanii, ngujji mo.~»
40028014	To Bilaatus nanii ka, min mbaɗey dabaree de''itingo mo, min kisna on torraa fuu.
40028015	Soojeeji ɓeen njaɓi ceede ɗeen, ɓe mbaɗi kama no ɓe mbi'aa. Noon habaru ɗuum sankitorii nder Yahuudu'en faa wargo hannde.
40028016	Almaajiri'en sappo e go'o njahi Gaaliili dow vaamnde nde Yeesu tindinnoo ɓe.
40028017	Nde ɓe ngi'i mo ɓe cujjidani mo, ammaa woɓɓe maɓɓe cekkii naa ɗum kanko.
40028018	Yeesu ɓaditii ɓe, vi'i~: — Mi hokkaama baawɗe dow asama e lesdi fuu.
40028019	Gam ma'ajum, njahee laatinee leƴƴi duuniyaaru fuu almaajiri'en am, mbaɗanee ɓe baptisma nder innde Baabiraawo e Ɓiɗɗo e Ruhu Ceniiɗo,
40028020	ekkitinee ɓe, ɓe tokka ɗuum ko mbi'imi on fuu. Anndee emi wondi e mooɗon koo ndeye, faa timmoode duuniyaaru.
41001001	Ɗu'um woni fuɗɗoode Habaru Belɗum dow Yeesu Almasiifu Ɓiɗɗo Allah.
41001002	Ɗum fuɗɗiri noon no ɗum vinndiraa nder deftere annabi Ecaaya vi'igo~: Allah vi'i~: Mi liloyey lilaaɗo am o aardoo yeeso maaɗa, o mo''inan maa laawol.
41001003	Goɗɗo e waɗa ka wooyya nder ladde e vi'a~: Mo''inee ɗatal gam Jawmiraawo, poortee laawol gam garol ma'ako.
41001004	Lilaaɗo oon woni Yahayya baɗoowo baptisma. O vanngii nder ladde, emo wa'ajina yimɓe, emo vi'a~: — Tuubee, ɗum waɗana on baptisma, keɓon ya'afuye hakkeeji mooɗon.
41001005	Yimɓe lesdi Yahuudiya e yimɓe si'ire Urusaliima fuu ngari to ma'ako, e ngeccoo hakkeeji mu''en, Yahayya boo e waɗana ɓe baptisma nder maayo Urdun.
41001006	Yahayya e ɓornii koltal leeɓe geelooɗi, emo taadii taadorde laral, emo nyaama baɓɓatti e njuumri ladde.
41001007	Emo wa'ajina, emo vi'a~: — Goɗɗo e wara ɓaawo am, o ɓurii yam baawɗe, koo ɓoggi paɗe ma'ako mi fotaay turaago mi fiɓta.
41001008	Mi waɗanii on baptisma e ndiyam, ammaa kanko o waɗaney on baptisma e Ruhu Ceniiɗo.
41001009	Nder balɗe ɗeen Yeesu ummii si'ire Najaratu nder lesdi Gaaliili, o wari to Yahayya. Yahayya waɗani mo baptisma nder maayo Urdun.
41001010	Ɗoon to Yeesu vurtii ndiyam, o yi'i dow e omtii, Ruhu Allah e jippoyoo dow ma'ako nder nanndi foondu.
41001011	Voliinde ivoyi dow vi'i~: «~Aan a Ɓiyam mo ngiɗmi. Emi nana belɗum maaɗa.~»
41001012	Ɗoon e ɗoon Ruhu Allah yahari mo nder ladde.
41001013	Toon o waɗi balɗe arba'iin (40), Ceyɗaan e jarraboo mo. Emo nder diiwe ladde, malaa'ika'en e kuwana mo.
41001014	Too, ɓaawo omndeeki Yahayya nder kaso, Yeesu yahi Gaaliili e wa'ajina Habaru Belɗum ivoyɗum to Allah.
41001015	Emo vi'a~: — Wakkaci waɗi, laamu Allah ɓadake. Tuubee, njaɓon Habaru Belɗum.
41001016	Yeesu e tokkiti regorde maayo Gaaliili, sey o yi'i Simon e minyum Anndaraawus nanngooɓe liƴƴi, e pera nanngirɗum liƴƴi nder ndiyam.
41001017	Sey Yeesu vi'i ɓe~: — Tokkee yam, mi waɗa on waddeyɓe yimɓe to am.
41001018	Ɗoon e ɗoon ɓe ngoori nanngirɗum liƴƴi maɓɓe, ɓe tokki mo.
41001019	Nde o yahi yeeso seɗɗa, o yi'i Yaakuubu ɓii Jabadi e minyum Yahayya nder akali mu''en, eɓe mo''ina nanngirɗum liƴƴi maɓɓe.
41001020	Ɗoon e ɗoon o noddi ɓe, ɓe ngoori baaba maɓɓe Jabadi e huwooɓe maɓɓe nder akali, ɓe tokki Yeesu.
41001021	Ɓaawo ma'ajum, Yeesu e almaajiri'en muuɗum njahi si'ire Kafarnahum. Nyannde-fooftiinde o natti suudu-wa'ajordu, o fuɗɗi ekkitingo.
41001022	Ekkitinol ma'ako haaynii ɓe, gam o ekkitiniraay ɓe noon no moodiɓɓe Tawreeta ekkitinirta, ammaa o ekkitinii ɓe e baawɗe ɗe ngeddataako.
41001023	Nder suudu-wa'ajordu nduun, e woodi goɗɗo mo ginnol. Ɗoon e ɗoon o wulli e semmbee,
41001024	o vi'i~: — Ko waannu maa e amin Yeesu mo Najaratu~? A warii gam halkugo min naa~? Emi anndi a moye~: a Ceniiɗo ivoyɗo to Allah.
41001025	Yeesu nyaaɗani ngol vi'i~: — De''u~! Vurta nder ma'ako.
41001026	Sey ginnol ngool giggigii mo e semmbee, ngol halɓi, ngol vurtii mo.
41001027	Jama'aare ndeen fuu haayɗini, ɓe mbaɗi ga ƴamƴamtirgo, eɓe mbi'a~: — Ɗu'um maa ɗum ɗume~? Ngo'ol ekkitinol no kesol~! O'o neɗɗo e woodi baawɗe, faa e ginnaaji e mbaɗa ko o vi'i.
41001028	Nder wakkaci seɗɗa habaru Yeesu sankitii koo toye nder lesdi Gaaliili.
41001029	Ɗoon e ɗoon Yeesu e Yaakuubu e Yahayya mburtii nder suudu-wa'ajordu nduun, ɓe njahi wuro Simon e Anndaraawus.
41001030	Esoo Simon debbo e waalii haɓda e jonte. E jottaaki Yeesu ɓe kokki ɗum habaru ma'ako.
41001031	Sey Yeesu yahi to ma'ako nanngi mo junngo ummini mo. Ɗoon e ɗoon yontere ndeen yoofi mo, o ummii o veerni ɓe.
41001032	Futuro, ɓaawo mutki naange, yimɓe ngaddani Yeesu nyawɓe, e woonɓe ginnaaji ɗuuɗɓe.
41001033	Sey yimɓe si'ire fuu kawriti e dammugal wuro ngoon.
41001034	Yeesu yamɗitini nyawɓe ɗuuɗɓe ɓe nyawuuji feere-feere. Kadimaa o tuufi ginnaaji ɗuuɗɗi, o wooraay ɗi, ɗi mbolvi, gam eɗi anndi o moye.
41001035	Jonto ma'ajum Yeesu davi ila fajiri, o yahi woɗnde yaayre to walaa koo moye, o waɗi do'aare.
41001036	Sey Simon e wonduɓe e muuɗum ndilli yillaago mo.
41001037	Nde ɓe keɓti mo, ɓe mbi'i mo~: — Yimɓe fuu e ngillo maa~!
41001038	Sey Yeesu vi'i ɓe~: — En njah ci'e gonɗe ɗo'o ha'ade, mi wa'ajina toon maa, gam kanjum waddi yam.
41001039	O yahi koo toye nder lesdi Gaaliili, emo wa'ajina nder cuuɗi-ga'ajorɗi maɓɓe, emo vurtinana yimɓe ginnaaji.
41001040	Goɗɗo mo kuturta wari to Yeesu, diccii torii mo vi'i~: — To a jaɓii, a waawi yamɗitingo yam.
41001041	Jurumɗum nanngi Yeesu, o foorti junngo, o meemi mo, o vi'i~: — Mi jaɓii, yamɗit~!
41001042	Ɗoon e ɗoon nyawu nguun yoofi mo, o yamɗiti.
41001043	Sey Yeesu sallamii mo, ammaa fooɗi noppi ma'ako vi'i~:
41001044	— Hakkil, ta'a vi'i ka koo moye, ammaa yah kollaa hoore maaɗa to aardiiɗo diina, mbaɗaa sadaka ka Muusa vi'i ɗum waɗa, gam a laɓɓinaama. Waɗ ɗum, gam anndingo yimɓe a yamɗitii.
41001045	Ammaa kanko o dilli o fuɗɗi sankitgo habaru ɗuum koo toye, faa Yeesu waawaay nattugo si'ire. O jooɗii nder ladde. Yimɓe mbaɗi ga wargo to ma'ako gada koo toye.
41002001	Ɓaawo balɗe seɗɗa Yeesu hooti Kafarnahum. Yimɓe nani habaru o wartii emo wuro.
41002002	Jama'aare ɗuuɗnde hawriti e wuro ngoon, ngo heevi tep, koo to neɗɗo tuuta joode walaa. Yeesu wa'ajini ɓe voliinde Allah.
41002003	Sey woɓɓe ngari, ngaddani mo goɗɗo buusaaɗo, worɓe nayo e ndoondii mo.
41002004	Ammaa ɓe keɓaay nattingo mo to Yeesu woni, gam yimɓe ɗuuɗii. Sey ɓe ƴeenti dow suudu nduun, ɓe njuli ndu deydey to Yeesu woni, ɓe njippiniri mo yulannde ndeen dow be'itum ma'ako.
41002005	Nde Yeesu yi'i goonɗinki maɓɓe, o vi'i buusaaɗo oon~: — Higoo, hakkeeji maaɗa nja'afaama.
41002006	Woɓɓe moodiɓɓe Tawreeta jooɗiiɓe ɗoon puɗɗi nyumgo nder ɓerɗe mu''en,
41002007	ɓe mbi'i~: — Ɗum iri kaye o'o gorko vi'ata~? Emo fotna hoore ma'ako e Allah~! Moye waawata ya'afaago hakke to naa Allah~?
41002008	Ɗoon e ɗoon Yeesu fahami ko ɓe nyumata nder ɓerɗe maɓɓe, o vi'i ɓe~: — Gam ɗume nyumoton iri ɗi'i nyumooji nder ɓerɗe mooɗon~?
41002009	Ɗume ɓuri hoygo, vi'igo o'o buusaaɗo hakkeeji ma'ako nja'afaama, na vi'igo mo o ummoo o daroo o hooƴa be'itum ma'ako~?
41002010	Ammaa gam anndon Ɓii-Neɗɗo e woodi baawɗe ya'afaago hakkeeji nder duuniyaaru. Sey o vi'i buusaaɗo oon~:
41002011	— Emi vi'i maa~: «~Umma hooy be'itum maaɗa hoot.~»
41002012	Ɗoon e ɗoon o ummii o hooƴi be'itum ma'ako, o vurtii yeeso koo moye. Fii ɗuum haaynii wonɓe ɗoon fuu, ɓe maalti Allah, ɓe mbi'i~: — Min meeɗaay yi'igo iri ɗu'um abadaa~!
41002013	Yeesu so''ii regorde maayo Gaaliili. Jama'aare ɗuuɗnde wari to ma'ako, o ekkitini ɓe.
41002014	Emo ƴaɓɓoo, o yi'i Leewi ɓii Alfaa e jooɗii to ɗum jaɓata ceede janngal, sey Yeesu vi'i mo~: — Tokkam. Leewi ummii tokki mo.
41002015	Woɗnde nyanndeere Yeesu e tokkuɓe ɗum e njooɗii kiirtoo nder wuro Leewi. Jaɓooɓe janngal ɗuuɗɓe e waɗooɓe hakke e kiirtodoo e Yeesu, kam e tokkuɓe ɗum, gam ɗuuɗma nder tokkuɓe mo ɗum iri maɓɓe.
41002016	Nde moodiɓɓe Tawreeta e Fariisa'en ngi'i Yeesu e nyaamda e waɗooɓe hakke e jaɓooɓe janngal, ɓe mbi'i tokkuɓe mo~: — Ko jeyi o nyaamdata e jaɓooɓe janngal e waɗooɓe hakke~?
41002017	Nde Yeesu nani ka, o vi'i ɓe~: — Yamɓe ngalaa bukaata nyawtoowo, sey nyawɓe. Mi waraay gam noddugo tammiiɓe no goonga'en, ammaa mi warii noddugo annduɓe no waɗooɓe hakke.
41002018	Almaajiri'en Yahayya baɗoowo baptisma e ɓe Fariisa'en e cuumoo. Sey woɓɓe ngari ƴami Yeesu~: — Gam ɗume almaajiri'en Yahayya e ɓe Fariisa'en e cuumoo, ammaa ɓe maaɗa cuumataako~?
41002019	Yeesu toontii ɓe vi'i~: — E giiɗe mooɗon, warɓe koobgal e cuumoo wakkaci ɗum kooviiɗo wondi e maɓɓe naa~? To faa eɓe ngondi e kooviiɗo, ɓe cuumataako.
41002020	Ammaa wakkaci e wara nde kooviiɗo oon hooƴetee nder maɓɓe, wakkaci ɗuum ɓe cuumoto.
41002021	Walaa pitreyɗo koltal kihingal e lefel kesel. To o waɗii noon, lefel kesel no seekey koltal kihingal, ndeen ceekol ngool no ɓurey ngol naane.
41002022	Noon boo, walaa looveyɗo innaboojam kesam nder saaɗkiwu kihingu. To o waɗii noon, ɗam ƴuufey, ɗam fusa saaɗkiwu nguun, ndeen ɗum heppey innaboojam faa e saaɗkiwu. Ammaa innaboojam kesam e haani loovee nder saaɗkiwu kesu.
41002023	Nyannde-fooftiinde feere, Yeesu e almaajiri'en muuɗum ndaacii nder gese alkamaari. Sey almaajiri'en puɗɗi ɓorgo butaali e murjoo e ƴakka.
41002024	Ndeen Fariisa'en mbi'i mo~: — Hina ko almaajiri'en maaɗa mbaɗata. Ko jeyi ɓe mbaɗanta ko Tawreeta haɗi waɗeego nyannde-fooftiinde~?
41002025	Yeesu vi'i ɓe~: — On meeɗaay janngugo ko Dawda waɗi, kam e yahadiɗɗaaɓe muuɗum wakkaci nde dolo e cooyal nanngi ɓe naa~?
41002026	Nder jaamaniiru ndu Abiyatar laatii aardiiɗo diina mawɗo, Dawda natti Wuro Allah Seniingo nyaami buroodi desanaaɗum Allah, ɗum Tawreeta haɗi koo moye nyaamgo, sey aardiiɓe diina tan. Ammaa Dawda nyaami ɗum, faa maa o hokkori yahadiɗɗaaɓe ma'ako.
41002027	Sey Yeesu vi'i ɓe~: — Nyannde-fooftiinde waɗaama gam neɗɗo, naa neɗɗo waɗaa gam nyannde-fooftiinde.
41002028	Gam ma'ajum, Ɓii-Neɗɗo woni jawmu koo ɗume, faa e nyannde-fooftiinde.
41003001	Wakkaci feere Yeesu natti suudu-wa'ajordu. Nder ma'aru e woodi goɗɗo mo junngo muuɗum waati.
41003002	Woɓɓe nder ma'aru e kora mo, ngi'a kul o yamɗitiney neɗɗo oon nyannde-fooftiinde, gam ɓe keɓa ko ɓe ngullorii mo.
41003003	Sey Yeesu vi'i mo junngo waatngo oon~: — Umma dara ɗo'o hakkunde maɓɓe.
41003004	Ndeen Yeesu ƴami ɓe vi'i~: — Ɗume Tawreeta vi'i waɗee nyannde-fooftiinde~? Ko vooɗi nakay ko halli~? Hisnugo yonki na wargo ki~? Ammaa ɓe fuu ɓe nde''iti.
41003005	Yeesu raari ɓe nder huunƴere, ca'atal ɓerɗe maɓɓe naawi mo. O vi'i mo junngo waatngo oon~: — Foortu junngo maaɗa. O foorti ngo, ngo yamɗiti.
41003006	Ɗoon e ɗoon Fariisa'en mburtii wa'ajordu nduun, ɓe puɗɗi wa'adugo e yimɓe Hiruudus caawara dow no ɓe mbardata Yeesu.
41003007	-
41003008	Ɓaawo ma'ajum, Yeesu dillidi e almaajiri'en muuɗum yahago maayo Gaaliili. Jama'aare ɗuuɗnde gada Gaaliili e Yahuudiya e Urusaliima e Idumiya e fu'una maayo Urdun e ci'e Tiir e Sidon tokki mo. Jama'aare ndeen fuu wari to ma'ako, gam ɓe nanii habaru kuuɗe ɗe o waɗata.
41003009	Yeesu vi'i almaajiri'en muuɗum ngaddana ɗum akali, gam to' jama'aare hawritnde ɓiɗɗu mo.
41003010	O waɗii noon, gam o hoynii yimɓe ɗuuɗɓe, kanjum waɗi nyawɓe fuu mbaɗi ga nyo'indirgo gam meema mo.
41003011	Wakkaci nde woonɓe ginnaaji ngi'i mo fuu, sey ɓe kippoo yeeso ma'ako eɓe mbi'a e semmbee~: — Aan, a Ɓiɗɗo Allah~!
41003012	Ammaa o nyaaɗani ɗi to' ɗi mbanngin o moye.
41003013	Yeesu ƴeenti vaamnde, o noddi ɓe o yiɗi ngara to ma'ako. Ɓe ngari.
41003014	O suɓi sappo e ɗiɗo nder maɓɓe, gam ɓe ngonda e ma'ako, o lila ɓe wa'ajinoygo,
41003015	o hokki ɓe baawɗe tuufgo ginnaaji.
41003016	Raa inɗe sappo e ɗiɗo ɓeen ɓe o suɓi~: Simon mo o hokki innde Biiturus,
41003017	e Yaakuubu ɓii Jabadi, e minyum Yahayya ɓe o hokki innde Bowanerges, waato Ɓiɓɓe Riggaango,
41003018	e Anndaraawus, e Filibus, e Bartalamaawus, e Matta, e Tooma, e Yaakuubu ɓii Alfaa, e Taddiyus, e Simon kaɓaneyɗo rimɗingo lenyol muuɗum,
41003019	e Yahuuda Iskariyooti nyaameyɗo amaana Yeesu.
41003020	Ndeen Yeesu warti wuro. Kadimaa yimɓe ɗuuɗɓe kawriti to ma'ako, faa kanko e almaajiri'en ma'ako ɓe mbaawaay nyaamgo nyaamdu.
41003021	Nde banndiraaɓe ma'ako nani ɗum, ɓe ngari ɓe kooƴa mo, gam ɓe mbi'aama o haaŋaama.
41003022	Moodiɓɓe Tawreeta warɓe gada Urusaliima mbi'i~: — Ba'aljabul laamiiɗo ginnaaji nanngi mo, e baawɗe muuɗum o vurtinirta ginnaaji.
41003023	Ndeen Yeesu noddi ɓe valndani ɓe, vi'i~: — Noye Ceyɗaan waawrata vurtingo Ceyɗaan~?
41003024	To laamu sennditake e honhontira, ngu waawataa daraago.
41003025	Noon boo, to wuro sennditake e honhontira, wuro ngoon darataako.
41003026	To Ceyɗaan ummake e hona hoore muuɗum, to o sennditake, ndeen laamu ma'ako waawataa daraago. To noon, timmoode ma'agu warii.
41003027	Yeesu tokki vi'igo~: — Walaa baaweyɗo nattugo wuro neɗɗo cemmbiɗɗo, te'eta mo areeji ma'ako, to naa o aartu o haɓɓi mo tawo, ndeen emo waawi hooygo ko woni nder wuro ngoon fuu.
41003028	Emi vi'a on goonga~: yimɓe e mbaawi ya'afaneego hakkeeji mu''en e koo iri ɗiye haalaaji yavaare ɗi ɓe mbolvi dow Allah.
41003029	Ammaa koo moye volvi haala yavaare dow Ruhu Ceniiɗo, o ya'afantaake sam. Hakke ɗuum e dow hoore ma'ako faa abadaa.
41003030	Yeesu vi'ii noon gam ɓe mbi'ii ginnol o woodi.
41003031	Minyiraaɓe Yeesu e inna mu''en ngari ndarii yaasi, ɓe lili goɗɗo noddoya Yeesu.
41003032	Jama'aare ɗuuɗnde e jooɗii filii Yeesu, sey lilaaɗo vi'i mo~: — Inna maaɗa e minyiraaɓe maaɗa e toon yaasi, eɓe ngiɗi yi'igo ma.
41003033	Yeesu toontii ɓe vi'i~: — Moye woni inna am~? Ɓeye ngoni minyiraaɓe am~?
41003034	O raari jooɗiiɓe filiiɓe mo, o vi'i~: — Onon ngoni inna am e minyiraaɓe am~!
41003035	Gam baɗoowo ko Allah yiɗi, kam woni minyam e inna am.
41004001	Kadimaa Yeesu ɓesdi ekkitingo e regorde maayo Gaaliili. Jama'aare ɗuuɗnde hawriti to ma'ako, sey nde o natti akali ndiyam o jooɗii. Hawritɓe boo njooɗii e jaarengol regorde maayo.
41004002	O ekkitini ɓe ku'uje feere-feere e balndi. O vi'i ɓe~:
41004003	— Ngewee nanon~! Aawoowo yahii ngesaa gam aawa aawdi.
41004004	Emo nder aawgo aawdi ndiin, sey ngoɗndi yani dow laawol, colli ngari cuɓti ndi.
41004005	Ngoɗndi boo yani nder korokaaƴe to lesdi ɗuuɗaa. Ndi fuɗi jaawɗum, gam lesdi ndiin luggaa.
41004006	Ammaa nde naange fuɗoyi fiyi ndi, sey ndi yo'ori, gam ndi walaa ɗaɗi.
41004007	Aawdi feere yani nder gi'e, sey gi'e ɗeen mawni ɗeɗɗi ndi, ndi rimaay.
41004008	Ngoɗndi boo yani dow lesdi mbooɗndi, ndi fuɗi, ndi mawni, ndi waɗi butaali. Ngoɗndi waɗi butaali talaatiin (30), ngoɗndi waɗi butaali settiin (60), ngoɗndi faa e hemre (100).
41004009	Nde Yeesu heyni valndango ɓe balndol ngool, sey o vi'i~: — Mo nofru nanooru fuu, sey nana~!
41004010	Wakkaci nde Yeesu jooɗii feere muuɗum, almaajiri'en ma'ako sappo e ɗiɗo e woɓɓe tokkuɓe mo njahi to ma'ako, ɓe ƴami mo o fahamina ɓe ma'ana balndol ngool.
41004011	Sey o vi'i ɓe~: — Onon on kokkaama fahamugo sirri laamu Allah, ammaa yimɓe ɓe ngalaa nder mooɗon, koo ɗume sey e balndi.
41004012	Kanjum waɗi ɗum vi'ii~: «~Eɓe ndaara, ammaa ɓe ngi'ataa. Eɓe nana, ammaa ɓe pahamataa. Gam to naa noon, ɗum baɗoojum ɓe nana, ɓe tuuba, ɗum ya'afanoo ɓe.~»
41004013	Ndeen Yeesu vi'i ɓe~: — On pahamaay balndol ngool naa~? To noon, noye pahamirton balndi koriiɗi~?
41004014	Ko aawoowo oon aawi, ɗum voliinde Allah.
41004015	Aawdi njanndi dow laawol e laatii balndol nanɓe voliinde Allah, ammaa ɗoon to ɓe nani nde, ɗoon Ceyɗaan warata hooƴa nde nder ɓerɗe maɓɓe.
41004016	Aawdi njanndi nder korokaaƴe boo e laatii balndol nanɓe voliinde Allah, ɗoon e ɗoon ɓe njaɓi nde e velvelo.
41004017	Ammaa ɓe munyey wakkaci seɗɗa tan. To caɗeele e torraa warii sabu voliinde ndeen, ɗoon e ɗoon ɓe njoofata nde, gam ɓe ngalaa ɗaɗi.
41004018	Aawdi njanndi nder gi'e e laatii balndol nanɓe voliinde ndeen,
41004019	ammaa laruuraaji duuniyaaru e yiɗde jawdi e suunooji feere-feere natti ɓerɗe maɓɓe, ɓiɗɗi voliinde ndeen, kaɗi nde rimgo.
41004020	Aawdi njanndi dow lesdi mbooɗndi e laatii balndol nanɓe voliinde Allah, njaɓi nde, kuutiniri nde, faa ɓe mbaɗi nafri, woɓɓe talaatiin (30), woɓɓe settiin (60), woɓɓe faa e hemre (100).
41004021	Yeesu tokki vi'igo~: — Moye huɓɓata fitila ndeen hippira ka tummude, koo resa ka lees leeso~? Wanaa sey o ɓila ka naa~?
41004022	Walaa ko suuɗii ko suuɗtataake, noon boo walaa sirrijum ɗum vanngintaake.
41004023	Mo nofru nanooru fuu, sey nana~!
41004024	O ɓesdi vi'igo ɓe~: — Kakkilanee ko nanoton~! E etergel ngel etroton, e ma'agel etranteeɗon, faa maa ɓesdaneeɗon.
41004025	Gam goonɗo kam ɓesdante, mo walaa, koo kaal kal woodi maa no jaɓtete kal.
41004026	Yeesu tokki vi'igo~: — Laamu Allah e nanndi e neɗɗo aawɗo aawdi nder ngesaa muuɗum.
41004027	Waala fina, aawdi ndiin no fuɗey mawna, o anndaa no ndi mawniri.
41004028	Lesdi e hoore muuɗum fuɗnata aawdi ndiin. Aran ndi waɗa ƴommbal, ndeen vutaandu, ɓaawo ma'ajum sey gite.
41004029	To gawri ndiin ɓenndii, sey o yahada e laɓi o taƴa ndi, gam wakkaci taygo ndi warii.
41004030	Kadimaa Yeesu vi'i~: — E ɗume nanndinireymi laamu Allah~? E ngole balndol nanndineymi ngu~?
41004031	Engu nanndi e gabbel mutardi ɓurngel koo ngele gabbel famɗugo.
41004032	E noon fuu to ngel aawaama, ngel mawney, ngel ɓura koo kiye lekki mawnugo, ngel waɗa licce mawɗe-mawɗe, faa colli nyiɓa caɓɓe mu''en dow ma'aje.
41004033	Yeesu huutinirii iri ɗi'i balndi ɗuuɗɗi gam wa'ajingo yimɓe voliinde Allah, deydey no ɓe mbaawi fahamirgo.
41004034	Walaa ko o volvani ɓe naa e balndi. Ammaa wakkaci o wondi e almaajiri'en ma'ako kamɓe tan, sey o yeccoo ɓe ma'ana balndi ɗiin.
41004035	Nyannaan ɗuum alaasara Yeesu vi'i almaajiri'en muuɗum~: — Punngitemma maayo.
41004036	Ɓe ɗali jama'aare hawritnde ɗoon, ɓe natti akali ki o woni nder muuɗum, ɓe ndillidi e ma'ako. Akale feere boo tokki ɓe.
41004037	Sey iyoonde e henndu semmbiɗndu ummoyi, ɓoggi ndiyam mbaɗi ga fiigo akali kiin, ndiyam natti nder ma'aki, faa ki ɓadii heeɓgo.
41004038	Yeesu boo e toon ɗaanii ɓokkorde akali kiin, emo waflii gaflel. Sey almaajiri'en ma'ako pindini mo mbi'i~: — Moodibbo, a waannaaka en kalkii naa~?
41004039	Sey o ummii o nyaaɗani henndu nduun, o vi'i ɓoggi ndiyam~: — De''it~! Daraa~! Sey henndu nduun darii, koo ɗume fuu de''iti.
41004040	O vi'i almaajiri'en ma'ako~: — Ko jeyi kuldanɗon nihinii~? Faa jo'oni on ngoonɗinaay naa~?
41004041	Ɓe kultori korey, ɓe ƴamƴamtiri, ɓe mbi'i~: — O'o no moye, mo faa e henndu e ɓoggi ndiyam ɗowtanto~?
41005001	Yeesu e almaajiri'en muuɗum punngiti maayo, ɓe njottii lesdi Garaasankoo'en.
41005002	Nde Yeesu vurtii akali kiin, sey goɗɗo mo ginnol kallungol vurtii nder genaale taɓɓii mo.
41005003	Neɗɗo oon nder genaale o jooɗoto. Walaa baawɗo haɓɓugo mo, gam koo ɓoggi njamndi kaɓɓataa mo.
41005004	Emo haari haɓɓireego ɓoggi njamndi e juuɗe, o tonngoree geƴƴelle, ammaa o taƴa ɓoggi njamndi ɗiin, o yeva geƴƴelle baɗaaɗe e kosɗe ma'ako. Walaa cemmbiɗɗo baawɗo jogaago mo.
41005005	Jemma e nyalawma emo nder genaale e dow baamle, emo wulla e semmbee, emo ƴarda ɓanndu ma'ako kaaƴe.
41005006	Nde o teeyni Yeesu, o nyaaroyi o diccii yeeso muuɗum.
41005007	O wulli e semmbee o vi'i~: — Yeesu Ɓiɗɗo Allah Mawɗo, ɗume hawti en~? Emi toro ma, gam Allah, ta'a torram.
41005008	O vi'ii noon gam Yeesu vi'ii ginnol gonngol nder ma'ako~: — Aan ginnol kallungol, vurta nder o'o neɗɗo~!
41005009	Sey Yeesu ƴami ngol vi'i~: — Noye mbi'eteɗaa~? Ngol toontii ngol vi'i~: — Odomre, gam emin ɗuuɗi.
41005010	Sey ɗi mbaɗi ga toraago Yeesu to' o tuuf ɗi e lesdi ndiin.
41005011	Faro ɗoon e woodi sefre aladeeji ɗuuɗɗi e dura moortorde vaamnde.
41005012	Sey ginnaaji ɗiin torii Yeesu ɗi mbi'i~: — Woor min, min nattoya aladeeji ɗin nih.
41005013	Yeesu jaɓi, sey ginnaaji ɗiin mburtii nattoyi sefre aladeeji. Aladeeji ɗiin njaharii dubuuje ɗiɗi (2~000). Sefre ndeen fuu nyaari, moortii vaamnde, yoolii nder maayo. Ndiyam nyaami ɗi, ɗi fuu.
41005014	Waynaaɓe aladeeji ɗiin nyaari mbi'oyi ka yimɓe si'ire mawnde e ci'on piliikon. Yimɓe ɓeen njahi yi'igo ko waɗi.
41005015	Nde ɓe ngari to Yeesu woni, ɓe ngi'i neɗɗo goonnooɗo ginnaaji ɗuuɗɗi oon e jooɗii, ɓornii kolte muuɗum, emo nder hakkiilo ma'ako. Sey koo moye maɓɓe huli.
41005016	Yiiɓe ko waɗi ɓeen ngeccii horiiɓe ko heɓi goonnooɗo ginnaaji oon e aladeeji.
41005017	Sey yimɓe ɓeen puɗɗi toraago Yeesu, o ɗalana ɓe lesdi maɓɓe.
41005018	Wakkaci Yeesu nattata akali, sey goonnooɗo ginnaaji oon torii mo o woora ɗum ɓe ndillida.
41005019	Ammaa Yeesu jaɓaay ɓe ndillida, o vi'i mo~: — Yah wuro to banndiraaɓe maaɗa, ngeccoɗaa ɓe fii mawɗum ko Jawmiraawo waɗan maa, e no o narri jurumɗum maaɗa.
41005020	Sey neɗɗo oon dilliri lesdi mbi'eteendi Ci'e-Sappo, o fuɗɗi hokkugo habaru fii mawɗum ko Yeesu waɗani mo. Nanɓe ɗum fuu kaayɗini.
41005021	Nde Yeesu natti akali vittoyi fonngo maayo to o ummino, jama'aare ɗuuɗnde hawriti to ma'ako e fonngo maayo ngoon.
41005022	Sey goɗɗo nder aardiiɓe suudu-wa'ajordu bi'eteeɗo Jayrus wari. Nde o yi'i Yeesu, o diccii yeeso muuɗum,
41005023	o waɗi ga toraago ɗum emo vi'a~: — Ɓinngel am dewel yamɗaa, ngel ɓadake maaygo. Emi toro maa war meemaa ngel, ngel yamɗita, to' ngel maay.
41005024	Sey Yeesu yahadi e ma'ako. Jama'aare ɗuuɗnde tokki mo e ɓiɗɗa mo.
41005025	Ɗoon ɗuum e woodi debbo baɗɗo duuɓi sappo e ɗiɗi lohonol muuɗum taƴaay.
41005026	Debbo oon yarii bone korey e juuɗe nyawtooɓe ɗuuɗɓe. O majjinii jawdi ma'ako fuu, ammaa o hoyaay, sey ko ɓesdi.
41005027	Ndeen maa o naniino habaru Yeesu, sey o ivi ɓaawo muuɗum nder jama'aare, o meemi toggoore muuɗum.
41005028	Gam o nyumii nder ɓernde ma'ako~: — Koo toggoore ma'ako tan keɓmi meemmi, mi hoyey.
41005029	Ɗoon e ɗoon lohonol ma'ako ngool darii, o nani nder ɓanndu ma'ako o yamɗitii.
41005030	Sey Yeesu nani baawɗe mburtake nder muuɗum. O waylitii nder jama'aare, o vi'i~: — Moye meemi toggoore am~?
41005031	Almaajiri'en ma'ako mbi'i mo~: — A yi'a jama'aare e ɓiɗɗu maa, ndeen ƴamaa moye meem maa~?
41005032	Ammaa Yeesu waɗi ga raargo nder jama'aare ndeen, gam heɓta moye meemi ɗum.
41005033	Nde debbo oon annditi ko laatii e ɓanndu muuɗum, o wari nder kulol emo diwna, o diccii yeeso Yeesu, o yeccii ɗum goonga dow ko waɗi fuu.
41005034	Sey Yeesu vi'i mo~: — Banndam debbo, goonɗinki maaɗa yamɗitinii ma. Yah jam, nyawu maaɗa hoyi.
41005035	Ila Yeesu e volva, sey woɓɓe gada wuro Jayrus aardiiɗo suudu-wa'ajordu ngari, ɓe mbi'i mo~: — Ɓiya maayii. Ta'a ɓesdu waannugo moodibbo.
41005036	Ammaa Yeesu yewanaaki ko ɓe mbi'i, o vi'i aardiiɗo suudu-wa'ajordu oon~: — Ta'a hul, goonɗin tan.
41005037	Walaa mo o woori yahadi e ma'ako, sey Yaakuubu e minyum Yahayya e Biiturus.
41005038	Nde ɓe njottii wuro Jayrus, Yeesu yi'i yimɓe nder waannaare, eɓe mboya eɓe ƴokoo.
41005039	Nde o natti, o vi'i~: — Ko jeyi ngaanniiɗon, on mboya~? Surbayel ngeel maayaay, ngel ɗaani tan.
41005040	Sey ɓe njali mo jalniiɗum yavaare. Ndeen o vurtini ɓe ɓe fuu yaasi, o hooƴi baaba surbayel ngeel e inna muuɗum e almaajiri'en ma'ako ɓe o wondi, ɓe natti suudu to surbayel woni.
41005041	Yeesu nanngi junngo surbayel ngeel vi'i~: — Taliita, kumi~! (Waato «~Surbaajo, umma.~»)
41005042	Ɗoon e ɗoon surbayel ngeel ummii fuɗɗi yahadu. Surbayel ngeel duuɓi sappo e ɗiɗi ngel woodi. Fii ɗuum haaynii ɓe korey.
41005043	Yeesu vaggini ɓe vi'i, to' ɓe muro vi'igo ka koo moye. Ndeen o vi'i ɓe~: — Kokkee mo ko o nyaami.
41006001	Sey Yeesu ummii yaayre ndeen hooti si'ire to mawni, almaajiri'en ma'ako njahadi e ma'ako.
41006002	Nde nyannde-fooftiinde wari, o fuɗɗi ekkitingo nder suudu-wa'ajordu. Nanɓe ekkitinol ma'ako fuu kaayɗini, ɓe mbi'i~: — Toye o'o neɗɗo heɓi ɗe'e ku'uje fuu~? Toye o heɓi ngu'u fahamu~? Toye o heɓi baawɗe waɗgo iri ɗe'e kuuɗe kaayniiɗe~?
41006003	Naa ɗum o'o cehoowo, ɓii Maryaama, mawnu Yaakuubu e Yusufu e Yahuuda e Simon naa~? Wanaa en ngondi e minyiraaɓe ma'ako rewɓe naa~? Kanjum ɗuum haɗi ɓe goonɗingo mo.
41006004	Yeesu vi'i ɓe~: — Annabiijo e teddinee to yahi fuu, baanda si'ire to rimaa, e banndiraaɓe muuɗum e yimɓe wuro muuɗum.
41006005	Yeesu heɓaay waɗgo alaama kaayniiɗum koo go'oto toon, sey nyawɓe seɗɗa tan ɓe o yowi juuɗe dow mu''en o yamɗitini ɗum'en.
41006006	Ciya goonɗinki maɓɓe haaynii mo. Ɓaawo ma'ajum, Yeesu yiilii nder ci'e piliiɗe ɗoon e ekkitina.
41006007	O noddi almaajiri'en ma'ako sappo e ɗiɗo, o lili ɓe ɗiɗo-ɗiɗo, o hokki ɓe baawɗe dow ginnaaji.
41006008	O vi'i ɓe~: — To' on kooy koo ɗume gam jahaangal mooɗon, koo nyaamdu, koo jikaare, koo ceede nder jiibaaji mooɗon, sey sawru tan.
41006009	Paɗɗee paɗe, ammaa to' on kooy toggooje ɗiɗi.
41006010	Wuro ngo njippiiɗon fuu, njooɗee e ma'ago, faa nde ndilluɗon si'ire ndeen.
41006011	To on ngarii yaayre nde yimɓe muuɗum njaɓɓaaki on, koo calii yewanaago on, ndillee yaayre ndeen, piɗɗon sollaare kosɗe mooɗon, gam hollugo ɓe, ɓe mbaɗii ko vooɗaa.
41006012	Almaajiri'en ɓeen ndilli e nga'ajina e mbi'a yimɓe tuuba.
41006013	Ɓe tuufi ginnaaji ɗuuɗɗi, ɓe moomani nyawɓe ɗuuɗɓe nebbam, nyawɓe ɓeen njamɗiti.
41006014	Laamiiɗo Hiruudus nani habaru Yeesu e volvee, gam innde Yeesu sankitake koo toye. Woɓɓe e mbi'a ɗum Yahayya baɗoowo baptisma ummitinaa nder maayde, kanjum waɗi emo woodi baawɗe waɗgo kuuɗe kaayniiɗe.
41006015	Woɓɓe mbi'i~: — Ɗum annabi Iliya. Woɓɓe boo e mbi'a o annabiijo kama annabo'en ndeenno.
41006016	Nde Hiruudus nani ɗum, o vi'i~: — Ɗum Yahayya mo ittanmi hoore ummitii nder maayde~!
41006017	O vi'ii noon gam kanko e hoore ma'ako waɗnoo Yahayya nanngaa, omndaa nder kaso. O waɗii ɗum sabu Hiruudiya koree mawniiko Filibus, mo o te'i.
41006018	Gam Yahayya vi'iino Hiruudus~: — Haanaa te'aa koree mawna.
41006019	Hiruudiya boo huunƴanii Yahayya, faa e yiɗi wargo mo, ammaa o heɓaay laawol,
41006020	sabu Hiruudus e hula Yahayya. Emo anndi Yahayya no neɗɗo goongaajo ceniiɗo, kanjum waɗi o reeni ɗum. Nde o volidata e Yahayya fuu, bolle Yahayya e ngaanno mo, ammaa e noon fuu emo yiɗi yewanaago mo.
41006021	Ammaa Hiruudiya heɓii laawol no wardata Yahayya nyannde juulɗe kiimtaaki danyeeki Hiruudus. Hiruudus siryake nyaamduuji gam mawɓe laamu muuɗum, e mawɓe soojeeji, e mawɓe lesdi Gaaliili.
41006022	Ɓii Hiruudiya debbo natti wami yeeso Hiruudus e ma'atinaaɓe muuɗum. Gamol ngool veli ɓe korey. Ndeen Hiruudus vi'i mo~: — Toram ko ngiɗɗaa fuu, mi hokkete ɗum.
41006023	O hunanii mo o vi'i~: — Ko toriɗaa yam fuu mi hokkete ɗum, koo to ɗum senndere laamu am.
41006024	Sey ɓiɗɗo debbo oon vurtii ƴami inna muuɗum~: — Ɗume haani mi toro~? Inna vi'i mo~: — Tora mo hoore Yahayya baɗoowo baptisma.
41006025	Ɗoon e ɗoon ɓiɗɗo debbo oon so''ii to laamiiɗo vi'i mo~: — Emi yiɗi kokkaa yam hoore Yahayya baɗoowo baptisma nder le'al jo'oni-jo'oni.
41006026	Ɓernde Hiruudus metti korey nde o nani haala kaan, ammaa nde laatii o aartii o hunanake mo yeeso ma'atinaaɓe, o yiɗaa sottingo haala ma'ako.
41006027	Ɗoon e ɗoon o lili soojeeru yaha waddoya hoore Yahayya. Soojeeru nduun yahi nder kaso taƴoyi hoore Yahayya,
41006028	waddi nde nder le'al, o hokki nde ɓiɗɗo debbo oon. Ɓiɗɗo debbo boo hokki nde inna muuɗum.
41006029	Nde almaajiri'en Yahayya nani ɗum, ɓe ngari ɓe kooƴi ɓanndu Yahayya ɓe mballini ndu nder yenaande wasaande nder haayre.
41006030	Lilaaɓe ɓe Yeesu lilnoo ngarti to muuɗum, ɓe ngeccii mo koo ɗume ko ɓe mbaɗi e ko ɓe ekkitini.
41006031	O vi'i ɓe~: — Ngaree njahen yaayre yeewnde keɓon poofton seɗɗa. O vi'ii noon gam yimɓe ɗuuɗɓe e ngara to ma'ako e co''o, faa ɓe keɓaay wakkaci ɓe nyaami nyaamdu.
41006032	Sey ɓe natti akali ndiyam, ɓe njahi to yeewi, kamɓe tan.
41006033	Ammaa wakkaci ɓe ndillata, yimɓe ɗuuɗɓe ngi'ii ɓe, annditi to ɓe pa'i. Yimɓe ɓeen mburtoyii ci'e ɗuuɗɗe, ɓe nyaari e kosɗe, ɓe aarti ɓe yottaago.
41006034	E jippaaki Yeesu nder akali, o yi'i jama'aare ɗuuɗnde e hawriti, sey o nani jurumɗum maɓɓe, gam eɓe nanndi e baali ɗi ngalaa gaynaako. O fuɗɗi ekkitingo ɓe ku'uje ɗuuɗɗe.
41006035	Nde naange muti, sey almaajiri'en ngari to ma'ako mbi'i mo~: — Naange muti, kadimaa ɗo'o to ngonɗen ɗum ladde.
41006036	Vi' ɓe'e yimɓe njaha gure e ci'e ɓadiiɗe, ɓe coodana ko'e maɓɓe ko ɓe nyaamata.
41006037	Ammaa Yeesu vi'i ɓe~: — Onon e ko'e mooɗon kokkee ɓe ko ɓe nyaami~! Ɓe toontii mo ɓe mbi'i~: — To noon a yiɗi min kooƴa ceede ajurfaari keme ɗiɗi (200) min coodonoya ɓe ko ɓe nyaamata naa~?
41006038	O vi'i ɓe~: — Buroodiiji noye ngoonɗon~? Njahee ndaaron. Nde ɓe ndaari, ɓe mbi'i~: — Buroodiiji jovi e liƴƴi ɗiɗi min njogii.
41006039	Ndeen o vi'i ɓe ɓe mbi'a yimɓe njooɗoroo dese-dese dow huɗo.
41006040	Sey ɓe njooɗii, woɓɓe mbaɗi dese hemre-hemre (100-100), woɓɓe hamsiin-hamsiin (50-50).
41006041	Yeesu hooƴi buroodiiji jovi e liƴƴi ɗiɗi ɗiin, o tiggii dow, o yetti Allah, o senndi buroodiiji ɗiin, o hokki almaajiri'en ma'ako nge'eda yimɓe. Noon o waɗani liƴƴi ɗiɗi ɗiin boo.
41006042	Ɓe fuu ɓe nyaami faa ɓe kaari.
41006043	Almaajiri'en ma'ako kawriti buroodi koriiɗum e liƴƴi koriiɗi, ɓe kebbini compooje sappo e ɗiɗi.
41006044	Nyaamɓe buroodi ɗuum njaharii worɓe dubuuje njovo (5~000).
41006045	Ɗoon e ɗoon Yeesu waɗi almaajiri'en muuɗum natta akali, ɓe aarta mo funngitgo maayo yahago Baytisayda, ko hokka o accootira e jama'aare.
41006046	Ɓaawo o accootirii e maɓɓe, o ƴeenti dow vaamnde gam o waɗa do'aare.
41006047	Nde futuro waɗi, akali kiin e caka maayo, Yeesu boo e dow vaamnde kanyum tan.
41006048	O yi'i almaajiri'en ma'ako e kaɓda e akali, gam henndu semmbiɗndu e haɗa ɓe yahadu. Fajiri o yahi to maɓɓe, emo ruugii dow ndiyam. O waɗi kama o ƴaɓɓoto ɓe,
41006049	ammaa nde ɓe ngi'i emo ruugii dow ndiyam, ɓe tammii ɗum mbeelu maayɗo, ɓe ƴoki,
41006050	gam ɓe fuu ɓe ngi'ii mo, ɓe kultori. Ammaa ɗoon e ɗoon Yeesu volvani ɓe vi'i~: — Mbaaltinee hakkiilooji mooɗon~! To' on kul, ɗum miin.
41006051	Ndeen o natti to maɓɓe nder akali, henndu nduun dari, sey ɓe kaayɗini korey.
41006052	Sabu jo'oral ɓerɗe maɓɓe, ɓe pahamaayno ma'ana kaayniiɗum nyaamnugo worɓe dubuuje njovo (5~000) ɗum o waɗi.
41006053	Nde ɓe njottii fonngo maayo, ɓe natti lesdi Genesaret, ɓe ndarii ɗoon.
41006054	Ɗoon to ɓe mburtii akali, ɗoon yimɓe annditi Yeesu,
41006055	ɓe nyaari ɓe njahi koo toye nder lesdi ndiin, eɓe kooƴoya nyawɓe maɓɓe dow mbe''itaari, eɓe ngadda ɓe to Yeesu woni.
41006056	Koo toye to Yeesu yahi, koo ɗum nder ci'e mawɗe e pamare, koo ɗum nder gure ladde, yimɓe e mballina nyawɓe nder luuɓe, eɓe toroo mo o woora nyawɓe ɓeen meema koo baŋargal toggoore ma'ako. Meemɗo ngal fuu njamɗiti.
41007001	Fariisa'en e woɓɓe moodiɓɓe Tawreeta warɓe gada Urusaliima kawriti to Yeesu.
41007002	Ɓe ngi'i woɓɓe nder almaajiri'en Yeesu e nyaama lootaay juuɗe mu''en kama no diina Yahuudu'en vi'i.
41007003	Fariisa'en e Yahuudu'en fuu nyaamataa nyaamdu sey to ɓe lootii juuɗe maɓɓe, gam noon ɓe pini ɓe tawi e maamiraaɓe maɓɓe.
41007004	To ɓe ngartii gada luumo, ɓe nyaamataa sey to ɓe lootake. Noon boo e woodi finaatawaaji ɗuuɗɗi ɗi ɓe njogii, kama no ɓe layɓirta njardukon maɓɓe e gaheeje e taasaaje njamndi mboɗeeri.
41007005	Sey Fariisa'en e moodiɓɓe Tawreeta ɓeen ƴami Yeesu mbi'i~: — Ko jeyi almaajiri'en maaɗa tokkaay finaatawaaji maamiraaɓe meeɗen, eɓe nyaamra juuɗe ɗe laaɓaa~?
41007006	Yeesu toontii ɓe vi'i~: — Annabi Ecaaya vi'ii goonga nde o waɗi annabaaku dow mooɗon, onon munaafuki'en. O vinndii~: «~Ɓe'e yimɓe e konnduɗe tan ɓe teddinirta yam, ammaa ɓerɗe maɓɓe e ngoɗɗii yam.
41007007	E mehere ɓe cujjidanta yam, gam ko ɓe ekkitinta ɗum dookaaji ɓiɓɓe-aadama tan.~»
41007008	On njoofii dokkaaji Allah, on njogake finaatawaaji yimɓe.
41007009	O ɓesdi vi'igo ɓe~: — On laatii goni'en e salaago dookaaji Allah, gam tokkon finaatawaaji mooɗon.
41007010	Muusa vi'i~: «~Teddin baaba maaɗa e inna maaɗa. O vi'ii boo~: Kuɗɗo baaba muuɗum koo inna muuɗum fotii wareego.~»
41007011	Ammaa onon, eɗon ekkitina to neɗɗo vi'ii baaba muuɗum koo inna muuɗum~: «~Ko haani mi vallir maa, ɗum laatake Korban, waato mi hokkii ɗum Allah.~»
41007012	Noon kaɗruɗon yimɓe mballa danyooɓe mu''en.
41007013	Noon laatinirɗon voliinde Allah mehere gada e finaatawaaji ɗi ekkitinɗon. On mbaɗii ku'uje ɗuuɗɗe ko nanndi e ma'ajum.
41007014	Ɓaawo ma'ajum, Yeesu ɓesdi noddi jama'aare vi'i~: — Ngewee on fuu, pahamon.
41007015	Walaa goɗɗum ko woni yaasi ɓanndu neɗɗo, natteyɗum nder ma'ako laatina mo nyidduɗo yeeso Allah. Ammaa kalluɗum ko vurtoytoo nder ɓernde neɗɗo, kanjum laatinta mo nyidduɗo yeeso Allah. [
41007016	]
41007017	Nde o seedi e jama'aare, o natti wuro, almaajiri'en ma'ako ƴami mo ma'ana balndol ngool.
41007018	O toontii ɓe o vi'i~: — Onon maa, on pahamaay ma'ana ma'agol naa~? On anndaa walaa ko nattata neɗɗo gada yaasi laatina mo nyidduɗo yeeso Allah naa~?
41007019	Gam wanaa nder ɓernde ɗum nattata, ammaa nder reedu, ndeen ɗum vurtoo ɓanndu. Noon Yeesu holliri koo nduye nyaamdu no laaɓndu yeeso Allah.
41007020	O ɓesdi vi'igo~: — Ko vurtotoo nder ɓernde neɗɗo, kanjum waɗata neɗɗo laatoo nyidduɗo yeeso Allah.
41007021	Gam nder ɓernde neɗɗo nyumooji kalluɗi mburtotoo ɗi njahara mo e daartal, e nguyka, e war-hoore, e njeenu,
41007022	e koɗey, e halleende, e ƴoyre jammba, e ciya reengo hoore, e nalwiiru, e vonnugo innde neɗɗo, e manngu hoore, e vemmbere.
41007023	Ɗe'e kuuɗe kalluɗe fuu gada nder ɓernde neɗɗo ɗe mburtoytoo, ɗe laatina mo nyidduɗo yeeso Allah.
41007024	Gada toon Yeesu ummii yahi ci'e Tiir e Sidon. O natti woɗngo wuro, o yiɗaa koo moye annda emo ɗoon. Ammaa e noon fuu o waawaay suuɗaago yimɓe.
41007025	Ɗoon e ɗoon goɗɗo debbo mo ginnol nanngi ɓinngel muuɗum dewel nani habaru ma'ako. O wari o diccii yeeso ma'ako.
41007026	Debbo oon naa o Yahuuduujo, o danyaama Finiikiya nder lesdi Suuriya. O torii Yeesu vurtina ginnol nder ɓinngel ma'ako.
41007027	Yeesu vi'i mo~: — Woor ɓikkon kaara tawo, gam haanaa ɗum hooƴa nyaamdu ɓikkon ɗum ferana kareeji.
41007028	Ammaa debbo oon vi'i mo~: — Ee, ɗum goonga Moodibbo, ammaa koo kareeji ɓaggiiɗi tummuɗe e nyaama ko ɓikkon koon ndufi.
41007029	Sey Yeesu vi'i mo~: — Gam ka'a ka mbiiɗaa hoot, ginnol vurtake surbayel maaɗa.
41007030	Debbo oon hooti tawi surbayel ngeel e waalii dow leeso, ginnol ngool vurtake nder ma'agel.
41007031	Yeesu dilli lesdi Tiir, o tokkiri Sidon, o yahi maayo Gaaliili, o natti lesdi mbi'eteendi Ci'e-Sappo.
41007032	Toon woɓɓe ngaddani mo goɗɗo paho mo bolle muuɗum mburtaaki booɗɗum. Ɓe torii Yeesu yowa juuɗe muuɗum dow ma'ako yamɗitina mo.
41007033	Sey Yeesu fooɗi paho oon vuttudu to fooɗtii e jama'aare, o waɗi koholi ma'ako nder noppi paho oon. O tuuti joode o meemi ɗemngal ma'ako.
41007034	Ndeen Yeesu tiggii dow resi ɓernde vi'i mo~: — Effata~! Waato «~Omta.~»
41007035	Ɗoon e ɗoon noppi neɗɗo oon omtii, ɗemngal ma'ako fiɓti, o fuɗɗi volvugo laaɓɗum.
41007036	Yeesu vi'i ɓe, to' ɓe mbi'i ka koo moye. Ammaa noon no o haɗri ɓe vi'igo ka, noon ɓe ɓesdiri sankitirgo ka.
41007037	Ɗum haaynii ɓe korey, ɓe mbi'i~: — Ko o waɗi fuu e vooɗi. Emo waɗa faa e fahaɓe e nana, nyonnduɓe boo e mbolva.
41008001	Nder balɗe ɗeen jama'aare ɗuuɗnde ɓesdi hawritgo to Yeesu. Nde laatii ɓe kororaaki nyaamdu, Yeesu noddi almaajiri'en muuɗum vi'i ɓe~:
41008002	— Mi nanii jurumɗum nde'e jama'aare, gam hannde balɗe tati eɓe ngondi e am, nyaamdu maɓɓe boo horaaki.
41008003	To mi woorii ɓe, ɓe koota ɓe nyaamaay, ɓe ngiiltoto dow laawol, gam woɓɓe maɓɓe ivoyii to woɗɗi.
41008004	Almaajiri'en toontii mo mbi'i~: — Toye keɓeten ko nyaamneten ɓe nder nde'e ladde~?
41008005	Yeesu ƴami ɓe vi'i~: — Buroodiiji noye ngoonɗon~? Ɓe mbi'i~: — Joveeɗiɗi.
41008006	Sey o vi'i jama'aare ndeen jooɗoo. O hooƴi buroodiiji joveeɗiɗi ɗiin, o yetti Allah, o senndi ɗi, o hokki almaajiri'en ma'ako nge'eda jama'aare, kamɓe boo ɓe nge'edi jama'aare ndeen.
41008007	Kadimaa eɓe ngoodi ngoɗkon liykon seɗɗa, sey o yetti Allah gam ma'akon, o vi'i almaajiri'en nge'eda kon kankon maa.
41008008	Jama'aare ndeen nyaami faa haari. Almaajiri'en kawriti ko hori, ɗum hebbini compooje joveeɗiɗi.
41008009	Yimɓe ɓeen njaharii faro dubuuje nayo (4~000). Ɓaawo ma'ajum o accootiri e maɓɓe.
41008010	Ɗoon e ɗoon o natti akali ndiyam, kanko e almaajiri'en ma'ako, ɓe ndilliri lesdi Dalmaatiya.
41008011	Fariisa'en ngari puɗɗi yeddootirgo e Yeesu. Eɓe ngiɗi godaago mo, sey ɓe torii mo o waɗana ɓe kaayniiɗum kolleyɗum to Allah o ivoyi.
41008012	Yeesu resi ɓernde vi'i~: — Gam ɗume onon yimɓe ndu'u jaamaniiru ngillotooɗon holleego kaayniiɗum~? Emi vi'a on goonga~: walaa kaayniiɗum ko ɗum hollata yimɓe ndu'u jaamaniiru.
41008013	Ɓaawo ma'ajum, o woori ɓe, o natti akali, o funngitiri ngoya fonngo.
41008014	Almaajiri'en Yeesu njeggitii yooɓaago, buroodiiwol go'otol tan ɓe njogii nder akali maɓɓe.
41008015	Yeesu vaggini ɓe vi'i~: — Kakkilee, ndeenee ko'e mooɗon e ƴuufnirɗum Fariisa'en e ɗum Hiruudus.
41008016	Sey almaajiri'en puɗɗi volvugo hakkunde mu''en e mbi'a~: — Koo maa gam en njooɓaaki buroodi o vi'ata ka~?
41008017	Nde Yeesu annditi ko ɓe mbi'ata, sey o vi'i ɓe~: — Ko jeyi mbolvoton haala ciya buroodi~? Faa jo'oni on keɓtaay~? On pahamaay~? Ɓerɗe mooɗon no bumɗe naa~?
41008018	Ko jeyi on ngoodi gite, ammaa on ngi'iraay ɗe, on ngoodi noppi, ammaa on narraay ɗi~? On kiimtaaki naa~?
41008019	Wakkaci ko nyaamnumi yimɓe dubuuje njovo (5~000) e buroodiiji jovi, compooje noye kawritɗon ko hornaa~? Ɓe mbi'i~: — Sappo e ɗiɗi.
41008020	— Ee, wakkaci nde nyaamnumi yimɓe dubuuje nayo (4~000) e buroodiiji joveeɗiɗi fa, compooje noye kawritɗon ko hornaa~? Ɓe mbi'i~: — Joveeɗiɗi.
41008021	Ndeen Yeesu vi'i ɓe~: — Ee faa jo'oni on pahamaay naa~?
41008022	Yeesu e almaajiri'en muuɗum njottii si'ire Baytisayda. Sey woɓɓe ngaddi bumɗo, ɓe torii Yeesu meema mo.
41008023	Yeesu nanngi junngo bumɗo oon, yahari mo yaasi si'ire, tuuti joode e gite bumɗo oon, yowi juuɗe dow ma'ako, ƴami mo vi'i~: — E woodi ko ngiiɗaa naa~?
41008024	Bumɗo oon feeri gite vi'i~: — Emi yi'a yimɓe kama leɗɗe, eɓe ngiilo.
41008025	Sey Yeesu ɓesdi meemgo gite bumɗo oon. Bumɗo oon futtini gite muuɗum yamɗiti, o yi'i koo ɗume deydey.
41008026	Yeesu vi'i mo~: — Hoot wuro, ta'a vittu ngel ɗaa'e ci'el.
41008027	Yeesu e almaajiri'en muuɗum ndilliri ci'on ngonkon ha'ade si'ire Kaysaariya-Filipi. Dow laawol o ƴami ɓe, o vi'i~: — Moye yimɓe mbi'ata yam~?
41008028	Ɓe toontii mo, ɓe mbi'i~: — Woɓɓe e mbi'a a Yahayya baɗoowo baptisma. Woɓɓe e mbi'a a annabi Iliya. Woɓɓe boo e mbi'a a go'oto nder annabo'en.
41008029	O ƴami ɓe o vi'i~: — Onon fa, moye mbi'oton yam~? Biiturus toontii mo vi'i~: — Aan woni Almasiifu.
41008030	Yeesu ma'i ɓe korey, to' ɓe mbi'i ka koo moye.
41008031	Sey Yeesu fuɗɗi fahamingo ɓe, o vi'i~: — Doole Ɓii-Neɗɗo torree torraaji ɗuuɗɗi, arɗuɓe Yahuudu'en e mawɓe aardiiɓe diina e moodiɓɓe Tawreeta kibina mo. O waree, ɓaawo balɗe tati o ummitoo nder maayde.
41008032	Yeesu vi'ii ɓe haala kaan e njaayri. Biiturus noddi mo vuttudu, fuɗɗi felgo mo.
41008033	Ammaa Yeesu waylitii raari almaajiri'en horiiɓe, o nyaaɗani Biiturus o vi'i~: — Woɗɗam, aan Ceyɗaan~! Gam nyumo maaɗa ivoyaay to Allah, to yimɓe ngo ivi.
41008034	Ndeen o noddi jama'aare e almaajiri'en ma'ako, o vi'i ɓe~: — Giɗɗo tokkugo yam fuu, sey wanya hoore muuɗum, vakkoo gaafagal muuɗum tokka yam.
41008035	Gam giɗɗo hisnugo yonki muuɗum, no dulley ki. Ammaa dulluɗo yonki muuɗum gam am, e gam Habaru Belɗum, no hisney ki.
41008036	Ɗume ɗum nafata neɗɗo, to heɓii risku duuniyaaru fuu, ammaa dullii yonki muuɗum~?
41008037	Koo boo ɗume neɗɗo waawi hokkugo gam soottaago yonki muuɗum~?
41008038	Koo moye semti yam, miin e bolle am nder ndu'u jaamaniiru ndu hakke e ciya goonga, miin Ɓii-Neɗɗo, to mi vittidoyii e malaa'ika'en seniiɓe e teddungal Baaba am, mi semtey mo.
41009001	O vi'i ɓe~: — Emi vi'a on goonga~: e woodi woɓɓe nder dariiɓe ɗo'o ɓe maayataa, sey to ɓe ngi'ii laamu Allah e warda e baawɗe.
41009002	Ɓaawo balɗe joveego'o, Yeesu hooƴi Biiturus e Yaakuubu e Yahayya, o yahari ɓe dow woɗnde vaamnde townde, kamɓe tan. Sey nanndi ma'ako waylitii yeeso maɓɓe.
41009003	Kolte ma'ako ndanni tar, iri daneewol ngol walaa baawɗo raninirgo kolte noon nder ndu'u duuniyaaru.
41009004	Sey raa annabi Iliya e Muusa mbanngani ɓe, e mbolida e Yeesu.
41009005	Ndeen Biiturus vi'i Yeesu~: — Moodibbo, gonki amin ɗo'o e vooɗi. Woor min nyiɓa bukkaaji tati, wo'oru gam maaɗa, wo'oru gam Muusa, wo'oru boo gam Iliya.
41009006	Biiturus anndaa ka vi'ata, gam ɓe fuu tato, kulol manngol nanngii ɓe.
41009007	Sey ruulde vanngi suddi ɓe. Woɗnde voliinde ivoyi nder ruulde ndeen vi'i~: — O'o woni Ɓiyam giɗaaɗo. Ngewanee mo~!
41009008	Ɗoon e ɗoon ɓe ndaari ɓe ngi'aay koo moye, sey Yeesu tan.
41009009	Nde ɓe njippotoo vaamnde ndeen, sey Yeesu ma'i ɓe, to' ɓe ngecco koo moye ko ɓe ngi'i, faa ɓaawo ummitaaki Ɓii-Neɗɗo nder maayde.
41009010	Ɓe njaɓi haala kaan, ammaa ɓe mbaɗi ga ƴamƴamtirgo hakkunde maɓɓe ma'ana «~ummitaaki nder maayde~».
41009011	Sey ɓe ƴami mo, ɓe mbi'i~: — Gam ɗume moodiɓɓe Tawreeta mbi'ata e haani annabi Iliya aarta Almasiifu wargo~?
41009012	Yeesu toontii ɓe vi'i~: — Goonga, Iliya no aartey wargo, gam o mo''ina koo ɗume. Ee, gam ɗume Deftere vi'ani doole Ɓii-Neɗɗo yara torraa ɗuuɗka, o yavee~?
41009013	Emi vi'a on~: Iliya aartii warii, yimɓe mbaɗanii mo ko ngiɗi fuu, noon no ɗum vinndiraa dow ma'ako.
41009014	Nde ɓe mbittoyi to almaajiri'en horiiɓe, sey ɓe ngi'i jama'aare ɗuuɗnde e filii ɓe. Moodiɓɓe Tawreeta e ngeddootira e maɓɓe.
41009015	Ɗoon to jama'aare ndeen yi'i Yeesu, ɓe kaayɗini korey, ɓe nyaari ɓe njahi to ma'ako ɓe kinni mo.
41009016	Yeesu ƴami ɓe vi'i~: — Dow ɗume ngeddootirton e maɓɓe~?
41009017	Sey go'oto nder jama'aare ndeen toontii mo vi'i~: — Moodibbo, mi waddanii ma ɓiyam gorko mo ginnol haɗi bolle.
41009018	Nde ginnol ngool ummanii mo fuu, sey ngol do''a mo, guufɗe mbaɗa ga vurtaago nder honnduko ma'ako, emo nyerƴindira nyiiƴe, ɓanndu ma'ako yo'orita kolon. Mi torake almaajiri'en maaɗa mburtina ngol, ammaa ɓe mbaawaay.
41009019	Yeesu toontii mo vi'i~: — Onon yimɓe ndu'u jaamaniiru ndu walaa goonɗinki, faa ndeye ngondeymi e mooɗon, emi munyana on~? Ngaddanee yam ɓiɗɗo oon.
41009020	Sey ɓe ngaddi mo. Nde ginnol ngool yi'i Yeesu, ɗoon e ɗoon ngol yiili ɓiɗɗo oon, ngol do''i mo, o waɗi ga diwnugo, emo tallito, honnduko ma'ako e vurtina guufɗe.
41009021	Yeesu ƴami baaba ɓiɗɗo oon vi'i~: — Ila ndeye ɗum heɓi mo~? Baaba oon vi'i~: — Ila o pamaro.
41009022	Nde ɗuuɗɗum engol do''a mo nder yiite koo nder ndiyam, gam ngol wara mo. Ammaa to a waawi waɗgo goɗɗum, nan jurumɗum amin, vallu min.
41009023	Yeesu vi'i mo~: — Ko jeyi mbiiɗaa yam «~to a waawi~»~? Koo ɗume no baɗoojum to goonɗinɗo.
41009024	Ɗoon e ɗoon baaba ɓiɗɗo oon towni voliinde vi'i~: — Mi goonɗinii, vallam mi jaaloo ciya goonɗinki am~!
41009025	Nde Yeesu yi'i jama'aare e nyaaroya e wara, sey o nyaaɗani ginnol ngool, o vi'i~: — Aan ginnol kaɗngol o'o ɓiɗɗo volvugo e nango, emi vi'i maa vurta nder ma'ako~! Ta'a fuɗɗit nattugo mo~!
41009026	Sey ginnol ngool wulli, ngol yiili ɓiɗɗo oon e semmbee, ndeen ngol vurtii. Ɓiɗɗo oon laatii kama maayɗo, faa maa yimɓe ɗuuɗɓe mbi'i o maayii.
41009027	Ammaa Yeesu nanngi junngo ma'ako ummini mo, o darii.
41009028	Nde Yeesu natti wuro, almaajiri'en ma'ako ngari to ma'ako kamɓe tan, ɓe ƴami mo ɓe mbi'i~: — Ko jeyi min mbaawaay vurtingo ginnol ngool~?
41009029	Yeesu toontii ɓe vi'i~: — Iri ngol ɗoon ginnol vurtataako sey e do'aare.
41009030	Sey Yeesu e almaajiri'en muuɗum ummii ɗoon ɓe ndaacii lesdi Gaaliili. Yeesu yiɗaa koo go'oto annda to ɓe ngoni,
41009031	gam emo ekkitina almaajiri'en ma'ako. Nder ekkitinol ma'ako, o vi'i ɓe~: — Ɓii-Neɗɗo no hokkitirte nder juuɗe yimɓe, ɓe mbara mo. Ndeen balɗe tati ɓaawo maayde ma'ako, o ummitoto.
41009032	E noon fuu almaajiri'en pahamaay ko o vi'i ɓe, ammaa ɓe kulii ƴamgo mo.
41009033	Ɓe njottii Kafarnahum. Ɓaawo Yeesu nattii wuro, o ƴami almaajiri'en ma'ako, o vi'i~: — Dow ɗume ngeddootireynooɗon dow laawol~?
41009034	Ammaa ɓe nde''iti, gam dow laawol ɓe ngeddootirii dow moye ɓuri manngu nder maɓɓe.
41009035	Ndeen Yeesu jooɗii, noddi almaajiri'en sappo e ɗiɗo ɓeen, o vi'i ɓe~: — Giɗɗo laataago mawɗo fuu, sey heeda ɓaawo horiiɓe, laatoo jaggantooɗo ɓe.
41009036	Ndeen o hooƴi ɓinngel pamarel, o darni ngel caka maɓɓe, o wuundii ngel, o vi'i ɓe~:
41009037	— Jaɓɓiiɗo ɓinngel pamarel kama nge'el fuu e innde am, miin o jaɓɓii. Jaɓɓiiɗo yam fuu, naa miin tan jaɓɓii, ammaa o jaɓɓake faa e liloyɗo yam.
41009038	Sey Yahayya vi'i mo~: — Moodibbo, min ngi'ii goɗɗo e vurtinira ginnaaji e innde maaɗa, min kaɗii mo, gam o tokkaay en.
41009039	Ammaa Yeesu vi'i~: — To' on kaɗ mo, gam walaa kuweyɗo kaayniiɗum nder innde am, ndeen ɓaawo ɗoon so''oo hallina nde.
41009040	Gam mo wanyaay en fuu e wondi e meeɗen.
41009041	Emi vi'a on goonga~: koo moye hokki on ndiyam e korel gam on ɓe Almasiifu, daahir o heppataa heɓgo laada ma'ajum.
41009042	Koo moye waɗi go'oto nder ɓe'e bilki'en goonɗinɓe yam e waɗgo hakke, ɗum ɓuraneyno mo o haɓɓanee haayre teddunde e daande, o feree nder maayo.
41009043	To junngo maaɗa waɗey maa e waɗgo hakke, tay ngo. Nattidaa aljanna e junngo wo'oto, no ɓurante dow e pereɗaa e juuɗe maaɗa ɗiɗi nder jahannama, to yiite nge nyifataa. [
41009044	]
41009045	To kosngal maaɗa waɗey maa e waɗgo hakke, tay ngal. Nattidaa aljanna e kosngal go'otal, no ɓurante dow e pereɗaa e kosɗe maaɗa ɗiɗi nder jahannama. [
41009046	]
41009047	Kadimaa to yitere maaɗa waɗey maa e waɗgo hakke, ɗoof nde. Nattidaa aljanna e yitere wo'ore no ɓurante, dow e pereɗaa e gite maaɗa ɗiɗi nder jahannama.
41009048	Toon «~gilɗi muuɗum mbaatataa, yiite ma'ajum boo nyifataa.~»
41009049	Koo moye no velnirte e yiite torraa, noon no lamɗam velnirta nyaamdu.
41009050	Lamɗam no fii booɗɗum, ammaa to ndakam ma'ajam ittake, ɗume so''ata ndakam ɗaam~? Laatee ɓe lamɗam nder mu''en, njooɗee jam hakkunde mooɗon.
41010001	Yeesu ummii Kafarnahum, o yahi lesdi Yahuudiya e fu'una maayo Urdun. Jama'aare ɓesdi hawritgo to ma'ako, o ekkitini ɓe, noon no o voovi waɗgo.
41010002	Sey woɓɓe Fariisa'en ngari to ma'ako, gam ɓe nanngira mo haala, ɓe ƴami mo ɓe mbi'i~: — E giiɗe maaɗa, Tawreeta hokkii neɗɗo laawol seergo debbo muuɗum naa~?
41010003	Yeesu toontii ɓe vi'i~: — Kaye dooka Muusa hokki on~?
41010004	Ɓe mbi'i~: — Muusa vi'ii to neɗɗo seerii debbo muuɗum, sey hokka mo ɗereewol ceergal.
41010005	Sey Yeesu vi'i ɓe~: — Gam jo'oral ɓerɗe mooɗon waɗi Muusa vinndani on dooka kaan.
41010006	Ammaa ila fuɗɗam, Allah tagii ɓe, waɗii ɓe gorko e debbo.
41010007	Gam ma'ajum gorko no seedey e baaba muuɗum e inna muuɗum, takkootira e debbo muuɗum,
41010008	ɓe fuu ɗiɗo ɓe laatoo ɓanndu wo'oru. Faa abadaa ɓe laatataako ɗiɗo kadi, ammaa ɓe laatoto go'oto.
41010009	Gam ma'ajum, to' neɗɗo senndu ko Allah hawti.
41010010	Nde ɓe mbitti wuro, almaajiri'en ƴami mo dow haala kaan.
41010011	Sey o vi'i ɓe~: — Koo moye seeri debbo muuɗum hoovii goɗɗo, njeenu o waɗata.
41010012	To debbo seedii e gorko muuɗum hoovake goɗɗo, kanko maa njeenu o waɗata.
41010013	Yimɓe e ngadda ɓikkon to Yeesu gam o barkiɗina kon, ammaa almaajiri'en ma'ako peli ɓe.
41010014	Nde Yeesu yi'i ɗum, ɓernde ma'ako metti, o vi'i ɓe~: — Ngooree ɓikkon ngara to am. To' on kaɗ kon, gam woonɓe ɓerɗe iri ɗe ma'akon njeyi laamu Allah.
41010015	Emi vi'a on goonga~: mo jaɓaay laamu Allah kama ɓinngel pamarel fuu, o nattataa ngu sam~!
41010016	Sey Yeesu wuundii kon go'otel-go'otel, o yowi juuɗe ma'ako dow ma'akon, o barkiɗini kon.
41010017	Nde Yeesu nanngi laawol, sey goɗɗo gorko nyaaroyi wari diccii yeeso ma'ako, ƴami mo vi'i~: — Moodibbo geeto, noye mbaɗeymi mi heɓa yonki ɗum faa abadaa~?
41010018	Yeesu vi'i mo~: — Ko jeyi noddirɗaa yam geeto~? Geeto walaa, sey Allah tan.
41010019	A anndi ko Tawreeta vi'i~: «~Ta'a waɗ war-hoore. Ta'a waɗ njeenu. Ta'a wujju. Ta'a saaydo fewre. Ta'a ƴoynu goɗɗo njaɓaa jawdi ma'ako. Teddin baaba maaɗa e inna maaɗa.~»
41010020	Sey o vi'i Yeesu~: — Moodibbo, emi jogii ku'uje ɗeen fuu ila mi pamaro.
41010021	Yeesu raari mo, yiɗi mo, vi'i~: — Hu'unde wo'ore tan horani ma. Yah soorru ko ngoonɗaa fuu, kokkaa ceede ɗeen sooyɓe, a heɓey risku toon dow. Ndeen ngaraa tokkaa yam.
41010022	Nde neɗɗo oon nani ka, ɓernde ma'ako metti, o dilli emo nyorii, gam o diskuɗo korey.
41010023	Yeesu raari almaajiri'en muuɗum, vi'i ɓe~: — Eɗum saɗi diskuɗo natta laamu Allah~!
41010024	Almaajiri'en kaayɗini dow ko o vi'i, ammaa Yeesu ɓesdi vi'igo ɓe~: — Ɓikkon am, nattugo laamu Allah e saɗi~!
41010025	Ɗum ɓurey hoygo ngeelooba nattira vuroode laynal, dow e diskuɗo natta laamu Allah.
41010026	Almaajiri'en kaayɗini korey, ɓe mbi'i mo~: — Too, to ɗum noon, moye hisata~?
41010027	Yeesu raari ɓe vi'i~: — Ko saɗi e neɗɗo, saɗantaa Allah. Gam to ma'ako, koo ɗume fuu no baɗotooɗum.
41010028	Sey Biiturus vi'i mo~: — Rah, min ngoorii koo ɗume, min tokkii ma.
41010029	Yeesu vi'i~: — Emi vi'a on goonga~: koo moye woori wuro muuɗum, koo rimdaaɓe, koo danyooɓe muuɗum, koo ɓiɓɓe muuɗum, koo gese muuɗum, gam am e gam Habaru Belɗum,
41010030	o heɓey ko ɓuri ɗum covi hemre (100) nder ndu'u jaamaniiru. O heɓey gure e rimdaaɓe e danyooɓe e ɓiɓɓe e gese, o torrete boo. Nder wakkaci gareyɗum boo, o heɓey yonki ɗum faa abadaa.
41010031	Ammaa aramɓe ɗuuɗɓe no laatoto sakitiiɓe, sakitiiɓe boo no laatoto aramɓe.
41010032	Yeesu e almaajiri'en muuɗum sappo e ɗiɗo e tokkuɓe mo horiiɓe e dow laawol yahago Urusaliima, Yeesu e aardii ɓe. Almaajiri'en ma'ako sappo e ɗiɗo ɓeen ngaannake, tokkuɓe mo horiiɓe boo kuli. Yeesu ɓesdi noddi almaajiri'en muuɗum ɓeen vuttudu, o fuɗɗi yeccaago ɓe ko heɓata mo,
41010033	o vi'i~: — Rah, en njahey Urusaliima, Ɓii-Neɗɗo no hokkitirte nder juuɗe mawɓe aardiiɓe diina e moodiɓɓe Tawreeta. Ɓe taƴana mo ceri'a maayde, ɓe kokka mo nder juuɗe yimɓe ɓe laataaki Yahuudu'en.
41010034	Ɓeen njaltinira mo, ɓe tuutana mo joode, ɓe piira mo looci, ɓe mbara mo. Ndeen ɓaawo balɗe tati o ummitoto nder maayde.
41010035	Sey Yaakuubu e Yahayya ɓiɓɓe Jabadi ɓattii Yeesu mbi'i~: — Moodibbo, emin ngiɗi mbaɗanaa min ko min tori maa fuu.
41010036	Yeesu vi'i ɓe~: — Ɗume ngiɗɗon mi waɗana on~?
41010037	Ɓe mbi'i~: — To a jooɗake dow jooɗorgal laamu e teddungal maaɗa, emin ngiɗi go'oto amin jooɗoo e junngo maaɗa nyaamo, go'oto boo e nano.
41010038	Ammaa Yeesu vi'i ɓe~: — On anndaa ko torotooɗon. On mbaawi yargo iri jardugel torraa ngel njareymi ɗo'o yeeso naa~? Nakay on mbaawi suuveego nder torraa iri ka cuuveteemi ɗo'o yeeso, noon no neɗɗo suuɓretee nder ndiyam baptisma~?
41010039	Ɓe mbi'i~: — Ee, emin mbaawi. Sey Yeesu vi'i ɓe~: — On njarey iri jardugel torraa ngel njareymi, e waɗaneego baptisma iri ɗum mbaɗanteemi.
41010040	Ammaa jooɗaago e junngo am nyaamo koo nano, wanaa miin hokkata ɗum. Ɗe'e jaaje ɗum ɗe ɓeen ɓe ɗum siryanii ɗe.
41010041	Nde almaajiri'en sappo horiiɓe nani ɗum, ɓe kuunƴani Yaakuubu e Yahayya.
41010042	Sey Yeesu noddi ɓe vi'i~: — On anndi laamiiɓe leƴƴi ɗi laataaki Yahuudu'en e laamoranoo yimɓe mu''en e semmbee, mawɓe maɓɓe boo e kolla ɓe baawɗe.
41010043	Ammaa onon, to' ɗum laato noon nder mooɗon. Giɗɗo laataago mawɗo nder mooɗon fuu, e haani o laatoo jaggantooɗo on.
41010044	Kadimaa giɗɗo laatoo aardiiɗo nder mooɗon, e haani o laatoo maccuɗo koo moye.
41010045	Sabu Ɓii-Neɗɗo waraay gam jagganee, ammaa gam o jaggana yimɓe, o hokka yonki ma'ako gam soottaago yimɓe ɗuuɗɓe.
41010046	Yeesu e almaajiri'en muuɗum njottii si'ire Jeriiko. Wakkaci kanko e almaajiri'en ma'ako e jama'aare ɓe mburtotoo Jeriiko, ɓe njaali goɗɗo bumɗo bi'eteeɗo Bartimaawus, waato ɓii Timaawus, e jooɗii ha'ade laawol toroo.
41010047	Nde o nani ɗum Yeesu mo Najaratu ƴaɓɓotoo, o fuɗɗi noddugo e semmbee, emo vi'a~: — Yeesu ɓii-Dawda, nan jurumɗum am~!
41010048	Yimɓe ɗuuɗɓe nyaaɗani mo mbi'i o de''ita, ammaa o ɓesdi noddugo e semmbee, emo vi'a~: — Ɓii-Dawda, nan jurumɗum am~!
41010049	Yeesu darii vi'i~: — Noddanee yam mo. Ɓe noddi bumɗo oon, ɓe mbi'i mo~: — A veli~! Umma, emo noddu maa.
41010050	O rooptii, o ferti burnus ma'ako, o yahi to Yeesu.
41010051	Yeesu ƴami mo vi'i~: — Ɗume ngiɗɗaa mi waɗan maa~? Bumɗo oon toontii mo vi'i~: — Moodibbo, emi yiɗi mbumtinaa yam.
41010052	Sey Yeesu vi'i mo~: — Yah~! Goonɗinki maaɗa yamɗitinii ma. Ɗoon e ɗoon gite ma'ako mbumti, o tokki Yeesu, ɓe ndillidi.
41011001	Nde ɓe pa'andii Urusaliima, ɓe njottii ci'e Baytifaaji e Baytaaniya takkol vaamnde Jaytunje. Yeesu lili almaajiri'en muuɗum ɗiɗo,
41011002	o vi'i ɓe~: — Nattee ci'el gonngel yeeso mooɗon. Ɗoon to nattuɗon ngel, on tawey mola njaakiwa nga meeɗaay waɗɗeego e haɓɓii. Kaɓɓitoyee nga ngaddon nga.
41011003	To goɗɗo ƴamii on~: «~Ko jeyi njoofoton nga~?~» mbi'ee mo~: «~Moodibbo yiɗi huutinirgo nga, o waɗey nga wartiree jaawɗum.~»
41011004	Sey ɓe njahi ɓe tawi mola ngaan e haɓɓii ha'ade laawol e dammugal. Eɓe njoofa nga,
41011005	sey woɓɓe dariiɓe ɗoon ha'ade mbi'i ɓe~: — Ko jeyi njoofoton nga~?
41011006	Kamɓe boo ɓe mbi'i ko Yeesu vi'i ɓe, sey ɓeen ngoori ɓe ɓe ndillidi e ma'aga.
41011007	Ɓe njaharani nga Yeesu, ɓe caɓɓi kolte maɓɓe dow ma'aga, Yeesu waɗɗii.
41011008	Yimɓe ɗuuɗɓe mbe'iti kolte mu''en dow laawol, woɓɓe boo mbe'iti haakooji leɗɗe ɗi ɓe keloyi faro ɗoon.
41011009	Yimɓe wonɓe yeeso ma'ako e ɓaawo ma'ako mbaɗi ga vi'igo e semmbee~: — Hoosaana~! «~Jawmiraawo barkiɗin gareyɗo e innde muuɗum.
41011010	Allah barkiɗin laamu maama meeɗen Dawda ngareyngu~! Maaltoore laatanoo Allah Mo Dow~!~»
41011011	Nde Yeesu natti si'ire Urusaliima, o natti Wuro Allah Seniingo, o raari ko waɗetee ɗoon fuu. Ammaa nde naange muti, o vurtii o dilliri Baytaaniya, kanko e almaajiri'en ma'ako sappo e ɗiɗo.
41011012	Nde veeti, eɓe mburtoo Baytaaniya, Yeesu nanii dolo.
41011013	O haynii ƴibbi bilitki, o yahi o yi'a koo emo heɓa ƴibbe e ma'aki. Nde o yottii e ma'aki, o tawaay koo ɗume sey haakooji tan, gam naa ɗum wakkaci ki rimata.
41011014	Sey o vi'i ki~: — To' koo moye ɓesdu nyaamgo ɓikkon e maaɗa~! Almaajiri'en nanii ko o vi'i.
41011015	Nde ɓe njottii Urusaliima, Yeesu natti Wuro Allah Seniingo, o fuɗɗi tuufgo soorrooɓe e soodooɓe nder ma'ago. O talli teeburji cannjotooɓe ceede e jooɗorɗe soorrooɓe pooli.
41011016	O haɗi koo moye nattida e donngal nder fiiliire Wuro Seniingo ngoon.
41011017	O vi'i ɓe~: — Wanaa ɗum vinndaama nder Deftere~: «~Wuro am no noddirte wuro to leƴƴi fuu mbaɗata do'aare,~» ammaa onon on ngartirii ngo «~suuɗorde wuyɓe.~»
41011018	Mawɓe aardiiɓe diina e moodiɓɓe Tawreeta nani ko Yeesu waɗi, sey ɓe mbaɗi ga yillaago laawol no ɓe mbardata mo. Ɓe kulii mo, gam ekkitinol ma'ako nattii jama'aare korey.
41011019	Nde naange muti, kanko e almaajiri'en ma'ako, ɓe mburtii si'ire.
41011020	Jonto ma'ajum bimbi eɓe ƴaɓɓoo, ɓe ngi'i ƴibbi kiin yo'orii kolon faa e ɗaɗi.
41011021	Biiturus hiimtii, vi'i Yeesu~: — Moodibbo, rah~! Ƴibbi ki la'anunoɗaa yo'orii.
41011022	Yeesu toontii vi'i~: — Ngoonɗinee Allah.
41011023	Emi vi'a on goonga~: to neɗɗo vi'ii nde'e vaamnde~: «~Ɗoofa, yoola nder maayo~», to o waɗaay cekka nder ɓernde ma'ako, ammaa o goonɗini ko o vi'i no waɗey, o waɗante ɗum.
41011024	Gam ma'ajum emi vi'a on, koo ɗume ko toriiɗon nder do'aare, ngoonɗinee on keɓii ɗum, on mbaɗante ɗum.
41011025	Koo ndeye nde ndariiɗon mbaɗon do'aare, to e woodi mo njogitiiɗon nder ɓerɗe mooɗon, nja'afanee mo, gam Baabiraawo mooɗon mo dow maa, ya'afanoo on hakkeeji mooɗon. [
41011026	]
41011027	Yeesu e almaajiri'en muuɗum mbitti Urusaliima. Yeesu e yiiloo nder Wuro Allah Seniingo, sey mawɓe aardiiɓe diina e moodiɓɓe Tawreeta e arɗuɓe Yahuudu'en ngari to ma'ako,
41011028	ɓe ƴami mo~: — E baawɗe moye mba'arataa ɗe'e kuuɗe~? Moye hokku maa baawɗe waɗgo ɗe~?
41011029	Yeesu toontii ɓe vi'i~: — Miin boo mi ƴamey on ƴamol go'otol tan. Toontee yam, ndeen mi yeccoo on e ɗeye baawɗe mba'areymi kuuɗe ɗeen.
41011030	Baptisma ɗum Yahayya waɗi, to Allah ɗum ivoyi, na to yimɓe~? Toontee yam~!
41011031	Sey ɓe caawootiri hakkunde maɓɓe, ɓe mbi'i~: — To en mbi'ii to Allah ɗum ivoyi, o vi'ey~: «~Ko jeyi on ngoonɗinaay Yahayya~?~»
41011032	Ammaa en mbaawi vi'igo to yimɓe ɗum ivoyi~? Ɓe mbi'ii noon, sabu eɓe kula yimɓe, gam yimɓe fuu njaɓii Yahayya no annabiijo.
41011033	Sey ɓe toontii Yeesu, ɓe mbi'i~: — Min anndaa. Yeesu vi'i ɓe~: — Aahaa, miin boo mi yeccataako on e ɗeye baawɗe mba'areymi kuuɗe ɗeen.
41012001	Sey Yeesu fuɗɗi volirango ɓe e balndol, o vi'i~: — Goɗɗo neɗɗo aawi ngesaa innabooje, o howani ka, o wasi ngaska makka nder ma'aka gam ɓiɗgo ɓikkon innabooje. O mahi suudu towndu gam reenooɓe ngesaa kaan. Ndeen o hokki ka woɓɓe remooɓe mo''ina ka, o waɗi jahaangal.
41012002	Nde wakkaci ɓennduki innabooje ɗeen waɗi, o lili maccuɗo ma'ako to yimɓe ɓe o reenni ngesaa kaan, gam o jaɓonoya mo geɗal ma'ako nder ɓikkon innabooje ɗeen.
41012003	Ammaa reennaaɓe ɓeen nanngi maccuɗo oon, ɓe piyi mo, ɓe tuufi mo junngo mehere.
41012004	Sey jawmu ngesaa oon fuɗɗiti lili goɗɗo maccuɗo to maɓɓe. Kanko maa ɓe kuɗi mo ɓe eli mo.
41012005	Sey o ɓesdi o lili goɗɗo maccuɗo, kanko maa ɓe mbari mo. O lili maccuɓe ɗuuɗɓe. Ɓe piyi woɓɓe, ɓe mbari woɓɓe.
41012006	Jo'oni jawmu ngesaa kaan e hororii go'oto mo o lilaay, waato ɓiyiiko mo o yiɗi. Timmoode ma'ajum o lili ɓiɗɗo oon to maɓɓe, o vi'i~: «~Ɓe teddiney ɓiyam.~»
41012007	Ammaa reennaaɓe ngesaa ɓeen mbi'i hakkunde mu''en~: «~Too, raa donoowo ngesaa kaan. Ngaree mbaren mo, ndonu ngesaa kaan laatoo ngu meeɗen.~»
41012008	Sey ɓe nanngi mo, ɓe mbari mo, ɓe peri mo yaasi ngesaa kaan.
41012009	Too, noye jawmu ngesaa kaan waɗata~? O warey o halka ɓe, o reenna ngesaa kaan woɓɓe.
41012010	On meeɗaay janngugo ko woɗnde aayaare vi'i naa~? Nde vi'i~: Haayre nde mahooɓe kibini, kayre laatii ɓurnde jogaago mahadi.
41012011	Kanjum, ɗum kuugal Jawmiraawo, ngal kaayniingal e giiɗe meeɗen.
41012012	Aardiiɓe ɓeen ndaari laawol no nanngirta mo, gam eɓe anndi dow maɓɓe o waɗi balndol ngool, ammaa eɓe kula yimɓe. Gam ma'ajum ɓe ngoori mo, ɓe ndilli.
41012013	Ɓaawo ma'ajum, ɓe lili woɓɓe Fariisa'en e woɓɓe yimɓe Hiruudus to Yeesu, gam ɓe keɓa ko ɓe nanngirta mo nder bolle ma'ako.
41012014	Ɓe ngari to Yeesu, ɓe mbi'i ɗum~: — Moodibbo, emin anndi ko mbi'ataa e ko mbaɗataa ɗum goonga. A hollataa yimɓe peerootiral, a hooƴii yimɓe fuu e poti. Kadimaa a ekkitina laawol Allah e goonga. Too, yecca min, e haani min mbiyoo Kaysar ceede janngal, na ɗum haanaa~?
41012015	Min mbiyoo ceede janngal, na to' min mbiyo~? Ammaa Yeesu e anndi eɓe ngiɗi ƴoynugo ɗum, o vi'i ɓe~: — Ko jeyi ndaaroton godaago yam~? Ngaddanee yam ceedel ajurfaari mi yi'a ngel.
41012016	Ɓe ngaddani mo ceedel ngeel. O ƴami ɓe~: — Footo moye e innde moye woni dow ma'agel~? Ɓe toontii mo ɓe mbi'i~: — Ɗum Kaysar.
41012017	O vi'i ɓe~: — Too, kokkee Kaysar ko woni ɗum Kaysar, kokkee Allah boo ko woni ɗum Allah. Toontol ma'ako haaynii ɓe korey.
41012018	Saduuki'en e mbi'a maayɓe ummitataako. Woɓɓe maɓɓe ngari to Yeesu, ɓe ƴami mo ɓe mbi'i~:
41012019	— Moodibbo, Muusa vi'ii to neɗɗo hoovake debbo, maayii rimdaay e ma'ako, sey minyum koo mawnum wa'ata mo, gam heɓana dimdaaɗo muuɗum maayɗo ɓiɓɓe.
41012020	Too, ndeenno e woodi woɓɓe rimdaaɓe worɓe njoveeɗiɗo. Afo hoovi debbo, maayi rimdaay e ma'ako.
41012021	Ɗiɗaɓo wa'ati debbo oon. Kanko maa o maayi, o rimdaay e ma'ako. Tataɓo maa noon.
41012022	Ɓe fuu njoveeɗiɗo ɓe koovake debbo oon, ɓe maayi ɓe ndimdaay e ma'ako. Ɓaawo ɗoon debbo oon maayi.
41012023	Too, nyannde maayɓe ummitinte, debbo oon, koree moye o laatotoo nder maɓɓe~? Gam ɓe fuu njoveeɗiɗo ɓe koovakeno mo.
41012024	Yeesu toontii ɓe vi'i~: — On mboofi, gam on anndaa Deftere, on anndaa baawɗe Allah boo.
41012025	To maayɓe ummitake nder maayde, worɓe koovataako, rewɓe boo koovataake, ammaa ɓe laatoto kama malaa'ika'en.
41012026	Dow ummitaaki maayɓe, on njanngaay Deftere Muusa dow habaru vaafre huɓɓunde yiite naa~? Allah vi'ii mo~: «~Miin woni Allah mo Ibraahim, Allah mo Iciyaaku, Allah mo Yaakuubu.~»
41012027	Kanko naa o Allah maayɓe, ammaa o Allah foofooɓe. On majjii korey~!
41012028	Go'oto nder moodiɓɓe Tawreeta ɓadii nani geddi ɗi Yeesu wa'adi e Saduuki'en. Nde o nani Yeesu toontake ɓe booɗɗum, sey o ƴami ɗum, o vi'i~: — Nder dookaaji Tawreeta, kaye ɓuri manngu~?
41012029	Yeesu toontii mo vi'i~: — Ɓurka manngu woni~: «~Nanee, onon yimɓe Isiraa'iila~: Allah Jawmiraawo meeɗen, o go'oto.
41012030	Yiɗ Allah Jawmiraawo maaɗa e ɓernde maaɗa fuu, e yonki maaɗa fuu, e hakkiilo maaɗa fuu, e semmbee maaɗa fuu.~»
41012031	Ɗiɗaɓa woni~: «~Yiɗ ko'odiɗɗaawo maaɗa noon no ngiɗruɗaa hoore maaɗa.~» Nder dookaaji Allah fuu, ɓurɗi ɗi'i ɗiɗi semmbee ngalaa.
41012032	Sey moodibbo Tawreeta oon vi'i~: — Moodibbo, a vi'ii goonga nde mbiiɗaa Allah o go'oto, walaa goɗɗo sey kanko tan.
41012033	Neɗɗo yiɗa mo e ɓernde muuɗum fuu, e hakkiilo muuɗum fuu, e semmbee muuɗum fuu, yiɗa mo wondi noon no yiɗiri hoore muuɗum, kanjum, ɗum ɓurii sadakaaji guleteeɗi e sadakaaji koriiɗi fuu.
41012034	Nde Yeesu yi'i o toontorake e hakkiilo, sey vi'i mo~: — Goonga, a woɗɗidaa e laamu Allah. Ɓaawo ma'ajum, koo moye huli ƴamgo mo ƴamol feere.
41012035	Wakkaci Yeesu ekkitinta nder fiiliire Wuro Allah Seniingo, o ƴami o vi'i~: — Ko jeyi moodiɓɓe Tawreeta mbi'anta Almasiifu o ɓii-Dawda~?
41012036	Gam Dawda e hoore muuɗum vi'ii e Ruhu Ceniiɗo~: «~Jawmiraawo vi'ii Jawmiraawo am~: Jooɗa e junngo am nyaamo, faa mi waɗa wanywanyɓe maaɗa laatoo jaaɓruɗum kosɗe maaɗa.~»
41012037	To Dawda e hoore muuɗum noddirii mo «~Jawmiraawo~», ndeen noye Almasiifu laatortoo ɓiyiiko~? Jama'aare ɗuuɗnde yewanii Yeesu e velvelo.
41012038	Nder ekkitinol ma'ako o vi'i~: — Kakkilee e moodiɓɓe Tawreeta, yiɗɓe yiilaago e ɓornii ngapaleeji juutɗi, yiɗɓe hinneego nder luuɓe.
41012039	Eɓe ngiɗi jooɗaago njaayri mawɓe nder cuuɗi-ga'ajorɗi, e nyannde juulɗe~!
41012040	Kamɓe nyaamata jawdi rewɓe ɓe worɓe mu''en maayi, ɓe te'eta cuuɗi mu''en, eɓe njuttina do'aare, gam ɓe ngi'ee. Kamɓe ɓe cernante ceri'a ɓurka hallugo.
41012041	Yeesu jooɗii nder Wuro Allah Seniingo ha'ade to ɗum resata ceede gam Wuro ngoon. Emo raara no yimɓe mba'atirta ceede mu''en. Riskuɓe ɗuuɗɓe mba'ati ceede ɗuuɗɗe nder.
41012042	Sey goɗɗo yayriijo cooyɗo mo gorko muuɗum maayi wari wa'ati tammahon ɗiɗon, ɗum ceedon seɗɗa tan.
41012043	Sey Yeesu noddi almaajiri'en muuɗum vi'i ɓe~: — Emi vi'a on goonga~: ko o'o yayriijon cooyɗo hokki e ɓuri ko horiiɓe fuu kokki.
41012044	Gam kamɓe ɓe kokkii seɗɗa gada nder ɗuuɗal risku maɓɓe. Ammaa kanko nder cooyndam ma'ako, o hokkii ko o marortoo fuu nder foofaango ma'ako.
41013001	Yeesu e vurtoo Wuro Allah Seniingo, sey go'oto nder almaajiri'en ma'ako vi'i mo~: — Moodibbo, hina ɗe'e kaaƴe mawɗe ɗe ɗum mahari ngo'o wuro~! Rah no ngo vooɗri.
41013002	Sey Yeesu vi'i mo~: — A yi'ii ndi'i mahadi mawndi naa~? Walaa haayre ɗaletee dow woɗnde, ɗe fuu ɗum yibbiney ɗe.
41013003	Yeesu jooɗii dow vaamnde Jaytunje, o hu'uci e Wuro Allah Seniingo, sey Biiturus e Yaakuubu e Yahayya e Anndaraawus njahi to ma'ako kamɓe tan, ɓe ƴami mo, ɓe mbi'i~:
41013004	— Yecca min, ndeye ku'uje ɗeen laatoto~? Kaye alaama hollata ɗum ɓadake waɗgo~?
41013005	Yeesu toontii ɓe vi'i~: — Kakkilee, to' goɗɗo majjin on.
41013006	Yimɓe ɗuuɗɓe no ngarey e innde am, ɓe mbi'a~: «~Miin woni Almasiifu~», ɓe majjina yimɓe ɗuuɗɓe.
41013007	To on nanii habaru konuuji ɓadiiɗi e goɗɗuɗi, to' on kul, gam doole ɗum waɗa, ammaa naa ɗum timmoode duuniyaaru tawo.
41013008	Lenyol no ummanto lenyol, laamu no ummanto laamu. Veelooji e dimmbaaki lesdi no mbaɗey nder jaaje feere-feere. Ɗum ɗoon fuu, ɗum kama fuɗɗoode ŋatawre danygol tan.
41013009	Ndeenee ko'e mooɗon, gam yimɓe no kokkey on nder juuɗe mawɓe ceri'a, ɗum fiya on nder cuuɗi-ga'ajorɗi, ɗum ndarna on yeeso aardiiɓe lesdi e laamɓe sabu innde am, gam laatanooɗon yam caaydu'en yeeso maɓɓe.
41013010	Doole leƴƴi duuniyaaru fuu nga'ajinee Habaru Belɗum tawo.
41013011	To ɗum nanngii on, ɗum yaharii on yeeso laamu, to' on ngaanno dow ko mbi'oton. To wakkaci ɗuum warii, on keɓey ka mbiiɗon, gam naa ɗum onon mbolvata, ammaa ɗum Ruhu Ceniiɗo.
41013012	Neɗɗo no hokkitirey dimdaaɗo muuɗum waree, baaba maa no hokkitirey ɓiyum. Ɓiɓɓe no ummanto danyooɓe mu''en, ɓe mbaɗa ɗum wara ɓe.
41013013	Yimɓe fuu no nganyey on, gam on tokkuɓe yam. Ammaa munyɗo faa timmoode no hisnete.
41013014	— Wakkaci e wara nde ngi'oton «~fii nyidduɗum kulniiɗum~» e darii yaayre to haanaa ɗum daroo. Jannguɗo ɗum fuu sey fahama ma'ana ma'ajum. Ndeen ɓe ɗum tawi nder lesdi Yahuudiya fuu, sey nyaarda baamle.
41013015	Mo ɗum tawi dow suudu fuu, to' jippoyo, koo vi'a no nattey nder ma'aru hooƴa goɗɗum.
41013016	Mo ɗum tawi nder ngesaa, to' so''o hooƴa koltal muuɗum.
41013017	Kayco rewɓe saawɓe e bambuɓe nder balɗe ɗeen~!
41013018	Mbaɗee do'aare to' fii ɗuum waɗ nder dabbunde.
41013019	Gam nder balɗe ɗeen ɗum waɗey torraa kalluka, iri ka ɗum meeɗaay waɗgo gada duuniyaaru tagaa faa jo'oni, ka fuɗɗitataa boo waɗgo faa abadaa.
41013020	To Allah ustaayno balɗe ɗeen, daa walaa kiseynooɗo. Ammaa gam ɓeen suɓaaɓe ma'ako, o ustiri balɗe ɗeen.
41013021	Wakkaci ɗuum, to goɗɗo vi'ii on~: «~Raa Almasiifu ɗo'o~», koo~: «~Rammo ɗaa'e~», to' on njaɓ.
41013022	Gam almasiifu'en fewre'en e annabo'en fewre'en no mburtoyto, ɓe mbaɗa alaamaaji e kuuɗe kaayniiɗe, gam ɓe majjina yimɓe, faa e suɓaaɓe, to ɗum waɗoto.
41013023	Kakkilee, ndeenee ko'e mooɗon~! Mi yeccake on ɗum, ɗum fuu ila ɗum waraay tawo.
41013024	Ammaa nder balɗe ɗeen ɓaawo kan ɗoon torraa kalluka, naange no niɓɓey, lewru boo no woorey yaynaago.
41013025	Koode no njanoyey gada dow, baawɗeeji gonɗi dow fuu no ndimmboto.
41013026	Wakkaci ɗuum, ɗum yi'ey Ɓii-Neɗɗo e wara nder duule. O wardey e baawɗe mawɗe e teddungal.
41013027	O liloyey malaa'ika'en ma'ako buttulli duuniyaaru nayi fuu, ɓe kawrita suɓaaɓe ma'ako, gada to duuniyaaru fuɗɗiri faa to ndu heyri.
41013028	Pahamee ko ƴibbi hollata~: to licce ma'aki puɗɗii vilitgo, on anndi ndunngu ɓadake.
41013029	Noon boo to on ngi'ii ku'uje ɗeen e mbaɗa, anndee Ɓii-Neɗɗo ɓadake vittoygo, emo ɗoon ha'ade dammugal.
41013030	Emi vi'a on goonga~: ndu'u jaamaniiru timmataa, sey to ku'uje ɗeen fuu mbaɗii.
41013031	Dow e lees no timmey, ammaa bolle am timmataa faa abadaa.
41013032	Ammaa walaa annduɗo nyalaande koo wakkaci nde fii ɗuum waɗata, koo malaa'ika'en wonɓe dow, koo Ɓiɗɗo boo anndaa, Baabiraawo mo dow tan anndi.
41013033	Kakkilee, ndeenee, gam on anndaa wakkaci nde o warata.
41013034	Ɗum nanndii e neɗɗo baɗeyɗo jahaangal. Wakkaci o ɗalata wuro, o reenni ngo maccuɓe ma'ako, o hokki koo moye kuugal muuɗum, o vi'i deenoowo dammugal daroo reena.
41013035	Gam ma'ajum, njooɗee ndeenee, sabu on anndaa wakkaci nde jawmu wuro oon wartoyta, koo ɗum futuro, koo caka jemma, koo fajiri, koo subaka.
41013036	To' o wartu o juha on, o tawa on ɗaani.
41013037	Ka mbi'imi on, kanka mbi'eymi koo moye~: njooɗee, to' on ɗaano~!
41014001	Horii balɗe ɗiɗi ɗum waɗa juulɗe Kuultol e juulɗe Buroodi ɗum walaa Ƴuufnirɗum. Mawɓe aardiiɓe diina e moodiɓɓe Tawreeta ndaari laawol no nanngirta Yeesu e suuɗeefi, ɓe mbara mo.
41014002	Ɓe mbi'i~: — To' en mbaɗ ɗum wakkaci juulɗe Kuultol, gam ɗum baɗoojum yimɓe ummina haɓre.
41014003	Yeesu e nder si'ire Baytaaniya wuro Simon kuturuujo, emo nyaama nyaamdu. Sey goɗɗo debbo wari e jogii paalel haayre vi'eteende albaatir, ngel nebbam caɗɗam, luuɓoojam belɗum mba'araaɗam nardi. O helti ngel, o rufi nebbam ɗaam dow hoore Yeesu.
41014004	Woɓɓe wonɓe ɗoon kuunƴi, ɓe mbi'i hakkunde maɓɓe~: — Ko jeyi o bonniri ɗa'am nebbam nihini~?
41014005	Kul ɗam soorranoo, daa ɗum heɓiino ceede ko ɓuri biya kuwoowo hitaande wo'ore, ɗum hokka ɗe sooyɓe. Ɓe peli debbo oon korey.
41014006	Ammaa Yeesu vi'i ɓe~: — Ngooree mo. Ko jeyi ngaannoton mo~? Ko o waɗani yam no booɗɗum.
41014007	Wakkaci fuu on ngondi e sooyɓe, on mbaawi vallugo ɓe nde ngiɗɗon fuu. Ammaa miin naa wakkaci fuu ngondumi e mooɗon.
41014008	O'o debbo waɗii ko waawi waɗgo. O moomanii ɓanndu am nebbam luuɓoojam, gam siryaago uveeki am, ko hokka wakkaci ɗuum waɗa.
41014009	Emi vi'a on goonga~: to ɗum wa'ajini Habaru Belɗum nder duuniyaaru fuu, ɗum hokkey habaru ko o'o debbo waɗi, gam hiimtaago mo.
41014010	Sey go'oto nder almaajiri'en Yeesu sappo e ɗiɗo bi'eteeɗo Yahuuda Iskariyooti yahi to mawɓe aardiiɓe diina, gam o hokkitira Yeesu nder juuɗe maɓɓe.
41014011	Nango ɗum velii ɓe korey, ɓe mbaɗi alkawal hokkugo mo ceede. Ila wakkaci ɗuum Yahuuda fuɗɗi yillaago laawol no nyaamrata amaana Yeesu.
41014012	Nyannde arande nde juulɗe Buroodi ɗum walaa ƴuufnirɗum, nde ɗum hirsata jawɗi gam juulɗe Kuultol, almaajiri'en ƴami Yeesu mbi'i~: — Toye ngiɗɗaa min njaha min ciryano maa nyaamdu juulɗe Kuultol~?
41014013	O lili almaajiri'en ɗiɗo, o vi'i ɓe~: — Nattee si'ire, on pottey e gorko e roondii ƴoogirde ndiyam. Tokkee mo,
41014014	wuro ngo o natti fuu, mbi'on jawmu wuro ngoon~: «~Moodibbo vi'i min ƴam maa~: toye suudu ndu o nyaamata nyaamdu juulɗe Kuultol, kanko e almaajiri'en ma'ako~?~»
41014015	O holley on suudu mawndu ndu dow, siryaandu, mo''inaa. Ciryanee en koo ɗume ɗoon, gam nyaamen nyaamdu juulɗe Kuultol.
41014016	Sey almaajiri'en ɓeen nanngi laawol natti si'ire ndeen, ɓe tawi koo ɗume noon no Yeesu vi'iri ɓe. Ɗoon ɓe ciryii koo ɗume gam juulɗe Kuultol.
41014017	Nde futuro waɗi, Yeesu e almaajiri'en sappo e ɗiɗo ngari wuro ngoon.
41014018	Eɓe njooɗii nyaama, sey Yeesu vi'i~: — Emi vi'a on goonga~: go'oto nder mooɗon nyaamdeyɗo e am no nyaamey amaana am.
41014019	Ɗum metti ɓerɗe maɓɓe, ɓe puɗɗi vi'igo mo go'oto-go'oto~: — Naa ɗum miin naa~?
41014020	Yeesu toontii ɓe vi'i~: — Ɗum go'oto nder mooɗon, onon sappo e ɗiɗo ɓe cuɓmi, nyaamdeyɗo e am nder le'al go'otal.
41014021	Ɓii-Neɗɗo no maayrey noon no ɗum vinndiraa dow muuɗum, ammaa kayco nyaameyɗo amaana ma'ako~! To o rimaakano, no ɓuraneyno mo.
41014022	Eɓe nder nyaamgo, sey Yeesu hooƴi buroodi yetti Allah, o senndi ndi, o hokki almaajiri'en, o vi'i~: — Njaɓee. Ɗu'um ɗum ɓanndu am.
41014023	Ndeen o hooƴi jardugel innaboojam o yetti Allah o hokki ɓe ɗam, ɓe fuu ɓe njari ɗam.
41014024	O vi'i ɓe~: — Ɗa'am woni ƴiiƴam am tabbitineyɗam alkawal Allah, ndufeteeɗam gam yimɓe ɗuuɗɓe.
41014025	Emi vi'a on goonga~: mi ɓesdataa yargo innaboojam, sey nyannde nde njareymi ngoɗɗam kesam nder laamu Allah.
41014026	Ɓaawo ɓe ngimii gimol maaltugo Allah, ɓe ndilliri vaamnde Jaytunje.
41014027	Yeesu vi'i almaajiri'en muuɗum~: — On fuu on nyaarey kibinon yam, noon no ɗum vinndiraa~: «~Mi warey gaynaako, baali ɗiin cankitoo.~»
41014028	Ammaa ɓaawo mi ummitake, mi aartey on yahago Gaaliili.
41014029	Sey Biiturus vi'i mo~: — Koo to ɓe fuu ɓe kibinii ma, miin mi hibintaa ma.
41014030	Yeesu vi'i mo~: — Emi vi'i maa goonga~: hannde nder nde'e jemmaare, ko hokka njakaraari kurkita nde ɗiɗi, a vi'ey a anndaa yam nde tati.
41014031	Ammaa Biiturus jaɓaay, o vi'i e semmbee~: — Koo to ɗum wardey yam e maaɗa, mi vi'ataa mi anndaa ma. Horiiɓe maa mbi'i kama noon.
41014032	Ɓe njahi yaayre vi'eteende Gecemane, Yeesu vi'i almaajiri'en muuɗum~: — Njooɗee ɗo'o, mi yaha mi waɗa do'aare.
41014033	O hooƴi Biiturus e Yaakuubu e Yahayya. Ɓernde ma'ako fuɗɗi nango torraa e mettuɗum korey.
41014034	O vi'i ɓe~: — Mettam ɓeram ɗuuɗanii yam, faa e yiɗi wargo yam. Njooɗee ɗo'o, to' on ɗaano.
41014035	-
41014036	O yahi yeeso seɗɗa, o diccii o waɗi do'aare, o vi'i~: — Baaba am, to ɗum baɗotooɗum, sottinanam wakkaci torraa ngonka yeeso am. Koo ɗume no baɗotooɗum to maaɗa. To a jaɓii, sottinanam jardugel ka'a torraa. E noon fuu, naa ko ngiɗmi waɗete, ammaa ko ngiɗɗaa.
41014037	Ndeen o so''ii to maɓɓe, o tawi eɓe ɗaanii, sey o vi'i Biiturus~: — Biiturus, a ɗaani naa~? A waawaay reengo koo daa awaa go'otum naa~?
41014038	Ummee mbaɗee do'aare, to' on ɗaano, gam to' on njan nder jarrabeeki. Ɓernde e yiɗi ɗowtaago, ammaa ɓanndu tampi.
41014039	Kadimaa o vitti o waɗi do'aare, o vi'i ka o vi'inoo.
41014040	O vittoyi to maɓɓe, o tawi ɓe ɗaantake, gam eɓe nana ɗoyngol teddungol. Ɓe ndulli ka ɓe mbi'ata mo.
41014041	O vittoyi tataɓre, o vi'i ɓe~: — Faa jo'oni on ɗo'o ɗaanii poofta~? Ɗum heƴi~! Wakkaci warii. Jo'oni Ɓii-Neɗɗo no hokkete nder juuɗe waɗooɓe hakke.
41014042	Ummee ndillen~! Raa nyaameyɗo amaana am ɗoon wara.
41014043	Yeesu e nder bolle, sey Yahuuda go'oto nder almaajiri'en sappo e ɗiɗo wari. O wardi e yimɓe ɗuuɗɓe jogiiɓe kaafaaje e cabbi. Mawɓe aardiiɓe diina e moodiɓɓe Tawreeta e arɗuɓe liloyi ɓe.
41014044	Ndeen maa Yahuuda nyaameyɗo amaana Yeesu aartii yeccake ɓe no hollirta ɓe Yeesu, o vi'i~: — Neɗɗo mo kinnireymi hinnoore higaaku, ɗum kanko. Nanngee mo, mbaɗon reenooɓe njogoo mo booɗɗum, ndillida e ma'ako.
41014045	Nde Yahuuda yottii to ɓe ngoni, ɗoon e ɗoon o ƴaɓɓii to Yeesu o vi'i ɗum~: — Moodibbo~! Ndeen o hinniri mo hinnoore higaaku.
41014046	Yimɓe ɓeen nanngi Yeesu, njogii mo booɗɗum.
41014047	Ammaa go'oto nder almaajiri'en Yeesu dariiɗo ha'ade ɗoon saafti kaafahi fe''i nofru maccuɗo aardiiɗo diina mawɗo, o itti ndu.
41014048	Sey Yeesu vi'i ɓe~: — Ko jeyi ngarduɗon e kaafaaje e cabbi gam nanngugo yam, mi pasoowo naa~?
41014049	Koo ndeye emi wondi e mooɗon, emi ekkitina nder Wuro Allah Seniingo, on nanngaay yam. Ammaa ɗum waɗii gam hebbingo ko Deftere vi'i.
41014050	Sey almaajiri'en ɓeen fuu nyaari kibini mo.
41014051	Goɗɗo kayeejo tokki Yeesu e vahanii wudere tan. Nde ɓe parmii mo,
41014052	o nyoostani ɓe wudere ndeen, o nyaari o suhuraaki.
41014053	Ɓe njahari Yeesu to aardiiɗo diina mawɗo. Mawɓe aardiiɓe diina e arɗuɓe Yahuudu'en e moodiɓɓe Tawreeta fuu kawriti ɗoon.
41014054	Biiturus tokkiri mo kosngel gulngel, faa yahago nder fiiliire wuro aardiiɗo diina mawɗo. O jooɗodii e reenooɓe Wuro Allah Seniingo, emo aytinoo.
41014055	Mawɓe aardiiɓe diina e Kawtal Sernooɓe fuu e ngilloo caaydaaku dow layfi ɗum Yeesu waɗi, gam ɓe keɓa daliila wargo mo, ammaa ɓe keɓaay.
41014056	Yimɓe ɗuuɗɓe mbolvi haalaaji fewre dow ma'ako, ammaa ko ɓe mbi'i luhuri.
41014057	Sey woɓɓe ummii mbi'i ɗi'i haalaaji fewre dow ma'ako~:
41014058	— Min nanii o vi'ii o yibbiney ngo'o Wuro Allah Seniingo ngo yimɓe mahi, ndeen ɓaawo balɗe tati o maha woɗngo, naa e juuɗe yimɓe.
41014059	Ammaa e noon fuu, ko ɓe mbi'i luhuri.
41014060	Sey aardiiɗo diina mawɗo ummii darii yeeso maɓɓe, o ƴami Yeesu o vi'i~: — A walaa ka mbi'ataa naa~? Ko ɓe mbi'i dow maaɗa no goonga naa~?
41014061	Ammaa Yeesu de''iti, o toontaaki mo. Aardiiɗo diina mawɗo oon ɓesdi ƴami Yeesu vi'i~: — Aan a Almasiifu Ɓiɗɗo Allah mo barkaa naa~?
41014062	Yeesu toontii mo vi'i~: — Ee, ɗum miin. On ngi'ey Ɓii-Neɗɗo e jooɗii e junngo Jawmu Baawɗe nyaamo, emo wara nder duule asama.
41014063	Sey aardiiɗo diina mawɗo oon seeki kolte muuɗum vi'i~: — Kaye caayda ngillotooɗen kadi~?
41014064	On nanii nii haala kalluka ka o volvi dow Allah. Ɗume ngiiɗon~? Sey yimɓe fuu mbi'i e haani o waree.
41014065	Woɓɓe maɓɓe puɗɗi tuutango mo joode, ɓe kuumani mo gite, ɓe mbaɗi ga fiigo mo, eɓe mbi'a mo~: — Kay annabiijo~! Yecca min piiɗo ma. Reenooɓe boo mbaɗi ga menngaago mo.
41014066	Biiturus e nder fiiliire wuro ngoon, sey go'oto nder horɓe aardiiɗo diina mawɗo wari yaayre ndeen.
41014067	Nde o yi'i Biiturus e aytinii, o sutii ɗum o vi'i~: — Aan maa, a wondi e Yeesu mo Najaratu.
41014068	Ammaa Biiturus yeddi vi'i~: — Miin, mi anndaa mo, mi fahamaay ko mbiiɗaa. Biiturus vurtii yahi dammugal wuro, sey njakaraari kurkiti.
41014069	Nde korɗo oon yi'itii Biiturus ɗoon, o vi'i dariiɓe ɗoon~: — O'o neɗɗo o go'oto maɓɓe~!
41014070	Ammaa Biiturus ɓesdi yeddugo. Ɓaawo ɗoon seɗɗa, dariiɓe ɗoon mbi'i Biiturus~: — Daahir a go'oto nder almaajiri'en ma'ako, gam a Gaaliilankeejo.
41014071	Biiturus fuɗɗi hunaago, vi'i~: — Mi anndaa o'o neɗɗo mo mbaɗoton haala muuɗum.
41014072	Ɗoon e ɗoon njakaraari kurkiti ɗiɗaɓum. Sey Biiturus hiimtii ko Yeesu vi'inoo ɗum~: «~Ko hokka njakaraari kurkita nde ɗiɗi, a vi'ey a anndaa yam faa nde tati.~» Ndeen Biiturus vurtii fuɗɗi voygo.
41015001	Ila fajiri mawɓe aardiiɓe diina e arɗuɓe Yahuudu'en e moodiɓɓe Tawreeta e Kawtal Sernooɓe Diina fuu, ɓe kawti ɓe mbaɗi caawara. Ɓe kaɓɓi Yeesu ɓe njahari ɗum to Bilaatus gomnaajo.
41015002	Bilaatus ƴami mo vi'i~: — Aan woni laamiiɗo Yahuudu'en naa~? Yeesu toontii mo vi'i~: — Ee, noon no mbiiɗaa.
41015003	Mawɓe aardiiɓe diina ngullorii mo ku'uje ɗuuɗɗe.
41015004	Sey Bilaatus ɓesdi ƴami mo vi'i~: — A walaa ka mbi'ataa naa~? A nanaay ko ɓe ngullori maa fuu naa~?
41015005	Ammaa Yeesu vi'aay koo kaye, faa ɗum haaynii Bilaatus.
41015006	Wakkaci juulɗe Kuultol fuu, Bilaatus e voovi yoofango Yahuudu'en kaɓɓaaɗo go'oto, mo ɓe ngiɗi yoofaneego.
41015007	E woodi goɗɗo bi'eteeɗo Barabas, kaɓɓidaaɗo e woɓɓe nder kaso, gam ɓe kaɓdii e laamu, faa ɓe mbari goɗɗo nder haɓre ndeen.
41015008	Sey jama'aare ɗuuɗnde wari, torii Bilaatus waɗana ɓe ko o voovi waɗango ɓe.
41015009	Bilaatus ƴami ɓe vi'i~: — On ngiɗi mi yoofana on laamiiɗo Yahuudu'en naa~?
41015010	Bilaatus fahamii nalwiiru tan waɗi mawɓe aardiiɓe diina ngaddiri Yeesu to muuɗum.
41015011	Ammaa mawɓe aardiiɓe diina puufi jama'aare toroo Bilaatus yoofana ɓe Barabas, naa Yeesu.
41015012	Bilaatus ƴami ɓe vi'i~: — Ee, noye ngiɗɗon mi waɗana o'o mo mbi'oton laamiiɗo Yahuudu'en~?
41015013	Ɓe mbi'i e semmbee~: — War mo dow gaafagal~!
41015014	Bilaatus ƴami ɓe vi'i~: — Ndeye halleende o waɗi~? Ammaa ɓe ɓesdi vi'igo e semmbee~: — War mo dow gaafagal~!
41015015	Nde laatii Bilaatus e yiɗi velgo jama'aare ndeen, o yoofani ɓe Barabas. O waɗi ɗum fiiri Yeesu looci, ndeen o waɗi mo nder juuɗe soojeeji Rooma, gam ɓe mbaroya mo dow gaafagal.
41015016	Soojeeji njahari Yeesu fiiliire laamorde vi'eteende Firtoriyum, ɓe noddi soojeeji koriiɗi fuu ɓe kawriti ɗi.
41015017	Ɓe ɓorni mo burnus bo'ojiteyɗum, ɓe mbami giifol gi'e, ɓe ngiifi mo ngol.
41015018	Ndeen ɓe puɗɗi hinnugo mo, eɓe mbi'a~: — Allah sabbinane laamiiɗo Yahuudu'en.
41015019	Ɓe piiri mo sawru dow hoore, ɓe tuutani mo joode, ɓe ndiccii yeeso ma'ako, ɓe cujjidani mo.
41015020	Ɓaawo ɓe njaltinirii mo, ɓe ɓorti mo burnus bo'ojiteyɗum ɗuum, ɓe ɓorni mo kolte ma'ako. Ndeen ɓe mburtini mo, ɓe njahari mo yaasi, gam ɓe ɓiloya mo dow gaafagal.
41015021	Dow laawol ɓe potti e gorko bi'eteeɗo Simon, mo si'ire Sireene, baaba Aleksandir e Rufus, e warta gada ladde. Soojeeji ndooli mo o vakkoo gaafagal Yeesu.
41015022	Ɓe njahari Yeesu woɗnde yaayre vi'eteende Golgota, waato Gumbal Hoore.
41015023	Ɓe kokki mo innaboojam njillindiraaɗam e miir o yara, ammaa o yaraay ɗam.
41015024	Ɓe ɓili mo dow gaafagal, ɓe cenndiri kolte ma'ako e waɗgo cuɓol, gam ɓe ngi'a ko koo moye maɓɓe heɓata.
41015025	Wakkaci ɓe ɓili mo dow gaafagal, ɗum njamndi joveenayi ndi subaka.
41015026	Ɓe takki alluwaawal dow hoore gaafagal ngaal, ɓe mbinndi ko ɗum wullorii mo dow ma'agal vi'igo~: «~Laamiiɗo Yahuudu'en~».
41015027	-
41015028	Kadimaa ɓe ɓili wuyɓe ɗiɗo dow gaafaaɗe ha'ade Yeesu, go'oto e junngo ma'ako nyaamo, go'oto e nano.
41015029	Yimɓe ƴaɓɓotooɓe e kuɗa Yeesu, e ndimmba ko'e e mbi'a~: — Too, aan biiɗo no yibbiney Wuro Allah Seniingo, nyiɓtoo ngo nder balɗe tati,
41015030	jippoya dow gaafagal, kisnaa hoore maaɗa~!
41015031	Noon boo mawɓe aardiiɓe diina e moodiɓɓe Tawreeta njaltiniri mo hakkunde mu''en, ɓe mbi'i~: — O hisnii woɓɓe, ammaa o waawaay hisnugo hoore ma'ako.
41015032	Woor kanko biiɗo no Almasiifu laamiiɗo Isiraa'iila o jippoyoo jo'oni dow gaafagal, gam ngi'en ngoonɗinen mo. Wuyɓe ɓe ɗum ɓili vuttudu ma'ako boo kuɗi mo.
41015033	Caka nyalawma, sey niɓre suddi lesdi fuu, faa yahago njamndi tati ndi alaasara.
41015034	Njamndi tati ndiin, sey Yeesu towni voliinde vi'i~: — Eloy, Eloy, lama sabaktani~? Waato~: «~Yaa Allah am, yaa Allah am, gam ɗume kibinirɗaa yam~?~»
41015035	Nde woɓɓe nder dariiɓe yaayre ndeen nani ɗum, ɓe mbi'i~: — Nanee, emo nodda annabi Iliya.
41015036	Sey go'oto maɓɓe nyaari soofni sooso nder innaboojam lammuɗam, o haɓɓi ɗum e loosol, o ɓattini ɗum e honnduko Yeesu, gam o musina, o vi'i~: — Ngooree ngi'en kul Iliya no warey jippina mo.
41015037	Yeesu wulli e semmbee, ndeen o maayi.
41015038	Sey wudere wonnde nder Wuro Allah Seniingo seeki gada dow faa lees, nde waɗi cende ɗiɗi.
41015039	Nde mawɗo soojeeji dariiɗo yeeso ma'ako yi'i no o maayri, o vi'i~: — Goonga, o'o neɗɗo o Ɓiɗɗo Allah~!
41015040	Woɓɓe rewɓe e ndarii to woɗɗi e ndaara. Nder maɓɓe e woodi Maryaama mo Magadaaliya, e Saloomi, e Maryaama inna Yaakuubu pamaro e Yusufu.
41015041	Kamɓe tokkunoo Yeesu, e kuwana mo nde o wonnoo lesdi Gaaliili. E woodi rewɓe feere ɗuuɗɓe wardoyɓe e ma'ako Urusaliima, kamɓe maa eɓe ɗoon.
41015042	Ɗum alaasara siryanaago nyannde-fooftiinde.
41015043	Gam ma'ajum, Yusufu mo si'ire Aramaatiya semmbiɗini ɓernde muuɗum, o yahi to Bilaatus o torii ɗum hokka mo ɓanndu Yeesu. Yusufu no neɗɗo teddinaaɗo nder Kawtal Sernooɓe Diina, kanko maa emo haaɓi o yi'a garol laamu Allah.
41015044	Nde Bilaatus nani Yeesu aartii maayi, ɗum haaynii mo. O noddi mawɗo soojeeji o ƴami ɗum, kul ɗum goonga Yeesu aartii maayi.
41015045	Nde o nani ka e honnduko mawɗo soojeeji oon, o woori Yusufu hooƴa ɓanndu nduun.
41015046	Sey Yusufu soodoyi wudere saɗnde, o waɗi ɗum jippini ɓanndu Yeesu, o taardi ndu wudere ndeen, o wallini ndu nder yenaande wasaande nder haayre. O talliti kaaƴa o omndi honnduko yenaande ndeen.
41015047	Maryaama mo Magadaaliya e Maryaama inna Yusufu ngi'ii to ɗum wallini ɓanndu Yeesu.
41016001	Nde nyannde-fooftiinde ƴaɓɓii, Maryaama mo Magadaaliya e Saloomi e Maryaama inna Yaakuubu coodi nebbam mbelɗam luuɓngol, gam ɓe njaha ɓe molmana ɓanndu Yeesu.
41016002	Nyannde alat ɓe ummii ila fajiri, ɓe njottii yenaande ndeen puɗoyki naange.
41016003	Dow laawol ɓe mbaɗi ga vi'igo hakkunde maɓɓe~: — Moye tallitanta en kaaƴa nga ɗum omndiri honnduko yenaande ndeen~?
41016004	Ammaa nde ɓe ɓanti gite, ɓe ngi'i kaaƴa ngaan tallitaama.
41016005	Nde ɓe natti yenaande ndeen, ɓe ngi'i goɗɗo kayeejo e jooɗii vuttudu nyaamru, emo ɓornii kolte daneeje tar, ɓe kultori.
41016006	Kayeejo oon vi'i ɓe~: — To' on kul~! Eɗon ndaara Yeesu mo Najaratu baraaɗo dow gaafagal. O ummitinaama nder maayde~! O walaa ɗo'o. Raa to o wallinano.
41016007	Jo'oni, njahee mbi'on almaajiri'en ma'ako e Biiturus, o aartey on yahago lesdi Gaaliili. Toon ngi'oton mo, noon no o vi'inoo on.
41016008	Rewɓe ɓeen mburtii yenaande, ɓe nyaari, eɓe ndiwna sabu kulol. Kulol haɗi ɓe vi'igo ka koo moye. [
41016009	Nyannde alat fajiri, Yeesu ummitii nder maayde. Ɓaawo o ummitake o aartii vanngango Maryaama mo Magadaaliya, mo o vurtinannoo ginnaaji joveeɗiɗi.
41016010	Maryaama oon yahi vi'i ka wondunooɓe e Yeesu. Wakkaci ɗuum eɓe nder ɓillaare, eɓe mboya.
41016011	Nde ɓe nani Yeesu e foofa, Maryaama boo yi'ii mo, ɓe njaɓaay ka.
41016012	Ɓaawo ma'ajum, woɓɓe goonɗinɓe mo ɗiɗo e dow laawol nder ladde yahago goɗngel ci'el, sey Yeesu vanngani ɓe nder nanndi feere.
41016013	Ɓe co''ii ɓe mbi'i ka horiiɓe, ammaa ɓe njaɓaay ka ɓe'e maa mbi'i.
41016014	Ɓaawo ma'ajum, Yeesu vanngani almaajiri'en muuɗum sappo e go'o, wakkaci ɓe nyaamata. O feli ɓe, sabu ciya goonɗinki maɓɓe e ca'atal ɓerɗe maɓɓe, gam ɓe njaɓaay ko yiiɓe mo ngeccii ɓe ɓaawo o ummitake.
41016015	O vi'i ɓe~: — Njahee koo toye nder duuniyaaru, nga'ajinon koo moye Habaru Belɗum.
41016016	Goonɗinɗo yam waɗanaa baptisma no hisey, ammaa mo goonɗinaay yam no sernante.
41016017	Goonɗinɓe yam fuu no mbaɗey ɗi'i alaamaaji kaayniiɗi~: ɓe mburtiney ginnaaji e innde am, ɓe mbolvey ɗemle kese,
41016018	ɓe nanngey bo'ole e juuɗe maɓɓe, to ɓe njarii tooke, ɗe mbaɗantaa ɓe koo ɗume, ɓe njowaney nyawɓe juuɗe njamɗita.
41016019	Ɓaawo Yeesu Jawmiraawo volvanii ɓe, o ƴeftiraama dow, o jooɗii e junngo Allah nyaamo.
41016020	Sey almaajiri'en ma'ako ndilli, nga'ajinoyi Habaru Belɗum koo toye. Jawmiraawo boo valli ɓe, hokki ɓe baawɗe waɗgo kuuɗe kaayniiɗe, gam tabbitingo ko ɓe mbi'ata, to ma'ako ɗum ivoyi.]
42001001	Yaa Tiyofilus mawɗo, yimɓe ɗuuɗɓe ti'inake mbinndii habaru ku'uje ko waɗi nder amin.
42001002	Ɓe mbinndii habaru ɗum nanɗen gada e konnduɗe ɓeen yiiɓe ɗuum ko waɗi e gite mu''en ila fuɗɗoode. Kamɓe ɓeen kalfinaa anndingo habaru ɗuum.
42001003	Miin boo mi liinyii e hakkiilo no ku'uje ɗeen fuu mba'ari ila fuɗɗam. Gam ma'ajum, aan Tiyofilus Mawɗo, mi yi'ii ɗum booɗɗum miin boo mi vinndan maa e tokkindirki no habaru ɗuum fuu wa'ari,
42001004	gam tabbitinaa goonga habaru ko ɗum ekkitin maa.
42001005	Too, nder jaamaniiru ndu Hiruudus laamii dow lesdi Yahuudiya, e woodi aardiiɗo diina bi'eteeɗo Jakariya, gonɗo nder yeɓre aardiiɓe diina lenyol Abiya. Innde debbo ma'ako Alisabaatu mo lenyol Haruuna.
42001006	Ɓe fuu ɗiɗo ɓe goonga'en yeeso Allah, eɓe tokki dookaaji ma'ako booɗɗum, ɓe ngalaa feloore fuu.
42001007	Ammaa ɓe keɓaayno ɓinngel, gam Alisabaatu no dimaro, kadimaa ɓe fuu ɗiɗo ɓe naywi.
42001008	Nyannde feere Jakariya e waɗa kuugal muuɗum ngal aardiiɗo diina nder Wuro Allah Seniingo, gam ɗum wakkaci kuugal yeɓre ma'ako.
42001009	Aardiiɓe diina e mbaɗa cuɓol gam senndugo kuugal hakkunde mu''en. Nyanndeere ndeen Jakariya suɓaa, gam o natta nder yaayre seniinde o wula urdi.
42001010	Wakkaci o wulata urdi, jama'aare fuu e darii yaasi e waɗa do'aare.
42001011	Sey malaa'ikaajo Jawmiraawo vanngani mo, darii vuttudu to ɗum wulata urdi ndu nyaamo.
42001012	Nde Jakariya yi'i mo, ɓernde muuɗum taƴi, kulol nanngi ɗum.
42001013	Ammaa malaa'ikaajo oon vi'i mo~: — Ta'a hul Jakariya, Jawmiraawo jaɓii do'aare maaɗa. Debbo maaɗa Alisabaatu no danyante ɓiɗɗo gorko, a tokaney mo Yahayya.
42001014	A naney belɗum korey, yimɓe ɗuuɗɓe boo no mbelmbeltey, sabu danyeeki ɓiɗɗo oon,
42001015	gam o laatoto mawɗo yeeso Jawmiraawo. O yarataa innaboojam koo yare-yare ko sottinta hakkiilo, ammaa o heevey Ruhu Ceniiɗo ila emo nder reedu inna ma'ako.
42001016	O vittinoyey ɓiɓɓe Isiraa'iila ɗuuɗɓe to Allah Jawmiraawo maɓɓe.
42001017	O aartey Almasiifu wargo nder baawɗe Ruhu Allah ɗe annabi Iliya heɓno, gam o narrina danyooɓe e ɓiɓɓe mu''en, o vittinoya saliiɓe ɗowtanaago Jawmiraawo dow laawol goonga'en. O siryoo yimɓe gam garol Jawmiraawo.
42001018	Jakariya ƴami malaa'ikaajo oon vi'i~: — Noye anndireymi ko mbiiɗaa ɗum goonga~? Gam miin mi naywi, debbo am boo duuɓi muuɗum ɗuuɗi.
42001019	Malaa'ikaajo toontii mo vi'i~: — Miin woni Jibiraa'iilu darotooɗo yeeso Allah dum gam huwango mo. Mi lilaama to maaɗa gam mi hokku maa ɗu'um Habaru Belɗum.
42001020	Ammaa jo'oni a waawataa volvugo, faa nyannde nde hu'unde ɗuum laatii, gam a goonɗinaay haala am laatotooka to wakkaci muuɗum warii.
42001021	Wakkaci ɗuum yimɓe e ndeenti Jakariya, neeɓoyki ma'ako nder Suudu Jawmiraawo haaynake ɓe.
42001022	Nde o vurtoyii, o waawaay volvango ɓe. Ɓe pahami e woodi kaayniiɗum ko o yi'i toon nder Suudu Jawmiraawo. O darii o volirani ɓe juuɗe, ammaa o jooɗorii noon o volvataa.
42001023	Nde balɗe kuugal ma'ako keƴi, o hootii.
42001024	Balɗe seɗɗa ɓaawo ma'ajum, debbo ma'ako Alisabaatu heɓi reedu, o suuɗii nder wuro lebbi jovi. O vi'i~:
42001025	— Ndaaree ko Jawmiraawo waɗani yam. Nder wakkaci pottanɗum mo, o yi'ii jurumɗum am, o ittanii yam cemtuɗum yeeso yimɓe.
42001026	Nder lewru Alisabaatu joveego'ooru ɓaawo o heɓii reedu, Allah lili malaa'ikaajo Jibiraa'iilu si'ire vi'eteende Najaratu nder lesdi Gaaliili.
42001027	O lili mo to goɗɗo surbaajo, nannganaaɗo gorko bi'eteeɗo Yusufu, mo lenyol Dawda. Surbaajo oon e vi'ee Maryaama
42001028	Malaa'ikaajo oon wari to ma'ako vi'i mo~: — Salaama aleekum, aan barkiɗinaaɗo Jawmiraawo~! Jawmiraawo e wondi e maaɗa~!
42001029	Hinnoore ndeen waanni Maryaama korey. O vi'i nder ɓernde ma'ako~: — Ɗume nde'e hinnoore yiɗi vi'igo~?
42001030	Ammaa malaa'ikaajo oon vi'i mo~: — Ta'a hul Maryaama, gam barkaa Allah futtanii ma.
42001031	A heɓey reedu, ndanyaa ɓiɗɗo gorko, tokanaa mo Yeesu.
42001032	O laatoto mawɗo, o noddirte Ɓiɗɗo Allah Jawmu Manngu. Allah Jawmiraawo no hokkey mo jooɗorgal laamu maama ma'ako Dawda.
42001033	O laamoto dow ɓiɓɓe Isiraa'iila faa abadaa. Laamu ma'ako re'ataa.
42001034	Maryaama vi'i malaa'ikaajo oon~: — Noye ɗum waɗorto~? Gam mi anndaa gorko.
42001035	Malaa'ikaajo oon toontii mo vi'i~: — Ruhu Ceniiɗo no jippoto dow maaɗa, baawɗe Allah Jawmu Manngu no suddete kama ɗowdi. Gam ma'ajum, danyeteeɗo oon no noddirte Ceniiɗo e Ɓiɗɗo Allah.
42001036	Rah, bannda Alisabaatu heɓii reedu ɓiɗɗo gorko nder nayeewu muuɗum, koo nde yimɓe mbi'inoo o dimaro. Jo'oni emo woodi reedu ndu lebbi joveego'o.
42001037	Gam walaa ko salori Allah.
42001038	Ndeen Maryaama vi'i~: — Miin mi korɗo Jawmiraawo, ɗum laatanoo yam noon no mbiiɗaa. Ndeen malaa'ikaajo oon dilli woori mo.
42001039	Nder balɗe ɗeen, Maryaama ummii jaawɗum, yahi si'ire wonnde nder baamle Yahuudiya.
42001040	Nde o yottii toon, o natti wuro Jakariya o hinni Alisabaatu.
42001041	Wakkaci ko Alisabaatu nani hinnoore Maryaama, ɓiɗɗo gonɗo nder reedu muuɗum dimmbii. Alisabaatu hebbinaa Ruhu Ceniiɗo.
42001042	O volvi e semmbee, o vi'i Maryaama~: — A barkiɗinaaɗo nder rewɓe fuu~! Ɓiɗɗo mo caawɗaa boo o barkiɗinaaɗo.
42001043	Miin, mi moye mo inna Jawmiraawo am warata to muuɗum~?
42001044	Gam nde nanmi hinnoore maaɗa, ɓiɗɗo gonɗo nder reedu am dimmbake sabu belɗum.
42001045	A barkiɗinaaɗo, gam a goonɗinii ko Jawmiraawo vi'i mbi'eɗaa no waɗey daahir.
42001046	Ndeen Maryaama vi'i~: — Ɓernde am e maalta Jawmiraawo.
42001047	Yonki am heevii belɗum sabu Allah Kisnoowo yam,
42001048	gam o raarii yamnaare korɗo ma'ako. Gada jo'oni yimɓe jaamanuuji fuu no noddirey yam barkiɗinaaɗo,
42001049	gam Allah Jawmu Baawɗe waɗanii yam ku'uje mawɗe. Innde ma'ako no seniinde.
42001050	Yurmeende ma'ako dow hulooɓe mo re'ataa faa abadaa.
42001051	O huwii kuuɗe mawɗe e junngo ma'ako semmbiɗngo. O sankitii yimɓe ɓe ɓerɗe mu''en keevi mawnitaare.
42001052	O jippinii laamiiɓe dow laamu mu''en, ammaa o mawninii yavaaɓe.
42001053	O haarnirii nanooɓe veelo e ku'uje booɗɗe, ammaa o yoofii riskuɓe e juuɗe mehere.
42001054	-
42001055	O vallii yimɓe Isiraa'iila huwanooɓe mo, gam o yeggitaay alkawal ngal o waɗannoo maamiraaɓe meeɗen, ngal nango jurumɗum Ibraahim e lenyol muuɗum faa abadaa.
42001056	Maryaama jooɗodii e Alisabaatu faro lebbi tati, ndeen o so''ii wuro ma'ako.
42001057	Nde wakkaci danyki Alisabaatu waɗi, o danyi ɓiɗɗo gorko.
42001058	Nde ho'odiɗɗaaɓe e banndiraaɓe ma'ako nani barkaa makka ka Jawmiraawo hokki mo, ɓe mbelmbelditii e ma'ako.
42001059	Nde ɓinngel ngeel waɗi balɗe joveetati, ɓe ngari naadugo ngel. Ɓe ngiɗiino tokango ngel innde baaba ma'agel Jakariya.
42001060	Ammaa inna ma'agel salii vi'i~: — A'aa, tokanee ngel Yahayya.
42001061	Ɓe mbi'i mo~: — Nder lenyol maaɗa walaa goonɗo nden ɗoon innde.
42001062	Sey ɓe mbolvirani baaba ma'agel juuɗe, gam ɓe annda innde nde o yiɗi ɗum tokana ngel.
42001063	Jakariya ƴami ɓe alluwaawal, o vinndi dow ma'agal~: — Innde ma'agel Yahayya. Fii ɗuum haaynii yimɓe fuu wonɓe ɗoon.
42001064	Ɗoon e ɗoon, honnduko ma'ako omtii, ɗemngal ma'ako haɓɓiti. O fuɗɗi volvugo, emo maalta Allah.
42001065	Kulol nanngi ho'odiɗɗaaɓe maɓɓe fuu. Habaru ɗuum sankitii koo toye nder baamle Yahuudiya.
42001066	Nanɗo ɗum fuu nyumi dow ma'ajum vi'i~: «~Ɗume ɓinngel ngeel laatotoo to ngel mawni~?~» Gam junngo Jawmiraawo e wondi e ma'agel.
42001067	Jakariya baaba ɓinngel ngeel heevi Ruhu Ceniiɗo, o waɗi annabaaku o vi'i~:
42001068	— Yettoore laatanoo Jawmiraawo, Allah mo Isiraa'iila, gam o vallii yimɓe ma'ako, o rimɗinii ɓe.
42001069	O waddanii en kisnoowo cemmbiɗɗo iɓɗo nder lenyol maccuɗo ma'ako Dawda,
42001070	O vi'iino ila ko neeɓi e konnduɗe annabo'en ma'ako seniiɓe~:
42001071	O hisney en gada e juuɗe halluɓe, e wanywanyɓe meeɗen.
42001072	O nanii jurumɗum maamiraaɓe meeɗen, o yeggitaay alkawal ma'ako ceniingal,
42001073	ngal o hunanii maama meeɗen Ibraahim.
42001074	O vi'i o hisney en gada e juuɗe wanywanyɓe meeɗen, gam kuwanen mo, naa e kulol,
42001075	njooɗooɗen en seniiɓe e goonga'en yeeso ma'ako faa keerol balɗe meeɗen fuu.
42001076	Aan ɓinngel am, a noddirte annabiijo Allah Jawmu Manngu, gam a aartey Jawmiraawo wargo faa mo''inanaa mo laawol,
42001077	anndinaa yimɓe ma'ako o hisney ɓe, o ya'afoto hakkeeji maɓɓe.
42001078	Gam Allah meeɗen o keeɓɗo yurmeende, O lildoyey en jayngol ma'ako manngol gada dow,
42001079	gam ngol yaynanoo wonɓe nder niɓre e kulol maayde, ngol tokkina kosɗe meeɗen dow laawol jam.
42001080	Yahayya mawni, fahamu ma'ako ɓesdii. O jooɗii nder ladde faa wakkaci nde o vanngani yimɓe Isiraa'iila.
42002001	E wakkaci danyeeki Yahayya, Agustus laamiiɗo Rooma vi'i ɗum lima yimɓe wonɓe nder laamu Rooma fuu.
42002002	Kangal woni limgal aranal ngal ɗum waɗi e wakkaci ko Kiriniyus laatii gomnaajo lesdi Siiriya.
42002003	Koo moye fuu yahi si'ire muuɗum gam limee.
42002004	Yusufu boo ummii si'ire Najaratu nder lesdi Gaaliili. O yahi si'ire to Dawda rimaa vi'eteende Baytilaama, wonnde nder lesdi Yahuudiya, gam kanko ɗum mo lenyol Dawda.
42002005	O yahi toon gam ɗum lima mo, kanko e Maryaama mo o nannganaa, gaamɗo.
42002006	Eɓe nder Baytilaama, sey wakkaci danygol Maryaama waɗi.
42002007	O danyi ɓinngel gorel afel ma'ako, o saawri ngel leppi wudere, o wallini ngel nder akali nyaamnirki bisaaji, gam ɓe keɓaay yaayre nder veerdude.
42002008	Nder lesdi ndiin e woodi waynaaɓe waaleyɓe e ndeeni bisaaji mu''en vuttudu si'ire.
42002009	Sey malaa'ikaajo Jawmiraawo vanngani ɓe, teddungal Jawmiraawo yaynanii ɓe, kulol manngol nanngi ɓe.
42002010	Ammaa malaa'ikaajo oon vi'i ɓe~: — To' on kul~! Gam mi waddanii on habaru belɗum, beleyɗum yimɓe fuu.
42002011	Hannde nder si'ire Dawda on ndanyanaama kisnoowo, kanko woni Almasiifu Jawmiraawo.
42002012	Raa no keɓtirton mo~: on tawey ɓinngel e saawaa nder leppi, engel wallinaa nder akali nyaamnirki bisaaji.
42002013	Ɗoon e ɗoon sey cefe malaa'ika'en gada asama mbanngi kawti e malaa'ikaajo oon, ɓe mbaɗi ga maaltugo Allah, eɓe mbi'a~:
42002014	— Teddungal laatanoo Allah toon dow, nder duuniyaaru boo, jam laatanoo yimɓe ɓe Allah nanata belɗum mu''en.
42002015	Nde malaa'ika'en ɓeen co''ii dow, sey waynaaɓe ɓeen mbi'i hakkunde mu''en~: — En njah Baytilaama ngi'en ɗu'um ko Jawmiraawo anndini en.
42002016	Sey ɓe njawɗii ɓe njahi toon, ɓe tawi Maryaama e Yusufu e ɓinngel ngeel, engel wallinaa nder nyaamnirɗum bisaaji.
42002017	Nde ɓe ngi'i ngel, ɓe ngeccii ko malaa'ikaajo vi'i ɓe dow ma'agel.
42002018	Ko waynaaɓe ɓeen mbi'i haaynake koo moye nanɗo ɗum fuu.
42002019	Maryaama boo jogii ko nani fuu nder ɓernde muuɗum, o waɗi ga nyumgo ɗum.
42002020	Ndeen waynaaɓe ɓeen co''ii, e mawnina Allah, e maalta mo gam koo ɗume ko ɓe nani e ko ɓe ngi'i, deydey e no malaa'ikaajo yeccorii ɓe.
42002021	Nde ɓinngel ngeel waɗi balɗe joveetati, ngel naadaa, ngel tokanaa Yeesu, innde nde malaa'ikaajo vi'inoo inna ma'agel hokka ngel ila o heɓaayno reedu.
42002022	Nde balɗe lootaaki maɓɓe keevi, kama no ɗum vinndiraa nder Tawreeta Muusa, Yusufu e Maryaama njahari Yeesu Urusaliima gam ɓe kolla mo yeeso Jawmiraawo.
42002023	Gam noon Jawmiraawo vi'i nder Tawreeta~: Ɓiɗɗo gorko afo fuu, Jawmiraawo jeyi mo.
42002024	Ɓe ngari boo gam ɓe mbaɗa sadaka, kama no ɗum vinndiraa nder Tawreeta~: pooli ɗiɗi koo uugahon ɗiɗon.
42002025	Wakkaci ɗuum e woodi goɗɗo neɗɗo nder Urusaliima bi'eteeɗo Simiyon. O neɗɗo goongaajo, kuloowo Allah, emo reenti o yi'a garol kisnoowo yimɓe Isiraa'iila. Ruhu Ceniiɗo e wondi e ma'ako,
42002026	anndinii mo o maayataa sey to o yi'ii Almasiifu mo Jawmiraawo.
42002027	Ruhu yahari mo nder Wuro Allah Seniingo. Wakkaci ɗuum Maryaama e Yusufu ngaddi Yeesu nder wuro ngoon, gam waɗango mo ko Tawreeta vi'i.
42002028	Simiyon jaɓi ɓinngel ngeel e juuɗe muuɗum, maalti Allah vi'i~;
42002029	— Yaa Jawmiraawo, a hebbinii alkawal maaɗa. Jo'oni woor maccuɗo maaɗa dilla jam.
42002030	Gam gite am ngi'ii kisndam maaɗa,
42002031	kisndam ɗam ciryiɗaa koo moye yi'a.
42002032	Kanjam woni jayngol kolleyngol leƴƴi duuniyaaru laawol maaɗa, kadimaa ɗam teddiney yimɓe maaɗa Isiraa'iila'en.
42002033	Baaba ɓinngel ngeel e inna ma'agel kaayɗini nde ɓe nani ko ɗum vi'i dow ma'agel.
42002034	Simiyon barkiɗini ɓe, o vi'i Maryaama, inna Yeesu~: — Allah suɓii nge'el ɓinngel gam ngel laatoto daliila do''ere ɗuuɗɓe e ummaaki ɗuuɗɓe nder Isiraa'iila. Ngel laatoto alaama gada Allah ka yimɓe ɗuuɗɓe nganyata.
42002035	Ngel vannginey nyumooji yimɓe cuuɗiiɗi. Aan boo inna ma'agel, naawɗum no tufey ɓernde maaɗa kama laɓi.
42002036	E woodi boo annabiijo debbo bi'eteeɗo Hannatu ɓii Fanuwel, mo lenyol Aaser. Debbo oon naywii korey. O hoovaanooma nder surbaangaaku ma'ako, o jooɗodii e gorko ma'ako duuɓi joveeɗiɗi, ndeen gorko oon maayii.
42002037	Ɓaawo maayde gorko ma'ako, o jooɗii o hoovaaki faa o waɗi duuɓi tamaaniin e nayi (84). Emo ɗoon nder Wuro Allah Seniingo dum, emo teddina Allah, emo suumoo, emo waɗa do'aare jemma e nyalawma.
42002038	E wakkaci ɗuum kanko boo o wari, emo yetta Allah emo yeccoo ɓeen reentuɓe yi'igo dimɗineeki Urusaliima habaru ɓinngel ngeel.
42002039	Nde Yusufu e Maryaama njottini ko Tawreeta vi'i fuu, ɓe kooti si'ire maɓɓe Najaratu nder lesdi Gaaliili.
42002040	Ɓinngel ngeel e mawna, e ɓesda semmbee e fahamu. Barkaa Allah boo e dow ma'agel.
42002041	Hitaande fuu danyooɓe Yeesu e njaha Urusaliima gam waɗgo juulɗe Kuultol.
42002042	Nde Yeesu waɗi duuɓi sappo e ɗiɗi, ɓe njahadi e ma'ako juulɗe ɗeen kama ko voovaa.
42002043	Nde juulɗe ɗeen timmi, ɓe nanngi laawol hootgo, ammaa Yeesu darii Urusaliima, naa e anndaangal danyooɓe muuɗum.
42002044	Kamɓe eɓe tammii emo nder yahadiɗɗaaɓe maɓɓe. Nde ɓe mbaɗi jahaangal nyalawmaare fuu, ɓe puɗɗi yillaago mo nder banndiraaɓe maɓɓe e higooɓe maɓɓe.
42002045	Nde ɓe ngi'aay mo, ɓe co''ii Urusaliima gam yillaago mo.
42002046	Ɓaawo balɗe tati ɓe tawi mo nder Wuro Allah Seniingo. Emo jooɗii hakkunde moodiɓɓe, emo yewanii ɓe, kadimaa emo ƴama ɓe.
42002047	Nanɓe mo fuu kaayɗinii gam fahamu ma'ako e toonti ma'ako.
42002048	Nde danyooɓe ma'ako ngi'i mo, ɓe kaayɗini. Inna ma'ako vi'i mo~: — Ɓinngel am, ko jeyi mbaɗanɗaa min nihini~? Miin e baaba maaɗa min ngaannake gam yillaago maa.
42002049	O vi'i ɓe~: — Gam ɗume ngillotooɗon yam~? Asee on anndaa e haani mi jooɗoo nder wuro Baaba am naa~?
42002050	Ammaa ɓe pahamaay ko o yiɗi vi'igo ɓe.
42002051	Ndeen Yeesu hootdi e maɓɓe Najaratu, o waɗi ko ɓe mbi'i mo fuu. Inna ma'ako resi ku'uje ɗeen fuu nder ɓernde muuɗum.
42002052	Yeesu e mawna, fahamu ma'ako e ɓesdoo dum, o heɓi togu yeeso Allah e yimɓe fuu.
42003001	-
42003002	Voliinde Allah warani Yahayya, ɓii Jakariya nder ladde hitaande laamu Tiberiyas, laamiiɗo Rooma sappo e njovaɓu. Hitaande ndeen Pontus Bilaatus woni gomnaajo lesdi Yahuudiya, Hiruudus boo kam laamanii lesdi Gaaliili, mawniiko Filibus e laamanii lesdi Ituriya e Tarakunitus, Lisaaniya e laamanii lesdi Abiliya, Anas e Kayafas ngoni mawɓe aardiiɓe diina.
42003003	Yahayya yiilii nder jaaje gonɗe ha'ade maayo Urdun fuu, emo wa'ajina, emo vi'a~: — Tuubee mbaɗaneeɗon baptisma, keɓon ya'afuye hakkeeji mooɗon.
42003004	Ɗum laatii kama no annabi Ecaaya vinndunoo nder deftere muuɗum, vi'i~: — Voliinde nanaama nder ladde e vi'a~: Mo''inee ɗatal gam Jawmiraawo, poortee laawol gam garol ma'ako.
42003005	Jantanɗe fuu no uvetee, baamle e ƴoole fuu no nametee. Laabi leliiɗi fuu no poortetee, laabi bonɗi fuu no mbo''intee.
42003006	Yimɓe fuu no ngi'ey kisndam Allah.
42003007	Yimɓe ɗuuɗɓe ngari to Yahayya gam o waɗana ɓe baptisma. O vi'i ɓe~: — Onon ɓiɓɓe bo'ole~! Moye vi'i on paayon huunƴere Allah wareynde~?
42003008	Kuwee kuuɗe kolleyɗe on tuubii. To' on mbi' nder ɓerɗe mooɗon~: «~Minon, min taaniraaɓe Ibraahim~!~» Gam emi vi'a on~: Allah e woodi baawɗe waɗgo ɗe'e kaaƴe ɗe laatoo taaniraaɓe Ibraahim.
42003009	Ila jo'oni jammbere aagaama gam fe''ugo leɗɗe gada e ɗaɗi ma'aje. Lekki ki rimataa ɓikkon mbooɗkon fuu, no fe''ete, feree nder yiite.
42003010	Yimɓe ƴami mo mbi'i~: — Noye haani min mbaɗa~?
42003011	O toontii ɓe, o vi'i~: — Mo toggooje ɗiɗi fuu sennda e mo walaa. Goonɗo nyaamdu boo hokkora mo walaa.
42003012	Jaɓooɓe janngal maa ngari gam ɓe mbaɗanee baptisma, ɓe ƴami mo, ɓe mbi'i~: — Moodibbo, noye haani min mbaɗa~?
42003013	O vi'i ɓe~: — To' on ɓesdu dow ko mbi'aaɗon njaɓon.
42003014	Goɗɗi soojeeji ƴami mo mbi'i~: — Minon fa, noye haani min mbaɗa~? O vi'i ɓe~: — To' on te'etu jawdi yimɓe e semmbee. To' on njowan yimɓe ko mbaɗaay, gam njaɓton ɓe ceede. Ammaa keytoree e ko mbiyeteeɗon.
42003015	Yimɓe fuu e kaaɓi ngi'a Almasiifu. Koo moye maɓɓe e nyuma nder ɓernde muuɗum, koo maa Yahayya woni Almasiifu.
42003016	Sey Yahayya vi'i ɓe~: — Miin, emi wa'arana on baptisma e ndiyam, ammaa ɓurɗo yam baawɗe e wara. Mi fotaay fiɓtugo koo ɓoggi paɗe ma'ako. Kanko o wa'araney on baptisma e Ruhu Ceniiɗo e yiite.
42003017	Emo jogii jaartirɗum e junngo ma'ako, gam o sennda gawri e nyaande. O hawrita gawri, o waɗa ndi nder beembal ma'ako, ammaa o wuldey nyaande ndeen e yiite nge nyifataa.
42003018	Noon Yahayya vagginiri yimɓe e bolle ɗuuɗɗe, o wa'ajini ɓe Habaru Belɗum.
42003019	Ammaa Hiruudus gomnaajo, o felii ɗum gam te'itii Hiruudiya koree mawnum, e gam kuuɗe kalluɗe fuu ɗe o waɗi.
42003020	Sey Hiruudus ɓesdi waɗgo ko ɓuri noon hallugo, o waɗi Yahayya omndaa nder kaso.
42003021	Wakkaci yimɓe fuu mbaɗantee baptisma, Yeesu boo waɗanaama baptisma. Emo nder waɗgo do'aare, sey asama omtii.
42003022	Ruhu Ceniiɗo jippii dow ma'ako nder nanndi foondu. Voliinde ivoyi gada dow vi'i~: — Aan woni Ɓiɗɗo am giɗaaɗo. Emi nana belɗum maaɗa.
42003023	Yeesu waɗii faro duuɓi talaatiin (30), ko o fuɗɗi kuugal ma'ako. Yimɓe e nyuma Yeesu no ɓii Yusufu, Yusufu boo no ɓii Eeli,
42003024	Eeli ɓii Matat, Matat ɓii Leewi, Leewi ɓii Malki, Malki ɓii Yanna, Yanna ɓii Yusufu,
42003025	Yusufu ɓii Matatiya, Matatiya ɓii Amos, Amos ɓii Nahum, Nahum ɓii Esili, Esili ɓii Naggay,
42003026	Naggay ɓii Maata, Maata ɓii Matatiya, Matatiya ɓii Simeya, Simeya ɓii Yoosek, Yoosek ɓii Joda,
42003027	Joda ɓii Yowanan, Yowanan ɓii Resa, Resa ɓii Jarubabel, Jarubabel ɓii Ceyaltiyel, Ceyaltiyel ɓii Neri,
42003028	Neri ɓii Malki, Malki ɓii Addi, Addi ɓii Kosama, Kosama ɓii Elmadam, Elmadam ɓii Er,
42003029	Er ɓii Jocuwa, Jocuwa ɓii Eliyejer, Eliyejer ɓii Yorim, Yorim ɓii Matat, Matat ɓii Leewi,
42003030	Leewi ɓii Simiyon, Simiyon ɓii Yahuuda, Yahuuda ɓii Yusufu, Yusufu ɓii Yonam, Yonam ɓii Eliyaakim,
42003031	Eliyaakim ɓii Meleya, Meleya ɓii Menna, Menna ɓii Matata, Matata ɓii Naatan, Naatan ɓii Dawda,
42003032	Dawda ɓii Jesse, Jesse ɓii Obida, Obida ɓii Bo'es, Bo'es ɓii Salmon, Salmon ɓii Naasuna,
42003033	Naasuna ɓii Aminadabu, Aminadabu ɓii Adamin, Adamin ɓii Aram, Aram ɓii Hesruuna, Hesruuna ɓii Fares, Fares ɓii Yahuuda,
42003034	Yahuuda ɓii Yaakuubu, Yaakuubu ɓii Iciyaaku, Iciyaaku ɓii Ibraahim, Ibraahim ɓii Teera, Teera ɓii Nahor,
42003035	Nahor ɓii Seruku, Seruku ɓii Ragaw, Ragaw ɓii Falek, Falek ɓii Eber, Eber ɓii Sela,
42003036	Sela ɓii Kenan, Kenan ɓii Arfasada, Arfasada ɓii Cem, Cem ɓii Nuhu, Nuhu ɓii Lamek,
42003037	Lamek ɓii Metusela, Metusela ɓii Enok, Enok ɓii Yared, Yared ɓii Maleleyel, Maleleyel ɓii Kenan,
42003038	Kenan ɓii Enos, Enos ɓii Ciitu, Ciitu ɓii Aadamu, Aadamu mo Allah.
42004001	Yeesu ivoyi maayo Urdun e heevi Ruhu Ceniiɗo. Ruhu oon yahari mo nder ladde.
42004002	Toon Ceyɗaan jarrabii mo balɗe arba'iin (40). Nder balɗe ɗeen fuu o nyaamaay koo ɗume. Ɓaawo ma'ajum o dolii korey.
42004003	Ceyɗaan vi'i mo~: — To a Ɓiɗɗo Allah kam, vi' nde'e haayre laatoo nyaamdu.
42004004	Yeesu vi'i mo~: — Ɗum vinndaama~: Naa e nyaamdu tan neɗɗo foofrata.
42004005	Sey Ceyɗaan yahari mo woɗnde yaayre townde, holli mo laamuuji duuniyaaru fuu nder maƴƴannde yitere,
42004006	vi'i mo~: — Mi hokkete baawɗe e risku ɗi'i laamuuji fuu, gam mi hokkaama ɗum. Miin boo, emi waawi hokkugo ɗum mo ngiɗanmi fuu.
42004007	Gam ma'ajum, kul a diccake a sujjidanii yam, ɗum fuu ɗum laatoto ɗum maaɗa.
42004008	Yeesu vi'i mo~: — Ɗum vinndaama~: Sujjidan Allah Jawmiraawo maaɗa. Kanko tan kaanɗaa jagganaago.
42004009	Ceyɗaan ɓesdi yahari mo Urusaliima, darni mo toon dow hoore Wuro Allah Seniingo, vi'i mo~: — To a Ɓiɗɗo Allah kam, diw gada ɗo'o
42004010	gam ɗum vinndaama~: Allah no vi'ey malaa'ika'en muuɗum ndeen maa.
42004011	Kadimaa Ɓe taɓɓo maa nder juuɗe maɓɓe gam to' kosngal maaɗa fii haayre.
42004012	Yeesu vi'i mo~: — Ɗum vinndaama~: Ta'a godo Allah Jawmiraawo maaɗa.
42004013	Nde Ceyɗaan heyni jarrabaago Yeesu, sey o dilli o woori mo faa goɗɗum wakkaci.
42004014	Yeesu vitti lesdi Gaaliili e heevi baawɗe Ruhu Ceniiɗo. Habaru ma'ako sankitii nder lesdi ndiin fuu.
42004015	Emo ekkitina nder cuuɗi-ga'ajorɗi Yahuudu'en. Yimɓe fuu e mana mo.
42004016	Yeesu yahi Najaratu, si'ire to o mawni. Nyannde-fooftiinde o natti suudu-wa'ajordu Yahuudu'en, noon no o voovi waɗgo. Sey o ummii gam o jannga Deftere Seniinde.
42004017	O hokkaa deftere annabi Ecaaya, o omti nde, o janngi aayaaje to ɗum vi'i~:
42004018	«~Ruhu Jawmiraawo e dow am, gam o suɓii yam mi wa'ajina sooyɓe Habaru Belɗum. O lilii yam mi ma'atina honaaɓe habaru joofeeki mu''en, mi vumtina vumɓe, mi waɗa ɗum rimɗina torreteeɓe,
42004019	mi ma'atina duuniyaaru vi'igo hitan barkaa Jawmiraawo warii.~»
42004020	Ndeen o taggi deftere ndeen, o hokkiti nde kuwoowo ɗoon, o jooɗii. Wonɓe nder suudu-wa'ajordu nduun fuu e cutii mo.
42004021	Sey Yeesu vi'i ɓe~: — Ɗe'e aayaaje ɗe nanɗon, hannde ɗe keevii.
42004022	Ɓe fuu ɓe nani belɗum ma'ako. Ɓe kaayɗini e bolle booɗɗe burtiiɗe honnduko ma'ako. Ɓe mbi'i~: — Naa o ɓii Yusufu naa~?
42004023	O vi'i ɓe~: — Ɗum baɗoojum mbalndanon yam ngo'ol balndol bi'ingol~: Nyawtoowo, nyawtu hoore maaɗa~! On mbi'a kadimaa~: Ko min nani a waɗii nder Kafarnahum, waɗ ɗum ɗo'o nder si'ire maaɗa boo.
42004024	Kadimaa o vi'i ɓe~: — Emi vi'a on goonga~: daɗey annabiijo jaɓɓoraaka no haani nder si'ire muuɗum.
42004025	Emi vi'a on goonga~: e jaamaan annabi Iliya e woodi rewɓe ɗuuɗɓe nder lesdi Isiraa'iila ɓe worɓe mu''en maayi. E jaamaan ɗuum, iyoonde toɓaay duuɓi tati e lebbi joveego'o, veelo manngo waɗi nder lesdi ndiin fuu.
42004026	Ammaa Allah lilaay annabi Iliya to koo go'oto maɓɓe, sey to debbo mo si'ire Jarifat nder lesdi Sidon, mo gorko muuɗum maayi.
42004027	Kadimaa e jaamaan annabi Eliica e woodi ɓe nyawu kuturta ɗuuɗɓe nder Isiraa'iila, ammaa walaa jamɗitinaaɗo nder maɓɓe, sey Na'aaman neɗɗo lesdi Suuriya.
42004028	Nde yimɓe wonɓe nder suudu-wa'ajordu Yahuudu'en nduun nani bolle ɗeen, ɓe fuu ɓe kuunƴi korey.
42004029	Ɓe ummii, ɓe mburtini mo yaasi si'ire, ɓe njahari mo gaɓɓude baamngel to si'ire maɓɓe nyiɓaa, gam ɓe ndiirta mo,
42004030	ammaa sey o ivi hakkunde maɓɓe, o dilli.
42004031	Yeesu yahi si'ire Kafarnahum nder lesdi Gaaliili, emo ekkitina yimɓe nyannde-fooftiinde.
42004032	Ekkitinol ma'ako haaynii ɓe, gam emo volira e baawɗe.
42004033	E woodi goɗɗo mo ginnol nder suudu-wa'ajordu nduun, o wulli e semmbee, o vi'i~:
42004034	— Wayyoo~! Ɗume hawtu maa e amin, aan Yeesu mo Najaratu~? A warii gam halkugo min naa~? Emi anndi a moye~: a Ceniiɗo ivoyɗo to Allah~!
42004035	Yeesu nyaaɗani ngol vi'i~: — De''u~! Vurta nder ma'ako~! Sey ginnol ngool do''i neɗɗo oon yeeso yimɓe, ngol vurtii ngol nawnaay mo.
42004036	Ɓe fuu ɓe kaayɗini, ɓe mbaɗi ga volvugo hakkunde maɓɓe, eɓe mbi'a~: — Ɗum iri ɗeye, ɗe'e bolle~? Gam nder baawɗe e semmbee emo vi'a ginnaaji mburtee, ɗi mburtoo.
42004037	Habaru ko Yeesu waɗi sankitii nder lesdi ndiin fuu.
42004038	Ɓaawo Yeesu woorii suudu-wa'ajordu, o yahi wuro Simon. Esoo Simon debbo e wondi e yontere naawnde, ɓe torii Yeesu hoyna mo.
42004039	Yeesu ɓattii jontaaɗo oon, tuurnii dow ma'ako, o vi'i yontere ndeen yoofa mo, sey nde yoofi mo. Ɗoon e ɗoon debbo oon ummii veerni ɓe.
42004040	Nde futuro waɗi, yimɓe fuu woonɓe nyawɓe ɓe nyawuuji feere-feere ngaddi ɓe to Yeesu, o yowi juuɗe ma'ako dow go'oto-go'oto maɓɓe, o yamɗitini ɓe.
42004041	Ginnaaji maa mburtii nder yimɓe ɗuuɗɓe, eɗi ngulla, eɗi mbi'a~: — Aan a Ɓiɗɗo Allah~! Ammaa o nyaaɗani ɗi, o haɗi ɗi volvugo, gam eɗi anndi kanko woni Almasiifu.
42004042	Nde veeti, Yeesu vurtii si'ire ndeen yahi woɗnde yaayre to walaa koo moye. Jama'aare waɗi ga yillaago mo. Nde ɓe keɓti mo, ɓe ngiɗaa o dilla o woora ɓe.
42004043	Ammaa o vi'i ɓe~: — Doole mi wa'ajina Habaru Belɗum ɗum laamu Allah nder ci'e goɗɗe boo, gam sabu ma'ajum liloyaami.
42004044	Ndeen o waɗi ga wa'ajingo nder cuuɗi-ga'ajorɗi lesdi Yahuudiya.
42005001	Woɗnde nyanndeere Yeesu e darii regorde maayo Genesaret, yimɓe e nyo'indira gam nana voliinde Allah.
42005002	O yi'i akale ndiyam ɗiɗi e ndesii regorde maayo. Nanngooɓe liƴƴi vurtiiɓe nder ma'aje e lulla nanngirɗum liƴƴi mu''en.
42005003	Yeesu natti nder go'oti ma'aje, ɗum akali Simon, o torii mo o diirna ki seɗɗa nder ndiyam. O jooɗii nder ma'aki, o fuɗɗi ekkitingo yimɓe.
42005004	Nde o heyni ekkitingo, o vi'i Simon~: — Yaharu akali maaɗa toon to luggi, aan e huudiɗɗaaɓe maaɗa, peron nanngirɗum liƴƴi nder maayo gam nanngugo liƴƴi.
42005005	Simon vi'i~: — Moodibbo, min kuwii jemmaare fuu, min nanngaay koo ngo'otu. Ammaa nde aan vi'i noon, min perey.
42005006	Nde ɓe peri nanngirɗum maɓɓe, ɓe nanngoyi liƴƴi ɗuuɗɗi, faa ɗum fuɗɗi taygo.
42005007	Sey ɓe noddi higooɓe maɓɓe wonɓe nder akali feere, gam ɓe ngara ɓe mballa ɓe. Ɓeen ngari, ɓe kebbini akale ɗeen ɗiɗi fuu e liƴƴi, faa ɗe nesi nucaago nder ndiyam.
42005008	Nde Simon Biiturus yi'i ɗum, o diccii yeeso Yeesu, o vi'i~: — Jawmiraawo, woɗɗam, gam mi neɗɗo mo hakke~!
42005009	O vi'ii noon gam kanko e wondiɗɗaaɓe ma'ako ɓe kaayɗinii korey e ɗuuɗal liƴƴi ɗi ɓe nanngi.
42005010	Yaakuubu e Yahayya, ɓiɓɓe Jabadi, higooɓe kuugal Simon, kamɓe maa ɗum haaynii ɓe. Ammaa Yeesu vi'i Simon~: — Ta'a hul~! Gada jo'oni a laatoto gaddoowo yimɓe to am, naa liƴƴi.
42005011	Nde ɓe njahari akale maɓɓe e regorde maayo, ɓe ngoori koo ɗume ɓe tokki Yeesu.
42005012	Nyannde feere nde Yeesu e ɗoon nder woɗnde si'ire, sey goɗɗo mo kuturta nyaami ɓanndu muuɗum wari. Nde o yi'i Yeesu, o hippii yeeso muuɗum, o torii ɗum o vi'i~: — Moodibbo, to a jaɓii, a waawi yamɗitingo yam.
42005013	Yeesu foorti junngo muuɗum, meemi mo, vi'i~: — Mi jaɓii, yamɗit~! Ɗoon e ɗoon nyawu nguun yoofi mo.
42005014	Yeesu vi'i mo~: — Ta'a yecco ɗum koo moye. Ammaa yah hollu hoore maaɗa to aardiiɗo diina, waɗan laɓɓineeki maaɗa sadaka ka Muusa vi'i, gam anndingo yimɓe a yamɗitii.
42005015	Koo nde Yeesu haɗi mo yeccaago ɗum, e noon fuu habaru ɗuum yahii yeeso e sankitaago. Yimɓe ɗuuɗɓe ngari gam nango ekkitinol ma'ako e yamɗitineego gada nyawuuji mu''en.
42005016	Ammaa Yeesu e voovi yahago yaayre yeewnde gam waɗa do'aare.
42005017	Nyannde feere Yeesu e ekkitina. Fariisa'en e moodiɓɓe Tawreeta ivoyɓe ci'e lesdi Gaaliili e Yahuudiya e si'ire Urusaliima e njooɗii vuttudu ma'ako. Baawɗe Jawmiraawo e kuwa nder Yeesu gam yamɗitingo nyawɓe.
42005018	Sey woɓɓe ngaddi goɗɗo buusaaɗo, eɓe ƴefti mo dow be'itum ma'ako. Ɓe ndaari no ɓe nattinirta mo nder suudu to Yeesu woni, gam ɓe ndesa mo yeeso ma'ako.
42005019	Ammaa ɓe keɓaay to ɓe nattiniri mo, gam jama'aare ɗuuɗii. Sey ɓe ƴeenti dow suudu nduun, ɓe njuli ndu, ɓe njippidini mo e be'itum ma'ako yeeso Yeesu hakkunde jama'aare.
42005020	Nde Yeesu yi'i goonɗinki maɓɓe, o vi'i buusaaɗo oon~: — Higoo, hakkeeji maaɗa nja'afaama.
42005021	Fariisa'en e moodiɓɓe Tawreeta puɗɗi nyumgo e mbi'a~: — O'o ɗum moye potneyɗo hoore muuɗum e Allah~? Moye waawi ya'afaago hakke to naa Allah~?
42005022	Yeesu e anndi nyumooji maɓɓe, o vi'i ɓe~: — Gam ɗume nyumoton iri ɗi'i nyumooji nder ɓerɗe mooɗon~?
42005023	Ɗume ɓuri hoygo~? Vi'igo~: «~Hakkeeji maaɗa nja'afaama~», na vi'igo~: «~Umma dara~»~?
42005024	Ammaa gam anndon Ɓii-Neɗɗo e woodi baawɗe ya'afaago hakkeeji nder ndu'u duuniyaaru. Sey o vi'i buusaaɗo oon~: — Emi vi'i maa~: umma hooy be'itum maaɗa hoot~!
42005025	Ɗoon e ɗoon neɗɗo oon ummii yeeso yimɓe fuu, hooƴi be'itum muuɗum hooti e maalta Allah.
42005026	Yimɓe fuu kaayɗini, ɓe mawnini Allah, ɓe kultori korey, ɓe mbi'i~: — Hannde en ngi'ii ko haaynii~!
42005027	Ɓaawo ma'ajum, Yeesu vurtii yi'i jaɓoowo janngal bi'eteeɗo Leewi e jooɗii yaayre to jaɓata janngal. Yeesu vi'i mo~: — Tokkam.
42005028	O ummii o woori koo ɗume o tokki Yeesu.
42005029	Leewi noddi Yeesu wuro muuɗum defani mo nyaamduuji ɗuuɗɗi. Jaɓooɓe janngal ɗuuɗɓe e woɓɓe yimɓe nyaamdi e maɓɓe.
42005030	Ammaa Fariisa'en e moodiɓɓe Tawreeta mbaɗi ga feltaago, eɓe mbi'a almaajiri'en Yeesu~: — Ko jeyi nyaamdoton e jaɓooɓe janngal e waɗooɓe hakke~?
42005031	Yeesu vi'i ɓe~: — Yamɓe ngalaa bukaata nyawtoowo, sey nyawɓe.
42005032	Mi waraay gam noddugo tammiiɓe no goonga'en, ammaa mi warii gam noddugo waɗooɓe hakke ɓe tuuba.
42005033	Woɓɓe mbi'i Yeesu~: — Almaajiri'en Yahayya baɗoowo baptisma e cuumoo e mbaɗa do'aare dum, almaajiri'en Fariisa'en boo e mbaɗa noon. Ammaa aan ɓe maaɗa e nyaama e njara dum.
42005034	Yeesu toontii ɓe vi'i~: — Koo on mbaawi doolgo ma'atinaaɓe humto koobgal cuumoo wakkaci kooviiɗo wondi e maɓɓe naa~? On mbaawataa~!
42005035	Ammaa wakkaci e wara nde ɗum hooƴata kooviiɗo oon to maɓɓe, wakkaci ɗuum ɓe cuumoto.
42005036	Yeesu valndani ɓe ngo'ol balndol. O vi'i~: — Walaa nokkeyɗo lefel e koltal kesal fitra ngel koltal kihingal. To o waɗii noon, o bonnii koltal kesal, lefel kesel boo fotataa e koltal kihingal.
42005037	Noon boo, walaa looveyɗo innaboojam kesam nder saaɗkiwu kihingu. To o waɗii noon, innaboojam ɗaam no ƴuufey seeka saaɗkiwu nguun, ɗam rufa.
42005038	Sey innaboojam kesam loovee nder saaɗkiwu kesu.
42005039	Jarɗo innaboojam kihiɗam yiɗataa kesam, gam o vi'ey~: kihiɗam e ɓuri kesam velgo.
42006001	Nyannde-fooftiinde feere, Yeesu e almaajiri'en muuɗum ndaacii nder gese alkamaari. Sey almaajiri'en mbaɗi ga ɓorgo butaali e murjoo e ƴakka.
42006002	Ammaa woɓɓe Fariisa'en mbi'i ɓe~: — Ko jeyi mbaɗoton ko Tawreeta haɗi nyannde-fooftiinde~?
42006003	Yeesu vi'i ɓe~: — On meeɗaay janngugo ko Dawda waɗi nde o nani dolo, kanko e yahadiɗɗaaɓe ma'ako naa~?
42006004	O natti Wuro Allah Seniingo, o hooƴi buroodi desanaaɗum Allah, o nyaami. Tawreeta vi'ii aardiiɓe diina tan kaani nyaamgo ɗum. Ammaa Dawda nyaami ɗum, faa maa o hokkori yahadiɗɗaaɓe ma'ako.
42006005	Yeesu ɓesdi vi'igo~: — Ɓii-Neɗɗo woni Jawmu nyannde-fooftiinde.
42006006	Too, nyannde-fooftiinde feere boo, Yeesu natti suudu-wa'ajordu, emo ekkitina. Ɗoon ɗuum e woodi goɗɗo mo junngo muuɗum nyaamo waati.
42006007	Moodiɓɓe Tawreeta e Fariisa'en e kora Yeesu ɓe ngi'a kul o yamɗitiney neɗɗo oon nyannde-fooftiinde, gam ɓe keɓa ko ɓe ngullorii mo.
42006008	Ammaa Yeesu e anndi nyumooji maɓɓe. O vi'i mo junngo waatngo oon~: — Umma dara ɗo'o yeeso yimɓe. Gorko oon ummii darii.
42006009	Ndeen Yeesu vi'i ɓe~: — Emi ƴama on, ɗume haani waɗeego nyannde-fooftiinde~: booɗɗum na kalluɗum~? Hisnugo yonki neɗɗo nakay halkugo ki~?
42006010	O raari ɓe ɓe fuu, o vi'i neɗɗo oon~: — Foortu junngo maaɗa. O foorti ngo, ngo yamɗiti.
42006011	Ammaa ɓerɗe moodiiɓe Tawreeta e Fariisa'en metti korey, ɓe ndarvi hakkunde maɓɓe no ɓe mbaɗanta Yeesu.
42006012	Nder balɗe ɗeen, Yeesu yahi dow vaamnde gam waɗa do'aare. O waali waɗgo do'aare.
42006013	Nde veeti, o noddi almaajiri'en ma'ako, o suɓi sappo e ɗiɗo, o waɗi ɓe lilaaɓe.
42006014	Kamɓe ngoni~: Simon mo o hokki innde Biiturus, e minyum Anndaraawus, e Yaakuubu, e Yahayya, e Filibus, e Bartalamaawus,
42006015	e Matta, e Tooma, e Yaakuubu ɓii Alfaa, e Simon kaɓaneyɗo rimɗingo lenyol muuɗum,
42006016	e Yahuuda ɓii Yaakuubu, e Yahuuda Iskariyooti nyaameyɗo amaana Yeesu.
42006017	Yeesu jippodii e maɓɓe, o darii e karal aaftiingal to almaajiri'en ma'ako ɗuuɗɓe ngoni. Yimɓe ɗuuɗɓe ivoyɓe lesdi Yahuudiya e Urusaliima e ci'e cawiiɗe maayo, gada Tiir faa Sidon, ɓe fuu eɓe ɗoon.
42006018	Ɓe ngarii gam ɓe ngewanoo mo, e gam o yamɗitina ɓe nyawuuji maɓɓe. Ɓe ginnaaji torrata boo keɓii yamɗitineego.
42006019	Yimɓe ɓeen fuu e ndaara meemgo mo, gam baawɗe e mburtoo nder ma'ako ɗe njamɗitina ɓe ɓe fuu.
42006020	Yeesu raari almaajiri'en muuɗum, o vi'i~: — Barkaa laatanto on, onon sooyɓe, gam onon njeyi laamu Allah.
42006021	Barkaa laatanto on, onon veelaaɓe jo'oni, gam on kaarey. Barkaa laatanto on, onon voyooɓe jo'oni, gam on njaley.
42006022	Barkaa laatanto on to yimɓe nganyii on, ndiiwii on, kuɗii on, bonnii inɗe mooɗon gam Ɓii-Neɗɗo.
42006023	To nyannde torraaji ɗiin warii, mbelmbeltee, ngamee. Gam laada ɗuuɗka e reenti on toon dow. Gam noon maamiraaɓe maɓɓe mbaɗannoo annabo'en aartuɓe on.
42006024	Ammaa bone laatanto on, onon riskuɓe, gam on keɓii ko veli on.
42006025	Bone laatanto on, onon haarɓe jo'oni, gam on mbeelete. Bone laatanto on, onon jaleyɓe jo'oni, gam on pahatey, on mboyey.
42006026	Bone laatanto on to yimɓe fuu manii on, gam noon maamiraaɓe maɓɓe mbaɗannoo annabo'en fevooɓe.
42006027	— Ammaa onon yewaniiɓe yam, emi vi'a on~: ngiɗee wanywanyɓe mooɗon, mbaɗanee ɓe ngiɗaa on ko vooɗi,
42006028	mbarkiɗinee la'anooɓe on, ndo'anee torreyɓe on.
42006029	To goɗɗo menngake ma ngo'o haɓawo, hokku mo ngo'o boo. To goɗɗo te'etii ngapaleewol maaɗa, ta'a haɗ mo toggoyel ngel lees boo.
42006030	Hokku toriiɗo ma. To goɗɗo hooƴii ɗum maaɗa, ta'a ƴam mo ɗum.
42006031	Mbaɗanee yimɓe ko ngiɗɗon ɓe mbaɗana on.
42006032	To yiɗɓe on tan ngiɗɗon, ndeye manoore potɗon heɓgo~? Koo halluɓe maa e ngiɗi yiɗɓe ɗum'en.
42006033	To waɗaneyɓe on booɗɗum tan mbaɗanton booɗɗum, ndeye manoore potɗon heɓgo~? Ay halluɓe maa e mbaɗa noon.
42006034	To eɗon ndaamca ɓe tammiiɗon no mbiyoto on tan, ndeye manoore potɗon heɓgo~? Ay halluɓe maa e ndaamca halluɓe ba mu''en, gam ɓe kokkita ɓe.
42006035	Ammaa onon, ngiɗee wanywanyɓe mooɗon, mbaɗanee ɓe ko vooɗi, ndaamcee ɓe, to' on tammo hokkiteego. To on mbaɗii noon, on keɓey laada ɗuuɗka, on laatoto ɓiɓɓe Allah Mawɗo, enɗoowo ɓe ngettataa, faa e halluɓe.
42006036	Laatee enɗooɓe noon no Baabiraawo mooɗon laatorii enɗoowo.
42006037	To' on laatin ko'e mooɗon sernanooɓe woɓɓe, onon boo on cernantaake. To' on njowan woɓɓe layfi, onon boo on njowantaake layfi. Nja'afanee woɓɓe, onon boo on nja'afante.
42006038	Kokkee woɓɓe, onon boo on kokkete. On looɓrante e etergel booɗngel, kebbinaangel booɗɗum faa e rufa. Gam e etergel ngel etranɗon woɓɓe, e ma'agel etranteeɗon.
42006039	Yeesu valndani ɓe balndol feere, o vi'i~: — Koo bumɗo e waawi ɗowgo bumɗo~? To ɗum waɗii noon, wanaa ɓe fuu ɗiɗo ɓe njooloto nder ngaska naa~?
42006040	Janngoowo ɓurataa moodibbo muuɗum manngu. Ammaa to janngoowo jannginaama booɗɗum, no laatoto ba moodibbo muuɗum.
42006041	Gam ɗume ndaarataa celɓol gonngol nder yitere bannda, ammaa a yi'ataa lekki makki gonki nder yitere maaɗa~?
42006042	Noye mbaawrataa vi'igo bannda~: «~Banndam, woor mi ittane celɓol gonngol nder yitere maaɗa.~» Ammaa aan e hoore maaɗa a yi'aay lekki makki gonki nder yitere maaɗa. Aan munaafukiijo, aartu ittu lekki gonki nder yitere maaɗa tawo, ndeen a yi'ey booɗɗum, keɓaa no ittirɗaa celɓol gonngol nder yitere bannda.
42006043	Lekki booɗki rimataa ɓikkon kon mbooɗaa, lekki ki vooɗaa boo rimataa ɓikkon mbooɗkon.
42006044	Gam koo kiye lekki e annditiree ɓikkon muuɗum. Ɗum waɗataako ƴibbe teɓee e dibeehi, innabooje boo teɓataake e cilluki.
42006045	Neɗɗo geeto e vurtina geetum ko suuɗii nder ɓernde muuɗum. Neɗɗo kalluɗo boo e vurtina halleende suuɗiinde nder ɓernde muuɗum. Gam ko woni nder ɓernde, kanjum honnduko volvata.
42006046	Yeesu vi'i ɓe~: — Gam ɗume noddirton yam~: «~Jawmiraawo, Jawmiraawo~», ammaa on mbaɗataa ko mbi'imi on~?
42006047	Garɗo to am fuu, nani bolle am waɗi ko mbi'imi, mi holley on mo o nanndi.
42006048	Emo nanndi e neɗɗo mahoowo wuro, wasi luggini faa hewti haayre, mahi wuro muuɗum dow ma'are. Nde iyoonde toɓi, geebeeji peccoyi, ndiyamji piyi wuro ngoon, ammaa ngo dimmbaaki, gam ngo mahaama dow haayre.
42006049	Ammaa nanɗo bolle am waɗaay ko mbi'imi, nanndii e mahaɗo wuro muuɗum dow njaareendi. Nde iyoonde toɓi, geebeeji peccoyi, ndiyamji piyi wuro ngoon, ɗoon e ɗoon ngo fuu ngo yibbi~!
42007001	Nde Yeesu timmini volvango yimɓe bolle ɗeen fuu, o dillirii si'ire Kafarnahum.
42007002	Toon ɗuum e woodi goɗɗo mawɗo soojeeji Rooma, mo maccuɗo muuɗum nyawi, faa e ɓadii maaygo. Mawɗo soojeeji oon e nana belɗum ma'ako korey naa seɗɗa.
42007003	Nde mawɗo soojeeji oon nani habaru Yeesu, o lili woɓɓe ndotti'en Yahuudu'en to ma'ako, gam ɓe toroo mo o wara o hoynana mo maccuɗo.
42007004	Ɓe njahi to Yeesu, ɓe torii ɓe tortii, ɓe mbi'i~: — O'o neɗɗo o fotii mballaa mo,
42007005	gam emo yiɗi lenyol meeɗen. Kanko oon waɗi nyiɓanaaɗen suudu-wa'ajordu.
42007006	Yeesu yahadi e maɓɓe. Nde o fa'andii wuro, sey mawɗo soojeeji liloyi higooɓe muuɗum mbi'a mo~: — Moodibbo, ta'a torru hoore maaɗa, gam mi fotaay nattaa wuro am,
42007007	kanjum waɗi nyummi miin e hoore am mi fotaay wargo to maaɗa, ammaa volvu tan, maccuɗo am no yamɗitey.
42007008	Miin e hoore am e woodi darvanooɓe yam, miin boo, e woodi ɓe ndarvaneymi. To mi vi'ii o'o~: «~Dillu~», o dilley. To mi vi'ii on ɗaa'e~: «~War~», o warey. To mi vi'ii maccuɗo am~: «~Waɗ ɗu'um~», o waɗey ɗum.
42007009	Nde Yeesu nani bolle ɗeen, ɗum haaynii mo. O yeeƴii jama'aare tokkunde mo, o vi'i~: — Emi vi'a on~: koo nder Isiraa'iila mi meeɗaay yi'igo goonɗinki iri ki o'o neɗɗo.
42007010	Nde lilaaɓe ɓeen co''ii wuro, sey ɓe tawi maccuɗo oon yamɗiti.
42007011	Ɓaawo ma'ajum seɗɗa, Yeesu yahi woɗnde si'ire vi'eteende Naayin, kanko e almaajiri'en ma'ako sappo e ɗiɗo e jama'aare.
42007012	Nde o fa'andii dammugal si'ire ndeen, o fotti e woɓɓe e ƴeftoyi maayɗo, ɓe uvoya mo. Maayɗo oon o bajjo e inna ma'ako, inna ma'ako boo koree muuɗum maayi. Yimɓe si'ire ndeen ɗuuɗɓe e tokki debbo oon.
42007013	Nde Yeesu yi'i mo, nani jurumɗum ma'ako vi'i~: — Woor voygo.
42007014	O ɓadii o meemi ƴeftirɗum maayɗo oon. Sey ƴeftuɓe mo ɓeen ndarii. O vi'i~: — Kayeejo, emi vi'i maa~: ummaa.
42007015	Maayɗo oon ummii jooɗii fuɗɗi volvugo. Sey Yeesu hokkiti mo inna ma'ako.
42007016	Kulol nanngi yimɓe ɓeen fuu, ɓe maalti Allah, ɓe mbi'i~: — Annabiijo mawɗo vanngii nder meeɗen~! Allah warii vallugo yimɓe muuɗum~!
42007017	Habaru ɗuum sankitii nder lesdi Yahuudiya e lesɗe gonɗe ha'ade fuu.
42007018	Nde almaajiri'en Yahayya baɗoowo baptisma ngeccii ɗum ko Yeesu waɗi ɗuum fuu, o noddi ɗiɗo nder maɓɓe.
42007019	O lili ɓe to ma'ako ɓe ƴama mo, ɓe mbi'a~: — Aan woni Almasiifu mo ɗum vi'i no warey, na min ndeenta goɗɗo~?
42007020	Nde ɓe njahi to Yeesu, ɓe mbi'i mo~: — Yahayya baɗoowo baptisma liloyi min to maaɗa min ƴam maa~: «~Aan woni Almasiifu mo ɗum vi'i no warey, na min ndeenta goɗɗo feere~?~»
42007021	E wakkaci ɗuum Yeesu yamɗitinii yimɓe ɗuuɗɓe woonɓe nyawuuji feere-feere, o vurtinanii ɓe ginnaaji kalluɗi, o vumtinii vumɓe ɗuuɗɓe.
42007022	O vi'i lilaaɓe Yahayya~: — Njahee ngeccee Yahayya ko ngiiɗon e ko nanɗon~: vumɓe e mbumta, voosɓe e njaaɓa, ɓe kuturta e njamɗitinee, fahaɓe e nana, maayɓe e ummitinee, sooyɓe e nga'ajinee Habaru Belɗum.
42007023	Barkaa laatanto mo wooraay goonɗinki muuɗum gam am.
42007024	Nde lilaaɓe Yahayya ndilli, Yeesu fuɗɗi volvango jama'aare dow Yahayya, o vi'i ɓe~: — Ɗume njahaɗon raaroygo nder ladde~? Geenol ngol henndu dimmbata ndaaroyɗon naa~?
42007025	To naa noon, ɗume njahaɗon raaroygo~? Neɗɗo ɓorniiɗo kolte booɗɗe~? Naa noon. Ay ɓornotooɓe kolte booɗɗe e velnuɓe fuu, nder laamorde tawetee.
42007026	Too, ɗume njahaɗon raaroygo~? Annabiijo naa~? Emi vi'a on goonga~: o ɓurii annabiijo.
42007027	Kanko woni mo Allah vi'i nder woɗnde aayaare~: «~Raɗɗum, mi liloyey lilaaɗo am, o aardoto yeeso maaɗa, o mo''inan maa laawol.~»
42007028	Emi vi'a on goonga~: ɓurɗo Yahayya baɗoowo baptisma manngu meeɗaay danyeego. E noon fuu, ɓurɗo famɗugo nder laamu Allah ɓurii mo manngu.
42007029	Ɓeen fuu nanɓe ko Yeesu vi'i, faa e jaɓooɓe janngal, ɓe njaɓii laawol Allah no goonga, ɗum ɓeen ɓe Yahayya waɗannoo baptisma.
42007030	Ammaa Fariisa'en e moodiɓɓe Tawreeta njaɓaay ko Allah yiɗani ɓe, nde ɓe calii Yahayya waɗana ɓe baptisma.
42007031	Kadimaa Yeesu vi'i~: — E ɗume nanndineymi yimɓe ndu'u jaamaniiru~?
42007032	Eɓe nanndi e ɓikkon njooɗiikon nder luumo e noddindira e mbi'a~: «~Min nduudanii on duudaali, ammaa on ngamaay. Min ngimanii on gimi jurminiiɗi, ammaa on mboyaay.~»
42007033	Gam Yahayya baɗoowo baptisma warii nyaamataa goɗɗi nyaamduuji, o yarataa innaboojam, on mbi'ii~: «~O kaaŋaaɗo.~»
42007034	Ɓii-Neɗɗo boo warii e nyaama e yara, on mbi'ii~: «~Cutee o'o nyaamtaro, jaroowo, higoo jaɓooɓe janngal e waɗooɓe hakke.~»
42007035	Ammaa jaɓɓe hikima Allah fuu e kolla kanka woni goonga.
42007036	Go'oto nder Fariisa'en noddi Yeesu wuro muuɗum gam ɓe kiirto. Yeesu yahi wuro ngoon jooɗii gam o hiirto.
42007037	Nder si'ire ndeen e woodi goɗɗo kaaruwaajo. Nde o nani Yeesu e hiirtoo nder wuro Fariisaajo oon, o waddi paalel haayre ngel nebbam luuɓoojam belɗum.
42007038	O darii ɓaawo Yeesu faro kosɗe muuɗum, emo voya. O fuɗɗi soofnirgo kosɗe Yeesu e gonɗi ma'ako, o molmiri ɗe gaasa hoore ma'ako, o wuundii ɗe, o molmani ɗe nebbam luuɓoojam.
42007039	Nde Fariisaajo oon yi'i noon, o vi'i nder ɓernde ma'ako~: — Kul daa o'o neɗɗo no annabiijono, daa o anndeyno ɗum iri moye debbo meemata mo, daa o anndey o baɗoowo hakke.
42007040	Yeesu vi'i Fariisaajo oon~: — Simon, e woodi ko ngiɗmi vi'igo maa. Simon vi'i mo~: — Volvu moodibbo~!
42007041	Yeesu vi'i mo~: — E woodi goɗɗo kokkuɗo yimɓe ɗiɗo nyamaande. Go'oto maɓɓe jaɓi ceede ajurfaari keme jovi (500), go'oto boo jaɓi hamsiin (50).
42007042	Ammaa nder maɓɓe walaa baawɗo biyaago mo, gam ma'ajum kokkuɗo nyamaande oon ya'afanii ɓe. E yi'ingo maaɗa, moye nder maɓɓe ɓurata yiɗgo mo~?
42007043	Simon toontii mo vi'i~: — Emi tammoo mo o ya'afanii ceede ɓurɗe ɗuuɗgo. Yeesu vi'i mo~: — A vi'ii goonga.
42007044	Sey o yeeƴii debbo oon, o vi'i Simon~: — A yi'ii o'o debbo~? Mi nattii wuro maaɗa, a hokkaay yam ndiyam lootmi kosɗe am. Ammaa o'o debbo soofnirii kosɗe am e gonɗi muuɗum o mooytirii ɗe gaasa hoore ma'ako.
42007045	A hinniraay yam hinnoore higaaku, ammaa gada nattoyki am, o'o debbo hinnii yam booɗɗum, o waɗii ga lootgo kosɗe am.
42007046	A moomaay hoore am nebbam, ammaa kanko o moomanii kosɗe am nebbam luuɓoojam.
42007047	Gam ma'ajum emi vi'i maa~: hakkeeji ma'ako ɗuuɗɗi nja'afaama, kanjum waɗi o holli yam yiɗde mawnde. Ammaa ja'afanaaɗo seɗɗa, yiɗde seɗɗa hollata.
42007048	Sey Yeesu vi'i debbo oon~: — Hakkeeji maaɗa nja'afaama.
42007049	Nyaamdooɓe e ma'ako puɗɗi volvugo hakkunde mu''en, e mbi'a~: — O'o no moye, ja'afotooɗo faa e hakkeeji~?
42007050	Yeesu vi'i debbo oon~: — A hisii gam a goonɗinii yam, yah jam.
42008001	Ɓaawo ɗoon Yeesu yahi ci'e mawɗe e pamare fuu, e wa'ajina Habaru Belɗum dow laamu Allah. Emo wondi e almaajiri'en ma'ako sappo e ɗiɗo
42008002	e woɓɓe rewɓe ɓe o vurtinani ginnaaji o hoyni nyawuuji mu''en. Raa inɗe rewɓe ɓeen~: Maryaama mo Magadaaliya, burtinanaaɗo ginnaaji joveeɗiɗi,
42008003	e Yowana koree Kuja aardiiɗo huwooɓe wuro Hiruudus, e Sujaana e woɓɓe rewɓe ɗuuɗɓe. Rewɓe ɓeen fuu ɓe mballirii Yeesu e almaajiri'en muuɗum jawdi maɓɓe.
42008004	Yimɓe ɗuuɗɓe gada ci'e feere-feere ngari to Yeesu. Sey o valndani ɓe ngo'ol balndol o vi'i~:
42008005	— Goɗɗo yahi ngesaa gam aawa aawdi. Nde o aawata ndi, sey ngoɗndi fi'iti dow laawol ndi yaaɓa, colli cuɓti ndi.
42008006	Aawdi feere fi'iti nder korokaaƴe. Nde ndi fuɗi, ndi yo'ori gam yaayre ndeen jogataako kecciri.
42008007	Ngoɗndi feere fi'iti nder kebbe, ɗe mawnidi e ma'ari ɗe ɗeɗɗi ndi.
42008008	Ammaa ngoɗndi ma'ari fi'iti dow lesdi mbooɗndi, ndi fuɗi ndi rimi. Wabbere wo'ore fuu rimi butaali hemre (100). Nde Yeesu heyni valndango ɓe balndol ngool, o volvi e semmbee, o vi'i~: — Mo nofru nanooru fuu, sey nana~!
42008009	Sey almaajiri'en ma'ako ƴami mo o fahamina ɓe ma'ana balndol ngool.
42008010	O vi'i ɓe~: — Onon on kokkaama fahamugo sirri laamu Allah, ammaa woɓɓe sey e balndi, gam «~eɓe ndaara, ammaa ɓe ngi'ataa, eɓe nana, ammaa ɓe pahamataa.~»
42008011	Yeesu vi'i~: — Raa ma'ana balndol ngool. Aawdi ndiin ɗum voliinde Allah.
42008012	Aawdi pi'itundi dow laawol woni nanɓe voliinde Allah, ndeen Ceyɗaan wara itta nde nder ɓerɗe maɓɓe, gam to' ɓe ngoonɗin ɓe kisa.
42008013	Njanndi nder korokaaƴe woni jaɓɓe voliinde Allah e velvelo, ammaa nde waɗaay ɗaɗi nder ɓerɗe maɓɓe. Ɓe njaɓey nde wakkaci seɗɗa tan, to ɓe ngodaama ɓe njoofey nde.
42008014	Aawdi njanndi nder kebbe woni nanɓe voliinde ndeen, ammaa ɓe ngoori laluuraaji e yiɗde risku e belɗum duuniyaaru ɗeɗɗi ɓerɗe maɓɓe, gam ma'ajum ɓe mawnaay nder laawol Allah.
42008015	Ammaa aawdi njanndi dow lesdi mbooɗndi woni nanɓe voliinde Allah, ɓe njaɓi nde e ɓernde wo'ore, ɓe njogorii nde munyal, faa ɓe mbaɗi nafri.
42008016	— Walaa kuɓɓeyɗo fitila hippa tummude dow ma'aka, koo resa ka lees leeso. Sey nii o ɓila ka, gam ka yaynanoo nattooɓe fuu.
42008017	Ko suuɗii fuu no suuɗtete. Sirrijum boo no vannginte annditee.
42008018	Gam ma'ajum kakkilee e no nanroton. Gam goonɗo no ɓesdante. Ammaa mo walaa, faa e ko nyumata e woodi maa no jaɓtete ɗum.
42008019	Minyiraaɓe Yeesu worɓe e inna muuɗum ngari to ma'ako, ammaa ɓe keɓaay yottaago mo gam jama'aare ɗuuɗi.
42008020	Sey goɗɗo vi'i mo~: — Inna maaɗa e minyiraaɓe maaɗa e toon ndarii yaasi, e ngiɗi yi'igo ma.
42008021	Ammaa Yeesu toontii mo vi'i~: — Inna am e minyiraaɓe am ngoni naneyɓe voliinde Allah kuutinira nde.
42008022	Nyannde feere Yeesu e almaajiri'en muuɗum natti akali ndiyam, o vi'i ɓe~: — Punngitemma maayo. Sey ɓe ndilli.
42008023	Wakkaci ɓe punngitata, Yeesu ɗaanii. Ɗoon e ɗoon iyoonde e henndu semmbiɗndu ummoyii dow maayo, akali kiin fuɗɗi nyeɗgo ndiyam, ɓe ɓadii halkugo.
42008024	Almaajiri'en ɓaditii Yeesu ɓe pindini mo ɓe mbi'i~: — Moodibbo, Moodibbo, en kalkey~! O ummii o nyaaɗani henndu nduun e ɓoggi ndiyam. Ɗum fuu ɗum darii ƴit.
42008025	O vi'i ɓe~: — Toye goonɗinki mooɗon~? Ɓe kultori, ɓe kaayɗini, ɓe mbaɗi ga vi'igo hakkunde maɓɓe~: — O'o ɗum moye, nyaaɗaneyɗo faa e henndu e ndiyam, ɗum ɗowtanoo mo~?
42008026	Yeesu e almaajiri'en muuɗum njottii lesdi Garaasankoo'en ngondi ngoya fonngo maayo Gaaliili.
42008027	Nde Yeesu vurtii nder akali, o fotti e neɗɗo si'ire ndeen mo ginnaaji. Neɗɗo oon neeɓii e ruugii suhuraaki, kadimaa o jooɗataako nder wuro, sey nder genaale.
42008028	Nde o yi'i Yeesu, o wulli, o diccii yeeso muuɗum, o vi'i e semmbee~: — Yeesu Ɓiɗɗo Allah Mawɗo, ɗume hawti en~? Emi toro ma, ta'a torram.
42008029	O vi'ii noon gam Yeesu nyaaɗanii ginnol ngool vurtoo nder ma'ako. Ndeen maa ngol neeɓii engol ummanoo mo, emo haɓɓiree ɓoggi njamndi juuɗe e kosɗe, ammaa emo taƴa ɗi, engol waɗa mo o natta ladde.
42008030	Yeesu ƴami ngol vi'i~: — Noye mbi'eteɗaa~? Ngol toontii mo ngol vi'i~: — Odomre. Gam ginnaaji ɗuuɗɗi ngoni nder ma'ako.
42008031	Ɗi mbaɗi ga toraago Yeesu to' o vi' ɗi, ɗi natta nder ngaska lugguka.
42008032	Faro ɗoon e woodi sefre aladeeji ɗuuɗɗi e dura dow vaamnde. Ginnaaji ɗiin torii Yeesu woora ɗi, ɗi nattoya nder aladeeji ɗiin. Sey o woori ɗi,
42008033	ɗi mburtii nder neɗɗo oon, ɗi nattoyi sefre aladeeji ɗiin. Sefre ndeen fuu nyaari moortoyii dow vaamnde, yoolii nder maayo, ndiyam nyaami ɗi.
42008034	Nde waynaaɓe aladeeji ɗiin ngi'i noon, ɓe nyaari ɓe mbi'oyi ka yimɓe si'ire mawnde e ci'on piliikon.
42008035	Sey yimɓe ɓeen ngari ngi'a ko waɗi. Nde ɓe ngari to Yeesu, ɓe tawi burtinanaaɗo ginnaaji oon e jooɗii e kosɗe ma'ako, emo suhuri, emo nder hakkiilo ma'ako. Ɓe fuu ɓe kuli.
42008036	Ɓe ɗum waɗi yeeso gite mu''en ngeccii yimɓe no goonnooɗo ginnaaji oon hoyniraa.
42008037	Yimɓe lesdi Garaasina fuu torii Yeesu ɗalana ɓe lesdi maɓɓe, gam kulol manngol nanngii ɓe. O natti akali ndiyam o dilli.
42008038	Neɗɗo burtinanaaɗo ginnaaji oon torii Yeesu woora mo o tokka ɗum, ammaa Yeesu vi'i mo~:
42008039	— Hoot wuro maaɗa, yecca ko Allah waɗan maa fuu. Sey neɗɗo oon hooti, yahi nder si'ire ndeen fuu, o yeccii yimɓe fii mawɗum ko Yeesu waɗani mo.
42008040	Nde Yeesu vittoyi lesdi Gaaliili, jama'aare jaɓɓii mo, gam ndeen maa ɓe fuu eɓe kaaɓi ɓe ngi'a mo.
42008041	Sey goɗɗo bi'eteeɗo Jayrus aardiiɗo suudu-wa'ajordu wari, diccii yeeso Yeesu, torii mo o yaha wuro muuɗum,
42008042	gam emo woodi ɓiɗɗo debbo bajjo mo duuɓi sappo e ɗiɗi ɓadiiɗo maaygo. Wakkaci Yeesu yahata toon, yimɓe ɗuuɗɓe mbaɗi ga nyo'indirgo dow muuɗum.
42008043	Nder maɓɓe e woodi goɗɗo debbo baɗɗo duuɓi sappo e ɗiɗi, lohonol muuɗum taƴaay. O majjinii jawdi ma'ako fuu to nyawtooɓe, ammaa walaa baawɗo nyawtugo mo.
42008044	O ivoyi ɓaawo Yeesu, o meemi belloogal toggoore muuɗum. Ɗoon e ɗoon lohonol ma'ako darii.
42008045	Yeesu vi'i~: — Moye meemi yam~? Ɓe fuu ɓe ngeddi. Ndeen Biiturus vi'i mo~: — Moodibbo, hakkunde yimɓe ɗuuɗɓe ngonɗaa, kamɓe ngoni e nyo'indira dow maaɗa.
42008046	Ammaa Yeesu vi'i~: — Miin nii goɗɗo meemii yam, gam mi nanii baawɗe mburtake nder am.
42008047	Nde debbo oon annditi ko waɗi suuɗataako, sey o wari emo diwna, o diccii yeeso Yeesu. Ndeen o yeccii yeeso yimɓe fuu ko waɗi o meemi Yeesu, e no o hoyri jaawɗum.
42008048	Yeesu vi'i mo~: — Banndam debbo, goonɗinki maaɗa yamɗitinii ma. Yah jam.
42008049	Ila Yeesu heynaay volvugo, sey goɗɗo lilaaɗo gada wuro Jayrus wari vi'i mo~: — Jayrus, ɓiya maayii. Ta'a waannu moodibbo.
42008050	Ammaa nde Yeesu nani ɗum, o vi'i Jayrus~: — Ta'a hul, goonɗin tan, ɓiya no hoyey.
42008051	Nde Yeesu yottii wuro Jayrus, o wooraay koo moye nattida e ma'ako, sey Biiturus e Yahayya e Yaakuubu e baaba surbayel ngeel e inna muuɗum.
42008052	Yimɓe fuu e mboya e kella gabaaje mu''en. Ammaa Yeesu vi'i ɓe~: — Ngooree voygo, o maayaay o ɗaani tan.
42008053	Sey ɓe njali mo gam eɓe anndi surbayel ngeel maayi.
42008054	Ammaa Yeesu nanngi junngo maayɗo oon, noddi mo vi'i~: — Surbaajo, umma~!
42008055	Ɗoon e ɗoon yonki surbayel ngeel warti, ngel ummii. Ndeen Yeesu vi'i ɓe ɓe kokka mo ko o nyaamata.
42008056	Ɗum haaynii danyooɓe surbayel ngeel, ammaa Yeesu vi'i ɓe to' ɓe ngecco ɗum koo moye.
42009001	Yeesu noddi almaajiri'en muuɗum sappo e ɗiɗo, o hokki ɓe semmbee e baawɗe dow ginnaaji e yamɗitingo nyawuuji.
42009002	O lili ɓe wa'ajingo habaru laamu Allah e yamɗitingo ɓe njamɗaa.
42009003	O vi'i ɓe~: — To' on kooy koo ɗume gam jahaangal, koo sawru koo jikaare koo nyaamdu koo ceede. Kadimaa to on kooy toggooje ɗiɗi-ɗiɗi.
42009004	Wuro ngo aartuɗon jippaago fuu, njooɗee e ma'ago faa nde ndilluɗon si'ire ndeen.
42009005	Si'ire nde yimɓe muuɗum calii jaɓɓaago on fuu, mburtee nde piɗɗon sollaare kosɗe mooɗon, gam ɗum holla ɓe ɗuum ko ɓe mbaɗi vooɗaa.
42009006	Ndeen lilaaɓe ɓeen ndilli, ɓe njahi ci'e feere-feere eɓe nga'ajina Habaru Belɗum, eɓe njamɗitina nyawɓe to ɓe njahi fuu.
42009007	Nde Hiruudus laamiiɗo lesdi Gaaliili nani ko Yeesu waɗata fuu o waannake, gam woɓɓe e mbi'a ɗum Yahayya baɗoowo baptisma ummitii nder maayde.
42009008	Woɓɓe boo e mbi'a, ɗum annabi Iliya vanngi, woɓɓe maa e mbi'a, ɗum go'oto nder annabo'en ndeenno ummitii.
42009009	Ammaa Hiruudus vi'i~: — Mi taƴii hoore Yahayya. Ee ɗum moye o'o mo naneymi e waɗa ɗe'e kuuɗe~? Sey o yillii no o yi'irata Yeesu.
42009010	Nde lilaaɓe ngarti, ɓe ngeccii Yeesu ko ɓe mbaɗi. Sey o hooƴi ɓe kamɓe tan, ɓe njahi ha'ade si'ire vi'eteende Baytisayda.
42009011	Ammaa nde jama'aare nani ɗum, ɓe tokki mo. O jaɓɓii ɓe o volvani ɓe habaru laamu Allah. O yamɗitini woonɓe bukaata yamɗitineego.
42009012	Nde naange muti, almaajiri'en sappo e ɗiɗo ɓeen ngari to ma'ako mbi'i mo~: — Vi' jama'aare yaha ci'e e gure ɓadiiɗe, gam ɓe keɓa ko ɓe nyaami e to ɓe mbaalata, sabu ɗo'o to ngonɗen ɗum nder ladde.
42009013	Ammaa o vi'i ɓe~: — Onon e ko'e mooɗon kokkee ɓe ko ɓe nyaami~! Sey ɓe mbi'i~: — Ko min njogii fuu ɓuraay buroodiiji jovi e liƴƴi ɗiɗi tan. To naa nii a yiɗi min njaha min coodana yimɓe ɓeen fuu nyaamdu.
42009014	Worɓe tan wonɓe ɗoon pa'andake dubuuje njovo (5~000). Ndeen Yeesu vi'i almaajiri'en muuɗum~: — Mbi'ee ɓe ɓe njooɗoroo dese-dese, resre fuu yimɓe hamsiin-hamsiin (50-50).
42009015	Sey almaajiri'en mbaɗi noon, ɓe njo'ini ɓe ɓe fuu.
42009016	Yeesu hooƴi buroodiiji jovi e liƴƴi ɗiɗi ɗiin, o tiggii dow o yetti Allah, o senndi ɗum, o hokki almaajiri'en ma'ako nge'eda jama'aare.
42009017	Ɓe fuu ɓe nyaami faa ɓe kaari. Almaajiri'en ma'ako kawriti ko horii, ɓe kebbini compooje sappo e ɗiɗi.
42009018	Nyannde feere Yeesu e waɗa do'aare kanyum tan, almaajiri'en ma'ako e ha'ade ma'ako. O ƴami ɓe, o vi'i~: — Moye yimɓe mbi'ata yam~?
42009019	Ɓe toontii mo, ɓe mbi'i~: — Woɓɓe e mbi'a a Yahayya baɗoowo baptisma, woɓɓe boo e mbi'a a annabi Iliya, kadimaa e woodi vi'ooɓe a go'oto nder annabo'en ndeenno ummitii.
42009020	O vi'i ɓe~: — Ammaa onon fa, moye mbi'oton yam~? Biiturus toontii mo vi'i~: — Aan woni Almasiifu mo Allah~!
42009021	Ammaa Yeesu waɗani ɓe hohondu e gite, gam to' ɓe mbi'i ka koo moye.
42009022	Ndeen o ɓesdi vi'igo ɓe~: — Doole Ɓii-Neɗɗo torree torraaji ɗuuɗɗi. Arɗuɓe e mawɓe aardiiɓe diina e moodiɓɓe Tawreeta kibina mo. O waree, ndeen o ummitoo nyannde tataɓre.
42009023	Sey o vi'i ɓe ɓe fuu~: — Giɗɗo tokkugo yam fuu, sey to wanyii hoore muuɗum, vakkoo gaafagal muuɗum koo ndeye nyanndeere tokka yam.
42009024	Gam giɗɗo hisnugo yonki muuɗum fuu, no dulley ki. Ammaa dulluɗo yonki muuɗum gam am, no hisney ki.
42009025	Ɗume ɗum nafata neɗɗo, to heɓii risku duuniyaaru fuu, ammaa o majjinii hoore ma'ako, koo o halki~?
42009026	Koo moye semti yam miin e bolle am, miin Ɓii-Neɗɗo boo, mi semtey mo to mi vittoyii e teddungal am e ngal Baabiraawo e ngal malaa'ika'en seniiɓe.
42009027	Emi vi'a on goonga~: woɓɓe nder dariiɓe ɗo'o maayataa, sey to ɓe ngi'ii laamu Allah.
42009028	Balɗe joveetati ɓaawo Yeesu vi'ii ɓe bolle ɗeen, o ƴeenti dow vaamnde gam o waɗa do'aare. Biiturus e Yahayya e Yaakuubu e ngondi e ma'ako.
42009029	Emo nder do'aare sey yeeso ma'ako wayliti, kolte ma'ako laatii daneeje tar.
42009030	Sey raa worɓe ɗiɗo mbanngi e mbolida e ma'ako, kamɓe ngoni annabi Muusa e Iliya.
42009031	Ɓe mbanngi nder darajja makka, eɓe mbolida e ma'ako dow no o hebbinirta kuugal ma'ako gada e maayde nde o maayata Urusaliima.
42009032	Biiturus e wonduɓe e muuɗum e ɗaani kohom. Nde ɓe pini, ɓe ngi'i darajja Yeesu e yimɓe ɗiɗo darodiiɓe e muuɗum.
42009033	Wakkaci worɓe ɗiɗo ɓeen ceedata e Yeesu, Biiturus vi'i mo~: — Moodibbo, gonki amin ɗo'o e vooɗi. Woor min nyiɓa bukkaaji tati, aan wo'oru, Muusa wo'oru, Iliya boo wo'oru. O anndaa maa ko o vi'ata.
42009034	Ila emo volva, sey ruulde wari suddi ɓe. Almaajiri'en ɓeen kultori nde ruulde ndeen suddi ɓe.
42009035	Ɓe nani voliinde Allah nder ruulde ndeen e vi'a~: — O'o woni Ɓiɗɗo am mo cuɓmi. Ngewanee mo~!
42009036	Nde voliinde ndeen de''i, ɓe ngi'i Yeesu kanyum tan. Almaajiri'en ɓeen ngoori ka hakkunde mu''en. Nder balɗe ɗeen walaa mo ɓe ngeccii ko ɓe ngi'i.
42009037	Jonto ma'ajum, nde Yeesu e almaajiri'en muuɗum tato njippii vaamnde ndeen, jama'aare ɗuuɗnde taɓɓii mo.
42009038	Sey goɗɗo nder jama'aare ndeen noddi e semmbee vi'i~: — Moodibbo, emi toro maa, raaranam raa ɓiyam gorko, gam kanko tan ngoonmi.
42009039	Ginnol neeɓii e nannga mo. To ngol nanngii mo, o waɗey ga wullugo, emo diwna, guufɗe mbaɗa ga vurtaago nder honnduko ma'ako. Ngol woorataa mo, sey to ngol nawnii mo.
42009040	Mi torake almaajiri'en maaɗa mburtina ngol, ammaa ɓe mbaawaay.
42009041	Yeesu toontii vi'i~: — Hey, onon halluɓe ɓe ngalaa goonɗinki. Faa ndeye ngondeymi e mooɗon, emi munyana on~? Ndeen o vi'i baaba ɓinngel~: — Waddu ɓiya ɗo'o.
42009042	Wakkaci ɓiɗɗo oon warata to Yeesu, sey ginnol ngool do''i mo, o waɗi ga virgugo. Ammaa Yeesu nyaaɗani ngol, o yamɗitini ɓiɗɗo oon, o hokkiti mo baaba ma'ako.
42009043	Wonɓe ɗoon fuu njogii konnduɗe e kaayɗina manngu Allah. Eɓe nder haayɗingo dow ko Yeesu waɗata, sey o vi'i almaajiri'en ma'ako~:
42009044	— Piɗɗee noppi mooɗon nanon ko mbi'eymi on~: Ɓii-Neɗɗo no hokkitirte nder juuɗe yimɓe.
42009045	Ammaa ɓe pahamaay haala kaan, ka suuɗanake ɓe, gam to' ɓe pahamu ka, kadimaa ɓe kulii ƴamtindaago mo.
42009046	Sey geddi ummii hakkunde almaajiri'en dow moye ɓuri manngu nder maɓɓe.
42009047	Nde Yeesu annditi ko woni nder ɓerɗe maɓɓe, o hooƴi ɓinngel pamarel, o darni ngel ha'ade ma'ako.
42009048	Ndeen o vi'i ɓe~: — Koo moye jaɓɓii ɓinngel pamarel kama nge'el e innde am, miin o jaɓɓii. Jaɓɓiiɗo yam boo, jaɓɓake liloyɗo yam. Gam leestinɗo hoore muuɗum nder mooɗon fuu, kanyum woni mawɗo.
42009049	Sey Yahayya vi'i Yeesu~: — Moodibbo, min ngi'ii goɗɗo e vurtinira ginnaaji e innde maaɗa, min kaɗii mo, gam o waldaa e amin, minon tokkuɓe ma.
42009050	Yeesu toontii mo vi'i~: — To' on kaɗ mo, gam mo wanyaay on fuu, ɗum mo mooɗon.
42009051	Nde wakkaci ƴeentineeki Yeesu asama ɓadii, o waɗii anniya yahago Urusaliima.
42009052	O lili lilaaɓe yeeso ma'ako, ɓe njaha nder si'ire Samaariya'en gam ɓe ciryanoo mo veerdude.
42009053	Ammaa yimɓe si'ire ndeen njaɓaay mo, gam ɓe annditii Urusaliima o fa'i.
42009054	Nde Yaakuubu e Yahayya almaajiri'en ma'ako ngi'i noon, ɓe mbi'i~: — Moodibbo, a yiɗi min mbi'a yiite jippoo gada dow halka ɓe naa~?
42009055	Ammaa Yeesu yeeƴii feli ɓe.
42009056	Ndeen ɓe njahi si'ire feere.
42009057	Eɓe dow laawol, sey goɗɗo vi'i mo~: — Mi tokkete to njahataa fuu.
42009058	Yeesu vi'i mo~: — Dilaaji e ngoodi gasɗe, colli boo e ngoodi caɓɓe, ammaa Ɓii-Neɗɗo walaa koo to wallinta hoore muuɗum foofta.
42009059	O vi'i goɗɗo feere~: — Tokkam. Neɗɗo oon vi'i mo~: — Moodibbo, woor mi yaha mi uvoya baaba am tawo.
42009060	Ammaa Yeesu vi'i mo~: — Woor maayɓe uva maayɓe mu''en, ammaa aan, yah nga'ajinaa habaru laamu Allah.
42009061	Goɗɗo feere boo vi'i~: — Moodibbo mi tokkete, ammaa woor mi yaha mi accootira e yimɓe wuro am tawo.
42009062	Yeesu toontii mo vi'i~: — Koo moye jogii jalo ga'i fuɗɗi remgo e yeeƴoo ɓaawo, o nafataa nder laamu Allah.
42010001	Ɓaawo ma'ajum, Yeesu suɓi woɓɓe lilaaɓe saba'iin e ɗiɗo (72), ndeen o lili ɓe ɗiɗo-ɗiɗo, ɓe aarta mo yahago koo ndeye si'ire e yaayre to o anniyii yahago.
42010002	O vi'i ɓe~: — Ko taƴetee e ɗuuɗi, ammaa taƴooɓe ɗuuɗaa. Toree Jawmu ko taƴetee oon liloya taƴooɓe nder ma'ajum.
42010003	Njahee. Mi lilii on kama ɓikkon baali nder cayaakiije.
42010004	To' on kooy jikaare ceede koo jikaare kolte koo paɗe, to' on kinnu goɗɗo dow laawol.
42010005	Wuro ngo nattuɗon fuu, aartee vi'igo~: «~Allah hokku ngo'o wuro jam~!~»
42010006	To neɗɗo giɗɗo jam e woodi nder wuro ngoon, jam mooɗon no jooɗoto dow ma'ako. To naa noon, ɗum wartey to mooɗon.
42010007	Njooɗee e wuro ngo ɗum jaɓɓii on, nyaamee, njaree koo ɗume ko ɓe kokki on, gam kuwoowo fotii biyeego. To' on cottu wuro to mbeerɗon yahago wuro feere.
42010008	Si'ire nde nattuɗon fuu, to yimɓe ma'are njaɓɓake on, nyaamee ko ɓe ngaddani on fuu.
42010009	Njamɗitinee nyawɓe ɓe tawɗon ɗoon fuu, ndeen mbi'on ɓe~: «~Laamu Allah ɓadake on.~»
42010010	Ammaa si'ire fuu nde nattuɗon on njaɓɓaaka, njahee dow laabi ma'are mbi'on~:
42010011	«~Min piɗɗii sollaare si'ire mooɗon gada e kosɗe amin. Ammaa e noon fuu, anndee laamu Allah ɓadake on.~»
42010012	Emi vi'a on~: nyannde-darngal, ceri'a si'ire ndeen no ɓurey ka si'ire Sodoma naawgo.
42010013	O vi'i~: — A voni, aan si'ire Korasin~! A voni, aan si'ire Baytisayda~! Gam kul kuuɗe kaayniiɗe kuwaaɗe nder mooɗon no kuwano nder ci'e Tiir e Sidon, daa yimɓe toon tuubiino ilaa, ɓe ɓornakeno buhuuji, ɓe ndufii ndo'oka dow ko'e maɓɓe gam hollugo ɓe tuubi.
42010014	Gam ma'ajum nyannde-darngal, ceri'a mooɗon no ɓurey ka yimɓe Tiir e Sidon naawgo.
42010015	Onon boo yimɓe si'ire Kafarnahum, dow tammiiɗon ƴeftireego naa~? Naa noon sam~! On leestinte lees, nder jooɗorde maayɓe.
42010016	Ndeen Yeesu vi'i almaajiri'en muuɗum~: — Gewaniiɗo on fuu miin yewanii. Caliiɗo on miin salii, caliiɗo yam boo salake liloyɗo yam.
42010017	Sey lilaaɓe ma'ako saba'iin e ɗiɗo (72) ngartidi e velvelo, ɓe mbi'i~: — Moodibbo, faa e ginnaaji maa ɗowtanake min sabu innde maaɗa~!
42010018	Yeesu vi'i ɓe~: — Wakkaci ɗuum mi yi'ii Ceyɗaan do''oyake gada dow kama maƴƴere.
42010019	Nanee~! Mi hokkii on baawɗe yaaɓgo dow bo'ole e jahe, e jaalaago baawɗe ganyo, walaa ko heɓata on.
42010020	Ammaa to' on nan belɗum gam ginnaaji ɗowtanake on, sey nii, nanee belɗum gam inɗe mooɗon mbinndaama toon asama.
42010021	Wakkaci ɗuum, Ruhu Ceniiɗo hebbini Yeesu velvelo, o vi'i~: — Baabiraawo, Jawmu dow e lees, mi yettii ma, gam a vannginanii ɓikkon pamaron ko cuuɗɗaa woonɓe anndal e fahamu. Mi yettii ma Baabiraawo, gam kanjum vel maa.
42010022	Sey o vi'i yimɓe~: — Baaba am tummbii koo ɗume nder junngo am. Walaa annduɗo moye woni Ɓiɗɗo, to naa Baabiraawo, noon boo walaa annduɗo moye woni Baabiraawo, to naa Ɓiɗɗo, e oon mo Ɓiɗɗo yiɗi vannginango mo.
42010023	Ndeen o yeeƴii almaajiri'en ma'ako o vi'i ɓe kamɓe tan~: — Barkaa laatanto gite giiɗe ko ngiiɗon~!
42010024	Gam emi vi'a on~: annabo'en e laamiiɓe ɗuuɗɓe ngiɗii ngi'a ko ngiiɗon, ammaa ɓe ngi'aay. Ɓe ngiɗii nango ko nanoton, ammaa ɓe nanaay.
42010025	Sey goɗɗo moodibbo Tawreeta ummii gam nanngira Yeesu bolle, o vi'i~: — Moodibbo, noye mbaɗeymi mi heɓa yonki ɗum faa abadaa.
42010026	Yeesu toontii mo vi'i~: — Ɗume vinndaa nder Tawreeta~? Noye njanngirtaa ɗum~?
42010027	O toontii Yeesu, o vi'i~: — «~Yiɗ Allah Jawmiraawo maaɗa e ɓernde maaɗa fuu, e yonki maaɗa fuu, e semmbee maaɗa fuu, e hakkiilo maaɗa fuu.~» Kadimaa «~Yiɗ ko'odiɗɗaawo maaɗa noon no ngiɗruɗaa hoore maaɗa.~»
42010028	Yeesu vi'i mo~: — A toontake booɗɗum. Yah waɗ noon, ndeen a heɓey yonki ɗum faa abadaa.
42010029	Ammaa moodibbo Tawreeta oon e yiɗi vurtina hoore muuɗum, sey o ƴami Yeesu, o vi'i~: — Moye woni gondo am~?
42010030	Yeesu vi'i mo~: — Goɗɗo neɗɗo ummake Urusaliima yaha Jeriiko, sey wuyɓe taɓɓii mo. Ɓe ɓorti mo, ɓe njaɓi ko o woodi fuu, ɓe piyi mo booɗɗum, ɓe ndilli, ɓe ɗali mo e honnduko maayde.
42010031	E ɗum ɗoon sey goɗɗo aardiiɗo diina tokkoyi laawol ngool. Nde o yi'i neɗɗo oon, o wooroyi, o ƴaɓɓii.
42010032	Lewinkeejo boo tokkoyi laawol ngool, nde o wari to neɗɗo oon woni, o yi'i mo, sey o wooroyi, o ƴaɓɓii.
42010033	Ammaa laawol waddi goɗɗo Samaariyaajo to neɗɗo oon woni. Nde o yi'i mo, o nani jurumɗum ma'ako.
42010034	O ɓattii mo, o rufi ndiyam innaboojam e nebbam dow nawnanɗe, o taari ɗe. Ndeen o waɗɗini mo dow baɗɗum ma'ako o yahari mo veerdude, o reeni mo.
42010035	Nde veeti Samaariyaajo oon itti ceede, hokki mawɗo veerdude ndeen, vi'i mo~: — Reenanam mo booɗɗum. To a majjinii ceede ko ɓuri ɗe'e, mi biyete to mi so''oyake.
42010036	Sey Yeesu ƴami moodibbo Tawreeta oon vi'i~: — E giiɗe maaɗa nder ɓe'e yimɓe tato, moye woni banndu oon mo wuyɓe piyi~?
42010037	Moodibbo oon toontii, vi'i~: — On ɗoon nanɗo jurumɗum ma'ako. Sey Yeesu vi'i mo~: — Aan maa, yah waɗ noon.
42010038	Yeesu e almaajiri'en muuɗum e dow jahaangal, sey o natti woɗnde si'ire. Goɗɗo debbo bi'eteeɗo Marta jaɓɓii mo e wuro muuɗum.
42010039	Marta e woodi minyiraawo bi'eteeɗo Maryaama. Maryaama jooɗii takkol kosɗe Yeesu e yewanii ekkitinol ma'ako.
42010040	Ammaa Marta hohorii hakkiilo muuɗum fuu dow kuuɗe wuro feere-feere. Sey o wari to Yeesu, o vi'i~: — Moodibbo, walaa ko waannu maa e goorki ki minyam woordi yam e ɗe'e kuuɗe wuro, miin tan~? Vi'i mo o ummoo o valla yam~!
42010041	Ammaa Yeesu toontii mo, vi'i~: — Marta, Marta, hakkiilo maaɗa ummake, a waannii hoore maaɗa dow hu'unde ɗuuɗɗum.
42010042	Ammaa hu'unde wo'ore tan woni haandunde. Maryaama suɓii ko ɓuri vooɗgo, o jaɓtataake ɗum.
42011001	Nyannde feere Yeesu e waɗa do'aare nder woɗnde yaayre. Nde o heyni do'aare, go'oto nder almaajiri'en ma'ako vi'i mo~: — Moodibbo, ekkitin min no min mba'arata do'aare, noon no Yahayya baɗoowo baptisma ekkitiniri almaajiri'en muuɗum.
42011002	Yeesu vi'i ɓe~: — To on ngarii waɗgo do'aare, mbi'ee~: Yaa Baabiraawo, innde maaɗa seniinde teddinee, laamu maaɗa wara.
42011003	Hokku min nyaamannde heƴeynde min koo ndeye nyanndeere.
42011004	Ya'afana min hakkeeji amin, gam minon maa emin nja'afanoo waɗaneyɓe min hakkeeji. Ta'a woor min, min ndo''oo nder teppinirgol hakke.
42011005	Ndeen o valndani ɓe, o vi'ii~: — To go'oto nder mooɗon yahii to higoo muuɗum caka jemma vi'ii mo~: «~Higoo, raamcam buroodiiji tati,
42011006	gam higoo am ivoyii jahaangal waalanii yam, miin boo mi walaa ko ƴeftaneymoomi.~»
42011007	To higoo ma'ako toontake gada nder suudu vi'ii~: «~Ta'a waannam, gam dammugal omndaama, miin e ɓiɓɓe am boo min mbaalake. Mi waawataa ummaago jo'oni mi hokku maa goɗɗum.~»
42011008	Yeesu vi'i~: — Emi vi'a on goonga~: to o ummaaki o hokki mo gam higaaku, o ummoto o hokka mo ko o torotoo fuu, gam o somaay toraago mo.
42011009	Gam ma'ajum emi vi'a on~: toree on kokkete, njillee on keɓey, cilminee on njaɓɓete.
42011010	Gam toriiɗo fuu no hokkete, jilliiɗo no heɓey, cilminiiɗo boo no omtante.
42011011	Moye nder mooɗon hokkata ɓinngel muuɗum mbo'odi, to ngel torake ɗum liyngu~?
42011012	Koo boo hokka ngel yahare, to ngel torake ɗum ɓoccoonde~?
42011013	Onon maa halluɓe, eɗon anndi no kokkirton ɓiɓɓe mooɗon ku'uje booɗɗe, hakko Baabiraawo mooɗon mo dow~! O ɓurataa hokkugo toriiɗo mo fuu Ruhu Ceniiɗo naa~?
42011014	Nyannde feere Yeesu e vurtinana goɗɗo ginnol pahaɗingol ɗum. Nde ginnol ngool vurti, neɗɗo oon fuɗɗi volvugo, sey ɗum haaynii jama'aare.
42011015	Ammaa woɓɓe maɓɓe mbi'i~: — Ba'aljabul laamiiɗo ginnaaji, kam hokki mo baawɗe ɗe o vurtinirta ɗi.
42011016	Woɓɓe e ngiɗi godaago mo. Gam ma'ajum ɓe mbi'i mo o waɗana ɓe alaama kaayniiɗum ivoyɗum to Allah.
42011017	Ammaa Yeesu e anndi ko woni nder ɓerɗe maɓɓe, o vi'i ɓe~: — Laamu fuu sennditii e haɓa, ngu do'oto. Noon boo, wuro sennditiingo e haɓa no sankitoto.
42011018	To on mbi'ii Ba'aljabul laamiiɗo ginnaaji kam hokki yam baawɗe ɗe mburtinireymi ɗi, to noon ndeen Ceyɗaan vittii e hona hoore muuɗum naa~? Kul ɗum noon, ndeen noye laamu ma'ako darorto~?
42011019	To Ba'aljabul hokkii yam baawɗe vurtingo ginnaaji, ndeen tokkuɓe on fa, e baawɗe moye mburtinirta ɗi~? Gam ma'ajum kamɓe e ko'e maɓɓe eɓe kolla on ciya goonga mooɗon.
42011020	Ammaa to e baawɗe Allah mburtinireymi ginnaaji, ndeen e ɗum holla laamu Allah warii to mooɗon.
42011021	To neɗɗo cemmbiɗɗo jogiiɗo konruɗum e reeni wuro muuɗum, jawdi ma'ako fuu no jooɗoto jam.
42011022	Ammaa to goɗɗo ɓurɗo mo semmbee warii, no te'etey konruɗum ɗum o maanci, o senndana woɓɓe jawdi ndiin.
42011023	Mo waldaa e am fuu, no ganyo am. Mo vallaay yam hawritgo fuu, no cankitoowo.
42011024	— To ginnol vurtake neɗɗo, ngol yiiloyto nder jaaje ɗe ngalaa ndiyam, engol raara to ngol fooftata. Ammaa kul ngol heɓaay, sey ngol vi'a~: «~Mi so''oto suudu ndu mburtoyinoomi.~»
42011025	To ngol vittoyi, ngol tawii suudu nduun vuuvaama, siryaama,
42011026	ndeen ngol vittey ngol wadda goɗɗi ginnaaji joveeɗiɗi ɓurɗi ngol hallugo, ɗi natta ɗi njooɗoo ɗoon. Ndeen timmoode neɗɗo oon no ɓurey fuɗɗoode ma'ako hallugo.
42011027	Nde Yeesu vi'i noon, goɗɗo debbo nder jama'aare towni voliinde vi'i~: — Allah barkiɗin reedu danyndu ma, e enɗi ɗi musinɗaa.
42011028	Ammaa Yeesu vi'i mo~: — Ɗum noon, ammaa ɓurɓe barkiɗineego ngoni nanooɓe voliinde Allah tokka nde.
42011029	Nde yimɓe mbaɗi ga ɓesdaago to Yeesu, o vi'i ɓe~: — Yimɓe ndu'u jaamaniiru ɓe halluɓe, eɓe ngiɗi holleego alaama, ammaa walaa alaama ka ɓe kolletee, to naa ko heɓnoo annabi Yuunaana.
42011030	Gam noon no Yuunaana laatoranii yimɓe alaama, noon Ɓii-Neɗɗo boo laatorantoo yimɓe ndu'u jaamaniiru alaama.
42011031	Nyannde-darngal, laamiiɗo debbo mo lesdi foombina no ummodoto e yimɓe ndu'u jaamaniiru. O sernida e maɓɓe, o do''a ɓe, gam kanko o warii gada to woɗɗi gam o nana bolle Suleymaanu keeɓɗe hikima. Raa ɓurɗo Suleymaanu ɗo'o~!
42011032	Nyannde-darngal, yimɓe Niniwe no ummodoto e yimɓe ndu'u jaamaniiru. Ɓe cernida e maɓɓe, ɓe ndo''a ɓe, gam kamɓe nde ɓe nani wa'aji annabi Yuunaana ɓe tuubi. Raa ɓurɗo Yuunaana ɗo'o.
42011033	— Walaa kuɓɓeyɗo fitila suuɗa ka, koo hippa tummude dow ma'aka. Sey nii o ɓila ka gam ka yaynanoo nattuɗo fuu.
42011034	Gite maaɗa ngoni fitila ɓanndu maaɗa. To gite maaɗa e njamɗi, jayngol no heevey ɓanndu maaɗa fuu. Ammaa to gite maaɗa njamɗaa, niɓre no heevey ɓanndu maaɗa.
42011035	Gam ma'ajum sey kakkilaa, gam to' jayngol gonngol nder maaɗa laato niɓre.
42011036	To ɓanndu maaɗa fuu e nder jayngol, walaa to ndu woorri niɓre koo seɗɗa, ndeen ndu fuu ndu yaynoto noon no fitila yaynoranto maa.
42011037	Nde Yeesu timmini volvugo, sey goɗɗo Fariisaajo vi'i mo o yaha wuro muuɗum ɓe kiirto. Yeesu yahi jooɗii ɓe puɗɗi hiirtaago.
42011038	Fariisaajo oon haayɗinii nde yi'i Yeesu fuɗɗii nyaamgo lootaay juuɗe muuɗum.
42011039	Sey Yeesu vi'i mo~: — Onon Fariisa'en eɗon layɓa ɓaawo njardukon mooɗon e le'e mooɗon, ammaa ɓerɗe mooɗon e keevi yiɗde nguyka e halleende.
42011040	Onon vemmbuɓe~! On anndaa oon tagɗo yaasi, kam tagi nder naa~?
42011041	Kokkee sooyɓe ko woni nder njardukon mooɗon e le'e mooɗon, ndeen ko horii fuu no laatanto on halal.
42011042	Bone no yaney dow mooɗon, onon Fariisa'en, gam on ittana Allah jakka haako minti e haako annagana e haakooji nyaameteeɗi fuu, ammaa on mbaɗantaa yimɓe goonga, on ngalaa yiɗde Allah. Kanjum kaanɗon waɗgo, naa e yeebaago ko horii boo.
42011043	Bone no yaney dow mooɗon, onon Fariisa'en, gam on ngiɗi jooɗaago e heedirde mawɓe nder cuuɗi-ga'ajorɗi, on ngiɗi ɗum diccoo ɗum hinna on nder jaaje to yimɓe kawrata.
42011044	Bone no yaney dow mooɗon~! Gam on nanndi e genaale ɗe ngalaa caayda, ɗe yimɓe tokkata dow mu''en naa e anndaangal.
42011045	Go'oto nder moodiɓɓe Tawreeta toontii Yeesu, vi'i~: — Moodibbo, ka'a ka mbiiɗaa, minon maa a huɗii min~!
42011046	Yeesu vi'i~: — Bone no yaney dow mooɗon, onon boo moodiɓɓe Tawreeta~! Gam eɗon ndoonda yimɓe dowle tedduɗe, ammaa onon on meemataa ɗe koo e hoore feɗeengo gam mballon ɓe.
42011047	Bone no yaney dow mooɗon~! Gam eɗon mbo''itinoo genaale annabo'en ɓe maamiraaɓe mooɗon mbari.
42011048	Noon kollirɗon ko maamiraaɓe mooɗon mbaɗi velii on, gam ɓe mbarii annabo'en, onon boo on mbo''itinake genaale maɓɓe.
42011049	Gam ma'ajum, Allah nder anndal muuɗum vi'i~: «~Mi lildey ɓe annabo'en e lilaaɓe, ɓe mbara woɓɓe, ɓe torra woɓɓe.~»
42011050	Gam ma'ajum ƴiiƴam annabo'en ndufaaɗam ila fuɗɗam duuniyaaru, no ƴamete dow yimɓe ndu'u jaamaniiru,
42011051	ila ƴiiƴam Habiila faa yahago ƴiiƴam Jakariya baraaɗo hakkunde Suudu Seniindu e sakkirde. Emi vi'a on goonga~: ƴiiƴamji ɗin ɗoon fuu ɗi ƴamete dow yimɓe ndu'u jaamaniiru.
42011052	Bone no yaney dow mooɗon onon moodiɓɓe Tawreeta~! Gam on njogake omtirgel dammugal anndal, onon e ko'e mooɗon on nattaay, yiɗɓe nattugo maa on ngooraay ɗum'en natti.
42011053	Nde Yeesu ummii ɗoon, moodiɓɓe Tawreeta e Fariisa'en kuunƴani mo korey, ɓe mbaɗi ga ƴamgo mo ƴamkon dow ku'uje ɗuuɗɗe,
42011054	gam ɓe nana ngoɗka ka haanaa nder bolle ma'ako, ɓe keɓa ko ɓe nanngiri mo.
42012001	Wakkaci ɗuum yimɓe dubuuje-dubuuje kawriti, faa e njaaɓnjaaɓtira. Sey Yeesu vi'i almaajiri'en muuɗum~: — Kakkilee, to' on laato kama Fariisa'en, gam ɓe munaafuki'en.
42012002	Walaa ko suuɗii ko suuɗtataake, noon boo, walaa sirrijum ɗum vanngintaake.
42012003	Ko mbiiɗon nder niɓre, no nanoyte caka nyalawma, noon boo, ko nyo'ɗon nder cuuɗi, ɗum volvete dow ƴellel ma'aji.
42012004	— Onon higooɓe am emi vi'a on, to' on kul warooɓe ɓanndu, ammaa ɓaawo ma'ajum walaa ko ɓe mbaawata waɗgo.
42012005	On anndi moye haani kulon~? Kulee oon laatiiɗo to warii neɗɗo, e woodi baawɗe fera mo nder yiite jahannama. Emi vi'a on goonga~: kanko haani kulon~!
42012006	Wanaa colon njovon e coorree kobooje ɗiɗi naa~? E noon fuu, Allah yeggitanaay koo go'otel ma'akon.
42012007	Koo gaasa ko'e mooɗon maa no limaaka. Gam ma'ajum to' on kul, sabu on ɓurii colli ɗuuɗɗi darajja.
42012008	— Emi vi'a on~: jaɓɗo yam yeeso yimɓe fuu, Ɓii-Neɗɗo boo no jaɓey mo yeeso malaa'ika'en Allah.
42012009	Biiɗo anndaa yam yeeso yimɓe, mi vi'ey mi anndaa mo yeeso malaa'ika'en Allah.
42012010	Koo moye volvi haala yavaare dow Ɓii-Neɗɗo e ɗum waawi ya'afanaago mo. Ammaa kuɗɗo Ruhu Ceniiɗo fuu heɓataa ya'afaneego sam.
42012011	To yimɓe njaharii on nder cuuɗi-ga'ajorɗi, koo yeeso mawɓe e laamiiɓe, to' on ngaanno dow no mburtinirton ko'e mooɗon, koo ka mbi'oton.
42012012	Gam wakkaci ɗuum Ruhu Ceniiɗo no anndiney on ko kaanɗon vi'igo.
42012013	Goɗɗo nder jama'aare vi'i Yeesu~: — Moodibbo, vi' mawnam senndana min ndongu baaba amin.
42012014	Yeesu toontii mo vi'i~: — Higoo~! Moye waɗi yam cernoowo koo cenndoowo jawdi mooɗon~?
42012015	Ndeen o vi'i ɓe~: — Kakkilee~! Ngoɗɗee koɗey jawdi, gam heɓgo jawdi hokkataa neɗɗo yonki, no o riskiri fuu.
42012016	Ndeen o valndani ɓe, o vi'i~: — Ngesaa goɗɗo diskuɗo waɗii barkaa korey.
42012017	O nyumi nder ɓernde ma'ako~: Noye mbaɗeymi~? Gam mi walaa to ndeseymi ko ndemmi.
42012018	O vi'i~: Yowwaa~! Mi heɓtii no mbaɗeymi. Mi fusey beembe am, mi maha goɗɗe ɓurɗe ɗe manngu, mi hawrita nyaamdu am e jawdi am fuu nder ma'aje.
42012019	Mi vi'a hoore am~: A heɓii jawdi ɗuuɗndi keƴeyndi ma duuɓi ɗuuɗɗi. Fooftu, nyaam, yar, nan belɗum.
42012020	Ammaa Allah vi'i mo~: «~Aan nga ƴoƴaa~! Nder nde'e jemmaare ɗum hooƴey yonki maaɗa. Moye ronata ko mooɓtanɗaa hoore maaɗa~?~»
42012021	Yeesu vi'i ɓe~: — Noon laatantoo mooɓtanɗo hoore muuɗum jawdi duuniyaaru, ammaa walaa ko resi to Allah.
42012022	Ɓaawo ɗoon Yeesu vi'i almaajiri'en muuɗum~: — Gam ma'ajum emi vi'a on~: nder foofaango mooɗon, to' on ngaanno dow ko njaroton koo ko ɓornotooɗon.
42012023	Gam yonki ɓurii nyaamdu, ɓanndu boo ɓurii kolte.
42012024	Ndaaree daawle. Ɗe aawataa, ɗe taƴataa, ɗe ngalaa resrude koo beembe. E noon fuu Allah e nyaamna ɗe. Onon on ɓurii colli darajja to woɗɗi~!
42012025	Moye nder mooɗon gam waannaare muuɗum, waawi ɓesdango hoore muuɗum koo valnde wo'ore~?
42012026	To on mbaawataa waɗgo ɗu'um hu'unde pamarum, ko jeyi ngaannotooɗon dow ko hori~?
42012027	Ndaaree no pihindi ladde mawnirta, ndi huwataa, ndi sanyataa kolte. E noon fuu emi vi'a on~: koo laamiiɗo Suleymaanu e darajja muuɗum fuu meeɗaay ɓornaago kolte booɗruɗe kama go'otel ma'ari.
42012028	To Allah e ɓornira huɗo ladde nihi, taweteeko hannde, jahango ko wulee, to noon o sinngitataa on faa ko ɓuri noon, onon famɗa goonɗinki'en~!
42012029	To' on kohoru nyumo mooɗon dow ko nyaamaton koo ko njaroton. To' on ngaanno dow ma'ajum.
42012030	Gam iri ku'uje ɗen ɗoon fuu, ɗum ko ɓe anndaa Allah ngilloto. Ammaa onon, Baabiraawo mooɗon e anndi on ngoodi bukaata ma'aje.
42012031	Aartee hohorugo nyumo mooɗon dow laamu Allah. Ndeen ko horii fuu o hebbitey ɗum.
42012032	— To' on kul onon sefre famarde, gam Baabiraawo mooɗon e nana belɗum hokkugo on laamu muuɗum.
42012033	Coorree ko ngoonɗon fuu, cakkon ɗum sooyɓe. Mbaɗanee ko'e mooɗon resrude nde hihiɗataa, ndesee jawdi mooɗon toon dow, to ndi re'ataa, to gujjo ɓadataako ndi, mooƴu boo bonnataa ndi.
42012034	Gam to jawdi maaɗa woni fuu, toon ɓernde maaɗa wonata.
42012035	— Tunndanee kuugal, fitilaaji mooɗon laatoo kuɓɓaaɗi dum.
42012036	Laatee kama huwooɓe reentuɓe bittoyki jawmu wuro mu''en gada humto koobgal, gam to o wartii o silminake, ɓe omtana mo jaawɗum.
42012037	Huwooɓe ɓe jawmu wuro mu''en warti tawti e ndeeni, no keɓey barkaa. Emi vi'a on goonga~: o tunndoto gam kuugal, o jo''ina ɓe, o waddana ɓe nyaamdu.
42012038	Huwooɓe ɓeen no keɓey barkaa to jawmu wuro maɓɓe wartii caka jemma koo fajiri, o tawii eɓe ndeeni.
42012039	Pahamee booɗɗum~: kul jawmu wuro no annduno wakkaci ɗum gujjo warata, daa o woorataano mo o nattana mo wuro.
42012040	Onon boo ciryee, gam Ɓii-Neɗɗo no warey nder wakkaci ɗum on tammaaki.
42012041	Biiturus vi'i~: — Moodibbo, gam amin mbaɗɗaa ngo'ol balndol, nakay gam yimɓe fuu~?
42012042	Yeesu toontii mo vi'i~: — Moye woni kuwoowo koolaaɗo kakkilɗo, mo jawmu wuro muuɗum reenni maccuɓe muuɗum horiiɓe, gam o senndana ɓe nyaamdu nder wakkaci kaanduɗum~?
42012043	Barkaa laatanto kuwoowo mo jawmu wuro muuɗum warti tawi e huwa kuugal ngal hokkaa.
42012044	Emi vi'a on goonga~: jawmu wuro oon no reenney kuwoowo oon jawdi muuɗum fuu.
42012045	Ammaa to kuwoowo oon nyumii nder ɓernde muuɗum~: «~Jawmu wuro am neeɓii wartaay~», sey o fuɗɗi fiigo maccuɓe e horɓe, emo nyaama, emo yara yare-yare faa hoore ma'ako waylito,
42012046	jawmu wuro ma'ako no wartey nyannde nde kuwoowo oon tammaaki e wakkaciire nde o anndaa, o fiya mo piiki kalluki, o fera mo nder ɓe ngoonɗinaay Allah.
42012047	Kuwoowo annduɗo ko jawmu wuro muuɗum yiɗi, ammaa o siryaaki, koo boo o waɗaay ɗum, o fiyete piiɗe ɗuuɗɗe.
42012048	Ammaa kuwoowo mo anndaa ko jawmu wuro muuɗum yiɗi, to o waɗii ko halli, o fiyete piiɗe seɗɗa. Kokkaaɗo ko ɗuuɗi, ko ɗuuɗi ƴametee. Deennaaɗo ko ɗuuɗi boo, ko ɓuri ɗuuɗgo ƴametee.
42012049	— Mi warii sankitgo yiite nder duuniyaaru, mi haaɓii nge huɓɓa ila jo'oni.
42012050	Ammaa e woodi baptisma naawɗum ɗum mbaɗanteemi, kanjum boo mi haaɓii ɗum waɗa.
42012051	On tammii jam ngaddumi nder duuniyaaru naa~? Emi vi'a on~: naa noon, ammaa ceedal ngaddumi.
42012052	Gada jo'oni ɗum tawey yimɓe njovo nder wuro wo'oto ɓe ku'ucindiraay, tato no ummanto ɗiɗo, ɗiɗo boo no ummanto tato.
42012053	Baaba fotataa e ɓiyum gorko, ɓiɗɗo gorko boo fotataa e baaba muuɗum. Inna fotataa e ɓiyum debbo, ɓiɗɗo debbo boo fotataa e inna muuɗum. Esiraawo debbo fotataa e esum debbo.
42012054	Ndeen Yeesu vi'i jama'aare~: — To on ngi'ii duule e ummoyoo hiirna, jaawɗum on mbi'ey~: «~Iyoonde no toɓey~», noon boo ɗum waɗata.
42012055	To henndu foombina visi eɗon mbi'a~: «~Gulol no waɗey~», noon boo ɗum waɗata.
42012056	Onon munaafuki'en~! Gam ɗume on mbaawi senndindirgo alaamaaji baɗeyɗi dow e lees, ammaa on mbaawataa senndindirgo alaamaaji ndu'u jaamaniiru~?
42012057	— Gam ɗume on mbaawataa suɓango ko'e mooɗon ko haani waɗeego~?
42012058	To eɗa yahada e mo njokkirɗaa yeeso laamu, ti'ina siryootir e ma'ako ila eɗon dow laawol. To naa noon, o yaharete yeeso cernoowo, cernoowo waɗ maa nder juuɗe poliis, ɓe omndu maa nder kaso.
42012059	Emi vi'i maa~: a vurtataako toon sam, sey to a biyake ko ɓe pe''an maa fuu.
42013001	Wakkaci ɗuum woɓɓe ngari ngeccii Yeesu habaru woɓɓe Gaaliilankoo'en ɓe Bilaatus warnoo wakkaci ɓe cakkaneynoo Allah kirseteeɗi. Ƴiiƴam maɓɓe jillindiri e ƴiiƴam sadakaaji maɓɓe.
42013002	Yeesu toontii ɓe vi'i~: — On tammii Gaaliilankoo'en ɓeen hakke maɓɓe ɓurii hakke Gaaliilankoo'en horiiɓe, gam ɓe torriraama noon naa~?
42013003	Emi vi'a on~: naa ɗum noon~! Ammaa to on tuubaay, noon kalkirton on fuu.
42013004	Nyumtee yimɓe sappo e njoveetato maaynooɓe nde suudu Silowam towndu yibbani ɓe. On tammii ɓe ɓurii yimɓe Urusaliima fuu hakke naa~?
42013005	Emi vi'a on~: naa ɗum noon~! Ammaa to on tuubaay, noon kalkirton on fuu.
42013006	Ndeen Yeesu valndani ɓe ngo'ol balndol o vi'i~: — Goɗɗo neɗɗo e woodi ƴibbi nder ngesaa innabooje muuɗum. O yahi o itta ɓikkon to ma'aki, ammaa o tawi ki rimaay.
42013007	Gam ma'ajum o vi'i deenoowo ngesaa kaan~: «~Rah, hannde duuɓi tati emi wara gam mi itta ƴibbe to ki'i ƴibbi, ammaa walaa ko tawrumi ki. Fe''u ki~! Gam ɗume eki vonna semmbee lesdi e mehere~?~»
42013008	Deenoowo ngesaa kaan vi'i mo~: «~Jawmu wuro, woor ki hikka tan, mi mo''inana ki lesdi, mi waɗana ki ngoobri.
42013009	Ɗum baɗoojum ki rima ngaru, ammaa kul ki rimaay, ndeen fe''u ki.~»
42013010	Nyannde-fooftiinde feere Yeesu e ekkitina nder suudu-wa'ajordu.
42013011	Nder ɗoon e woodi goɗɗo debbo mo ginnol nyawni duuɓi sappo e joveetati. Emo turii tan, o waawataa darodaago sam.
42013012	Nde Yeesu yi'i mo, noddi mo vi'i~: — Banndam debbo, a yoofake e nyawu maaɗa.
42013013	O yowi juuɗe dow ma'ako, ɗoon e ɗoon debbo oon darodii, fuɗɗi maaltugo Allah.
42013014	Ammaa aardiiɗo suudu-wa'ajordu nduun nanaay belɗum koo seɗɗa, gam Yeesu yamɗitinii goɗɗo nyannde-fooftiinde. Sey o vi'i yimɓe~: — Balɗe joveego'o kokkaaɗen gam kuugal, ngaree nder balɗe ɗeen ɗum yamɗitina on, ammaa naa nder nyannde-fooftiinde.
42013015	Sey Yeesu toontii mo, vi'i~: — Onon munaafuki'en~! Moye nder mooɗon woni yoofataa ngaari koo njaakiwa muuɗum nyannde-fooftiinde yarnoya ɗum~?
42013016	O'o debbo taan Ibraahim mo Ceyɗaan haɓɓiri duuɓi sappo e joveetati. Ɗum haanaa o haɓɓitee nyannde-fooftiinde naa~?
42013017	Nde o vi'i noon, wanywanyɓe ma'ako fuu cemti. Ammaa jama'aare nani belɗum kuuɗe booɗɗe kaayniiɗe ɗe o waɗi.
42013018	Ndeen Yeesu vi'i~: — Ɗume laamu Allah nanndi~? E ɗume nanndineymi ngu~?
42013019	Laamu Allah nanndii e gabbel mutardi ngel goɗɗo hooƴi aawi nder ngesaa muuɗum. Gabbel ngeel fuɗi laatii lekki, faa colli nyiɓi caɓɓe dow licce ma'aki.
42013020	Kadimaa o vi'i~: — Ɗume nanndineymi laamu Allah~?
42013021	Engu nanndi e ƴuufnirɗum ɗum debbo hooƴi waɗi nder eterɗe tati ɗe conndi alkamaari, ndi fuu ndi ƴuufi.
42013022	Nde Yeesu nanngi laawol yahago Urusaliima, o yaali ci'e mawɗe e pamare emo wa'ajina.
42013023	Sey goɗɗo ƴami mo vi'i~: — Moodibbo, woy yimɓe seɗɗa tan kisata naa~? O vi'i ɓe~:
42013024	— Ndurvee nattiron dammugal paaɗngal, gam emi vi'a on~: ɗuuɗɓe no ngilloto nattugo, ammaa ɓe mbaawataa.
42013025	To jawmu wuro ummake omndii dammugal, on ndaroto yaasi mbaɗon ga silminaago, eɗon mbi'a~: «~Moodibbo, omtan min dammugal~!~» Ammaa o vi'ey~: «~Mi anndaa on, mi anndaa to ivoyɗon.~»
42013026	Ndeen on puɗɗey vi'igo~: «~Min nyaamdii e maaɗa, min njardii e maaɗa, a wa'ajinii nder ci'e amin.~»
42013027	O toontoo o vi'a~: «~Emi vi'a on~: mi anndaa on, mi anndaa to ivoyɗon. Ngoɗɗee yam, onon waɗooɓe ko halli.~»
42013028	On mboyey nyerƴindiron nyiiƴe to on ngi'ii Ibraahim e Iciyaaku e Yaakuubu e annabo'en fuu nder laamu Allah, ammaa onon on kibinaama yaasi.
42013029	Yimɓe no ivoyey gada fu'una e hiirna e woyla e foombina, ɓe njooɗoo ɓe nyaamda nder laamu Allah.
42013030	Ndeen kam, laatiiɓe sakitiiɓe jo'oni no laatoto aramɓe, laatiiɓe aramɓe jo'oni boo no laatoto sakitiiɓe.
42013031	E wakkaci ɗuum, woɓɓe Fariisa'en ngari to Yeesu mbi'i mo~: — Dillu woor ɗo'o, gam Hiruudus laamiiɗo e yiɗi wargo maa.
42013032	Yeesu vi'i ɓe~: — Njahee mbi'on dilaaru nduun~: «~Hannde e jahango mi riiwey ginnaaji mi yamɗitina ɓe njamɗaa. Nyannde tataɓre mi yottiney kuugal am.~»
42013033	Ammaa e noon fuu, ɗum doole mi nannga laawol am hannde e jahango e faɓɓi-jahango, gam haanaa annabiijo maaya bannye feere, to naa nder Urusaliima.
42013034	Wayyoo yimɓe Urusaliima, on mbarii annabo'en, on perdii lilaaɓe Allah kaaƴe~! Nde noye ngiɗmi hawritgo ɓiɓɓe mooɗon kama no geroogal hawritirta cofon lees biyeeli muuɗum, ammaa on njaɓaay.
42013035	Anndee, Allah hibidinii on e si'ire mooɗon. Emi vi'a on~: on puɗɗitataa yi'igo yam, sey wakkaci nde mbi'oton~: «~Barkaa laatanoo gareyɗo nder innde Jawmiraawo.~»
42014001	Nyannde-fooftiinde feere Yeesu yahi wuro go'oto nder aardiiɓe Fariisa'en gam o nyaama. Wonɓe ɗoon mbaɗi ga horgo mo.
42014002	Sey raa goɗɗo gorko mo nyawu ɓuhudi darii yeeso ma'ako.
42014003	Yeesu ƴami Fariisa'en e moodiɓɓe Tawreeta o vi'i~: — Koo Dooka hokkii ɗum yamɗitina neɗɗo nyannde-fooftiinde, na ka hokkaay~?
42014004	Ammaa ɓe toontaaki mo. Sey Yeesu meemi nyawɗo oon yamɗitini mo, vi'i mo o hoota.
42014005	Ndeen o ƴami ɓe o vi'i~: — Moye nder mooɗon to ɓinngel muuɗum koo ngaari muuɗum yoolake nder ɓunndu dullata vurtinoygo ɗum jaawɗum, koo to ɗum nyannde-fooftiinde~?
42014006	Ɓe keɓaay ka ɓe toontii mo.
42014007	Nde Yeesu yi'i ɓeen ma'atinaaɓe e cuɓa jooɗaago to mawɓe njooɗoto, o valndani ɓe ngo'ol balndol o vi'i~:
42014008	— To goɗɗo ma'atinii ma juulɗe, ta'a jooɗo to mawɓe njooɗoto, gam ɗum baɗoojum o ma'atinii goɗɗo ɓurɗo ma manngu.
42014009	Ma'atinɗo ma oon no warey vi'i maa~: «~Umma hokku o'o jooɗo.~» Ndeen a semtii, a jooɗoyto jooɗorde sakitiinde.
42014010	Ammaa to ɗum ma'atinii ma, jooɗa e jooɗorde sakitiinde, faa ma'atinɗo ma wara, vi'i ma~: «~Higoo, umma jooɗa ɗaa'e to mawɓe njooɗoto.~» Noon no hokkete manngu yeeso warɓe ɗoon fuu.
42014011	Gam mawninɗo hoore muuɗum fuu no famɗintee, pamɗinɗo hoore muuɗum boo no mawnintee.
42014012	Ndeen o vi'i ma'atinɗo mo boo~: — To a ma'atiney yimɓe juulɗe maaɗa, ta'a ma'atin higooɓe maaɗa tan, koo rimdaaɓe maaɗa, koo banndiraaɓe maaɗa, koo wondiɗɗaaɓe maaɗa riskuɓe. Gam kamɓe maa, to ɓe ma'atinee, ɓe mbaɗan maa ko mbaɗanɗaa ɓe.
42014013	Ammaa ma'atin sooyɓe e vuusaaɓe e voosɓe e vumɓe.
42014014	Ndeen a barkiɗinte, gam kamɓe ɓe mbaawataa waɗango ma ko mbaɗanɗaa ɓe. Allah no biyete nyalaande nde o ummitinta aadali'en.
42014015	Nde goɗɗo nder jooɗodiiɓe e Yeesu nani bolle ɗeen, o vi'i mo~: — Keɓɗo nyaamgo nyaamdu nder laamu Allah no barkiɗinaaɗo~!
42014016	Sey Yeesu vi'i mo~: — E woodi goɗɗo neɗɗo ciryiiɗo juulɗe mawɗe, o ma'atini yimɓe ɗuuɗɓe.
42014017	Nde nyaamdu juulɗe heƴi, sey o lili maccuɗo ma'ako yaha vi'a ma'atinaaɓe ɓeen~: «~Ngaree, koo ɗume siryaama~!~»
42014018	Ammaa e go'oto-go'oto ɓe fuu ɓe mbaɗi ga toraago mo faruye. Arano vi'i~: «~Mi soodii ngesaa, doole mi yaha mi yi'a ka. Vi' mo o waɗa munyal, mi heɓataa yahago.~»
42014019	Ɗiɗaɓo maa vi'i~: «~Mi soodii ga'i demooji sappo, jo'oni mi yahey mi godoo ɗi. Vi' mo o waɗa munyal, mi heɓataa yahago.~»
42014020	Tataɓo boo vi'i~: «~Kesum kooviimi, gam ma'ajum mi waawataa yahago.~»
42014021	Maccuɗo oon so''ii yeccii jawmu wuro muuɗum ko ɓe mbi'i. Jawmu wuro ma'ako huunƴi, o vi'i maccuɗo oon~: «~Yaawnu, njahaa dow ɗate si'ire mawɗe e pamare, noddanaa yam sooyɓe e vuusaaɓe e vumɓe e voosɓe.~»
42014022	Maccuɗo oon vittoyi, vi'i jawmu wuro muuɗum~: «~Mi waɗii ko mbiiɗaa, ammaa faa jo'oni njaayri e hori.~»
42014023	Sey jawmu wuro vi'i maccuɗo oon~: «~Yah dow ɗate mawɗe e pamare, ndoolaa ɓe tawɗaa toon fuu ɓe ngara, gam wuro am heeva.~»
42014024	Emi vi'a on~: nder ma'atinaaɓe aramɓe, walaa meeɗeyɗo nyaamdu juulɗe am.
42014025	Jama'aare ɗuuɗnde e yahada e Yeesu. Sey o yeeƴii, o vi'i ɓe~:
42014026	— Garɗo to am fuu to ɓuraay yiɗgo yam dow e baaba muuɗum e inna muuɗum e debbo muuɗum e ɓiɓɓe muuɗum e rimdaaɓe muuɗum, faa maa e yonki muuɗum, o waawataa laataago almaajiriijo am.
42014027	Kadimaa mo vakkaaki gaafagal muuɗum tokki yam fuu, o waawataa laataago almaajiriijo am.
42014028	To goɗɗo mooɗon e yiɗi nyiɓgo suudu towndu, ay doole o jooɗoo tawo o lima ko o majjinta, o yi'a kul emo woodi ko heƴata mo o heyna ndu.
42014029	To naa noon, to o fuɗɗii nyiɓgo ndu, o waawaay heynugo ndu, ndeen giiɗo ndu fuu no jaley mo
42014030	vi'a~: Rah, o'o neɗɗo fuɗɗii nyiɓgo, ammaa o waawaay heynugo.
42014031	Koo boo to laamiiɗo mo soojeeji dubuuje sappo (10~000) vi'ii no honhontirey e laamiiɗo mo soojeeji dubuuje aciriin (20~000), doole o raara tawo, o yi'a kul emo woodi semmbee honhontirgo e ma'ako.
42014032	To o yi'ii o waawataa, o liley lilaaɓe to laamiiɗo oon ila o yottaaki, gam ɓe ngilloo potal hakkunde maɓɓe.
42014033	Noon boo, mo hibinaay ko woodi fuu waawataa laataago tokkuɗo yam.
42014034	— Lamɗam no booɗɗum, ammaa to ndakam ma'ajam ittake, ɗume so''ata ndakam ɗaam~?
42014035	Walaa fuu ko ɗam waɗete. Ɗam nafataa koo ɗume, sey nii ɗam rufee tan. Mo nofru nanooru fuu sey nana~!
42015001	Too, jaɓooɓe janngal e waɗooɓe hakke ngari to Yeesu gam ɓe nana ko o vi'ata.
42015002	Ammaa Fariisa'en e moodiɓɓe Tawreeta mbaɗi ga huɗgo, e mbi'a~: — O'o neɗɗo e jaɓɓoo waɗooɓe hakke, faa maa emo nyaamda e maɓɓe~!
42015003	Sey Yeesu valndani ɓe ngo'ol balndol, vi'i~:
42015004	— To goɗɗo nder mooɗon e woodi baali hemre, ngo'otu nder ma'aji soylake, o woorataa koriiɗi nder ladde, o raaroya coyliingu nguun, faa o heɓta ngu naa~?
42015005	To o heɓtoyii ngu, o naney belɗum o towoya ngu.
42015006	To o hootii, o noddey higooɓe ma'ako e ɓe o jooɗodii o vi'a ɓe~: «~Ngaree mbarkitee yam gam mi heɓtii mbaalu am majjunoongu.~»
42015007	Emi vi'a on~: noon belɗum laatortoo toon dow to baɗoowo hakke go'oto tuubii, faa ɓura yimɓe tasa'iin e njoveenayo (99) aadali'en ɓe ngalaa bukaata tuubgo.
42015008	Koo boo to debbo e woodi ceede ajurfaari sappo, wo'ore majji, o huɓɓataa fitila, o vuuva wuro ngoon, o yilloroo nde se'ese-se'ese, faa o heɓta nde naa~?
42015009	To o heɓtii nde, o noddey higooɓe ma'ako e ɓe o jooɗodii, o vi'a ɓe~: «~Ngaree mbarkitee yam, gam mi heɓtii seedere am majjunoonde.~»
42015010	Emi vi'a on, noon malaa'ika'en narrata belɗum yeeso Allah, to baɗoowo hakke go'oto tuubii.
42015011	Kadimaa Yeesu vi'i~: — E woodi goɗɗo neɗɗo goonɗo ɓiɓɓe ɗiɗo.
42015012	Minyiraawo vi'i baaba muuɗum~: «~Bappa, hokkam ndongu am.~» Sey baaba oon senndani ɓe jawdi muuɗum.
42015013	Ɓaawo balɗe seɗɗa, minyiraawo oon hawti ko woodi fuu, o dilliri lesdi ngoɗɗundi. Toon o halki jawdi ma'ako e huugo meherewal.
42015014	Ɓaawo o halkii jawdi ndiin fuu, ɗum waɗi veelo hallungo nder lesdi ndiin. Cooyal fuɗɗi nanngugo mo.
42015015	Gam ma'ajum o yahi o huwana goɗɗo neɗɗo lesdi ndiin. Neɗɗo oon yahari mo to aladeeji muuɗum, hokki mo kuugal nyaamnugo ɗi.
42015016	Kayeejo oon e yiɗnoo heɓa nyaama koo nyaamdu aladeeji ɗiin, ammaa walaa kokkuɗo mo.
42015017	Nde hakkiilo ma'ako warti, o vi'i nder ɓernde ma'ako~: «~Huwanooɓe baaba am e nyaama faa korna, ammaa miin emi ɗo'o, veelo yiɗii wargo yam.
42015018	Mi ummoto mi hoota to baaba am, mi vi'a mo~: Bappa, mi waɗii hakke yeeso Allah e yeeso maaɗa.
42015019	Mi fotaay noddireego ɓiya. Emi toro maa, wooram mi laatoo go'oto nder huwooɓe maaɗa.~»
42015020	Sey o ummii o hooti to baaba ma'ako. Ko hokka o yottoo wuro, baaba ma'ako teeyni mo to woɗɗi, nani jurumɗum ma'ako. O nyaari o wuundii mo o jaɓɓii mo booɗɗum.
42015021	Ɓiɗɗo oon vi'i mo~: «~Bappa, mi waɗii hakke yeeso Allah e yeeso maaɗa, jo'oni mi fotaay noddireego ɓiya.~»
42015022	Ammaa baaba vi'i maccuɓe muuɗum~: «~Njawɗee ngaddee kolte ɓurɗe vooɗgo, ɓornon mo. Mbaɗanee mo jamngel hohondu, paɗɗee mo paɗe.
42015023	Ngaddee ngaari payndi kirson ndi, nyaamen nanen belɗum.
42015024	Gam ɓiɗɗo am o'o o maayiino, ammaa o ummitake, o majjiino, ammaa o heɓtake~!~» Sey ɓe puɗɗi nango belɗum.
42015025	Wakkaci ɗuum mawniiko e toon ngesaa. Nde o wartata o ɓadii wuro, o nani eɗum fiya bawɗi eɗum wama.
42015026	Sey o noddi go'oto nder huwooɓe, o ƴami, o vi'i~: «~Ɗume waɗi~?~»
42015027	Kuwoowo oon vi'i mo~: «~Minya wartii, baaba maaɗa boo hirsii ngaari payndi, gam ɓiyiiko wartii jam, walaa ko yani ɗum.~»
42015028	Mawniraawo oon huunƴi salii nattugo wuro. Baaba vurtoyii torii mo o natta.
42015029	Ammaa o vi'i baaba ma'ako~: «~Rah, duuɓi ɗuuɗɗi emi huwan maa kama maccuɗo. Mi meeɗaay salaago ko mbiiɗaa yam, ammaa e noon fuu a meeɗaay hokkugo yam koo iloyel, gam mi hirsana higooɓe am.
42015030	Ammaa nde o'o ɓiɗɗo nyaamɗo jawdi maaɗa e tokkugo rewɓe warti, a hirsanii mo ngaari payndi.~»
42015031	Baaba vi'i mo~: «~Ɓiyam, aan a wondi e am koo ndeye, ko ngoonmi fuu aan jeyi ɗum.
42015032	E haani nanen belɗum, gam minyiraawo maaɗa o'o o maayiino, ammaa jo'oni o ummitake, o majjiino ammaa o heɓtaama.~»
42016001	Yeesu vi'i almaajiri'en muuɗum~: — E woodi goɗɗo diskuɗo aardinɗo goɗɗo dow jawdi muuɗum gam o reena ndi. Goɗɗo feere vi'i diskuɗo oon~: On ɗoon mo aardinɗaa dow jawdi maaɗa emo vonna ndi.
42016002	Gam ma'ajum diskuɗo oon noddi mo, vi'i~: Ɗume naneymi dow maaɗa~? Hollam no njogoriɗaa jawdi am, gam gada hannde mi ittete dow ma'ari.
42016003	Aardinaaɗo dow jawdi oon vi'i nder ɓernde muuɗum~: «~Noye mbaɗeymi~? Rah, jawmu wuro am no ittey yam dow kuugal. Miin boo mi walaa semmbee remgo, kadimaa tornde e semtoo yam.
42016004	Aahaa~! Jo'oni mi annditii no mbaɗeymi, gam yimɓe njaɓa yam nder gureeji mu''en to mi ittaama dow kuugal am.~»
42016005	Sey o lilani ɓe jawmu wuro ma'ako tokkata nyamaande, o vi'i arano~: «~Noye jawmu wuro am tokkey maa~?~»
42016006	O vi'i mo~: «~Paali nebbam jaytun keme joveetati (800).~» Aardinaaɗo dow jawdi oon vi'i mo~: «~Jaɓ ɗereewol nyamaande maaɗa, yaawnu vinndu keme nayi (400).~»
42016007	Ndeen o vi'i ɗiɗaɓo~: «~Aan fa, noye tokketeɗaa~?~» O vi'i mo~: «~Buhuuji alkamaari dubuu (1~000).~» O vi'i mo~: «~Jaɓ ɗereewol nyamaande maaɗa vinndu buhuuji keme joveetati (800).~»
42016008	Jawmu wuro manii aardinaaɗo mo huwaay goonga oon, gam ƴoyre muuɗum. Gam yimɓe ɓe tokkaay Allah e ɓuri tokkuɓe mo ƴoyre dow jawdi duuniyaaru.
42016009	Miin emi vi'a on~: Kuutiree jawdi duuniyaaru gam keɓon higooɓe, sabu to jawdi ndiin re'i, ɗum jaɓa on nder gure ɗe faa abadaa.
42016010	Koolniiɗo dow hu'unde seɗɗa, no laatoto koolniiɗo dow ɗuuɗɗum. Noon boo mo hoolnaaki dow hu'unde seɗɗa, hoolnataako dow ɗuuɗɗum.
42016011	To on koolnaaki e jogaago jawdi duuniyaaru, moye hoolotoo jogingo on jawdi asama ngoongaari~?
42016012	To on njogoraaki jawdi goɗɗo e goonga, moye hokkata on ko laatotoo ɗum mooɗon~?
42016013	Walaa maccuɗo baaweyɗo jagganaago jawmiraaɓe ɗiɗo. Koo o wanya go'oto o yiɗa go'oto, koo o mawnina go'oto o yavoo go'oto. Onon boo on mbaawataa jagganaago Allah e jawdi nder wakkaci go'otum.
42016014	Nde Fariisa'en nani ko o vi'i fuu, ɓe nyiiɓtii mo gam ɓe yiɗɓe ceede.
42016015	Yeesu vi'i ɓe~: — Onon yeeso yimɓe eɗon kolla ko'e mooɗon on goonga'en, ammaa Allah e anndi ɓerɗe mooɗon. Gam ko yimɓe mawninta e laatii haram yeeso Allah.
42016016	Tawreeta e defte annabo'en nga'ajinaama faa wargo wakkaci Yahayya baɗoowo baptisma. Ila wakkaci ɗuum, Habaru Belɗum ɗum laamu Allah e wa'ajinee. Koo moye e durva gam heɓa nattugo Laamu nguun.
42016017	Ammaa e noon fuu, taggugo dow e lees no ɓurey hoygo, dow e ittugo toɓɓel go'otel nder Tawreeta.
42016018	Koo moye seeri debbo muuɗum hoovii goɗɗo, njeenu o waɗata. Kooviiɗo ceeraaɗo maa, njeenu waɗata.
42016019	— E woonnoo goɗɗo diskuɗo ɓornotooɗo kolte caɗɗe. Koo ndeye emo nder belɗum, emo nyaama ko o yiɗi fuu.
42016020	Ɗoon e dammugal wuro ma'ako e woodi goɗɗo cooyɗo bi'eteeɗo Li'aajaru, emo waalii. Ɓanndu ma'ako fuu e heevi putte.
42016021	Emo yiɗnoo o heɓa nyaamgo koo ko rufi e lesdi gada nyaamdu diskuɗo oon. Kareeji maa e ngara e taha putte ma'ako.
42016022	Nde cooyɗo oon maayi, malaa'ika'en njahari mo to annabi Ibraahim. Diskuɗo boo maayi, o uvaa
42016023	o natti Laahira. Emo yara bone korey, sey o ƴefti gite ma'ako, o teeyni annabi Ibraahim to woɗɗi, Li'aajaru boo e jooɗii ha'ade ma'ako.
42016024	Diskuɗo oon noddi Ibraahim e semmbee vi'i~: «~Yaa Ibraahim, nan jurumɗum am, lil Li'aajaru mbi'aa mo o suuva hoore feɗeengo ma'ako nder ndiyam o feewna ɗemngal am, gam emi yara bone nder nge'e yiite.~»
42016025	Ibraahim vi'i mo~: «~Ɓinngel am, nyumtu wakkaci nde ngonnoɗaa nder duuniyaaru a heɓii ko ngiɗɗaa fuu, Li'aajaru boo yarii bone. Ammaa jo'oni emo ɗoon nana belɗum, aan boo a ɗoon yara bone.
42016026	Ko ɓuri ɗum fuu, e woodi ngaska lugguka hakkunde meeɗen, giɗɗo iɓgo ɗo'o yaha to mooɗon waawataa, giɗɗo ivoygo to mooɗon wara to amin boo waawataa.~»
42016027	Diskuɗo oon vi'i~: «~Bappa, emi toro ma, lil Li'aajaru toon wuro baaba am,
42016028	gam emi woodi rimdaaɓe njovo, emi yiɗi o yaha o anndina ɓe, gam kamɓe maa to' ɓe ngar ɗo'o to njareymi bone.~»
42016029	Ibraahim toontii mo vi'i~: «~Eɓe ngoodi Tawreeta e defte annabo'en, sey ɓe mbaɗa ko ɗe mbi'i.~»
42016030	Diskuɗo oon vi'i~: «~Ɗum heƴataa, maama am Ibraahim~! Ammaa to goɗɗo nder maayɓe yahii to maɓɓe, ɓe tuubey.~»
42016031	Ibraahim vi'i mo~: «~To ɓe nanaay ko Tawreeta e defte annabo'en mbi'ata, ɓe njaɓataa, koo to ummitiiɗo nder maayde vi'i ɓe ka.~»
42017001	Sey Yeesu vi'i almaajiri'en muuɗum~: — Daahir e woodi ko waɗata yimɓe e waɗgo hakke, ammaa kayco laatiiɗo daliila ma'ajum.
42017002	Ɗum ɓuraneyno neɗɗo oon o haɓɓanee haayre teddunde e daande o feree nder maayo, dow o waɗa go'oto nder ɓe'e famarɓe nder goonɗinki e waɗgo hakke.
42017003	To noon ndeenee ko'e mooɗon. To bannda waɗanii ma ko vooɗaa, fel mo. To o tuubii ya'afana mo.
42017004	To o waɗanii ma ko vooɗaa nde joveeɗiɗi nder nyanndeere wo'ore, ndeen nde joveeɗiɗi emo wara emo tuuban ma, too, ya'afana mo.
42017005	Almaajiri'en Yeesu mbi'i mo~: — Ɓesdan min goonɗinki~!
42017006	Yeesu vi'i ɓe~: — Kul on ngoodi goonɗinki pamɗirki ba gabbel mutardi, on mbaawey vi'igo ki'i lekki~: «~Ɗoofa tiggoya nder maayo~», ki waɗa no mbiiɗon.
42017007	— Moye nder mooɗon maccuɗo muuɗum demeyɗo koo dureyɗo wartata gada ngesaa, ndeen vi'a mo~: «~Waroy, jooɗa nyaam~»~?
42017008	Walaa~! Ammaa o vi'ey mo~: «~Waylu kolte, ndefanaa yam hiraande, ngaddanaa yam, mi nyaama mi yara tawo, ndeen ɓaawo ma'ajum nyaamaa njaraa.~»
42017009	On tammoo o yettey maccuɗo oon gam waɗii ko o vi'i naa~?
42017010	A'aa. Noon onon boo, to on kuwii ko mbi'aaɗon, mbi'ee~: «~Minon min maccuɓe tan. Ko min kaandi waɗgo tan min mbaɗi.~»
42017011	Nde Yeesu e yaha Urusaliima, o tokki hakkunde lesdi Samaariya e lesdi Gaaliili.
42017012	Emo natta goɗngel ci'el, sey kuturu'en sappo ngari fottugo e ma'ako. Ɓe ndarii to woɗɗi seɗɗa,
42017013	ɓe towni bolle ɓe mbi'i~: — Moodibbo Yeesu~! Nan jurumɗum amin~!
42017014	Nde Yeesu yi'i ɓe, o vi'i~: — Njahee kollee aardiiɓe diina ko'e mooɗon. Eɓe nder yahadu, sey ɓe njamɗiti.
42017015	Nde go'oto maɓɓe yi'i yamɗitii, o so''ii emo maalta Allah e semmbee.
42017016	O diccii yeeso Yeesu, o yetti mo. Neɗɗo oon boo o Samaariyaajo.
42017017	Yeesu vi'i~: — Naa ɓe fuu sappo njamɗiti~? Toye njoveenayo ɓeen ngoni~?
42017018	Walaa mo ɗum heɓi so''oyii yetti Allah, sey o'o koɗo tan~?
42017019	Sey o vi'i Samaariyaajo oon~: — Umma dillu, goonɗinki maaɗa hisnii maa.
42017020	Woɓɓe Fariisa'en ƴami Yeesu mbi'i~: — Ndeye laamu Allah warata~? O vi'i ɓe~: — A yi'ataa laamu Allah e gite.
42017021	Walaa bi'eyɗo~: «~Raa laamu Allah ɗo'o~», koo «~Raa laamu Allah ɗaa'e~», gam laamu Allah e nder mooɗon.
42017022	Sey o vi'i almaajiri'en ma'ako~: — Balɗe e ngara nde ngiɗoton yi'igo Ɓii-Neɗɗo koo nyalaande wo'ore, ammaa on ngi'ataa.
42017023	E wakkaci ɗuum, yimɓe no mbi'ey on~: «~Rammo ɗaa'e~», koo boo «~Rammo ɗo'o~». Ammaa to' on njah, to' on tokku ɓe.
42017024	Noon no maƴƴere maƴƴirta yi'ee koo toye nder duuniyaaru, noon bittoyki Ɓii-Neɗɗo laatorto.
42017025	Ammaa doole o aarta o yara bone tawo, yimɓe ndu'u jaamaniiru caloo mo.
42017026	Ko laatinoo nder jaamaniiru annabi Nuhu, no laatoto nder balɗe bittoyki Ɓii-Neɗɗo.
42017027	Yimɓe e nyaama e njara e koovoo e koova, faa wakkaci nde Nuhu natti akali, ndiyam wari halki ɓe ɓe fuu.
42017028	Noon boo ɗum waɗnoo nder jaamaniiru Luutu. Yimɓe e nyaama e njara e cooda e coorra e ndema e nyiɓa cuuɗi.
42017029	Ammaa nyalaande nde Luutu vurtii nder si'ire Sodoma, Allah toɓni iyoonde yiite e noorngal dow maɓɓe, nge halki ɓe ɓe fuu.
42017030	Noon ɗum laatortoo nyalaande nde Ɓii-Neɗɗo vanngata.
42017031	Nyanndeere ndeen mo ɗum tawi dow suudu, to e woodi siri nder ma'aru, to' o jippo gam hooygo ɗum. Gonɗo nder ngesaa boo to' o so''o wuro.
42017032	Nyumtee yayriijo Luutu~!
42017033	Gilliiɗo reengo yonki muuɗum no dulley ki. Ammaa dulluɗo yonki muuɗum gam am, no reeney ki.
42017034	Emi vi'a on~: nder jemmaare ndeen yimɓe ɗiɗo no tawdete dow leeso wo'oto, ɗum hooƴa go'oto, ɗum ɗala go'oto.
42017035	Rewɓe ɗiɗo no tawdete e unda, ɗum hooƴa go'oto, ɗum ɗala go'oto. [
42017036	Yimɓe ɗiɗo no tawdete e kuwa nder ngesaa, ɗum hooƴa go'oto, ɗum ɗala go'oto.]
42017037	Almaajiri'en ma'ako ƴami mo~: — Moodibbo, toye ɗum waɗata~? O vi'i ɓe~: — To gaawaare woni fuu, toon dute kawritata.
42018001	Yeesu valndani almaajiri'en muuɗum ngo'ol balndol, gam o holla ɓe e haani ɓe mbaɗa ga waɗgo do'aare, to' ɓe com.
42018002	O vi'i~: — Nder woɗnde si'ire e woonnoo goɗɗo cernoowo mo hulataa Allah, o waannaaka e koo moye.
42018003	E woodi boo goɗɗo yayriijo nder si'ire ndeen mo gorko muuɗum maayi. Wakkaci fuu emo yaha to cernoowo oon, emo vi'a mo~: «~Ittanam hakke am to ganyo am.~»
42018004	Cernoowo oon neeɓi jaɓaay. Ammaa ɓaawo ɗoon o vi'i nder ɓernde ma'ako~: «~Koo nde mi hulataa Allah, mi waannaaka e koo moye,
42018005	ammaa o'o yayriijo e waanna yam. Gam ma'ajum mi ittaney mo hakke ma'ako, gam to' o waɗ ga wargo emo waanna yam.~»
42018006	Ndeen Yeesu vi'i~: — Nanee ko o'o cernoowo kalluɗo vi'i.
42018007	E yi'ingo mooɗon, Allah ittantaa suɓaaɓe muuɗum, voyanooɓe mo jemma e nyalawma hakke maɓɓe naa~? O neeɓey o vallaay ɓe~?
42018008	Emi vi'a on~: o ittaney ɓe hakke maɓɓe ko yaawi. Ammaa to Ɓii-Neɗɗo vittoyii, koo emo tawa goonɗinɓe mo nder duuniyaaru naa~?
42018009	Yeesu valndi ngo'ol balndol gam ɓeen raareyɓe ko'e mu''en no waɗooɓe ko Allah yiɗi, ɓe njavoo woɓɓe.
42018010	O vi'i~: — Yimɓe ɗiɗo njahi Wuro Allah Seniingo gam ɓe mbaɗa do'aare, go'oto no Fariisaajo, go'oto boo no jaɓoowo janngal.
42018011	Fariisaajo darii waɗi do'aare nder ɓernde muuɗum vi'i~: «~Yaa Allah, mi yettii ma gam mi laataaki kama yimɓe horiiɓe laatiiɓe wuyɓe e halluɓe e waɗooɓe njeenu, koo ba o'o jaɓoowo janngal.
42018012	Emi suumoo nde ɗiɗi nder asaveere, emi itta jakka nder ko keɓmi fuu.~»
42018013	Ammaa jaɓoowo janngal darii to woɗɗi. O yiɗaa koo ɓantugo gite o raara dow, o jurnyinii, emo vi'a~: «~Yaa Allah, nan jurumɗum am, mi baɗoowo hakke.~»
42018014	Emi vi'a on~: jaɓoowo janngal oon hooti wuro o ja'afanaaɗo hakke ma'ako, ammaa Fariisaajo ya'afanaaka. Gam mawninɗo hoore muuɗum fuu no famɗintee, pamɗinɗo hoore muuɗum boo no mawnintee.
42018015	Yimɓe e ngadda ɓikkon pamaron to Yeesu gam o barkiɗina kon. Ammaa nde almaajiri'en ma'ako ngi'i ɗum, ɓe peli ɓe.
42018016	Ndeen Yeesu noddi ɓikkon koon to muuɗum vi'i~: — Ngooree ɓikkon pamaron ngara to am, to' on kaɗ kon, gam woonɓe ɓerɗe iri ɗe ma'akon njeyi laamu Allah.
42018017	Emi vi'a on goonga~: mo jaɓaay laamu Allah kama ɓinngel pamarel fuu, o nattataa laamu nguun sam~!
42018018	Sey goɗɗo nder aardiiɓe Yahuudu'en ƴami mo vi'i~: — Moodibbo geeto, noye mbaɗeymi mi heɓa yonki ɗum faa abadaa~?
42018019	Yeesu toontii mo vi'i~: — Ko jeyi noddirɗaa yam geeto~? Geeto walaa sey Allah tan.
42018020	A anndi ko Tawreeta vi'i~: «~Ta'a waɗ njeenu, ta'a waɗ war-hoore, ta'a wujju, ta'a saaydo fewre, teddin baaba maaɗa e inna maaɗa.~»
42018021	Neɗɗo oon vi'i~: — Emi tokki dookaaji ɗiin fuu ila mi pamaro.
42018022	Nde Yeesu nani ɗum vi'i mo~: — Faa jo'oni e horani maa hu'unde wo'ore. Yah soorru ko ngoonɗaa fuu, senndan ɗum sooyɓe, a heɓey risku toon dow. Ndeen ngaraa tokkaa yam.
42018023	Nde o nani bolle ɗeen, ɓernde ma'ako metti, gam o diskuɗo korey.
42018024	Yeesu raari mo vi'i~: — Caɗɗum diskuɗo natta laamu Allah~!
42018025	Ɗum ɓurey hoygo ngeelooba nattira vuroode laynal, dow e diskuɗo natta laamu Allah.
42018026	Ɓeen nanɓe ko o vi'i mbi'i~: — Too, to ɗum noon, moye hisata~?
42018027	Yeesu vi'i ɓe~: — Ko ɓuri semmbee neɗɗo, ɓurataa semmbee Allah.
42018028	Biiturus vi'i mo~: — Rah, min ngoorii ko min ngoodi fuu min tokkii ma.
42018029	Yeesu vi'i ɓe~: — Emi vi'a on goonga~: koo moye woori wuro muuɗum, koo yayriijo muuɗum, koo rimdaaɓe muuɗum, koo danyooɓe muuɗum, koo ɓiɓɓe muuɗum gam laamu Allah,
42018030	o heɓey ko ɓuri ɗum ɗuuɗgo nder ndu'u jaamaniiru. To o maayii boo, o heɓey yonki ɗum faa abadaa.
42018031	Sey Yeesu noddi almaajiri'en muuɗum sappo e ɗiɗo vuttudu, o vi'i ɓe~: — Rah, en njahey Urusaliima to koo ɗume ko annabo'en mbinndunoo dow Ɓii-Neɗɗo heevata.
42018032	O hokkitirte nder juuɗe yimɓe ɓe laataaki Yahuudu'en, ɓe njaltinira mo, ɓe kuɗa mo, ɓe tuutana mo joode,
42018033	ɓe piira mo looci, ɓe mbara mo, ndeen o ummitoo nyannde tataɓre.
42018034	Ammaa almaajiri'en ma'ako pahamaay ko o vi'i. Fahamu ma'ajum suuɗanake ɓe, ɓe keɓtaay ko o yiɗi vi'igo.
42018035	Nde Yeesu fa'andii si'ire Jeriiko, o tawi goɗɗo bumɗo e jooɗii vuttudu laawol e toro.
42018036	Nde bumɗo oon nani yimɓe ɗuuɗɓe e ƴaɓɓoo, o ƴami~: — Ɗume waɗi~?
42018037	Ɓe mbi'i mo~: — Ɗum Yeesu mo Najaratu ƴaɓɓotoo.
42018038	O noddi e semmbee o vi'i~: — Yeesu ɓii-Dawda, nan jurumɗum am~!
42018039	Yahooɓe yeeso Yeesu nyaaɗani mo mbi'i o de''ita, ammaa o ɓesdi noddugo e semmbee, emo vi'a~: — Ɓii-Dawda, nan jurumɗum am~!
42018040	Sey Yeesu darii vi'i ɗum wadda mo to muuɗum. Nde o fa'andi, Yeesu ƴami mo vi'i~:
42018041	— Ɗume ngiɗɗaa mi waɗan maa~? O vi'i~: — Moodibbo, emi yiɗi mbumtinaa yam.
42018042	Sey Yeesu vi'i mo~: — Vumtu~! Goonɗinki maaɗa yamɗitinii ma.
42018043	Ɗoon e ɗoon gite ma'ako mbumti, o tokki Yeesu, emo yetta Allah. Nde wonɓe ɗoon fuu ngi'i ko waɗi, kamɓe maa ɓe maalti Allah.
42019001	Yeesu natti si'ire Jeriiko e ƴaɓɓoo nder ma'are.
42019002	Nder si'ire ndeen e woodi goɗɗo diskuɗo bi'eteeɗo Jakayus, o mawɗo jaɓooɓe janngal.
42019003	Emo yiɗi o yi'a moye woni Yeesu, ammaa o waawaay gam yimɓe ɗuuɗii, kanko boo o dammuɗo.
42019004	Sey o nyaari o aarditii o ƴeenyi lekki ki Yeesu ivata lees muuɗum, gam o yi'a mo.
42019005	Nde Yeesu yottii lekki kiin, tiggii vi'i mo~: — Jakayus, yawɗa jippoya, gam hannde wuro maaɗa mbaaleymi.
42019006	Sey Jakayus yawɗii jippoyii, jaɓɓii mo e velvelta.
42019007	Nde yimɓe ngi'i Yeesu yahii wuro ma'ako, ɓe fuu ɓe mbaɗi ga huɗtaago eɓe mbi'a~: — O waalaney neɗɗo mo hakke.
42019008	Ammaa Jakayus ummii vi'i Yeesu~: — Moodibbo, mi hokkey sooyɓe ciiya jawdi am. Kadimaa kul e woodi mo nyaammi ceede muuɗum, mi biyoto mo ɗe nde nayi.
42019009	Yeesu vi'i mo~: — Hannde kisndam warii nder ngo'o wuro, sabu kanko maa o taan Ibraahim.
42019010	Gam Ɓii-Neɗɗo warii yilloo majjuɓe hisna ɓe.
42019011	Yimɓe e ngewanii bolle Yeesu, eɓe nyuma laamu Allah no vanngey jo'oni-jo'oni, gam o ɓadake Urusaliima. Kanjum waɗi o valndani ɓe ngo'ol balndol.
42019012	O vi'i~: — Goɗɗo neɗɗo ɓii wuro laamu siryii yaha lesdi ngoɗɗundi gam o laamee o vittoya.
42019013	Ko hokka o dilla, o noddi huwooɓe ma'ako sappo, o hokki koo moye maɓɓe ceede ɗe kuwoowo heɓata nder lebbi tati, o vi'i ɓe~: «~Coodee coorritooɗon e ɗe'e ceede faa mi warta.~»
42019014	Ammaa yimɓe lesdi ma'ako ngiɗaa mo, ɓe lili lilaaɓe ɓaawo ma'ako ɓe mbi'a~: «~Min ngiɗaa o'o neɗɗo laamanoo lesdi amin.~»
42019015	Nde o laamaa o warti wuro, o vi'i ɗum noddana mo huwooɓe ɓe o hokkunoo ceede, gam o yi'a no ɓesdaari ndi o heɓi foti.
42019016	Arano wari vi'i~: «~Jawmu wuro, ceede maaɗa ndimii goɗɗe sappo.~»
42019017	O vi'i mo~: «~Booɗɗum, aan a kuwoowo geeto. Nde laatii a hollii a koolniiɗo dow hu'unde pamarum, mi laamii ma dow ci'e sappo.~»
42019018	Ɗiɗaɓo wari vi'i mo~: «~Jawmu wuro, ceede maaɗa ndimii goɗɗe jovi.~»
42019019	O vi'i mo~: «~Aan boo, mi laamii ma dow ci'e jovi.~»
42019020	Ndeen tataɓo maa wari vi'i~: «~Jawmu wuro, raa seedere maaɗa piɓmi e lefel cuuɗmi.
42019021	E goonga mi hulii ma, gam a neɗɗo ca'atuɗo. A hooƴa ko a resaay, a taƴa ko a aawaay.~»
42019022	Jawmu wuro vi'i mo~: «~Dara~! Honnduko maaɗa nanngii ma, aan kuwoowo kalluɗo~! To eɗa anndi mi neɗɗo ca'atuɗo, kooƴeyɗo ko resaay e taƴeyɗo ko aawaay,
42019023	ko jeyi a resanaay yam ceede to ɗe kuutirtee ɗe ɓesdoo, gam to mi wartoyii mi tawa ɗe ɓesdake~?~»
42019024	O vi'i dariiɓe ɗoon~: «~Njaɓtee mo ceede ɗeen, kokkon ɗe on ɗoon mo ceede muuɗum ndimi goɗɗe sappo.~»
42019025	Ɓe mbi'i mo~: «~Jawmu wuro, ay on ɗoon ceede ɗe jogii ɓurii ɗe o'o nde sappo.~»
42019026	O vi'i ɓe~: «~Emi vi'a on~: goonɗo fuu no ɓesdante. Ammaa mo walaa, koo ɗuum ko woodi maa no jaɓtete ɗum.
42019027	Toye ɓen ɗoon wanywanyɓe am ɓe ngiɗaano mi laamoo dow mu''en~? Ngaddee ɓe ɗo'o kirson ɓe yeeso am.~»
42019028	Ɓaawo Yeesu volvii bolle ɗeen, o nanngi laawol yahago Urusaliima.
42019029	Nde o fa'andii Baytifaaji e Baytaaniya takkol vaamnde Jaytunje, o lili almaajiri'en ma'ako ɗiɗo.
42019030	O vi'i ɓe~: — Njahee nder ci'el gonngel yeeso mooɗon. E jottaaki mooɗon, on tawey mola njaakiwa nga meeɗaay waɗɗeego e haɓɓii. Kaɓɓitoyee nga ngaddon nga ɗo'o.
42019031	To goɗɗo ƴamii on~: «~Ko jeyi njoofoton nga~?~» Mbi'ee mo~: «~Moodibbo yiɗi huutinirgo nga.~»
42019032	Almaajiri'en ɓeen njahi tawri koo ɗume noon no o yeccorii ɓe.
42019033	Eɓe njoofa nga, sey jawmiiga wari vi'i ɓe~: — Ko jeyi kaɓɓitanton nga~?
42019034	Ɓe mbi'i~: — Moodibbo yiɗi huutinirgo nga.
42019035	Ɓe njaharani nga Yeesu, ɓe caɓɓi kolte maɓɓe dow ma'aga, ɓe mbaɗɗini mo.
42019036	Emo nder yahadu, sey yimɓe mbaɗi ga ve''itango mo kolte mu''en dow laawol.
42019037	Nde o fa'andii Urusaliima e moortorde vaamnde Jaytunje, jama'aare tokkuɓe mo puɗɗi velveltugo e maalta Allah e semmbee gam kuuɗe kaayniiɗe fuu ɗe ɓe ngi'i.
42019038	Eɓe mbi'a~: — Barkaa laatanoo Laamiiɗo gareyɗo nder innde Jawmiraawo~! Jam tawee toon dow. Maaltoore laatanoo Allah Mo Dow~!
42019039	Nder jama'aare ndeen sey woɓɓe Fariisa'en mbi'i Yeesu~: — Moodibbo, vi' tokkuɓe ma nde''a.
42019040	O vi'i ɓe~: — Emi vi'a on~: to kamɓe ɓe nde''i, ɗe'e kaaƴe no ngulley.
42019041	Nde Yeesu ɓadii si'ire Urusaliima o yi'i nde, o voyani nde,
42019042	o vi'i~: — Mi yiɗiino vi'ee~: «~Aan boo hannde, a fahamii ko hokkey maa jam~! Ammaa ɗum suuɗanake gite maaɗa.~»
42019043	Balɗe no ngarey ɗe wanywanyɓe maaɗa njoovata lesdi mbaɗa ƴeenruɗe, ɓe kow maa, ɓe ɓiɗɗir maa koo toye,
42019044	ɓe pusmaa, aan e ɓiɓɓe maaɗa wonɓe nder maaɗa. Ɓe ngoorantaa ma koo haayre wo'ore dow woɗnde, gam a annditaay wakkaciire nde Allah wari hisnugo maa.
42019045	Yeesu natti Wuro Allah Seniingo, o fuɗɗi tuufgo waɗooɓe luumaaku,
42019046	emo vi'a ɓe~: — Ɗum vinndaama nder Deftere~: «~Wuro am no laatoto wuro do'aare,~» ammaa onon on ngartirii ngo suuɗorde wuyɓe.
42019047	Yeesu e ekkitina nder Wuro Allah Seniingo dum. Mawɓe aardiiɓe diina e moodiɓɓe Tawreeta e aardiiɓe leƴƴi e ndaara no mbardata mo.
42019048	Ammaa ɓe keɓaay no ɓe nanngiri mo, gam yimɓe fuu ndesii hakkiilooji mu''en e ngewanii mo.
42020001	Nyannde feere, Yeesu e ekkitina yimɓe nder Wuro Allah Seniingo, emo wa'ajina ɓe Habaru Belɗum. Sey mawɓe aardiiɓe diina e moodiɓɓe Tawreeta e arɗuɓe Yahuudu'en ngari to ma'ako,
42020002	ɓe mbi'i mo~: — E ɗeye baawɗe kuurataa ɗe'e kuuɗe~? Moye hokku maa baawɗe ɗeen~?
42020003	Yeesu toontii ɓe vi'i~: — Miin boo mi ƴamey on, ngeccee yam~:
42020004	baptisma ɗum Yahayya waɗi, to Allah ɗum ivoyi nakay to yimɓe~?
42020005	Sey ɓe mbaɗi caawara hakkunde maɓɓe, ɓe mbi'i~: — To en mbi'ii~: «~To Allah ɗum ivoyi~», o vi'ey~: «~Ko jeyi on ngoonɗinaay ko o vi'i~?~»
42020006	To boo en mbi'ii~: «~To yimɓe ɗum ivoyi~», ɓe'e yimɓe no perdey en kaaƴe, gam ɓe fuu ɓe tabbitinii Yahayya no annabiijo.
42020007	Ndeen ɓe toontii Yeesu, ɓe mbi'i~: — Min anndaa to ɗum ivoyi.
42020008	Sey Yeesu vi'i ɓe~: — Miin boo mi yeccataako on e ɗeye baawɗe kuureymi kuuɗe ɗeen.
42020009	Ɓaawo ma'ajum, Yeesu fuɗɗi valndango yimɓe balndi, o vi'i~: — Goɗɗo neɗɗo aawi ngesaa innabooje, o reenni ka woɓɓe remooɓe, o waɗi jahaangal, o neeɓi toon.
42020010	Nde wakkaci teɓki innabooje waɗi, o lili maccuɗo ma'ako to remooɓe ngesaa ɓeen, o jaɓonoya mo geɗal ma'ako. Ammaa remooɓe ɓeen piyi maccuɗo oon, ɓe co''i mo junngo mehere.
42020011	Jawmu ngesaa oon lili goɗɗo maccuɗo to maɓɓe. Kanko maa ɓe piyi mo ɓe kuɗi mo, ɓe co''i mo junngo mehere.
42020012	O fuɗɗiti o lili maccuɗo tataɓo. Kanko boo ɓe nawni mo, ɓe mburtini mo nder ngesaa kaan.
42020013	Sey jawmu ngesaa oon vi'i~: «~Noye mbaɗeymi~? Mi liley ɓiɗɗo am mo ɓurmi yiɗgo. Ɗum baɗoojum ɓe teddina mo.~»
42020014	Ammaa nde remooɓe ngesaa kaan ngi'i ɓii jawmu ngesaa oon, sey ɓe mbi'i hakkunde maɓɓe~: «~Too, raa donoowo ngesaa kaan. Ngaree mbaren mo, ndonen ka.~»
42020015	Sey ɓe mburtini mo ngesaa, ɓe mbari mo. Too, ɗume tammiiɗon jawmu ngesaa oon waɗanta ɓe~?
42020016	O warey o halka ɓe, o reenna ngesaa kaan woɓɓe. Nde yimɓe nani ka, ɓe mbi'i~: — Allah hisnu en ɗum~!
42020017	Yeesu raari ɓe vi'i~: — Ɗume woni ma'ana ko nde'e aayaare vi'i~: Haayre nde mahooɓe kibini, kayre laatii haayre ɓurnde jogaago mahadi.
42020018	Do'iiɗo dow haayre ndeen fuu no yevey, ammaa mo nde yani dow muuɗum fuu, nde ɗigginey ɗum.
42020019	Moodiɓɓe Tawreeta e mawɓe aardiiɓe diina pahami dow mu''en Yeesu waɗi balndol ngool. Ɓe ngiɗiino ɓe nannga mo ɗoon e ɗoon, ammaa ɓe kulii yimɓe.
42020020	Gam ma'ajum ɓe peɗi Yeesu gite, ɓe lili woɓɓe majjitinɓe ko'e mu''en to ma'ako, gam ɓe keɓa to ɓe nanngiri mo nder bolle ma'ako, ɓe kokka mo nder juuɗe laamu e sernooɓe muuɗum.
42020021	Sey lilaaɓe ɓeen ƴami Yeesu mbi'i~: — Moodibbo, emin anndi ko mbi'ataa e ko ekkitintaa fuu ɗum goonga, a ɓurdindirtaa yimɓe, eɗa ekkitina laawol Allah e goonga.
42020022	E giiɗe maaɗa, e haani min mbiyoo Kaysar janngal, na ɗum haanaa~?
42020023	Ammaa Yeesu annditii ƴoyre maɓɓe, sey o vi'i ɓe~:
42020024	— Kollee yam ceedel ajurfaari go'otel. Footo moye e innde moye woni dow ma'agel~? Ɓe mbi'i~: — Ɗum Kaysar.
42020025	O vi'i ɓe~: — To noon, kokkee Kaysar ko woni ɗum Kaysar, kokkon Allah boo ko woni ɗum Allah.
42020026	Nder ko o vi'i ɓe fuu yeeso yimɓe, ɓe keɓaay ko ɓe nanngirta mo. Sey ɓe nde''iti eɓe kaayɗina no o toontorii ɓe.
42020027	Saduuki'en e mbi'a maayɓe ummititaako. Woɓɓe nder maɓɓe ngari to Yeesu,
42020028	ɓe ƴami mo, ɓe mbi'i~: — Moodibbo, Muusa vinndanii en ka'a dooka, to gorko hoovake debbo maayii rimdaay e ma'ako, sey mawniiko koo minyiiko wa'ata debbo oon, gam heɓana maayɗo oon ɓiɓɓe.
42020029	Too, ndeenno e woodi woɓɓe rimdaaɓe worɓe njoveeɗiɗo. Mawniraawo hoovi debbo, maayi rimdaay e ma'ako.
42020030	Ɗiɗaɓo wa'ati debbo oon, kanko maa o maayi ɓe ndimdaay.
42020031	Tataɓo maa wa'ati debbo oon, kanko maa o maayi ɓe ndimdaay. Noon rimdaaɓe njoveeɗiɗo ɓeen fuu koovorii debbo oon, ammaa ɓe maayi ɓe ndimdaay e ma'ako.
42020032	Ɓaawo maayde maɓɓe, debbo oon maayi.
42020033	Kadi, nyannde ummitineeki maayɓe koree moye o laatotoo nder maɓɓe~? Gam ɓe fuu njoveeɗiɗo ɓe koovakeno mo.
42020034	Yeesu toontii ɓe vi'i~: — Yimɓe ndu'u duuniyaaru e koovootira,
42020035	ammaa ɓe Allah raari potii ummitineego natta nder duuniyaaru ndu jahango, ɓe koovootirtaa.
42020036	Ɓe puɗɗitataa maaygo, gam ɓe laatoto kama malaa'ika'en. Ɓe ɓiɓɓe Allah boo gam ɓe ummitake nder maayde.
42020037	Koo nder habaru vaafre huɓɓunde yiite, annabi Muusa hollii laaɓɗum maayɓe no ummoto, gam o noddirii Allah «~Allah mo Ibraahim, Allah mo Iciyaaku, Allah mo Yaakuubu.~»
42020038	Kanko naa o Allah maayɓe, ammaa o Allah foofooɓe. Gam to ma'ako, ɓe fuu eɓe poofi.
42020039	Woɓɓe moodiɓɓe Tawreeta mbi'i mo~: — Moodibbo, a toontake booɗɗum.
42020040	Ɓaawo ɗoon ɓe kulii ƴamgo mo ƴamol feere.
42020041	Ndeen Yeesu ƴami ɓe vi'i~: — Ko jeyi yimɓe mbi'irata Almasiifu no ɓii-Dawda~?
42020042	Gam Dawda e hoore muuɗum vi'ii nder deftere Jabuura~: «~Jawmiraawo vi'ii Jawmiraawo am~: Jooɗa e junngo am nyaamo
42020043	faa mi waɗa wanywanyɓe maaɗa laatoo jaaɓruɗum kosɗe maaɗa.~»
42020044	To Dawda noddirii Almasiifu «~Jawmiraawo~», ndeen noye o laatortoo ɓii-Dawda~?
42020045	Yeesu vi'i almaajiri'en muuɗum yeeso yewaniiɓe mo fuu~:
42020046	— Kakkilee e moodiɓɓe Tawreeta, yiɗɓe yiilaago e ɓornii ngapaleeji juutɗi, e hinnireego diccunde nder luuɓe, fooɗantooɓe jo'ole mawɓe nder cuuɗi-ga'ajorɗi e nder kumti.
42020047	Eɓe njuttina do'aaje gam ɓe ngi'ee, ammaa eɓe nyaama jawdi rewɓe ɓe worɓe mu''en maayi. Halkere maɓɓe no ɓurey nde koo moye naawgo.
42021001	Yeesu ɓanti gite yi'i riskuɓe e mba'ata kokkal mu''en nder to ɗum resata ceede gam Wuro Allah Seniingo.
42021002	O yi'i goɗɗo yayriijo cooyɗo mo gorko muuɗum maayi e wa'ata tammahon ɗiɗon.
42021003	Sey Yeesu vi'i~: — Emi vi'a on goonga~: ko o'o debbo cooyɗo hokki, ɓurii ko horiiɓe fuu kokki.
42021004	Gam horiiɓe fuu kokkii seɗɗa gada nder ɗuuɗal risku mu''en, ammaa kanko nder cooyndam ma'ako o hokkii ceedon kon o marortoo fuu.
42021005	Woɓɓe puɗɗi volvugo haala no Wuro Seniingo sinngitiraa kaaƴe booɗɗe e ku'uje ɗe ɗum saahanii Allah. Ammaa Yeesu vi'i ɓe~:
42021006	— Ko ngi'oton ɗo'o, wakkaci no warey nde walaa haayre ɗaleteende dow woɗnde, ɗe fuu ɗum yibbiney ɗe.
42021007	Ɓe ƴami mo, ɓe mbi'i~: — Moodibbo, ndeye ku'uje ɗeen waɗata~? Kaye alaama hollata ɗum ɓadake waɗgo~?
42021008	O vi'i~: — Kakkilee, to' on majjinee. Gam yimɓe ɗuuɗɓe no ngarey e innde am, eɓe mbi'a~: «~Miin woni Almasiifu~», «~Wakkaci ɓadake.~» To' on tokku ɓe.
42021009	To on nanii habaru konuuji e fitinaaji, to' on kul, gam doole ku'uje ɗeen mbaɗa tawo, ammaa naa ɗum timmoode duuniyaaru.
42021010	O tokki vi'igo ɓe~: — Lenyol no ummanto lenyol, laamu no ummanto laamu.
42021011	Dimmbaaki lesdi cemmbiɗki no waɗey nder jaaje feere-feere, ɗum waɗey veelooji e nyawuuji kalluɗi. Ku'uje kulniiɗe e alaamaaji mawɗi no mbanngey dow asama.
42021012	Ammaa ko hokka hu'unde ndeen fuu waɗa, yimɓe no nanngey on, ɓe torra on, ɓe kokka on nder juuɗe mawɓe cuuɗi-ga'ajorɗi, ɓe omnda on nder kaso, ɓe njahara on yeeso laamiiɓe e mawɓe lesdi, gam on tokkuɓe yam.
42021013	Kanjum ɗum hokkey on laawol saaydingo ɓe habaru am.
42021014	Ndesee nder ɓerɗe mooɗon on ngaannataako dow no mburtinirton ko'e mooɗon nder wakkaci ɗuum,
42021015	gam mi hokkey on baawal bolle e anndal, faa walaa koo go'oto nder wanywanyɓe mooɗon baaweyɗo do''irgo on haala, koo yeddugo ko mbiiɗon.
42021016	Koo danyooɓe mooɗon e rimdaaɓe mooɗon e banndiraaɓe mooɗon e higooɓe mooɗon no njammboto on, ɓe mbaɗa ɗum wara woɓɓe mooɗon.
42021017	Koo moye no wanyey on, gam on tokkuɓe yam.
42021018	Ammaa koo laasol ko'e mooɗon go'otol halkataa.
42021019	To on munyii faa timmoode, on kisey.
42021020	— To on ngi'ii honooɓe e kowi si'ire Urusaliima, ndeen tabbitinee halkere ma'are ɓadake.
42021021	Ndeen ɓe ɗum tawi nder lesdi Yahuudiya no nyaardu baamle, ɓe ɗum tawi nder si'ire Urusaliima fuu no mburto nde, ɓe ɗum tawi nder ladde boo to' nattu si'ire ndeen.
42021022	Gam balɗe ɗeen ɗum balɗe mba'ataari, sabu ko vinndanoo nder Deftere fuu no heevey.
42021023	Kayco rewɓe saawɓe e bambuɓe nder balɗe ɗeen~! Gam torraaji kalluɗi no njooftoto dow lesdi ndiin, huunƴere Allah boo no jippoto dow yimɓe ma'ari.
42021024	Woɓɓe no mbardete kaafaaje, woɓɓe boo nanngee njaharee nder lesɗe duuniyaaru fuu ɓe laatinee maccuɓe. Leƴƴi ɗi laataaki Yahuudu'en no njaaɓey Urusaliima, faa nde wakkaci maɓɓe heevi.
42021025	Alaamaaji kulniiɗi no mbaɗey dow naange e lewru e koode. Dow lesdi boo, kulol no nanngey leƴƴi duuniyaaru fuu, faa ɓe majja ko ɓe mbaɗata gam iido maayo e ɓoggi muuɗum.
42021026	Kulol no warey yimɓe to ɓe nyumii ko warata dow duuniyaaru, gam baawɗeeji gonɗi dow fuu no ndimmboto.
42021027	Wakkaci ɗuum, ɓe ngi'ey Ɓii-Neɗɗo e wara nder duule e baawɗe e teddungal manngal.
42021028	To ku'uje ɗeen puɗɗii waɗgo, ummee ndaree tiggee dow, gam kisndam mooɗon ɓadake.
42021029	Ndeen o valndani ɓe ngo'ol balndol, o vi'i~: — Ndaaree ƴibbi e leɗɗe koriiɗe fuu.
42021030	To on ngi'ii ɗe mbiliti, on anndi ndunngu ɓadake.
42021031	Noon boo, to on ngi'ii ku'uje ɗeen e mbaɗa, too, anndee laamu Allah ɓadake.
42021032	Emi vi'a on goonga~: yimɓe ndu'u jaamaniiru timmataa, sey to ku'uje ɗeen fuu mbaɗii.
42021033	Dow e lees no timmey, ammaa bolle am timmataa faa abadaa.
42021034	— Ndeenee ko'e mooɗon, gam to' yiɗde nyaamki e yare-yare e laluuraaji duuniyaaru hooy ɓerɗe mooɗon, faa nyanndeere ndeen ruddoo on, on anndaa.
42021035	Gam nyanndeere ndeen no warey dow koo moye poofeyɗo nder duuniyaaru kama tarkewol.
42021036	Gam ma'ajum, to' on ɗaano. Mbaɗee do'aare koo ndeye, gam keɓon kison ɗen ɗoon ku'uje gareyɗe fuu, kadimaa keɓon wargo yeeso Ɓii-Neɗɗo ndarooɗon.
42021037	Nyalawma Yeesu e ekkitina nder Wuro Allah Seniingo, to hiiri o vurtoo o yaha vaamnde Jaytunje o waaloya.
42021038	Yimɓe fuu e njaha Wuro Allah ila fajiri, gam yewanaago mo.
42022001	Too, wakkaci Juulɗe buroodi ɗum walaa ƴuufnirɗum, bi'eteeɗe juulɗe Kuultol ɓadake.
42022002	Mawɓe aardiiɓe diina e moodiɓɓe Tawreeta e ndaara laawol no mbardata Yeesu, ammaa eɓe kula yimɓe.
42022003	Sey Ceyɗaan natti ɓernde Yahuuda bi'eteeɗo Iskariyooti, go'oto nder almaajiri'en Yeesu sappo e ɗiɗo.
42022004	O yahi to mawɓe aardiiɓe diina e mawɓe reenooɓe Wuro Seniingo, o darvidi e maɓɓe dow no o hokkirta Yeesu nder juuɗe maɓɓe.
42022005	Ɗum veli ɓe korey, ɓe mbaɗi alkawal ɓe kokkey mo ceede.
42022006	Kanko boo o jaɓi, o fuɗɗi yillaago laawol no o nyaamrata amaana Yeesu, naa e anndaangal yimɓe.
42022007	Nyannde juulɗe Buroodi ɗum walaa ƴuufnirɗum wari. Nyalaande ndeen ɗum hirsata njawdiri juulɗe Kuultol.
42022008	Yeesu lili Biiturus e Yahayya, vi'i ɓe~: — Njahee ciryanee en nyaamdu juulɗe Kuultol.
42022009	Ɓe ƴami mo ɓe mbi'i~: — Toye ngiɗɗaa min ciryoo ɗum~?
42022010	O vi'i ɓe~: — Ɗoon to nattuɗon si'ire, on pottey e gorko e roondii ƴoogirde ndiyam. Tokkee mo faa nder wuro ngo o nattata,
42022011	mbi'on jawmu wuro oon~: «~Moodibbo vi'i min ƴam maa~: Toye suudu ndu o nyaamdata e almaajiri'en ma'ako nyaamdu juulɗe Kuultol~?~»
42022012	O holley on suudu ndu dow, mawndu mo''inaandu. Toon ciryantooɗon en nyaamdu juulɗe Kuultol.
42022013	Sey ɓe njahi ɓe tawi koo ɗume noon no Yeesu vi'iri ɓe, ɓe ciryii koo ɗume gam juulɗe ɗeen.
42022014	Nde wakkaci waɗi, Yeesu e almaajiri'en muuɗum sappo e ɗiɗo njooɗii gam kiirtoo.
42022015	Sey o vi'i ɓe~: — Mi haaɓii nyaamdugo e mooɗon ndu'u nyaamdu juulɗe Kuultol, ko hokka mi torree.
42022016	Gam emi vi'a on~: mi ɓesdataa nyaamgo nyaamdu juulɗe Kuultol, sey to ma'ana ma'ajum heevii nder laamu Allah.
42022017	Sey o hooƴi jardugel, o yetti Allah, o vi'i~: — Njaɓee cenndindiree innaboojam ɗaam.
42022018	Gam emi vi'a on~: gada hannde mi ɓesdataa yargo innaboojam, sey to laamu Allah warii.
42022019	Ndeen o hooƴi buroodi, o yetti Allah, o fecci ndi, o hokki almaajiri'en ma'ako, o vi'i~: — Ɗu'um ɗum ɓanndu am, hokkaandu gam mooɗon. Mbaɗee ga waɗgo noon gam hiimtaago yam.
42022020	Noon boo, ɓaawo ɓe kiirtake, o hooƴi jardugel innaboojam, o vi'i~: — Ɗa'am woni alkawal kesal tabbitiniraangal e ƴiiƴam am ndufeteeɗam gam mooɗon.
42022021	Ammaa raa nyaameyɗo amaana am ɗo'o nyaamdeymi nder le'al go'otal.
42022022	Goonga, Ɓii-Neɗɗo no maayrey noon no Allah siryorii, ammaa bone laatanto nyaameyɗo amaana ma'ako~!
42022023	Almaajiri'en puɗɗi ƴamƴamtirgo hakkunde mu''en, moye nder maɓɓe waɗata nga'al kuugal.
42022024	Geddi ummii hakkunde almaajiri'en dow moye laatii ɓurɗo manngu nder maɓɓe.
42022025	Ndeen Yeesu vi'i ɓe~: — Laamiiɓe duuniyaaru e kolla yimɓe mu''en semmbee. Aardiiɓe boo e ngiɗi noddireego vallooɓe yimɓe.
42022026	Ammaa onon, to' on mbaɗ noon. Ɓurɗo manngu nder mooɗon sey laatoo kama ɓinngel, aardiiɗo boo sey laatoo jaggantooɗo on.
42022027	Moye ɓuri manngu, jooɗiiɗo nyaama, nakay ge'edoowo~? Ay ɗum oon jooɗiiɗo. Ammaa miin emi ɗo'o hakkunde mooɗon kama kuwoowo.
42022028	Onon ngoni wondiɗɗaaɓe am goonga'en nder torraa ka njarmi fuu.
42022029	Gam ma'ajum miin boo, mi hokkii on laamu, noon no Baabiraawo am mo dow hokkiri yam ngu,
42022030	faa nyaamden njarden e le'al go'otal nder laamu am. Kadimaa njooɗooɗon dow jooɗorɗe ceri'a, cernanon leƴƴi Isiraa'iila sappo e ɗiɗi.
42022031	Yeesu vi'i~: — Simon, Simon, dara nana, Ceyɗaan hokkaama laawol sorɓugo on, o jaarta on kama no ɗum jaartirta alkamaari.
42022032	Ammaa mi waɗanii ma do'aare, gam to' goonɗinki maaɗa soɓtee. Aan boo, to a vittoyii to am, semmbiɗin banndiraaɓe maaɗa.
42022033	Biiturus vi'i mo~: — Moodibbo, emi siryii yahadugo e maaɗa koo ɗum kaso. Kay, faa maa e maaydugo e maaɗa.
42022034	Yeesu vi'i~: — Biiturus, emi vi'i maa~: hannde jemma ko hokka njakaraari kurkita, a vi'ey a anndaa yam faa nde tati.
42022035	Sey Yeesu vi'i ɓe~: — Nde lilnoomi on naa e ceede naa e jikaare koo paɗe, e woodi ko ndulluɗon naa~? Ɓe mbi'i~: — Walaa.
42022036	O vi'i ɓe~: — Ammaa jo'oni, goonɗo ceede, hooƴa ɗe, goonɗo jikaare boo hooƴa nde. Mo walaa kaafahi, soorra ngapaleewol muuɗum sooda go'oti.
42022037	Emi vi'a on~: nde'e aayaare vi'inde~: O fiidaama e halluɓe sawru wo'oru, doole nde heeva dow am, gam ko vinndaa dow am fuu ɓadake heeɓgo.
42022038	Almaajiri'en mbi'i~: — Moodibbo, raa kaafaaje ɗiɗi. O vi'i ɓe~: — Ɗum heƴii.
42022039	Yeesu vurtii yahi vaamnde Jaytunje, noon no o voovi waɗgo. Almaajiri'en ma'ako boo e tokki mo.
42022040	Nde ɓe njottii yaayre ndeen, o vi'i ɓe~: — Mbaɗee do'aare gam to' on njan nder jarrabeeki.
42022041	Ndeen o woɗɗitii ɓe seɗɗa ko waɗata dimma ferannde haayre, o diccii o waɗi do'aare o vi'i~:
42022042	— Baaba am, to a jaɓii sottinanam nge'el jardugel ka'a torraa. Ammaa ta'a waɗ ko ngiɗmi, waɗ ko ngiɗɗaa, aan.
42022043	Sey malaa'ikaajo ivoyi dow, vanngani mo semmbiɗini mo.
42022044	Nder mettam ɓeram ma'ako, sey o ɓesdi semmbiɗingo do'aare, faa asawre ma'ako laatii kama baade ƴiiƴam e simta e lesdi.
42022045	Nde o heyni do'aare, o so''ii to almaajiri'en ma'ako, o tawi eɓe ɗaanii, ɓe comii gam ɓerɗe maɓɓe mettii.
42022046	O vi'i ɓe~: — Ko ɗannini on~? Ummee mbaɗee do'aare, gam to' on njan nder jarrabeeki.
42022047	Ila o heynaay bolle, sey yimɓe ɗuuɗɓe ngari. Yahuuda go'oto nder almaajiri'en ma'ako sappo e ɗiɗo e aardii ɓe. Yahuuda ɓaditii Yeesu faa taaroo e ma'ako.
42022048	Yeesu vi'i mo~: — Yahuuda, e hinnoore higaaku nyaamrataa amaana Ɓii-Neɗɗo naa~?
42022049	Nde almaajiri'en Yeesu ngi'i ko yiɗi waɗgo, ɓe mbi'i mo~: — Moodibbo, min pe''a ɓe~?
42022050	Go'oto maɓɓe fe''i nofru maccuɗo aardiiɗo diina mawɗo ndu nyaamo.
42022051	Ammaa Yeesu vi'i~: — Ngooree~! To' on ɓesdu~! Ndeen Yeesu meemi nofru neɗɗo oon, hoyni mo.
42022052	Sey Yeesu vi'i mawɓe aardiiɓe diina e mawɓe reenooɓe Wuro Seniingo e arɗuɓe Yahuudu'en warɓe nanngugo mo~: — Ko jeyi ngarduɗon e kaafaaje e cabbi kama nanngooɓe pasoowo~?
42022053	Dum emi wondi e mooɗon nder Wuro Allah Seniingo, on nanngaay yam. Ammaa jo'oni ɗum wakkaci mooɗon, wakkaci laamu Ceyɗaan.
42022054	Sey ɓe nanngi Yeesu ɓe ndillidi e muuɗum ɓe njahari mo wuro aardiiɗo diina mawɗo. Biiturus boo e tokkiri ɓe ɓaawo to fooɗtii.
42022055	Ɓe kuɓɓi yiite nder filiire wuro, ɓe njooɗii. Biiturus wari jooɗii nder maɓɓe.
42022056	Sey goɗɗo korɗo yi'i emo jooɗii takkol yiite. Korɗo oon raari mo booɗɗum vi'i~: — O'o neɗɗo e wondunoo e Yeesu.
42022057	Ammaa Biiturus yeddi vi'i~: — Kay oya, mi anndaa mo.
42022058	Ɓaawo ɗoon seɗɗa goɗɗo yi'i mo vi'i~: — Aan maa a go'oto nder tokkuɓe mo. Ammaa Biiturus vi'i~: — Higoo, mi walaa nder maɓɓe~!
42022059	Faro awaa go'otum ɓaawo ma'ajum, goɗɗo ummitini haala kaan vi'i~: — Daahir o'o gorko e wondunoo e Yeesu, gam o Gaaliilankeejo.
42022060	Biiturus vi'i mo~: — Kay higoo, mi fahamataa maa ko mbi'ataa~! Ila o omndaay honnduko, njakaraari kurkiti.
42022061	Ndeen Yeesu yeeƴii raari Biiturus. Sey Biiturus hiimtii ko Yeesu vi'inoo ɗum~: «~Hannde ko hokka njakaraari kurkita, a vi'ey a anndaa yam nde tati.~»
42022062	Biiturus vurtii yaasi o voyi bojji naawɗi.
42022063	Yimɓe nannguɓe Yeesu puɗɗi jaltinirgo mo e fiigo mo.
42022064	Ɓe cuddi gite ma'ako eɓe ƴama mo eɓe mbi'a~: — Anndit piiɗo ma.
42022065	Ɓe naawrani mo haalaaji feere-feere.
42022066	Nde veeti, arɗuɓe Yahuudu'en e mawɓe aardiiɓe diina e moodiɓɓe Tawreeta kawriti. Yeesu waddaa yeeso kawtal maɓɓe.
42022067	Ɓe mbi'i~: — To a Almasiifu, yecca min. Ammaa Yeesu vi'i ɓe~: — Koo to mi yeccake on maa, on njaɓataa.
42022068	To mi ƴamii on boo on toontataako yam.
42022069	Ammaa gada jo'oni, Ɓii-Neɗɗo no jooɗoto e nyaamo Allah mo baawɗe.
42022070	Ɓe fuu ɓe mbi'i~: — To noon, aan a Ɓiɗɗo Allah naa~? O vi'i ɓe~: — Noon no mbiiɗon.
42022071	Ɓe mbi'i~: — En ngalaa bukaata caaydaaku feere, gam enen e ko'e meeɗen en nanii ko o vi'i e honnduko ma'ako.
42023001	Ndeen Kawtal Sernooɓe ɓeen fuu ummii njahari Yeesu yeeso Bilaatus gomnaajo.
42023002	Ɓe puɗɗi wullaago mo, eɓe mbi'a~: — Min tawii o'o neɗɗo e jiɓa lenyol amin. Emo haɗa ɓe biyaago laamiiɗo Rooma janngal, emo vi'a hoore ma'ako o Almasiifu, laamiiɗo.
42023003	Sey Bilaatus ƴami Yeesu vi'i~: — Aan woni laamiiɗo Yahuudu'en naa~? Yeesu toontii mo vi'i~: — Ee, noon no mbiiɗaa.
42023004	Bilaatus vi'i mawɓe aardiiɓe diina e jama'aare fuu~: — Mi yi'aay layfi ɗum nanngirɗon o'o neɗɗo.
42023005	Ammaa ɓe mbaɗi ga volvugo e semmbee, eɓe mbi'a~: — Ko o ekkitinta e jiɓa yimɓe lesdi Yahuudiya fuu. O fuɗɗirii lesdi Gaaliili, jo'oni o warii faa ɗo'o.
42023006	Nde Bilaatus nani noon, o ƴami o vi'i~: — O'o neɗɗo o Gaaliilankeejo naa~?
42023007	Nde o nani Yeesu ivii nder laamu Hiruudus, o waɗi ɗum yahari mo to Hiruudus, gam e wakkaci ɗuum Hiruudus e ɗoon nder Urusaliima.
42023008	Nde Hiruudus yi'i Yeesu, o nani belɗum korey, gam o neeɓii emo yiɗi o yi'a Yeesu, sabu ko o nani dow muuɗum. Kadimaa emo yiɗnoo o heɓa o yi'a to Yeesu waɗi goɗɗum kaayniiɗum.
42023009	O ƴami Yeesu ƴamɗe ɗuuɗɗe, ammaa Yeesu toontaaki mo koo kaye.
42023010	Mawɓe aardiiɓe diina e moodiɓɓe Tawreeta dariiɓe ɗoon ngullii mo e semmbee mu''en fuu.
42023011	Hiruudus e soojeeji muuɗum cemtini mo, njaltiniri mo, ɓe ɓorni mo koltal booɗngal. Ndeen Hiruudus liltiri mo to Bilaatus.
42023012	Hiruudus e Bilaatus ngiɗngiɗtiraano, ammaa nyanndeere ndeen ɓe kiggiri.
42023013	Bilaatus noddi mawɓe aardiiɓe diina e arɗuɓe Yahuudu'en e yimɓe fuu.
42023014	O vi'i ɓe~: — On ngaddanii yam o'o neɗɗo, on mbi'ii emo jiɓa yimɓe. Rah, mi ƴamii mo yeeso mooɗon, ammaa ko ngulloriiɗon mo fuu mi tawraay mo koo go'otum.
42023015	Hiruudus maa tawraay mo ɗum, gam o liltiroyii mo to meeɗen. Pahamee o'o neɗɗo waɗaay koo ɗume ko foti wargo ɗum.
42023016	Gam ma'ajum mi waɗey o fiyee o yoofee. [
42023017	Too, ndeen maa koo ndeye hitaande Bilaatus e voovi yoofango ɓe kaɓɓaaɗo go'oto.]
42023018	Ammaa ɓe fuu ɓe ngulli gaba go'o, ɓe mbi'i~: — War mo, njoofanaa min Barabas~!
42023019	Barabas boo omndaama nder kaso gam emo nder umminɓe haɓre e laamu si'ire Urusaliima, kadimaa o warii goɗɗo.
42023020	Bilaatus ɓesdi volvango ɓe, gam e yiɗi yoofgo Yeesu.
42023021	Ammaa ɓe mbaɗi ga wullugo eɓe mbi'a~: — Ɓil mo~! Ɓil mo dow gaafagal~!
42023022	Bilaatus vi'i ɓe tataɓre~: — Gam ɗume~? Ndeye halleende o waɗi~? Mi yi'aay ko o waɗi ko foti wargo mo. Gam ma'ajum, mi waɗey o fiyee o yoofee.
42023023	Ammaa ɓe ɓesdi wullugo e semmbee, ɓe mbi'i~: — Ɓil mo dow gaafagal~! Gullaali maɓɓe tampini Bilaatus.
42023024	Gam ma'ajum o jaɓi waɗango ɓe ko ɓe ngiɗi.
42023025	O yoofani ɓe neɗɗo omndanooɗo nder kaso gam war-hoore e haɓdugo e laamu, mo ɓe torii o yoofana ɓe. Ndeen o waɗi Yeesu nder juuɗe maɓɓe, gam ɓe mbaɗana ɗum ko ɓe ngiɗi.
42023026	Wakkaci ɓe njaharata Yeesu to warete, ɓe potti e goɗɗo mo si'ire Sireene, bi'eteeɗo Simon, e warta gada ladde. Sey ɓe nanngi mo ɓe mbakkini mo gaafagal, ɓe mbaɗi o tokkiri Yeesu ɓaawo.
42023027	Yimɓe ɗuuɗɓe e tokki Yeesu hawtaade e woɓɓe rewɓe. Rewɓe ɓeen e mboya e piya gabaaje mu''en gam ma'ako.
42023028	Yeesu yeeƴii ɓe vi'i~: — Rewɓe Urusaliima, ngooree voyango yam, ammaa mboyanee ko'e mooɗon e ɓiɓɓe mooɗon.
42023029	Gam balɗe no ngarey ɗe yimɓe mbi'ata~: «~Rewɓe rimarɓe ɓe deedi mu''en meeɗaay saawgo, ɓe enɗi mu''en meeɗaay musineego no keɓey barkaa.~»
42023030	Wakkaci ɗuum yimɓe no mbi'ey baamle~: «~Njanee dow amin~!~» Ɓe mbi'a ƴoole boo~: «~Uvee min~!~»
42023031	Gam to ngulu ummake caka ndunngu, ndeen noye ɗum laatotoo to ƴaavi~?
42023032	Ɓe njaharidi Yeesu e halluɓe ɗiɗo, gam ɓe mbardoya ɓe.
42023033	Nde ɓe njottii yaayre vi'eteende Gumbal Hoore, ɗoon ɓe ɓili mo dow gaafagal, kanko e halluɓe ɗiɗo ɓeen, go'oto e nyaamo ma'ako, go'oto e nano ma'ako.
42023034	Ndeen Yeesu vi'i~: — Baaba am, ya'afana ɓe, gam ɓe anndaa ko ɓe mbaɗata. Soojeeji mbaɗi cuɓol gam ɓe cennda kolte ma'ako.
42023035	Yimɓe ndarii ɗoon e ndaara. Darvooɓe Yahuudu'en boo mbaɗi ga jaltinirgo mo e mbi'a~: — O hisniino woɓɓe. Ee, o hisnu hoore ma'ako, to o Almasiifu cuɓaaɗo Allah.
42023036	Soojeeji maa njaltiniri mo, ɓe ɓattii mo, ɓe kokki mo innaboojam lammuɗam, ɓe mbi'i mo~:
42023037	— To nii a laamiiɗo Yahuudu'en, hisnu hoore maaɗa~!
42023038	Ɓe mbinndi dow hoore gaafagal ma'ako ɗi'i binndi~: «~O'o kam woni laamiiɗo Yahuudu'en.~»
42023039	Go'oto nder halluɓe ɗiɗo ɓe o ɓildaa naawani mo vi'i~: — Wanaa a Almasiifu~? Hisnu hoore maaɗa, kisnaa min, minon maa~!
42023040	Ammaa ɗiɗaɓo feli banndum vi'i~: — Koo Allah a hulataa~? A yi'ataa aan e ma'ako fuu ceri'a ngo'ota taƴanaaɗon~?
42023041	Enen en keɓii ko kaanduɗen, gam ko mbaɗɗen mbiyaaɗen. Ammaa o'o neɗɗo, o waɗaay koo ɗume ko halli.
42023042	Ndeen o vi'i~: — Yeesu, ta'a yeggitanam wakkaci nattuɗaa laamu maaɗa.
42023043	Yeesu vi'i mo~: — Emi vi'i maa goonga, hannde a wondey e am nder Aljanna.
42023044	Wakkaci ɗuum, ɗum caka nyalawma, ammaa niɓre suddi lesdi fuu, faa yahago njamndi tati,
42023045	naange niɓɓi, wudere wonnde nder Wuro Allah Seniingo seeki cende ɗiɗi.
42023046	Sey Yeesu wulli e semmbee vi'i~: — Baaba am, mi hokkii yonki am nder junngo maaɗa~! Nde o vi'i noon o maayi.
42023047	Nde mawɗo soojeeji Rooma yi'i ko waɗi, o maalti Allah, o vi'i~: — Goonga, o'o neɗɗo o aadaliijo~!
42023048	Nde jama'aare warnde daargol yi'i ko waɗi, ɓe kooti eɓe ndoondii juuɗe mboya.
42023049	Ammaa annduɓe mo e rewɓe tokkoyɓe mo gada lesdi Gaaliili ndarii to woɗɗi e ndaara ko waɗata.
42023050	-
42023051	E woodi goɗɗo bi'eteeɗo Yusufu mo si'ire Aramaatiya nder lesdi Yahuudiya, o neɗɗo geeto, goongaajo, deentuɗo garol laamu Allah. O go'oto nder Kawtal Sernooɓe Diina, ammaa o jaɓaay ko ɓe ndarvi e ko ɓe mbaɗi.
42023052	Kanko yahi to Bilaatus, o torii ɗum hokka mo ɓanndu Yeesu.
42023053	O jippini ɓanndu nduun dow gaafagal, o taari ndu, o wallini ndu nder yenaande wasaande nder haayre, nde ɗum meeɗaay wallingo goɗɗo nder muuɗum.
42023054	Ɗum fotootirii e nyannde siryaago, horii seɗɗa ɗum natta nyannde-fooftiinde.
42023055	Rewɓe wardunooɓe e Yeesu gada lesdi Gaaliili tokki Yusufu, ɓe ngi'i yenaande ndeen, e no ɗum walliniri ɓanndu ma'ako.
42023056	Sey ɓe co''ii wuro, ɓe ciryii nebbam mbelɗam luuɓngol, ndeen ɓe poofti nyannde-fooftiinde, noon no Tawreeta vi'i.
42024001	Nyannde alat ila fajiri, rewɓe ɓeen kooƴi nebbam mbelɗam luuɓngol ɗam ɓe ciryii gam ɓe molmana ɓanndu Yeesu, ɓe njahi to yenaande.
42024002	Ɓe tawi kaaƴa omndiraanga yenaande ndeen tallitaama.
42024003	Ɓe natti, ammaa ɓe tawaay ɓanndu Yeesu Jawmiraawo.
42024004	Eɓe nder jiɓayeere dow ma'ajum, sey worɓe ɗiɗo ɓorniiɓe kolte ɗelkitotooɗe mbanngani ɓe.
42024005	Kulol nanngi ɓe, ɓe njimmbiti geese maɓɓe. Worɓe ɓeen mbi'i ɓe~: — Ko jeyi ngillotooɗon mo yonki nder maayɓe~?
42024006	O walaa ɗo'o, o ummitake~! Kiimtee ko o vi'inoo on nde o wonnoo nder lesdi Gaaliili.
42024007	O vi'i~: «~Doole Ɓii-Neɗɗo hokkitiree nder juuɗe halluɓe, o waree dow gaafagal, o ummitoo nyannde tataɓre.~»
42024008	Ndeen ɓe kiimtii ko Yeesu vi'inoo ɓe.
42024009	-
42024010	Ɓe ummii to yenaande, ɓe njahi to almaajiri'en Yeesu sappo e go'o e horiiɓe. Rewɓe ɓeen ngoni Maryaama mo Magadaaliya e Yowana e Maryaama inna Yaakuubu e woɓɓe rewɓe. Ɓe ngeccii almaajiri'en ko waɗi fuu,
42024011	ammaa almaajiri'en Yeesu ngoonɗinaay ko rewɓe ɓeen mbi'i ɓe, ɓe kohori ka mehere.
42024012	Ndeen Biiturus ummii nyaari yahi yenaande, o yuurnii nde, o yi'i gude tan. O so''ii emo ƴama hoore ma'ako ko waɗi.
42024013	E nyanndeere ndeen woɓɓe tokkuɓe ɗiɗo e njaha goɗngel ci'el bi'eteengel Emayus. Hakkunde ci'el ngeel e Urusaliima ɗum kiloomeetirji sappo e go'o.
42024014	Eɓe njaha eɓe mbolva hakkunde maɓɓe dow ɗuum ko waɗi fuu.
42024015	Ila eɓe ɗiiftina dow hu'unde ɗuum, sey Yeesu e hoore muuɗum hewtii ɓe, hawti e maɓɓe jahaangal.
42024016	Ammaa Allah suddi gite maɓɓe, ɓe annditaay mo.
42024017	Yeesu ƴami ɓe, vi'i~: — Dow ɗume ɗiiftinton nder jahaangal mooɗon~? Sey ɓe ndarii e ɓerɗe mettuɗe.
42024018	Go'oto maɓɓe bi'eteeɗo Kilopas vi'i~: — Aan tan woni koɗo nder Urusaliima mo anndaa ko waɗi nder ɗe'e balɗe naa~?
42024019	Yeesu vi'i~: — Ɗume waɗi~? Ɓe mbi'i~: — Ko heɓi Yeesu mo Najaratu. O annabiijo goonɗo baawɗe nder bolle e kuuɗe, yeeso Allah e yimɓe fuu.
42024020	Mawɓe aardiiɓe diina e aardiiɓe meeɗen mbaɗi mo nder juuɗe laamu gam ɗum wara mo, ɓe mbari mo dow gaafagal.
42024021	Emin tamminoo kanko woni kisnoowo yimɓe Isiraa'iila. Ammaa kac, hannde woni nyalaande tataɓre gada ko hu'unde ndeen fuu waɗi.
42024022	Kadimaa woɓɓe rewɓe nder amin ngaddanii min ngoɗka haala ɓurka haaynaago min. Hannde bimbi ɓe njahi yenaande ndeen,
42024023	ammaa ɓe tawaay ɓanndu ma'ako. Ɓe ngarti ɓe mbi'i min ɓe ngi'ii malaa'ika'en viiɓe Yeesu e woodi yonki.
42024024	Woɓɓe nder ɓe min ngondi boo njahi yenaande ndeen, ɓe tawri nde noon no rewɓe ɓeen mbi'i, ammaa kanko, ɓe ngi'aay mo.
42024025	Yeesu vi'i ɓe~: — Kay, onon ɓe ngalaa fahamu, ɗaayɓe goonɗingo koo ɗume ko annabo'en mbi'ino~!
42024026	On anndaa ɗum doole Almasiifu yara ɗin ɗoon torraaji ko hokka natta teddungal muuɗum naa~?
42024027	Ndeen o fahamini ɓe koo ɗume ko Deftere vi'inoo dow ma'ako, gada Tawreeta Muusa faa yahago defte annabo'en fuu.
42024028	Nde ɓe ɓadii ci'el ngel ɓe njahata, sey Yeesu waɗi kama no wutoto.
42024029	Ammaa ɓe torii mo ɓe mbi'i~: — Yaal mbaalanaa min, gam naange muti, jemma boo waɗii. Sey o yaali gam o waalana ɓe.
42024030	Wakkaci ɓe nyaamata nyaamdu, o hooƴi buroodi, o yetti Allah, o fecci ndi, o hokki ɓe.
42024031	Ndeen Allah feeri gite maɓɓe, ɓe annditi mo. Ɗoon e ɗoon o majji yeeso maɓɓe.
42024032	Sey ɓe mbi'i hakkunde maɓɓe~: — Hannde belɗum nesaayno wargo en, nde o volvaneynoo en dow laawol, emo fahamina en Deftere Seniinde.
42024033	Ɗoon e ɗoon ɓe ummii, ɓe co''ii Urusaliima. Ɓe tawi almaajiri'en Yeesu sappo e go'o e wonduɓe e mu''en e kawriti,
42024034	eɓe mbi'a~: — Goonga, Jawmiraawo meeɗen ummitake. O vannganii Simon~!
42024035	Ɗiɗo ɓeen boo ngeccii ko waɗi dow laawol mu''en, e no ɓe annditiri mo wakkaci o senndata buroodi.
42024036	Eɓe nder volvugo haala kaan, sey ɗoon e ɗoon Yeesu e hoore muuɗum vanngi hakkunde maɓɓe, o vi'i ɓe~: — Jam wondu e mooɗon.
42024037	Ɓerɗe maɓɓe taƴi, ɓe kuli, eɓe tammii mbeelu maayɗo viirtanii ɓe.
42024038	Ammaa o vi'i ɓe~: — Ɗume jiɓi hakkiilo mooɗon~? Gam ɗume mbaɗoton cekka nder ɓerɗe mooɗon~?
42024039	Ndaaree juuɗe am e kosɗe am, ɗum miin e hoore am. Meemee yam nanon, gam mbeelu maayɗo walaa ɓanndu koo ƴi'al, noon no ngi'iruɗon miin emi woodi ɗum.
42024040	Nde o vi'i noon, o holli ɓe juuɗe ma'ako e kosɗe ma'ako.
42024041	Belɗum e kaayniiɗum ɗuuɗani ɓe, faa ɗum wooraay ɓe ɓe njaɓi ɗum goonga. Ndeen o ƴami ɓe~: — On ngoodi goɗɗum ko nyaametee ɗo'o~?
42024042	Ɓe kokki mo tayre liyngu ca'aangu.
42024043	O hooƴi nde o nyaami yeeso maɓɓe.
42024044	Ndeen o vi'i ɓe~: — Raa ko mbi'inoomi on ila ko ngondunoomi e mooɗon~: Doole ko vinndaa dow am nder Tawreeta e defte annabo'en e Jabuura fuu heeva.
42024045	Ndeen o giɓti fahamu maɓɓe, gam ɓe pahama Deftere Seniinde.
42024046	O vi'i ɓe~: — Raa ko vinndaa nder Deftere~: Almasiifu no torroto faa maaya, o ummitoo ɓaawo balɗe tati.
42024047	Sey leƴƴi duuniyaaru fuu nga'ajinee tuubki e ya'afaneego hakke nder innde ma'ako. Ɗum fuɗɗirey Urusaliima.
42024048	Onon ngoni caaydu'en ku'uje ɗeen.
42024049	Miin mi lildoyey on Ruhu Ceniiɗo mo Baaba am waɗani on alkawal muuɗum. Ammaa njooɗee Urusaliima faa nde Ruhu Ceniiɗo oon jippii dow mooɗon hokki on baawɗe.
42024050	Ndeen Yeesu aardii ɓe, ɓe mburtii Urusaliima yahago woɗnde yaayre ha'ade si'ire Baytaaniya, o ƴefti juuɗe ma'ako o barkiɗini ɓe.
42024051	Emo nder barkiɗingo ɓe, sey o ƴeftiraa dow.
42024052	Ɓe cujjidani mo, ɓe co''ii Urusaliima nder velvelo manngo.
42024053	Koo ndeye nyanndeere eɓe njaha Wuro Seniingo eɓe maalta Allah.
43001001	Ila fuɗɗam e woodi bi'eteeɗo voliinde. Voliinde ndeen e wondi e Allah, nde Allah e hoore muuɗum.
43001002	E nde wondi e Allah ila fuɗɗam.
43001003	E ma'are Allah tagiri koo ɗume. Ko woodi fuu, walaa ko tagaa naa e ma'are.
43001004	E ma'are yonki woni, yonki ɗuum laatii jayngol yimɓe.
43001005	Jayngol ngool e yaynoo nder niɓre. Niɓre boo waawaay nyifgo ngol.
43001006	E woodi goɗɗo neɗɗo mo Allah liloyi bi'eteeɗo Yahayya.
43001007	O warii gam saaydingo jayngol ngool, gam yimɓe fuu ngoonɗina ngol gada e caaydaaku ma'ako.
43001008	Naa kanko woni jayngol ngool, ammaa o warii gam saaydingo ngol e yimɓe.
43001009	Jayngol goongawol e wara nder duuniyaaru, ngol yaynana yimɓe fuu.
43001010	Jayngol ngool, waato voliinde ndeen, e ɗoonno nder duuniyaaru, duuniyaaru nduun tagiraama e ma'are, ammaa ndu annditaay nde.
43001011	Nde warii nder lesdi ma'are, ammaa yimɓe ma'are njaɓaay nde.
43001012	Ammaa jaɓɓe nde fuu, ngoonɗini nde, nde hokkii ɓe baawɗe laataago ɓiɓɓe Allah.
43001013	Ɓen ɗoon naa no danyaaɓe gada e kawtal gorko e debbo, koo gada e suuno ɓanndu, koo gada e giɗaaɗi gorko, ammaa ɓe danyaaɓe gada to Allah.
43001014	Voliinde ndeen laatake neɗɗo. O jooɗii hakkunde meeɗen, o keeɓɗo yiɗde e goonga. Min ngi'ii teddungal ma'ako, ɗum teddungal ngal Ɓiɗɗo Bajjo heɓata to baaba muuɗum.
43001015	Yahayya saaydake nde, vi'ii e semmbee~: — Kanko woni mo mbolvannoomi on dow muuɗum, mbi'imi on~: «~Goɗɗo no warey ɓaawo am, ɓurɗo yam manngu, gam emo woodi ila mi rimaaka.~»
43001016	— Gada e ɗuuɗal barkaa ma'ako, en fuu en keɓii barkaa dow barkaa.
43001017	Gam gada e Muusa keɓɗen dookaaji Tawreeta, ammaa barkaa e goonga gada e Yeesu Almasiifu heɓori.
43001018	Walaa meeɗɗo yi'igo Allah. Ɓiɗɗo Bajjo laatiiɗo Allah, gonduɗo e Baabiraawo, kanyum anndini en mo.
43001019	Yahuudu'en Urusaliima liloyi aardiiɓe diina mu''en e huwooɓe nder Wuro Allah Seniingo, yahago to Yahayya, gam ɓe ƴama mo, kanko woni moye. Raa ko o saaydini.
43001020	O salaaki yeccaago ɓe, o toontii ɓe laaɓɗum, o vi'i~: — Miin, naa mi Almasiifu.
43001021	Ɓe ƴami mo, ɓe mbi'i~: — Aan a moye~? A annabi Iliya naa~? O vi'i~: — Wanaa. Ɓe mbi'i mo~: — A annabiijo mo min ndeenti naa~? O vi'i~: — Wanaa.
43001022	Ɓe mbi'i mo~: — Ndeen a moye~? Yecca min ko min ngeccotoo liloyɓe min. Moye mbi'ataa hoore maaɗa~?
43001023	O vi'i ɓe ko annabi Ecaaya vi'inoo~: — Miin woni baɗoowo ka wooyya nder ladde e vi'a~: «~Poortee laawol gam garol Jawmiraawo.~»
43001024	Nder lilaaɓe ɓeen e woodi ivoyɓe to Fariisa'en.
43001025	Ɓeen ƴami mo~: — Gam ɗume mbaɗantaa yimɓe baptisma, to naa a Almasiifu, koo Iliya, koo annabiijo mo min ndeenti~?
43001026	Yahayya vi'i ɓe~: — Miin, emi wa'ara baptisma e ndiyam, ammaa e woodi dariiɗo nder mooɗon mo on anndaa.
43001027	Kanko woni gareyɗo ɓaawo am. Mi fotaay fiɓtugo koo ɓoggi paɗe ma'ako.
43001028	Ɗum fuu ɗum waɗii nder si'ire Baytaaniya fonngo maayo Urdun, toon to Yahayya waɗata baptisma.
43001029	Nde veeti, Yahayya yi'i Yeesu e wara to muuɗum, o vi'i~: — Raa njawdiri Allah itteyndi hakkeeji duuniyaaru~!
43001030	Kanko woni mo mbi'imi on~: «~Goɗɗo no warey ɓaawo am, ɓurɗo yam manngu, gam emo woodi ila mi rimaaka.~»
43001031	Miin, mi anndaano mo. Ammaa mi warii emi wa'ara baptisma e ndiyam, gam o vannga yeeso yimɓe Isiraa'iila.
43001032	Yahayya saaydini vi'i~: — Mi yi'ii Ruhu kama foondu e jippoyoo, o hoɗi dow ma'ako, o jooɗii.
43001033	Miin, mi anndaano mo. Ammaa liloyɗo yam mi wa'ara baptisma e ndiyam, kanko vi'inoo yam~: «~Oon mo ngiiɗaa Ruhu jippake jooɗake dow muuɗum, kanko woni ba'areyɗo baptisma e Ruhu Ceniiɗo~».
43001034	Miin, mi yi'ii mi saaydake kanko woni Ɓiɗɗo Allah.
43001035	Nde veeti, Yahayya e darodii e almaajiri'en muuɗum ɗiɗo.
43001036	O yi'i Yeesu e wutoo, o vi'i~: — Raa njawdiri Allah~!
43001037	Nde almaajiri'en Yahayya ɗiɗo ɓeen nani ko o vi'i, ɓe tokki Yeesu.
43001038	Yeesu yeeƴii yi'i eɓe tokki ɗum, sey vi'i ɓe~: — Ɗume ndaaroton~? Ɓe mbi'i mo~: — Rabbi, waato moodibbo, toye njooɗiɗaa~?
43001039	O vi'i ɓe~: — Ngaree ngi'on~! Ndeen ɓe ngari, ɓe ngi'i to o jooɗii. Ko ndeen maa alaasara waɗi. Ɓe kiirtidi e ma'ako.
43001040	Anndaraawus no go'oto nder ɗiɗo nanɓe bolle Yahayya tokki Yeesu. Emo woodi mawniraawo bi'eteeɗo Simon Biiturus.
43001041	Arande o yahi to mawniiko Simon, o vi'i ɗum~: — Min tawii Almasiifu, waato Cuɓaaɗo Allah.
43001042	O yahari mo to Yeesu. Yeesu raari Simon, vi'i mo~: — Aan woni Simon ɓii Yahayya, gada jo'oni ɗum noddirte Keefas. Innde Keefas e Biiturus no wo'ore, ma'ana inɗe ɗeen ɗum haayre.
43001043	Nde veeti, Yeesu waɗi anniya yahago lesdi Gaaliili. O yahi to Filibus, o vi'i ɗum~: — Tokkam~!
43001044	Filibus boo ivoyii Baytisayda, si'ire nde Anndaraawus e Biiturus ivoyi.
43001045	Filibus yahi to Natanayel vi'i mo~: — Min tawii mo ɗum vinndi habaru muuɗum nder Tawreeta Muusa, e nder defte annabo'en. Ɗum Yeesu mo si'ire Najaratu, ɓii Yusufu.
43001046	Natanayel vi'i mo~: — Koo ko vooɗi e waawi ivoygo Najaratu~? Filibus toontii mo vi'i~: — War ngi'aa~!
43001047	Nde Yeesu yi'i Natanayel e wara to muuɗum, o vi'i~: — Raa Isiraa'iilankeejo goongaajo, mo walaa munaafukaare.
43001048	Natanayel vi'i mo~: — Toye annduɗaa yam~? Yeesu vi'i mo~: — Mi yi'ii ma lees ƴibbi ila Filibus noddaay ma.
43001049	Natanayel vi'i mo~: — Moodibbo, aan woni Ɓiɗɗo Allah, aan woni laamiiɗo Isiraa'iila.
43001050	Yeesu vi'i mo~: — Gam mi vi'ii mi yi'ii ma lees ƴibbi, kanjum tan waɗi ngoonɗinɗaa yam naa~? A yi'ey ko ɓuri ɗum haaynaago.
43001051	Ndeen o vi'i~: — Emi vi'a on goonga~: on ngi'ey dow e omtii, malaa'ika'en Allah e ƴeenta e njippoyoo dow Ɓii-Neɗɗo.
43002001	Balɗe ɗiɗi ɓaawo ma'ajum, koobgal waɗii si'ire Kaana nder lesdi Gaaliili. Inna Yeesu e toon.
43002002	Yeesu e almaajiri'en muuɗum boo ma'atinaama koobgal ngaal.
43002003	Nde ndiyam innaboojam maɓɓe re'i, inna Yeesu vi'i mo~: — Ɓe ngalaa ndiyam innaboojam.
43002004	Yeesu toontii mo, vi'i~: — Inna am, gam ɗume ƴamruɗaa yam~? Wakkaci am waraay tawo.
43002005	Inna ma'ako vi'i huwooɓe~: — Ko o vi'i on fuu, mbaɗee ɗum.
43002006	Toon e woodi karfiije joveego'o (6) ɗe kaaƴe ɗe Yahuudu'en kuutinirta gam lootam diina mu''en. Koo ndeye fuu e hooƴa faro liitarji hemre.
43002007	Yeesu vi'i ɓe~: — Kebbinee ɗen ɗoon karfiije ndiyam. Ɓe kebbini ɗe ndiyam faa ɗe keevi tep.
43002008	O vi'i ɓe~: — Jo'oni nokkee njaharanee ɗam mawɗo koobgal. Ndeen ɓe nokki ɗam, ɓe njaharani mo.
43002009	Nde mawɗo oon vooɓi ndiyam ngaylitaaɗam innaboojam, o anndaa to ɗam nokkoyaa. (Ammaa huwooɓe nyeɗoyɓe ndiyam ɗaam e anndi). O noddi kooviiɗo,
43002010	o vi'i ɗum~: — Koo moye no aartey yarnugo yimɓe innaboojam ɓurɗam velgo. To yimɓe njarii ɗuuɗɗum, ndeen o hokka ɓe ɗam velaa. Ammaa aan, a resii ɓurɗam velgo faa jo'oni.
43002011	Kanjum woni alaama kaayniiɗum aranum ɗum Yeesu huwi. O huwii ɗum si'ire Kaana nder lesdi Gaaliili. Noon o holliri teddungal ma'ako. Almaajiri'en ma'ako boo ngoonɗini mo.
43002012	Ɓaawo ma'ajum, o ivi Kaana o yahi si'ire Kafarnahum, kanko e inna ma'ako e minyiraaɓe ma'ako e almaajiri'en ma'ako. Ɓe njooɗii toon balɗe seɗɗa.
43002013	Nde juulɗe Yahuudu'en bi'eteeɗe juulɗe Kuultol ɓadii, Yeesu yahi Urusaliima.
43002014	Toon nder Wuro Allah Seniingo o tawi soorrooɓe ga'i e baali e pooli, kamɓe e cannjotooɓe ceede.
43002015	Sey o va'ali ɓoggol o tuufi ɓe, ɓe fuu. O vurtini ɓe Wuro Seniingo, kamɓe e baali maɓɓe e ga'i maɓɓe. O sankiti ceede cannjotooɓe, o hippi teeburji maɓɓe.
43002016	O vi'i soorrooɓe pooli~: — Cottinee ɗi ɗo'o, to' on ngartir wuro Baabiraawo am luumo.
43002017	Almaajiri'en ma'ako kiimtii ko vinndaa nder Deftere~: «~Yiɗde suudu maaɗa e ɗoon wula nder ɓernde am kama yiite.~»
43002018	Ndeen aardiiɓe Yahuudu'en ƴami mo~: — Alaama kaye mbaɗataa kolleyka min Allah hokkii ma laawol waɗgo kama nihi~?
43002019	Yeesu toontii ɓe vi'i~: — Ngibbinee ngo'o Wuro Seniingo, mi nyiɓtoto ngo nder balɗe tati.
43002020	Ɓe mbi'i mo~: — Ngo'o wuro nyiɓraama duuɓi arba'iin e joveego'o (46). Noye aan mbi'irataa a nyiɓtoto ngo nder balɗe tati~?
43002021	Ammaa Yeesu e volva dow ɓanndu muuɗum nde o vi'i Wuro Seniingo ngoon.
43002022	Nde Yeesu ummitii nder maayde, almaajiri'en ma'ako kiimtake ko o vi'inoo ɓe. Ndeen ɓe ngoonɗini ko Deftere vi'i e bolle ɗe o vi'inoo ɓe.
43002023	Wakkaci ko Yeesu jooɗii Urusaliima gam juulɗe Kuultol, yimɓe ɗuuɗɓe ngoonɗini mo, gam ɓe ngi'ii alaamaaji kaayniiɗi ɗi o waɗi.
43002024	Ammaa Yeesu hoolaaki ɓe, gam emo anndi nyumooji yimɓe fuu.
43002025	O waannaaka goɗɗo yeccoo mo dow e yimɓe, gam emo anndi ko woni nder ɓerɗe ɓiɓɓe-aadama fuu.
43003001	E woodi goɗɗo Fariisaajo bi'eteeɗo Nikodiimu, go'oto nder aardiiɓe Yahuudu'en.
43003002	Neɗɗo oon yahi to Yeesu jemma, o vi'i ɗum~: — Moodibbo, emin anndi a ekkitinoowo ivoyɗo to Allah, gam walaa baawɗo waɗgo alaamaaji kaayniiɗi iri ɗi mbaɗataa, sey to Allah e wondi e ma'ako.
43003003	Yeesu toontii mo vi'i~: — Emi vi'i maa goonga~: to neɗɗo danytaaka, o waawataa yi'igo laamu Allah.
43003004	Nikodiimu vi'i mo~: — Noye mawɗo waawrata danyteego~? Koo emo waawi so''aago nder reedu inna ma'ako, o ɓesda danyteego naa~?
43003005	Yeesu vi'i mo~: — Emi vi'i maa goonga~: to naa neɗɗo danyaa gada e ndiyam e Ruhu, o waawataa nattugo laamu Allah.
43003006	Ko neɗɗo danyata, ɗum neɗɗo. Ko Ruhu Allah danyata, ɗum ruhu.
43003007	To' ɗum haaynee gam mi vi'ii ma doole ɓesdon danyteego.
43003008	Henndu e visa to ndu yiɗiri fuu. Eɗa nana sonnyo ma'aru, ammaa a anndaa to ndu ivoyi, a anndaa boo to ndu fa'i. Noon danyraaɗo e Ruhu wontiri.
43003009	Nikodiimu vi'i mo~: — Noye ɗum laatorto~?
43003010	Yeesu vi'i mo~: — Aan a moodibbo mawɗo nder Isiraa'iila'en, e noon fuu a heɓtaay ɗum naa~?
43003011	Emi vi'i maa goonga~: ko min anndi min mbi'ata, ko min ngi'i min caaydoto. Ammaa onon, on njaɓataa caaydaaku amin.
43003012	On ngoonɗinaay nde ngecciimi on habaru ku'uje duuniyaaru. Noye ngoonɗinirton to mi yeccake on habaru ku'uje dow~?
43003013	Walaa meeɗɗo ƴeentugo dow, sey oon jippoyiiɗo gada dow, kanko woni Ɓii-Neɗɗo.
43003014	Noon no Muusa ƴeftiri mbo'odi njamndi dow sawru nder ladde, noon ɓe ƴeftirta Ɓii-Neɗɗo dow lekki,
43003015	faa goonɗinɗo mo fuu heɓa yonki ɗum faa abadaa.
43003016	Gam Allah yiɗii duuniyaaru korey, faa o hokkii Ɓiyiiko bajjo, gam goonɗinɗo mo fuu to' halku, ammaa heɓa yonki ɗum faa abadaa.
43003017	Allah liloyaay Ɓiyum nder duuniyaaru gam sernango ndu, ammaa o liloyii mo gam o hisnira ndu gada e ma'ako.
43003018	Goonɗinɗo mo fuu sernantaake. Mo goonɗinaay mo boo aartii sernanaama, gam o goonɗinaay Ɓiɗɗo Allah bajjo.
43003019	Raa ceri'a kaan~: jayngol warii nder duuniyaaru, ammaa yimɓe cuɓii niɓre dow e jayngol, gam kuuɗe maɓɓe no kalluɗe.
43003020	Neɗɗo kalluɗo yiɗaa jayngol, o warataa to ma'agol, gam hulgo to' kuuɗe ma'ako kalluɗe mbanngu.
43003021	Ammaa kuwoowo goonga no warey to jayngol, gam ngol holla kuuɗe ma'ako ɗe o huwi, o huwii ɗe nder ɗowtanaago Allah.
43003022	Ɓaawo ma'ajum, Yeesu yahadi e almaajiri'en muuɗum nder lesdi Yahuudiya. O jooɗodii e maɓɓe toon, emo waɗana yimɓe baptisma.
43003023	Yahayya boo e waɗa baptisma toon Aynon faro Salim, gam toon e woodi ndiyam ɗuuɗɗam. Yimɓe e ngara e mbaɗanee baptisma.
43003024	E wakkaci ɗuum Yahayya nanngaaka tawo.
43003025	Geddi ummii hakkunde woɓɓe gada nder almaajiri'en Yahayya e goɗɗo Yahuuduujo dow e lootam laɓɓineeki diina.
43003026	Ɓe njahi to Yahayya, ɓe mbi'i ɗum~: — Moodibbo, neɗɗo mo ngondunoɗaa toon gaɗa maayo Urdun, mo caaydinɗaa, kanko maa emo waɗa baptisma. Yimɓe fuu e njaha to ma'ako.
43003027	Yahayya toontii ɓe vi'i~: — Neɗɗo waawataa heɓgo koo ɗume, sey ko Allah hokki ɗum.
43003028	Onon e ko'e mooɗon on caaydu'en am, mi vi'ii miin naa mi Almasiifu, ammaa mi aartii mo liloyeego.
43003029	Kooviiɗo, kam jeyi debbo. Ammaa higoo kooviiɗo e faro ma'ako e yewanii mo. To o nanii voliinde kooviiɗo, o naney belɗum korey. Noon boo, velvelo am heevi.
43003030	Doole o ɓesdoo, miin boo mi ustoo.
43003031	Oon ivoyɗo gada dow, kanko woni dow koo ɗume. Ivoyɗo gada duuniyaaru, ɗum mo duuniyaaru. Kadimaa bolle ma'ako ɗum ɗe duuniyaaru. Oon ivoyɗo gada dow, kanko woni dow koo ɗume.
43003032	Ko o yi'i e ko o nani o caaydinta, ammaa walaa jaɓeyɗo caaydaaku ma'ako.
43003033	Jaɓɗo caaydaaku ma'ako fuu tabbitinii Allah no goongaajo.
43003034	Mo Allah liloyi, bolle Allah o volvata, gam Allah hebbinii mo Ruhu muuɗum.
43003035	Baabiraawo e yiɗi Ɓiɗɗo, faa o waɗii koo ɗume fuu nder juuɗe ma'ako.
43003036	Goonɗinɗo Ɓiɗɗo oon heɓii yonki ɗum faa abadaa, caliiɗo jaɓgo Ɓiɗɗo oon boo heɓataa ɗum, ammaa huunƴere Allah e jooɗii dow ma'ako.
43004001	Fariisa'en nanii vi'eego Yeesu e waɗa baptisma, emo heɓa almaajiri'en ɓurɓe ɓe Yahayya.
43004002	Yeesu boo waɗanaay koo moye baptisma e hoore muuɗum. Almaajiri'en ma'ako tan mbaɗata baptisma.
43004003	Nde Yeesu nani ko ɓe mbi'ata dow muuɗum, o ɗali lesdi Yahuudiya, o vitti lesdi Gaaliili.
43004004	Ko hokka o yaha toon, sey to o tokkirii lesdi Samaariya.
43004005	O yottii si'ire Samaariya vi'eteende Sikar faro ngesaa ka Yaakuubu hokki ɓiyum Yusufu.
43004006	Ɗoon ɓunndu Yaakuubu woni. Yeesu jooɗii e honnduko ɓunndu nduun gam o tampii jahaangal. Ɗum caka nyalawma.
43004007	Debbo Samaariyaajo wari nyeɗgo ndiyam. Yeesu vi'i mo~: — Hokkam ndiyam mi yara~!
43004008	Wakkaci ɗuum almaajiri'en ma'ako ngalaa ɗoon, ɓe njahii nder si'ire gam soodoygo nyaamdu.
43004009	Debbo oon vi'i Yeesu~: — Noye aan, Yahuuduujo torortoɗaa yam ndiyam njareteeɗam, miin Samaariyaajo~? Gam narral walaa hakkunde Yahuudu'en e Samaariya'en.
43004010	Yeesu vi'i mo~: — To a annduno caahu Allah e oon toriiɗo maa kokkaa ɗum ndiyam njareteeɗam, daa a torotono mo, o hokku maa ndiyam kokkeyɗam yonki njaraa.
43004011	Debbo oon vi'i mo~: — Moodibbo, a walaa cafgal. Ɓunndu nduun boo e luggi. Toye keɓataa ndiyam yonki ɗaam~?
43004012	Koo a ɓurii maama amin Yaakuubu kokkuɗo min ɓunndu nduun naa~? Kanko e ɓiɓɓe ma'ako e jawdi ma'ako fuu ɓe njarii e ma'aru.
43004013	Yeesu vi'i mo~: — Jarɗo ɗa'am ndiyam fuu no ɓesdey ɗomɗugo,
43004014	ammaa jarɗo ndiyam ɗam kokkeymi ɗum, fuɗɗitataa ɗomɗugo. Gam ndiyam ɗam kokkeymi ɗum no laatanto ɗum seeɓoore ndiyam poofnoojam yonki ɗum faa abadaa.
43004015	Debbo oon vi'i mo~: — Moodibbo, hokkam ndiyam ɗaam, gam to' mi ɓesdu ɗomɗugo, to' mi so''oyo nyeɗgo ndiyam ɗo'o boo.
43004016	Yeesu vi'i mo~: — Yah, noddoy gorko maaɗa, ngaron~!
43004017	Debbo oon vi'i mo~: — Mi walaa gorko. Yeesu vi'i mo~: — A vi'ii goonga nde mbiiɗaa a walaa gorko.
43004018	A hoovakeno worɓe njovo. Gorko mo ngonduɗaa jo'oni naa ɗum gorko maaɗa. A vi'i goonga.
43004019	Debbo oon vi'i mo~: — Moodibbo, mi annditii a annabiijo.
43004020	Maamiraaɓe amin cujjidanii Allah dow nde'e vaamnde, ammaa onon Yahuudu'en, eɗon mbi'a si'ire Urusaliima tan Allah haani sujjidaneego.
43004021	Yeesu vi'i mo~: — Banndam debbo, jaɓ ko mbi'eymaami~: wakkaci e wara nde on cujjidantaa Baabiraawo, koo dow nde'e vaamnde, koo nder Urusaliima.
43004022	Onon Samaariya'en, eɗon cujjidana ko on anndaa. Minon Yahuudu'en boo, emin cujjidana ko min anndi, sabu kisndam gada to Yahuudu'en ivoyta.
43004023	Wakkaci e wara, faa maa ɗum warii, nde sujjidooɓe goonga'en cujjidanta Baabiraawo nder Ruhu e goonga. Gam iri sujjidooɓe ɓeen Baabiraawo yilloto.
43004024	Allah o ruhu. Sujjidanooɓe mo boo, doole ɓe cujjidana mo nder ruhu e goonga.
43004025	Debbo oon vi'i mo~: — Emi anndi Almasiifu no warey, waato cuɓaaɗo Allah. To o warii o vannginaney min koo ɗume fuu.
43004026	Yeesu vi'i mo~: — Miin bolvaneyɗo maa, miin woni mo.
43004027	Nder wakkaci ɗuum almaajiri'en ma'ako mbittoyii. Ɗum haaynii ɓe, nde ɓe ngi'i Yeesu e volida e debbo oon, ammaa nder maɓɓe walaa ƴamɗo debbo oon ko raarata. Walaa ƴamɗo Yeesu boo gam ɗume volidata e ma'ako.
43004028	Ndeen debbo oon ɗali tuuluure muuɗum toon. O hooti si'ire, o yeccii yimɓe.
43004029	O vi'i ɓe~: — Ngaree ngi'on neɗɗo gecciiɗo yam ko mbaɗnoomi fuu. Koo maa kanko woni Almasiifu~?
43004030	Yimɓe mburtii si'ire, ɓe njahi yi'igo mo.
43004031	Wakkaci ɗuum almaajiri'en ma'ako torii mo, ɓe mbi'i~: — Moodibbo, nyaam tawo~!
43004032	O toontii ɓe o vi'i~: — Emi woodi nyaamdu ndu on anndaa.
43004033	Almaajiri'en ƴamƴamtiri~: — E woodi gaddanɗo mo ko o nyaami naa~?
43004034	Yeesu vi'i ɓe~: — Nyaamdu am woni waɗgo ko liloyɗo yam yiɗi, e heynugo kuugal ma'ako.
43004035	Onon eɗon mbi'a~: «~Horii lebbi nayi ƴaavol waɗa.~» Ammaa miin, emi vi'a on~: peeree gite mooɗon, ndaaree booɗɗum. Gese fuu ɓenndi, ɗe potii taƴeego.
43004036	Jo'oni taƴoowo no heɓey biya muuɗum, o hawritey nyaamdu ƴaavol, waato yimɓe heɓooɓe yonki ɗum faa abadaa, gam aawɗo e taƴɗo nanda belɗum.
43004037	Ngo'ol balndol vi'ii goonga~: «~Aawɗo feere, taƴoowo feere.~»
43004038	Mi lilii on taƴoygo ko on kuwanaay. Woɓɓe kuwi, onon on nattii nder kuuɗe maɓɓe.
43004039	Nder si'ire ndeen Samaariya'en ɗuuɗɓe ngoonɗinii Yeesu gam bolle debbo biiɗo ɓe~: — O yeccake yam ko mbaɗnoomi fuu.
43004040	Nde Samaariya'en ngari to Yeesu, ɓe torii mo o jooɗoo to maɓɓe. O waɗi balɗe ɗiɗi ɗoon.
43004041	Yimɓe ɗuuɗɓe ngoonɗini Yeesu gam bolle muuɗum, faa ɓe ɓuri aramɓe.
43004042	Ɓe mbi'i debbo oon~: — Jo'oni, naa gam bolle maaɗa tan min ngoonɗiniri. Minon e ko'e amin, min nanii bolle ma'ako, min annditii goonga kanko woni kisnoowo duuniyaaru.
43004043	Ɓaawo Yeesu waɗii balɗe ɗiɗi toon, o ɗalii ɓe, o yahi lesdi Gaaliili.
43004044	Kanko e hoore ma'ako o vi'inoo~: — Annabiijo teddintaake nder lesdi muuɗum.
43004045	Nde o wari Gaaliili, Gaaliilankoo'en njaɓɓorake mo juuɗe ɗiɗi, gam kamɓe ɓe njahiino juulɗe Urusaliima, ɓe ngi'ii ko o huunoo nder juulɗe.
43004046	Ndeen Yeesu warti si'ire Kaana nder lesdi Gaaliili, toon to o waylitnoo ndiyam, o laatini ɗam innaboojam. E woodi goɗɗo kuwaneyɗo laamu gonɗo si'ire Kafarnahum, mo ɓiyum yamɗaa.
43004047	Nde kuwaneyɗo laamu oon nani Yeesu ivoyii lesdi Yahuudiya, wartii lesdi Gaaliili, o yahi to Yeesu o torii ɗum yaha gam yamɗitina ɓiyiiko ɓadiiɗo maaygo.
43004048	Yeesu vi'i mo~: — Kul on ngi'aay alaamaaji koo kaayniiɗum, on ngoonɗintaa yam.
43004049	Kuwaneyɗo laamu oon vi'i mo~: — Moodibbo, njahemma ila ɓiyam maayaay.
43004050	Yeesu vi'i mo~: — Hoot, ɓiya yamɗitii. Neɗɗo oon goonɗini ko Yeesu vi'i ɗum, o hooti.
43004051	Huwooɓe ma'ako potti e ma'ako dow laawol, ɓe ngeccii mo ɓe mbi'i~: — Ɓiya yamɗitii.
43004052	O ƴami ɓe ɗume wakkaci o yamɗiti. Ɓe mbi'i mo~: — Keenya nyalawma njamndi go'o, jonte ɗeen njoofi mo.
43004053	Baaba ɓiɗɗo oon annditi goonga ɗum wakkaci ko Yeesu vi'inoo mo~: «~Ɓiya yamɗitii~!~» Ndeen kanko e wuro ma'ako fuu ɓe ngoonɗini Yeesu.
43004054	Kanjum woni alaama kaayniiɗum ɗiɗaɓum ɗum Yeesu huwi nder lesdi Gaaliili, nde o ivoyi lesdi Yahuudiya.
43005001	Ɓaawo ma'ajum, Yeesu yahi Urusaliima gam juulɗe Yahuudu'en.
43005002	Toon Urusaliima faro dammugal bi'eteengal Dammugal baali, e woodi veendu wasaandu filnanaandu rumpaaji jovi. Endu vi'ee Baytisayda nder ibraaninkoore.
43005003	Ɓe njamɗaa ɗuuɗɓe e mbaalii nder rumpaaji ɗiin~: vumɓe e voosɓe e buusaaɓe. [Eɓe ndeenti laanceeki ndiyam.
43005004	Gam malaa'ikaajo Allah e jippoo e veendu nduun wakkaci-wakkaci, e laanca ndiyam ɗaam. Mo yamɗaa aartuɗo nattugo nder ndiyam ɗaam wakkaci ɗam laancaa fuu no yamɗitey, koo iri nguye nyawu o woodi.]
43005005	Toon e woodi neɗɗo mo yamɗaa duuɓi talaatiin e joveetati (38).
43005006	Nde Yeesu yi'i emo waalii, e anndi o neeɓii o nyawɗo, sey Yeesu ƴami mo vi'i~: — A yiɗi yamɗitineego naa~?
43005007	Mo yamɗaa oon toontii mo vi'i~: — Moodibbo, mi walaa koo moye ballitotooɗo yam, mi natta veendu wakkaci ndiyam ma'aru laancaa. Ko mi yaha fuu, mi tawey e woodi aartuɗo yam nattugo.
43005008	Yeesu vi'i mo~: — Umma hooy be'itum maaɗa dillu~!
43005009	Ɗoon e ɗoon neɗɗo oon yamɗiti, hooƴi be'itum muuɗum fuɗɗi yahadu. Nyanndeere ndeen boo ɗum nyannde-fooftiinde.
43005010	Gam ma'ajum aardiiɓe Yahuudu'en mbi'i yamɗitinaaɗo oon~: — Hannde no nyannde-fooftiinde, haanaay kooƴaa be'itum maaɗa.
43005011	O vi'i ɓe~: — Jamɗitinɗo yam oon, kanyum vi'i yam mi hooƴa be'itum am mi dilla.
43005012	Ɓe ƴami mo~: — Moye gorko vi'i maa kooƴaa be'itum maaɗa, ndilla~?
43005013	Ammaa jamɗitinaaɗo oon anndaa moye yamɗitini ɗum, gam Yeesu aartii majjii nder hawriinde.
43005014	Ɓaawo ma'ajum, Yeesu fotti e ma'ako nder Wuro Allah Seniingo, vi'i mo~: — Rah, jo'oni a yamɗitii. Ta'a ɓesdu waɗgo hakke, gam to' goɗɗum ɓurɗum hallugo ɓesdu heɓgo maa.
43005015	Neɗɗo oon yahi yeccii arɗuɓe Yahuudu'en Yeesu yamɗitini ɗum.
43005016	Ndeen aardiiɓe Yahuudu'en puɗɗi torrugo Yeesu gam ko o waɗi nyannde-fooftiinde.
43005017	Yeesu vi'i ɓe~: — Baaba am e ɗoon huwa faa hannde, miin boo emi ɗoon huwa.
43005018	Gam ɗe'e bolle Yahuudu'en ɓesdi raargo wargo mo, naa gam o huultii dooka nyannde-fooftiinde tan, ammaa gam o vi'ii Allah woni baaba ma'ako. O fotnii hoore ma'ako e Allah.
43005019	Yeesu vi'i ɓe~: — Emi vi'a on goonga~: Ɓiɗɗo waawataa huugo koo ɗume kanyum tan, sey ko o yi'i Baabiraawo e huwa. Gam ko Baabiraawo huwata, kanjum Ɓiɗɗo boo huwata.
43005020	Baabiraawo e yiɗi Ɓiɗɗo, emo holla mo koo ɗume ko o huwata. O holley mo kuuɗe ɓurɗe manngu, gam o huwa ɗe, faa ɗe kaaynoo on.
43005021	Noon no Baabiraawo ummitinirta maayɓe, emo foofna ɓe, noon Ɓiɗɗo boo foofnirta mo yiɗi fuu.
43005022	Baabiraawo sernantaa koo moye, o waɗii ceri'a fuu nder junngo Ɓiyiiko,
43005023	gam yimɓe fuu teddina Ɓiɗɗo, noon no ɓe teddinirta Baabiraawo. Mo teddinaay Ɓiɗɗo oon fuu, teddinaay Baabiraawo liloyɗo mo boo.
43005024	Emi vi'a on goonga~: nanɗo bolle am fuu, goonɗini liloyɗo yam, heɓii yonki ɗum faa abadaa. Ceri'a nanngataa mo, o huultii maayde, o nattii nder yonki.
43005025	Emi vi'a on goonga~: wakkaci e wara, faa maa ɗum warii, nde maayɓe nanata voliinde Ɓiɗɗo Allah. Nanɓe mo fuu no poofey.
43005026	Noon no Baabiraawo foofri e hoore muuɗum, noon boo o hokkiri Ɓiɗɗo baawɗe foofrugo e hoore muuɗum.
43005027	Kadimaa o hokkii mo baawɗe sernugo, gam kanko woni Ɓii-Neɗɗo.
43005028	To' ɗum haayno on. Wakkaci e wara nde maayɓe wonɓe nder genaale fuu nanata voliinde ma'ako,
43005029	ɓe mburtoo. Huunooɓe kuuɗe booɗɗe no ummitoto yahago e yonki, huunooɓe kuuɗe kalluɗe boo no ummitoto yahago e ceri'a.
43005030	Mi waawataa waɗgo koo ɗume miin feere am. Noon no narrumi, noon cernireymi. Ceri'a am boo no goonga, gam mi tokkataa ko ngiɗmi, ko liloyɗo yam yiɗi tan tokkeymi.
43005031	— To mi saaydanake hoore am, caaydaaku am naa ɗum goonga.
43005032	E woodi goɗɗo caaydinoowo yam. Emi anndi caaydaaku ngu o saaydantoo yam ɗum goonga.
43005033	Onon, on lilii to Yahayya, kanko ko o saaydini ɗum goonga.
43005034	Miin, mi yillataako caaydaaku neɗɗo, ammaa mi yeccake on ɗum gam kison.
43005035	Yahayya laatake kama fitila kuɓɓaaka e yaynoo. On njaɓii nango belɗum jayngol ma'ako wakkaci seɗɗa.
43005036	Miin, emi woodi caaydaaku ɓurngu ngu Yahayya manngu. Kuuɗe ɗe Baabiraawo hokki yam mi huwa, kanje caaydinta goonga Baabiraawo liloyi yam.
43005037	Kadimaa boo, Baabiraawo liloyɗo yam oon e hoore muuɗum e ɗoon saaydanoo yam. Onon on meeɗaay nango voliinde ma'ako, on meeɗaay yi'igo mo boo.
43005038	Bolle ma'ako njooɗaaki nder ɓerɗe mooɗon, gam on ngoonɗinaay mo o liloyi.
43005039	Eɗon njannga nder Tawreeta gam on tammii heɓgo yonki ɗum faa abadaa nder ma'aka. Kanka boo eka saaydina yam.
43005040	Ammaa on calake wargo to am gam keɓon yonki.
43005041	Naa to yimɓe ndaareymi teddungal.
43005042	Emi anndi on, emi anndi boo on ngiɗaa Allah nder ɓerɗe mooɗon.
43005043	Miin, mi warii nder innde Baaba am, on njaɓaay yam. Ammaa to goɗɗo warii nder innde muuɗum, on njaɓey mo.
43005044	Noye mbaawroton goonɗingo yam, onon hokkindirooɓe teddungal hakkunde mooɗon, ammaa on ngillataako teddungal ivoyngal to Allah go'oto.
43005045	To' on tammo miin fe''otoo on to Baabiraawo. Muusa mo ngoonɗinɗon oon, kanyum fe''otoo on.
43005046	To on ngoonɗinno Muusa, daa on ngoonɗinii yam miin boo, gam miin o sappini nder binndi ma'ako.
43005047	To on ngoonɗinaay ko o vinndi, noye ngoonɗinirton bolle am~?
43006001	Ɓaawo ma'ajum, Yeesu funngi maayo Gaaliili vi'eteengo Tiberiyas.
43006002	Hawriinde ɗuuɗnde e tokki mo, gam ɓe ngi'ii alaamaaji kaayniiɗi ɗi o waɗi, nde o yamɗitini ɓe njamɗaa.
43006003	Yeesu ƴeenti dow vaamnde jooɗodii e almaajiri'en muuɗum toon.
43006004	Wakkaci ɗuum juulɗe Yahuudu'en bi'eteeɗe juulɗe Kuultol ɓadake.
43006005	Yeesu ƴefti gite, o haynii jama'aare ɗuuɗnde e wara to ma'ako. O vi'i Filibus~: — Toye coodeten nyaamdu nyaamneyndu ɓe'e yimɓe fuu~?
43006006	O vi'ii noon tan, gam o nana ko Filibus toontotoo mo, gam emo anndi ko o nyumi waɗgo.
43006007	Filibus vi'i mo~: — Koo to nyaamdu ceede ajurfaari keme ɗiɗi (200) coodoyɗen, gam koo moye nder maɓɓe fuu heɓa seɗɗa-seɗɗa, ndu heƴataa.
43006008	Go'oto nder almaajiri'en ma'ako bi'eteeɗo Anndaraawus minyoo Simon Biiturus vi'i mo~:
43006009	— E woodi kayeeyel ɗo'o goonngel buroodiiji jovi e liƴƴi ɗiɗi, ammaa ɗume ɗum nafata yimɓe ɗuuɗruɓe nihinii~?
43006010	Yeesu vi'i ɓe~: — Ngeccee ɓe ɓe njooɗoo~! Yaayre ndeen e woodi huɗo ɗuuɗko, ɓe njooɗii. Limgal maɓɓe yaharii worɓe dubuuje njovo (5~000).
43006011	Yeesu hooƴi buroodi ɗuum yetti Allah, o ye'edi jooɗiiɓe. Noon o waɗani liƴƴi boo. Koo moye fuu nyaami faa haari.
43006012	Nde ɓe kaari, Yeesu vi'i almaajiri'en muuɗum~: — Kawritee ko hori, gam to' koo ɗume bon.
43006013	Ɓe kawriti guditale buroodiiji jovi ɗe yimɓe nyaami korni, ɓe kebbini compooje sappo e ɗiɗi.
43006014	Nde yimɓe ngi'i alaama kaayniiɗum ɗum Yeesu huwi, ɓe mbi'i~: — Goonga, kanko woni Annabiijo bi'aaɗo no warey nder duuniyaaru.
43006015	Yeesu annditi ɓe ngarey ɓe nannga ɗum e semmbee, gam ɓe mbaɗa ɗum laamiiɗo. Gam ma'ajum o dilli o ƴeenti dow vaamnde, kanko tan.
43006016	Nde alaasara waɗi, almaajiri'en Yeesu njahi maayo.
43006017	Ɓe natti akali gam ɓe punngita maayo, ɓe njaha si'ire Kafarnahum. Faa mutki naange, Yeesu waraay to maɓɓe tawo.
43006018	Henndu mawndu visi e semmbee, faa ndu ummini ɓoggi ndiyam.
43006019	Ɓe laanyi akali boo faa ɓe keɓi kama kiloomeetir jovi koo joveego'o. Nde ɓe kaynii Yeesu e ruugoyii dow ndiyam e ɓaditoo ɓe, ɓe kultori.
43006020	Yeesu vi'i ɓe~: — Ɗum miin. To' on kul~!
43006021	Ndeen ɓe njaɓi o natta nder akali maɓɓe. Ɗoon e ɗoon ɓe njottii toon to ɓe pa'i.
43006022	Nde veeti, yimɓe horinooɓe toon fonngo maayo kiimtake akali go'oti tan wonnoo toon. Ɓe ngi'iino Yeesu nattidaay e almaajiri'en muuɗum nder akali kiin, almaajiri'en feere mu''en natti ki, ndilli.
43006023	Akale ivoyɗe si'ire Tiberiyas ngari faro yaayre toon to Yeesu yettunoo Allah nyaamni yimɓe buroodi.
43006024	Nde yimɓe ɓeen ngi'i Yeesu e almaajiri'en muuɗum fuu ngalaa toon, ɓe natti ɗen ɗoon akale yahago si'ire Kafarnahum, ɓe ndaaroya Yeesu.
43006025	Nde ɓe tawi Yeesu gaɗa maayo, ɓe mbi'i mo~: — Moodibbo, ndeye ngarɗaa ɗo'o~?
43006026	Yeesu toontii ɓe vi'i~: — Emi vi'a on goonga~: naa gam on ngi'ii alaamaaji kaayniiɗi ngillortooɗon yam. On ngilloo yam gam on nyaamii buroodi faa on kaari.
43006027	To' on torro gam nyaamdu nyolooru. Ammaa torree gam nyaamdu neeɓeyndu, hokkooru yonki ɗum faa abadaa, nyaamdu ndu Ɓii-Neɗɗo hokkata on, gam kanko Allah Baabiraawo holli jaɓii ko o huwi.
43006028	Ndeen ɓe ƴami mo~: — Ɗume min mbaɗata gam min kuwa kuuɗe ɗe Allah yiɗi~?
43006029	Yeesu toontii ɓe vi'i~: — Kuugal ngal Allah yiɗi ngaal woni ngoonɗinon mo o liloyi.
43006030	Ɓe mbi'i mo~: — Iri ɗume alaama kaayniiɗum mbaɗataa gam min ngi'a, min ngoonɗin ma~? Ɗume kuwataa~?
43006031	Maamiraaɓe amin nyaamii nyaamdu vi'eteendu manna nder ladde, kama ko vinndaa~: «~O hokkii ɓe nyaamdu ivoyndu gada dow, gam ɓe nyaama.~»
43006032	Yeesu toontii ɓe vi'i~: — Emi vi'a on goonga~: wanaa Muusa hokkunoo on nyaamdu ivoyndu gada dow, ammaa Baaba am hokki on nyaamdu goongaaru ivoyndu gada dow.
43006033	Nyaamdu ndu Allah hokkata on, kayru woni jippoyiindu gada dow, hokkeyndu duuniyaaru yonki.
43006034	Ɓe mbi'i mo~: — Moodibbo, hokku min nyaamdu nduun dum.
43006035	Yeesu vi'i ɓe~: — Miin woni nyaamdu hokkooru yonki. Garɗo to am fuu, veelataake faa abadaa. Goonɗinɗo yam boo ɗomɗataa faa abadaa.
43006036	Mi vi'ii on~: On ngi'ii yam, ammaa faa jo'oni on ngoonɗinaay yam.
43006037	Mo Baabiraawo hokki yam fuu, no warey to am. Garɗo to am boo, mi laggataa ɗum.
43006038	Mi jippoyaaki gada dow gam mi waɗa ko ngiɗmi, ammaa gam mi waɗa ko liloyɗo yam yiɗi.
43006039	Raa ko liloyɗo yam yiɗi~: To' mi halku koo go'oto nder ɓe o hokki yam, ammaa mi ummitina ɓe nyannde-darngal.
43006040	Raa ko Baaba am yiɗi~: Koo moye yi'i Ɓiɗɗo, goonɗini mo, o heɓey yonki ɗum faa abadaa. Mi ummitiney mo boo nyannde-darngal.
43006041	Yahuudu'en puɗɗi nyaamtaago gam bolle ma'ako ɗe o vi'i ɓe~: «~Miin woni nyaamdu jippoyiindu gada dow.~»
43006042	Ɓe mbi'i~: — Wanaa ɗum Yeesu ɓii Yusufu mo annduɗen inna muuɗum e baaba muuɗum naa~? Noye o vi'irata gada dow o jippoyi~?
43006043	Yeesu vi'i ɓe~: — Ngooree nyaamtaago~!
43006044	Walaa baawɗo wargo to am, to naa Baabiraawo liloyɗo yam fooɗoyi mo. Garɗo to am fuu, mi ummitiney ɗum nyannde-darngal.
43006045	Ɗum vinndaama nder defte annabo'en~: «~Ɓe fuu Allah no ekkitiney ɓe.~» Koo moye yewanii Baabiraawo, jaɓi ekkitinol ma'ako, no warey to am.
43006046	Walaa koo go'oto meeɗi yi'igo Baabiraawo, sey oon ivoyɗo to ma'ako, kanko tan yi'i Baabiraawo.
43006047	Emi vi'a on goonga~: goonɗinɗo yam heɓii yonki ɗum faa abadaa.
43006048	Miin woni nyaamdu hokkooru yonki.
43006049	Maamiraaɓe mooɗon nyaamii nyaamdu vi'eteendu manna nder ladde. E noon fuu ɗum haɗaay ɓe maaygo.
43006050	Raa nyaamdu njippoyiindu gada dow, gam nyaamɗo ndu fuu to' maay.
43006051	Miin woni nyaamdu hokkooru yonki ivoyndu gada dow. To goɗɗo nyaami nyaamdu nduun, no foofey faa abadaa. Nyaamdu nduun woni ɓanndu am, ndu kokkeymi gam yonkiiji yimɓe duuniyaaru.
43006052	Bolle ɗeen ummini ngeddi hakkunde Yahuudu'en, ɓe ƴamƴamtiri~: — Noye o waawrata hokkugo en ɓanndu ma'ako nyaamen~?
43006053	Yeesu toontii ɓe vi'i~: — Emi vi'a on goonga~: to on nyaamaay ɓanndu Ɓii-Neɗɗo, on njaraay ƴiiƴam ma'ako, on ngalaa yonki nder mooɗon.
43006054	Nyaamɗo ɓanndu am, yari ƴiiƴam am, heɓii yonki ɗum faa abadaa. Miin boo mi ummitiney mo nyannde-darngal.
43006055	Gam ɓanndu am woni nyaamdu goongaaru, ƴiiƴam am boo woni njaram ngoongajam.
43006056	Nyaamɗo ɓanndu am, yari ƴiiƴam am, no jooɗoto nder am, miin boo mi jooɗoto nder ma'ako.
43006057	Noon no Baabiraawo liloyɗo yam woorri yonki, emi foofa gam daliila ma'ako, noon nyaamɗo ɓanndu am fuu, foofrata gam daliila am.
43006058	Miin woni nyaamdu nduun jippoyiindu gada dow~: naa iri ndu maamiraaɓe mooɗon nyaami, ɓe maayi. Ammaa nyaamɗo ndu'u nyaamdu, no foofey faa abadaa.
43006059	Yeesu volvii ɗe'e bolle fuu wakkaci o ekkitinta nder suudu-wa'ajordu Yahuudu'en wondu Kafarnahum.
43006060	Nde ɓe nani ɗe'e bolle, ɗuuɗɓe gada nder tokkuɓe mo mbi'i~: — Ɗe'e bolle ɗe caɗii korey. Moye waawi jaɓgo ɗe~?
43006061	Yeesu e hoore muuɗum annditi tokkuɓe ɗum e nyaamtoo gam bolle ɗeen. O vi'i ɓe~: — Ɗum jiiɓii hakkiilooji mooɗon naa~?
43006062	Ndeen noye mbaɗoton to on ngi'ii Ɓii-Neɗɗo e ƴeenta toon dow to wonnoo ila arande~?
43006063	Ruhu kam hokkata yonki, ammaa ɓanndu neɗɗo nafataa koo ɗume. Bolle ɗe mbolvanmi on, kanje ngoni ruhu e yonki.
43006064	Ammaa nder mooɗon e woodi ɓe ngoonɗinaay. Gam ila arande Yeesu e anndi ɓeen ɓe ngoonɗintaa ɗum e oon nyaameyɗo amaana muuɗum.
43006065	O ɓesdi vi'igo~: — Kanjum waɗi mbi'imi on~: koo go'oto waawataa wargo to am, to Baabiraawo hokkaay mo no o wardi.
43006066	Ɓaawo ma'ajum, ɗuuɗɓe nder tokkuɓe mo mbittii, ɓe njahaay yeeso e tokkugo mo.
43006067	Gam ma'ajum Yeesu ƴami ɓeen sappo e ɗiɗo, o vi'i~: — Onon maa eɗon ngiɗi dillugo naa~?
43006068	Simon Biiturus toontii mo vi'i~: — Moodibbo, to moye min njahata~? Aan woodi bolle kokkooje yonki ɗum faa abadaa.
43006069	Min ngoonɗinii, emin anndi aan woni Ceniiɗo ivoyɗo to Allah.
43006070	Yeesu vi'i~: — Onon ɓe'e sappo e ɗiɗo, wanaa miin suɓi on naa~? Ammaa go'oto nder mooɗon ɗum mo Ceyɗaan.
43006071	O volvii ka dow Yahuuda ɓii Simon Iskariyooti. Kanko woni nyaameyɗo amaana Yeesu, o go'oto nder ɓeen sappo e ɗiɗo.
43007001	Ɓaawo ma'ajum, Yeesu waɗi ga yiilaago nder lesdi Gaaliili. O yiɗaa yiilaago nder lesdi Yahuudiya, gam Yahuudu'en e ndaara no mbardi mo.
43007002	E wakkaci ɗuum juulɗe Yahuudu'en bi'eteeɗe juulɗe bukkaaji ɓadake.
43007003	Minyiraaɓe Yeesu worɓe mbi'i mo~: — Dillu, njahaa lesdi Yahuudiya gam tokkuɓe ma ngi'a kuuɗe ɗe kuwataa.
43007004	Walaa cuuɗeyɗo ko huwata to e yiɗi anndeego. Nde laatii eɗa huwa iri ɗe'e kuuɗe, vanngin hoore maaɗa yeeso yimɓe fuu.
43007005	Gam koo minyiraaɓe ma'ako maa ngoonɗinaay mo.
43007006	Yeesu vi'i ɓe~: — Wakkaci am waraay tawo, ammaa onon, wakkaci fuu ɗum wakkaci mooɗon.
43007007	Yimɓe duuniyaaru mbaawataa wanygo on, ammaa miin, ɓe nganyii yam gam emi saaydina kuuɗe maɓɓe no kalluɗe.
43007008	Njahee juulɗe ɗeen onon, miin mi yahataa, gam wakkaci am waraay tawo.
43007009	Nde o vi'i ɓe ka, sey o darii Gaaliili.
43007010	Nde minyiraaɓe Yeesu njahi juulɗe ɗeen, Yeesu boo yahii toon, ammaa o vannginaay hoore ma'ako, o suuɗii.
43007011	Mawɓe Yahuudu'en ngillii mo nder hawriinde juulɗe, eɓe ƴama~: — Toye o woni~?
43007012	Yimɓe ɗuuɗɓe ngeddindiri dow bolle ma'ako nder suuɗeefi. Woɓɓe mbi'i~: — O neɗɗo booɗɗo~! Woɓɓe boo mbi'i~: — Wanaa noon, o kalkoowo yimɓe.
43007013	Ammaa walaa bolvuɗo haala ma'ako e njaayri, gam eɓe kula arɗuɓe Yahuudu'en.
43007014	Nde ciiya balɗe juulɗe ngutii, Yeesu natti nder Wuro Allah Seniingo fuɗɗii ekkitingo.
43007015	Ɗum haaynii Yahuudu'en korey, ɓe mbi'i~: — Noye o heɓri nga'al anndal, kanko mo janngaay~?
43007016	Yeesu toontii ɓe vi'i~: — Haala ka ekkitineymi on, ivoyaay to am, ammaa to liloyɗo yam ka ivoyi.
43007017	Giɗɗo huugo ko Allah yiɗi fuu, no anndey ekkitinki am to Allah ivoyi, naa to am ki ivi.
43007018	Koo moye volvata haala hoore muuɗum, hoore ma'ako o raarata mawningo. Ammaa oon mawninoowo liloyɗo ɗum, goonga o vi'ata, fewre fuu walaa e ma'ako.
43007019	Muusa hokki on Tawreeta naa~? Ammaa walaa koo go'oto mooɗon tokki ka. Gam ɗume ndaaroton wargo yam~?
43007020	Yimɓe toontii mo mbi'i~: — Aan, a woodi ginnol. Moye raarata wargo maa~?
43007021	Yeesu vi'i ɓe~: — Kuugal kaayniingal go'otal tan kuumi, on fuu ɗum haaynii on.
43007022	Muusa hokkii on dooka naadeeki, ammaa to maamiraaɓe mooɗon ɗum ivoyi, naa to Muusa. E noon fuu eɗon naada ɓikkon mooɗon faa e nyannde-fooftiinde.
43007023	To ɓinngel e naadee nyannde-fooftiinde, gam to' on kornu Dooka Muusa, ko jeyi kuunƴiranton yam gam mi yamɗitinii neɗɗo nyannde-fooftiinde~?
43007024	Ngooree sernirgo no ngi'iruɗon e gite tan, ammaa cerniree goonga.
43007025	Woɓɓe gada nder yimɓe Urusaliima mbi'i~: — Wanaa kanko woni mo ɓe ndaarata wargo naa~?
43007026	Rah, emo darii ekkitina e njaayri. Ɓe mbi'aay mo koo ɗume. Na aardiiɓe tabbitinii kanko woni Almasiifu~?
43007027	Enen eɗen anndi to o'o neɗɗo ivi, ammaa to Almasiifu warii, walaa anndeyɗo to o ivoyi.
43007028	Wakkaci Yeesu ekkitinta nder Wuro Allah Seniingo, o towni voliinde, o vi'i~: — Eɗon anndi yam, eɗon anndi to ivoymi naa~? Wanaa miin waddi hoore am, ammaa liloyɗo yam no goongaajo. Onon boo on anndaa mo.
43007029	Ammaa miin emi anndi mo, gam to ma'ako ivoymi. Kanko liloyi yam.
43007030	Ndeen ɓe ndaari nanngugo mo, ammaa walaa meemɗo mo, gam wakkaci ma'ako waraay tawo.
43007031	Ɗuuɗɓe nder hawriinde ndeen ngoonɗini mo, ɓe mbi'i~: — To Almasiifu warii, koo emo huwa alaamaaji kaayniiɗi ɓurɗi ɗi o'o neɗɗo huwi naa~?
43007032	Fariisa'en nani ko yimɓe caawootiri dow Yeesu. Mawɓe aardiiɓe diina Yahuudu'en e Fariisa'en liloyi reenooɓe Wuro Allah Seniingo gam nannga mo.
43007033	Yeesu vi'i ɓe~: — Miin, emi wondi e mooɗon wakkaci seɗɗa tawo. Ɓaawo ma'ajum, mi hootey to liloyɗo yam.
43007034	On ngilloto yam, ammaa on ngi'ataa yam, gam on mbaawataa yahago to ngonmi.
43007035	Yahuudu'en ƴamƴamtiri~: — Toye o yahata to en mbaawataa yi'igo mo~? Kiila o tawtoyey yimɓe meeɗen wonɓe nder Helenankoo'en, gam o ekkitina ɓe.
43007036	O vi'ii en ngilloto mo, en ngi'ataa mo, gam en mbaawataa yahago to o woni. Ɗume woni ma'ana bolle ɗeen~?
43007037	Nyannde heynirde juulɗe, kayre ɓuri nyalɗe fuu manngu, Yeesu darii towni voliinde vi'i~: — Ɗomɗuɗo fuu wara to am yara.
43007038	Gam Deftere vi'i~: Goonɗinɗo yam fuu ceeɓooje ndiyam kokkoojam yonki no iley nder ɓernde muuɗum.
43007039	O volvii dow Ruhu Allah ɗum goonɗinɗo mo fuu heɓata. Wakkaci ɗuum Ruhu waraay tawo, gam Yeesu teddinaaka.
43007040	Nde ɗuuɗɓe nder hawriinde ndeen nani bolle ɗeen, ɓe mbi'i~: — Goonga, kanko woni Annabiijo oon.
43007041	Woɓɓe mbi'i~: — Kanko woni Almasiifu. Woɓɓe boo mbi'i~: — Koo Almasiifu e ivoya Gaaliili~?
43007042	Deftere vi'ii, gada e lenyol Dawda Almasiifu ivoyta, gada e si'ire Dawda vi'eteende Baytilaama o ivoyta.
43007043	Nyumooji yimɓe ɓeen cenndiri dow ma'ako.
43007044	Nder maɓɓe e woodi yiɗɓe nanngugo mo, ammaa walaa meemɗo mo.
43007045	Ndeen reenooɓe Wuro Allah Seniingo ɓeen ngarti to mawɓe aardiiɓe diina Yahuudu'en e Fariisa'en. Ɓeen mbi'i ɓe~: — Gam ɗume on ngaddaay mo~?
43007046	Reenooɓe ɓeen toontii ɓe, mbi'i~: — Walaa meeɗɗo volvirgo kama neɗɗo oon.
43007047	Fariisa'en mbi'i ɓe~: — Onon maa on estaama naa~?
43007048	Koo e woodi goonɗinɓe mo nder aardiiɓe, koo nder Fariisa'en naa~?
43007049	Ɓe'e yimɓe anndaa Tawreeta Muusa, ɓe la'anaaɓe.
43007050	Go'oto nder Fariisa'en bi'eteeɗo Nikodiimu, jahanooɗo to Yeesu nder jemma, vi'i ɓe~:
43007051	— Koo Tawreeta meeɗen hokkii en laawol sernango neɗɗo ila en nanaay haala ma'ako, en anndaa ko o huwi naa~?
43007052	Ɓe toontii mo, ɓe mbi'i~: — Aan maa a Gaaliilankeejo naa~? Raar Deftere, a yi'ey walaa annabiijo koo go'oto ivoyi Gaaliili. [
43007053	Ɓaawo ma'ajum, koo moye fuu hooti wuro muuɗum.
43008001	Ndeen Yeesu dilliri vaamnde Jaytunje.
43008002	Fajiri o so''oyii nder Wuro Allah Seniingo. Yimɓe fuu ngari to ma'ako. O jooɗii emo ekkitina ɓe.
43008003	Sey moodiɓɓe Tawreeta e Fariisa'en ngaddani mo debbo nanngiraaɗo njeenu. Ɓe ndarni mo caka hawriinde ndeen.
43008004	Ɓe mbi'i Yeesu~: — Moodibbo, o'o debbo nanngiraama njeenu.
43008005	Muusa vi'ii nder Tawreeta, doole mbarden iri ɓe'e rewɓe kaaƴe. Aan fa, noye mbiiɗaa~?
43008006	Ɓe mbi'ii noon gam ɓe nanngira mo bolle, ɓe keɓa no ɓe njowrani mo layfi. Sey Yeesu tuurnii, vinndiri hohondu muuɗum e lesdi.
43008007	Nde ɓe ɓesdi ƴamgo mo, o ɓanti hoore ma'ako, o vi'i ɓe~: — Go'oto nder mooɗon mo meeɗaay waɗgo hakke no aartu ferdugo mo haayre.
43008008	Sey o ɓesdi tuurnaago, o waɗi ga vinndugo e lesdi.
43008009	Nde ɓe nani ɗum, ɓe ndilliri go'oto-go'oto, mawɓe aarti dillugo. Yeesu e debbo oon tan korii.
43008010	Yeesu ɓanti hoore muuɗum, vi'i mo~: — Banndam debbo, toye ɓe ngoni~? Walaa cernanɗo ma naa~?
43008011	O toontii mo~: — Moodibbo, walaa koo go'oto. Yeesu vi'i mo~: — Miin boo, mi sernantaa ma. Yah, ta'a ɓesdu waɗgo hakke.]
43008012	Yeesu ɓesdi ekkitingo ɓe, vi'i~: — Miin woni jayngol duuniyaaru. Tokkuɗo yam fuu yahataa nder niɓre sam, ammaa no heɓey jayngol yonki.
43008013	Ndeen Fariisa'en mbi'i mo~: — Eɗa caaydina hoore maaɗa, caaydaaku maaɗa boo, naa ɗum goonga.
43008014	Yeesu toontii ɓe vi'i~: — Kul mi saaydinii hoore am, e noon fuu caaydaaku am ɗum goonga, gam emi anndi to ivoymi, emi anndi boo to pa'ami. Ammaa onon, on anndaa to ivoymi, on anndaa boo to pa'ami.
43008015	Onon, on cernira noon no yimɓe cernirta, ammaa miin mi sernantaa koo moye.
43008016	Ammaa to mi sernanii goɗɗo, ceri'a am no goonga, gam mi sernataa miin tan, Baabiraawo liloyɗo yam e wondi e am.
43008017	Ɗum vinndaama nder Tawreeta mooɗon~: caaydaaku worɓe ɗiɗo no goonga.
43008018	Miin, emi saaydanoo hoore am. Baabiraawo liloyɗo yam boo, e saaydanoo yam.
43008019	Ɓe mbi'i mo~: — Toye Baaba maaɗa woni~? Yeesu toontii ɓe vi'i~: — Koo miin koo Baaba am, walaa mo annduɗon. To on annduno yam, daa on anndeyno Baaba am.
43008020	Yeesu volvii bolle ɗeen wakkaci o ekkitinta nder Wuro Allah Seniingo faro yaayre to ɓe ndesata ceede sadaka. Walaa meemɗo mo, gam wakkaci ma'ako waraay tawo.
43008021	Yeesu ɓesdi vi'igo ɓe~: — Mi dilley, on ngilloto yam, ammaa on maayey nder hakkeeji mooɗon. On mbaawataa yahago to njaheymi.
43008022	Gam ma'ajum, Yahuudu'en mbi'i~: — Koo maa o warey hoore ma'ako~? Kanjum waɗi o vi'i en mbaawataa yahago to o yahata.
43008023	Yeesu vi'i ɓe~: — Onon, lees iɓɗon, ammaa miin dow ivoymi. Onon, e duuniyaaru iɓɗon, ammaa miin mi ivaay e ma'aru.
43008024	Gam ma'ajum mbi'imi on, on maayey nder hakkeeji mooɗon. To on ngoonɗinaay miin woni mo ngonmi, goonga, on maayey nder hakkeeji mooɗon.
43008025	Ɓe mbi'i mo~: — Aan a moye~? Yeesu toontii ɓe vi'i~: — Mo mbi'inoomi on ila arande ngonmi.
43008026	Emi woodi bolle ɗuuɗɗe ɗe mbolvaneymi on, ɗe cerniraneymi on. Ammaa liloyɗo yam no goongaajo. Ko narrumoomi, ngeccotoomi yimɓe.
43008027	Ɓe keɓtaay emo volvana ɓe dow Baabiraawo.
43008028	Gam ma'ajum, Yeesu vi'i ɓe~: — To Ɓii-Neɗɗo ƴeftaama dow lekki, ndeen on annditey miin woni mo ngonmi. Mi waɗataa koo ɗume gam hoore am, ammaa mi yeccoto on ko Baabiraawo anndini yam.
43008029	Liloyɗo yam oon e wondi e am, o wooraay yam feere am, gam ko veli mo tan mbaɗeymi wakkaci fuu.
43008030	Nde Yeesu vi'i noon, sey ɗuuɗɓe ngoonɗini mo.
43008031	Gam ma'ajum, Yeesu vi'i Yahuudu'en goonɗinɓe ɗum~: — To on ɗowtanake ekkitinol am, ndeen on laatoto almaajiri'en am goonga'en.
43008032	Ndeen on anndey goonga. Goonga kaan boo no rimɗiney on.
43008033	Ɓe toontii mo, ɓe mbi'i~: — Minon, min lenyol Ibraahim, min meeɗaay laataago maccuɓe koo moye. Noye mbi'irataa min ndimɗey~?
43008034	Yeesu vi'i ɓe~: — Emi vi'a on goonga~: baɗoowo hakke fuu no maccuɗo hakke.
43008035	Maccuɗo jooɗataako nder wuro jawmum dum, ammaa ɓiɗɗo no jooɗoto faa abadaa.
43008036	To Ɓiɗɗo rimɗinii on, on laatoto rimɓe goonga'en.
43008037	Emi anndi on lenyol Ibraahim, ammaa eɗon ndaara wargo, sabu haala am nattaay nder ɓerɗe mooɗon.
43008038	Miin, ko ngi'imi e Baaba am, kanjum ekkitineymi on. Onon, ko nanɗon e baaba mooɗon mbaɗoton.
43008039	Ɓe toontii mo, ɓe mbi'i~: — Ibraahim woni baaba amin. Yeesu vi'i ɓe~: — Kul e Ibraahim iɓnooɗon, daa on kuwii kuuɗe Ibraahim.
43008040	Ammaa jo'oni, gam mi vi'ii on goonga ka nanmi e Allah, eɗon ndaara wargo yam. Ibraahim waɗaay noon.
43008041	Onon, kuuɗe baaba mooɗon kuwoton. Ɓe mbi'i mo~: — Minon fa, min laataaki njaalu'en. Baabiraawo go'oto min ngoodi, kanko woni Allah.
43008042	Yeesu vi'i ɓe~: — Kul Allah wonnoo baaba mooɗon, daa on ngiɗey yam, gam to Allah ivoymi ngarmi to mooɗon. Mi waddaay hoore am, ammaa kanko liloyi yam.
43008043	Gam ɗume on keɓtataa bolle am~? Gam on mbaawataa nango ko mbi'eymi on.
43008044	Onon, Ceyɗaan woni baaba mooɗon. Giɗaaɗi baaba mooɗon kuwoton. Kanko o baɗoowo war-hoore ila arande. O walaa goonga, gam goonga walaa nder ma'ako. To o fevii, o waɗii gikku ma'ako, gam o pevoowo, o baaba peve.
43008045	Ammaa miin, gam emi volva goonga, kanjum waɗi on ngoonɗinaay yam.
43008046	Moye nder mooɗon waawi feldugo yam hakke~? To mi vi'ii goonga, gam ɗume on ngoonɗintaa yam~?
43008047	Neɗɗo Allah no naney bolle Allah. Ammaa onon, on nanataa ɗe, gam naa on yimɓe Allah.
43008048	Yahuudu'en mbi'i mo~: — Min mbi'aay goonga nde min mbi'i a Samaariyaajo, a woodi ginnol naa~?
43008049	Yeesu toontii ɓe vi'i~: — Mi walaa ginnol, emi ɗoon teddina Baaba am. Ammaa onon eɗon njamna yam.
43008050	Miin, mi yillantaako hoore am teddungal. E woodi gillantooɗo yam ngal, kanko woni cernoowo.
43008051	Emi vi'a on goonga~: tokkuɗo voliinde am fuu maayataa sam.
43008052	Yahuudu'en mbi'i mo~: — Jo'oni kam, min tabbitinii a woodi ginnol. Ibraahim e annabo'en fuu maayi. Noye aan mbi'irataa tokkuɗo voliinde maaɗa fuu maayataa~?
43008053	Koo a ɓurii baaba amin Ibraahim, boo o maayi~? Annabo'en boo maayi. Aan moye ndesɗaa hoore maaɗa~?
43008054	Yeesu toontii ɓe vi'i~: — Miin, to mi teddinii hoore am, teddungal am no mehere. Baaba am, mo noddoton Allah mooɗon, kanko teddinta yam.
43008055	On anndaa mo, ammaa miin emi anndi mo. To mi vi'ii mi anndaa mo, mi laatake pevoowo kama mooɗon. Emi anndi mo, emi ɗoon tokki voliinde ma'ako.
43008056	Baaba mooɗon Ibraahim nanii belɗum haynaago garol am. O yi'ii ngol, o nanii belɗum.
43008057	Yahuudu'en mbi'i mo~: — A waɗaay koo duuɓi hamsiin (50) tawo, noye ngi'iruɗaa Ibraahim~?
43008058	Yeesu toontii ɓe vi'i~: — Emi vi'a on goonga~: ila Ibraahim tagaaka, miin emi woodi.
43008059	Gam ma'ajum ɓe kooƴi kaaƴe gam ɓe pera mo. Ammaa Yeesu suuɗi hoore muuɗum, vurtii Wuro Allah Seniingo.
43009001	Nde Yeesu wutotoo, o yi'ii goɗɗo dimaaɗo no bumɗo.
43009002	Almaajiri'en ma'ako ƴami mo~: — Moodibbo, moye waɗi hakke o rimaa o bumɗo, kanko, na danyooɓe ma'ako~?
43009003	Yeesu vi'i ɓe~: — Wanaa kanko koo danyooɓe ma'ako mbaɗi hakke. Ɗum waɗii gam kuuɗe Allah mbannga e ma'ako.
43009004	Ila naange e hori, e haani kuwen kuuɗe liloyɗo yam, gam jemma no warey nde walaa baawɗo huugo.
43009005	Wakkaci emi nder duuniyaaru, miin woni jayngol ma'aru.
43009006	Nde o vi'i noon sey o tuuti joode e lesdi, o soofni ndi, o molmi e gite bumɗo oon.
43009007	O vi'i mo~: — Yah, sulmoya veendu Silowam. (Ma'ana Silowam ɗum lilaaɗo). O sulmoyii o hooti, emo yi'a.
43009008	Wondiɗɗaaɓe ma'ako e yi'eynooɓe mo emo toroo mbi'i~: — Wanaa kanko woni jooɗotonooɗo e toroo~?
43009009	Woɓɓe mbi'i~: — Ɗum kanko~! Woɓɓe mbi'i~: — Wanaa ɗum kanko~! Ɗum nandi ma'ako tan~! Neɗɗo oon e hoore muuɗum vi'i~: — Goonga, ɗum miin~!
43009010	Ɓe mbi'i mo~: — Ee noye mbumtirɗaa~?
43009011	O toontii ɓe o vi'i~: — Neɗɗo bi'eteeɗo Yeesu soofni lesdi, o molmi e gite am, o vi'i yam mi yaha veendu Silowam, mi sulmoyo. Sey njahami culmoyiimi mbumtumi.
43009012	Ɓe mbi'i mo~: — Toye neɗɗo oon woni~? O vi'i ɓe~: — Mi anndaa~!
43009013	Sey ɓe njahari bumnooɗo oon to Fariisa'en,
43009014	gam nyannde nde Yeesu soofni lesdi vumtini mo, ɗum nyannde-fooftiinde.
43009015	Ndeen Fariisa'en ƴami mo~: — Noye mbumtirɗaa~? O vi'i ɓe~: — O molmi loɓokke e gite am, culmiimi, sey mbumtumi.
43009016	Woɓɓe nder Fariisa'en mbi'i~: — Neɗɗo oon ivoyaay to Allah, gam o reenaay dooka nyannde-fooftiinde. Woɓɓe boo mbi'i~: — Noye neɗɗo baɗoowo hakke waawrata waɗgo iri ɗu'um alaama kaayniiɗum~? Ɓe luhuri hakkunde maɓɓe.
43009017	Fariisa'en ɓesdi ƴamgo bumnooɗo oon kadimaa~: — Aan fa, ɗume mbi'ataa dow bumtinɗo ma oon~? O vi'i ɓe~: — O annabiijo.
43009018	E noon fuu, arɗuɓe Yahuudu'en njaɓaay o bumnooɗo o vumtinaama, faa ɓe noddi danyooɓe ma'ako.
43009019	Ɓe ƴami ɓe~: — O'o ɗum ɓiyii on mo mbiiɗon danyaama no bumɗo naa~? Ee noye o vumtiri jo'oni~?
43009020	Danyooɓe ma'ako mbi'i~: — Emin anndi o ɓiyii min, o danyaama o bumɗo.
43009021	Ammaa no o vumtiri jo'oni, min anndaa. Min anndaa boo moye vumtini mo. Kanko maa o mawɗo, ƴamee mo~! Emo waawi toontaago on e hoore ma'ako.
43009022	Danyooɓe ma'ako mbi'ii noon gam eɓe kula arɗuɓe Yahuudu'en, gam ɓeen mbaɗii honnduko wo'oto~: neɗɗo fuu biiɗo Yeesu woni Almasiifu ɓe laggey mo, ɓe mburtina mo suudu wa'ajordu.
43009023	Kanjum waɗi danyooɓe ma'ako mbi'i~: — O mawɗo, ƴamee mo~!
43009024	Sey Fariisa'en ɓesdi noddugo bumnooɗo oon ɗiɗaɓre, ɓe mbi'i mo~: — Teddin Allah, yecca goonga~! Minon, emin anndi neɗɗo oon no baɗoowo hakke.
43009025	O vi'i ɓe~: — Koo o baɗoowo hakke, miin kam mi anndaa. Fii go'otum tan anndumi~: mi bumnooɗo, jo'oni boo emi yi'a.
43009026	Ɓe mbi'i mo~: — Ɗume o waɗan maa~? Noye o vumtinir ma~?
43009027	O toontii ɓe o vi'i~: — Mi aartii mi vi'ii on ka, ammaa on njaɓaay. Gam ɗume ngiɗɗon ɓesdugo nango ka kadimaa~? Na onon maa eɗon ngiɗi laataago almaajiri'en ma'ako~?
43009028	Ɓe kuɗi mo, ɓe mbi'i~: — Aan woni almaajiriijo ma'ako~! Minon min almaajiri'en Muusa.
43009029	Emin anndi Allah volidii e Muusa, ammaa kanko min anndaa to o ivoyi.
43009030	Neɗɗo oon toontii ɓe vi'i~: — Ɗum kaayniiɗum~: on anndaa to o ivoyi, rah, miin boo o vumtinii yam~!
43009031	Eɗen anndi Allah nanantaa waɗooɓe hakke, ammaa emo nanana kulɗo mo, baɗoowo ko o yiɗi.
43009032	Gada duuniyaaru tagaa, ɗum meeɗaay nango goɗɗo vumtinii danyaaɗo no bumɗo.
43009033	To naa to Allah neɗɗo oon ivoyno, o waawataa waɗgo koo ɗume.
43009034	Ɓe mbi'i mo~: — Aan dimaaɗo nder hakke, aan ekkitinta min naa~? Ɓe laggi mo.
43009035	Yeesu nani ɓe laggii mo, sey o yillii mo, o fotti e ma'ako, o ƴami mo~: — A goonɗinii Ɓii-Neɗɗo naa~?
43009036	O toontii Yeesu o vi'i~: — Moodibbo, moye woni mo, gam mi ngoonɗina mo~?
43009037	Yeesu vi'i mo~: — A aartii a yi'ii mo. Oon bolideyɗo e maaɗa, ɗum kanko.
43009038	O vi'i mo~: — Jawmiraawo, mi goonɗinii. O sujjidani Yeesu.
43009039	Ndeen Yeesu vi'i~: — Waɗgo ceri'a waddi yam nder ndu'u duuniyaaru, gam faa vumɓe ngi'a, yi'ooɓe boo mbuma.
43009040	Nde Fariisa'en wonduɓe e ma'ako nani bolle ɗeen, ɓe ƴami mo~: — To noon, minon min vumɓe naa~?
43009041	Yeesu vi'i ɓe~: — Kul on vumɓe, daa on mbaɗataano hakke. Ammaa gam mbiiɗon eɗon ngi'a, hakke mooɗon tabbitii.
43010001	— Emi vi'a on goonga~: nattoowo hoggo baali mo nattiraay dammugal fuu, kanko woni gujjo, te'etoowo.
43010002	Ammaa oon nattiroowo dammugal, kanko woni gaynaako baali.
43010003	Deenoowo dammugal no omtaney mo. Baali ɗiin e nana voliinde ma'ako. O noddey baali ma'ako ɗiin, koo nguye fuu e innde muuɗum, o vurtina ɗi.
43010004	To o vurtinii ɗi, ɗi fuu, o aardoto ɗi, ɗi tokka ɓaawo ma'ako, gam eɗi anndi voliinde ma'ako.
43010005	Ɗi tokkataa koɗo sam, ɗi nyaarey mo, gam ɗi anndaa voliinde koɗo.
43010006	Yeesu vi'ii ɓe bolle ɗeen, ammaa ɓe keɓtaay dow ɗume o volvi.
43010007	Gam ma'ajum, Yeesu ɓesdi vi'igo ɓe~: — Emi vi'a on goonga~: miin woni dammugal hoggo baali.
43010008	Aartuɓe yam wargo fuu no wuyɓe, te'etooɓe, ammaa baali ɗiin nananaay ɓe.
43010009	Miin woni dammugal. Nattirɗo to am fuu no hisey, o nattey, o vurtoto, o heɓey yaayre durngol.
43010010	Gujjo e wara gam wujjugo e hirsugo e halkugo tan. Ammaa miin, mi warii gam yimɓe keɓa jo'onde velnde nde walaa ko ŋakki e muuɗum.
43010011	Miin woni gaynaako booɗɗo. Gaynaako booɗɗo e hokka yonki muuɗum gam baali muuɗum.
43010012	Ammaa gayloowo, naa no gaynaako goongaajo, gam walaa ko waanni mo e baali ɗiin. To o yi'ii sayaakiire, o nyaarey o ɗala ɗi. Sayaakiire no nanngey ko nanngata, koriiɗi no cankitoto.
43010013	Gayloowo no nyaarey ɗala ɗi, gam o gayloowo, walaa ko waanni mo to ɗi kalki.
43010014	-
43010015	Miin woni gaynaako booɗɗo. Noon no Baabiraawo anndiri yam, emi anndi mo, noon boo anndirmi baali am, baali am boo noon anndiri yam. Emi hokka yonki am gam baali am.
43010016	Emi woodi goɗɗi baali boo ɗi ngalaa nder ngo'o hoggo. Kanji boo, doole mi wadda ɗi. Ɗi nana voliinde am, ɗi laatoo sefre wo'ore, gaynaako go'oto.
43010017	Baabiraawo e yiɗi yam, gam mi hokkey yonki am, ndeen kadimaa mi hooytoo ki.
43010018	Walaa baawɗo ittango yam yonki. Miin e hoore am hokkata ki. Emi woodi baawɗe hokkugo ki, emi woodi baawɗe hooƴtoyaago ki. Baaba am, kanyum vi'i yam mi waɗa noon.
43010019	Bolle ɗeen ɓesdi senndindirgo Yahuudu'en.
43010020	Ɗuuɗɓe nder maɓɓe e mbi'a~: — Emo woodi ginnol, o kaaŋaaɗo. Gam ɗume eɗon ngewanoo mo~?
43010021	Ammaa woɓɓe mbi'i~: — Ngo'ol ekkitinol naa ngol goonɗo ginnol. Goonɗo ginnol waawataa vumtingo bumɗo.
43010022	Juulɗe mbaɗi nder si'ire Urusaliima. Juulɗe ɗeen ɗum juulɗe Wuro Allah Seniingo. Ɗum fotoyii nder dabbunde.
43010023	Yeesu e yiiloo nder Wuro Allah Seniingo, toon to rumpaaji laamiiɗo Suleymaanu ngoni.
43010024	Sey Yahuudu'en tummbi mo mbi'i~: — Faa ndeye ɗalataa woorgo min nder ɓerɗe ɗiɗi~? To aan woni Almasiifu, yecca min laaɓɗum.
43010025	Yeesu toontii ɓe vi'i~: — Mi yeccake on, ammaa on ngoonɗinaay. Kuuɗe ɗe kuumi nder innde Baaba am, kanje caaydinta yam.
43010026	Ammaa onon on ngoonɗinaay yam, gam naa on baali am.
43010027	Baali am no ngewanto voliinde am. Emi anndi ɗi, eɗi tokka yam.
43010028	Emi hokka ɗi yonki ɗum faa abadaa. Ɗi kalkataa sam. Walaa koo moye jaɓtata ɗi e junngo am.
43010029	Baabiraawo kokkuɗo yam ɗi, ɓurii koo moye manngu. Walaa baawɗo jaɓtugo ɗi e junngo Baaba am.
43010030	Miin e Baabiraawo, min go'o.
43010031	Yahuudu'en ɓesdi hooygo kaaƴe gam fergo mo.
43010032	Yeesu vi'i ɓe~: — Mi hollii on kuuɗe booɗɗe ɗuuɗɗe ivoyɗe to Baabiraawo. Dow ɗeye kuuɗe ndaaroton ferdugo yam kaaƴe~?
43010033	Yahuudu'en mbi'i mo~: — Wanaa gam kuugal booɗngal min perdey maa kaaƴe, ammaa gam a famɗinii innde Allah. Aan a neɗɗo, ammaa a wartirii hoore maaɗa Allah.
43010034	Yeesu vi'i ɓe~: — Ɗum vinndaama nder Tawreeta mooɗon~: «~Allah vi'i~: onon on allaaji.~»
43010035	Ko Deftere vi'i sottataa. Allah noddirii ɓeen ɓe volidi allaaji,
43010036	ndeen noye mbi'iroton yam mi famɗinii innde Allah, gam mi vi'ii miin mi Ɓiɗɗo Allah, miin mo Baabiraawo seni, o liloyi nder duuniyaaru~?
43010037	Kul mi huwaay kuuɗe Baaba am, to' on ngoonɗinam.
43010038	Ammaa to emi huwa ɗe, kul on ngoonɗinaay yam, ngoonɗinee kuuɗe ɗeen gam anndon, keɓton emi nder Baabiraawo, Baabiraawo e nder am.
43010039	Ɓe ɓesdi raargo nanngugo mo, ammaa o hisi juuɗe maɓɓe.
43010040	Yeesu so''ii gaɗa maayo Urdun, toon to Yahayya waɗeynoo baptisma arande. O jooɗii toon.
43010041	Yimɓe ɗuuɗɓe ngari to ma'ako, ɓe mbi'i~: — Yahayya waɗaay kaayniiɗum koo go'otum. Ammaa ko o vi'i dow o'o neɗɗo fuu ɗum goonga.
43010042	Ɗuuɗɓe ngoonɗini mo toon.
43011001	Toon si'ire Baytaaniya e woodi goɗɗo neɗɗo mo yamɗaa bi'eteeɗo Li'aajaru. Emo wondi e rimdaaɓe ma'ako rewɓe ɗiɗo, Maryaama e Marta.
43011002	Maryaama woni molmeyɗo kosɗe Jawmiraawo e nebbam uuroojam, o mooytira ɗe e gaasa ma'ako. Li'aajaru mo yamɗaa oon no minyiiko.
43011003	Rimdaaɓe ma'ako rewɓe liloyi goɗɗo to Yeesu. O vi'i mo~: — Moodibbo, oon mo ngiɗɗaa yamɗaa.
43011004	Nde Yeesu nani bolle ɗeen, o vi'i~: — Nyawu nguun warataa mo, ammaa ngu vannginey teddungal Allah, Ɓiɗɗo Allah boo teddiniree e ma'agu.
43011005	Yeesu e yiɗi Li'aajaru e rimdaaɓe muuɗum rewɓe, Marta e Maryaama.
43011006	Koo nde o nani Li'aajaru yamɗaa, o ɓesdi jooɗaago toon to o woni balɗe ɗiɗi.
43011007	Ɓaawo ma'ajum, o vi'i almaajiri'en ma'ako~: — Co''ooɗemma lesdi Yahuudiya~!
43011008	Almaajiri'en toontii mo mbi'i~: — Moodibbo, neeɓaay ko Yahuudu'en ndaari ferdugo maa kaaƴe, ndeen kadimaa co''oɗaa toon~?
43011009	Yeesu vi'i ɓe~: — Wanaa awaaji sappo e ɗiɗi ngoni nder nyalawma naa~? Jahoowo nyalawma fergataako, gam emo yi'a jayngol.
43011010	Ammaa jahoowo jemma no fergoto, gam jayngol walaa e ma'ako.
43011011	Ɓaawo o vi'ii bolle ɗeen, o ɓesdi vi'igo ɓe~: — Higoo meeɗen Li'aajaru ɗaanake, ammaa mi yahey mi findinoya mo.
43011012	Almaajiri'en mbi'i~: — Moodibbo, kul o ɗaani, ndeen o hoyey.
43011013	Kanko emo volva dow maayde Li'aajaru, ammaa kamɓe ɓe tammii bolle ɗoyngol o volvata.
43011014	Ndeen Yeesu yeccii ɓe laaɓɗum~: — Li'aajaru maayi~!
43011015	Gam daliila mooɗon mi nanii belɗum mi tawaaka toon, gam ngoonɗinon. Ammaa jo'oni njahemma to ma'ako.
43011016	Ndeen Tooma bi'eteeɗo Ciwtaaɗo vi'i almaajiri'en horiiɓe~: — Njahemma gam enen maa maayden e ma'ako.
43011017	Nde Yeesu yottii, o tawi Li'aajaru waɗii balɗe nayi nder yenaande.
43011018	Hakkunde Baytaaniya e Urusaliima ɗum ɓuraay kama kiloomeetir tati.
43011019	Gam ma'ajum Yahuudu'en ɗuuɗɓe gada Urusaliima ngari to Maryaama e Marta, gam sa'anugo ɓe dow maayde Li'aajaru minyiraawo maɓɓe.
43011020	Nde Marta nani Yeesu e wara, o yahi taɓɓoyaago mo, ammaa Maryaama jooɗii wuro.
43011021	Marta vi'i Yeesu~: — Moodibbo, to a ɗo'ono, daa minyam gorko maayataano.
43011022	Ammaa koo jo'oni emi anndi ko toriɗaa Allah fuu no waɗante ɗum.
43011023	Yeesu vi'i mo~: — Minya no fintey.
43011024	Marta vi'i~: — Emi anndi o fintey nyannde-darngal.
43011025	Yeesu vi'i mo~: — Miin woni pintinoowo, miin woni yonki. Goonɗinɗo yam, koo to maayii no foofey.
43011026	Kadimaa goonɗo yonki fuu goonɗini yam, maayataa sam. A goonɗinii ɗum naa~?
43011027	Marta toontii mo vi'i~: — Ee Jawmam~! Mi goonɗinii aan woni Almasiifu Ɓiɗɗo Allah garoowo nder duuniyaaru.
43011028	Ɓaawo ma'ajum o yahi noddoygo minyiiko Maryaama. O vi'i ɗum e suuɗeefi~: — Moodibbo wari emo noddu maa.
43011029	Nde Maryaama nani ka, o ummii jaawɗum o no'otoyii.
43011030	Yeesu nattaay si'ire ndeen tawo. Emo toon to Marta taɓɓoynoo mo.
43011031	Yahuudu'en wonduɓe e Maryaama nder wuro gam de''itingo mo, ɓe ngi'i o vurtake jaawɗum. Ɓe tokki mo, ɓe tammii o voyoyey toon to yenaande.
43011032	Nde Maryaama yottii to Yeesu woni, yi'i mo, sey o diccii yeeso ma'ako o vi'i mo~: — Moodibbo, to a ɗo'ono daa minyam gorko maayataano.
43011033	Nde Yeesu yi'i Maryaama e Yahuudu'en wonduɓe e ma'ako e mboya, sey ɗum ummini ɓernde ma'ako, nde metti.
43011034	O vi'i~: — Toye ndesɗon mo~? Ɓe toontii mo ɓe mbi'i~: — Moodibbo, war ngi'a~!
43011035	Sey gonɗi Yeesu ndufi.
43011036	Yahuudu'en mbi'i~: — Ndaaree no o yiɗiri mo~!
43011037	Woɓɓe nder maɓɓe mbi'i~: — Bumtinɗo bumɗo waawataa haɗgo o'o neɗɗo maaygo naa~?
43011038	Ɓernde Yeesu ɓesdi mettugo, o yahi yenaande. Yenaande ndeen ɗum luuro omndiraango haayre mawnde.
43011039	Yeesu vi'i ɓe~: — Ittee haayre ndeen~! Marta mawnu maayɗo oon, vi'i mo~: — Jawmam, jo'oni o hacci, gam o waɗii balɗe nayi nder yenaande.
43011040	Yeesu vi'i mo~: — Mi vi'aay ma to a goonɗinii a yi'ey teddungal Allah naa~?
43011041	Ɓe itti haayre ndeen. Yeesu tiggii dow vi'i~: — Baabiraawo, emi ɗoon yettu maa gam a yewanake yam.
43011042	Miin boo, emi anndi eɗa yewanii yam dum. Ammaa mi vi'ii noon gam yimɓe dariiɓe ɗo'o ngoonɗina aan liloyi yam.
43011043	Ɓaawo bolle ɗeen o towni voliinde, o vi'i~: — Li'aajaru, vurta~!
43011044	Sey maayɗo oon vurtii. Juuɗe ma'ako e kosɗe ma'ako e taarorii leppi, yeeso ma'ako e suddi. Yeesu vi'i ɓe~: — Taartee mo, ngooree mo o yaha~!
43011045	Ɗuuɗɓe nder Yahuudu'en warnooɓe to Maryaama, ngi'i ko Yeesu waɗi, ɓe ngoonɗini mo.
43011046	Ammaa woɓɓe njahi to Fariisa'en ngeccii ɓe ko Yeesu waɗi.
43011047	Ndeen Fariisa'en e mawɓe aardiiɓe diina kawriti sernooɓe diina. Ɓe mbi'i~: — Neɗɗo oon e waɗa alaamaaji kaayniiɗi ɗuuɗɗi. Noye mbaɗanten mo~?
43011048	To en ɗaldii mo noon, yimɓe fuu no ngoonɗiney mo. Ndeen Roomankoo'en no ngarey kalka yaayre meeɗen seniinde, faa e lenyol meeɗen fuu.
43011049	Go'oto nder maɓɓe bi'eteeɗo Kayafas, laatiiɗo aardiiɗo diina mawɗo nder hitaande ndeen, vi'i ɓe~: — Onon, on anndaa koo ɗume.
43011050	On anndaa ɗum ɓurii vooɗgo neɗɗo go'oto maayana yimɓe fuu, dow e lenyol meeɗen fuu halka naa~?
43011051	(Wanaa e anndal hoore ma'ako o vi'ata bolle ɗeen, ammaa gam o mawɗo aardiiɓe diina hitaande ndeen, o waɗii annabaaku Yeesu no maayey gam lenyol maɓɓe.
43011052	Wanaa gam lenyol Yahuudu'en tan o maayata, ammaa gam o hawrita ɓiɓɓe Allah sankitiiɓe koo toye, ɓe laatoo go'o.)
43011053	Ila nyannaan ɓe mbaɗi caawara gam ɓe mbara mo.
43011054	Gam ma'ajum Yeesu fuɗɗitaay yiilaago nder Yahuudu'en. O ivoyi toon to o wonnoo, o yahi si'ire vi'eteende Efraayim heeddunde e ladde. Toon o jooɗodii e almaajiri'en ma'ako.
43011055	Juulɗe Yahuudu'en bi'eteeɗe juulɗe Kuultol ɓadake. Ɗuuɗɓe nder yimɓe lesdi ndiin njahi Urusaliima gam laɓɓingo ko'e mu''en ila juulɗe ngaraay.
43011056	Eɓe ngilloo Yeesu. Woɓɓe e ndarii nder Wuro Allah Seniingo, eɓe ƴamƴamtira, eɓe mbi'a~: — Noye tammiiɗon~? O wara juulɗe ɗeen, na o warataa~?
43011057	Gam mawɓe aardiiɓe diina e Fariisa'en mbaɗiino dooka~: neɗɗo fuu annduɗo to Yeesu woni yeccoo ɓe, gam ɓe nannga mo.
43012001	Balɗe joveego'o ila juulɗe Kuultol ngaraay, Yeesu yahi Baytaaniya toon to Li'aajaru woni, mo o fintini nder maayde.
43012002	Toon ɓe ndefani mo nyaamdu alaasara. Marta kam woni ge'edoowo nyaamdu, Li'aajaru boo e nder nyaamdooɓe e Yeesu.
43012003	Ndeen Maryaama hooƴi feccere liitarru nebbam luɓoojam belɗum mbi'eteeɗam nardi, ɗam ceede ɗuuɗɗe. O rufi ɗam dow kosɗe Yeesu, o molmiri ɗe gaasa ma'ako. Wuro ngoon fuu heevi luuɓngol nebbam ɗaam.
43012004	Ammaa go'oto nder almaajiri'en Yeesu bi'eteeɗo Yahuuda Iskariyooti nyaameyɗo amaana ma'ako vi'i~:
43012005	— Ko jeyi nebbam ɗaam soorraaka, ceede ma'ajam kokkee sooyɓe~? Gam ceede ma'ajam fotii e ceede ajurfaari keme tati (300).
43012006	O vi'irii noon gam o gujjo, naa gam o nanii yurmeende sooyɓe. Kanko woni jogotooɗo ceede maɓɓe, kadimaa emo voovi nokkugo ɗe.
43012007	Yeesu vi'i~: — Ngooree debbo oon. O resii ɗam gam nyannde uveeki am.
43012008	Sooyɓe e ngondi e mooɗon dum, ammaa miin naa dum ngondumi e mooɗon.
43012009	Hawriinde Yahuudu'en ɗuuɗɓe nani Yeesu e toon Baytaaniya, sey ɓe njahi toon. Naa Yeesu tan waddi ɓe, ammaa gam ɓe ngi'a Li'aajaru pintinaaɗo oon.
43012010	Mawɓe aardiiɓe diina mbaɗii caawara wargo Li'aajaru boo,
43012011	gam Yahuudu'en ɗuuɗɓe ɗalii tokkugo ɓe, ɓe ngoonɗinii Yeesu gam daliila Li'aajaru.
43012012	Jahango ma'ajum, jama'aare warnde gam juulɗe ɗeen nani Yeesu e wara Urusaliima.
43012013	Ɓe kooƴi licce dabiinooje, ɓe taɓɓoyii mo. Eɓe ngulla, eɓe mbi'a~: — Hoosaana~! Maaltoore laatanoo gareyɗo nder innde Jawmiraawo. Maaltoore laatanoo laamiiɗo Isiraa'iila~!
43012014	Yeesu heɓi molel njaakiwa waɗɗii, noon no Deftere vi'i. Nde vi'i~:
43012015	«~Yimɓe si'ire Urusaliima, to' on kul~! Ndaaree, raa laamiiɗo mooɗon ɗoon wara, emo waɗɗii molel njaakiwa.~»
43012016	Ila arande almaajiri'en ma'ako keɓtaay ɗum. Ammaa ɓaawo teddineeki ma'ako (waato ummitineeki Yeesu), ɓe kiimtake ko Deftere vi'i dow ma'ako, noon boo ɓe taɓɓorii mo.
43012017	Jama'aare wondunoonde e ma'ako nyannde o fintini Li'aajaru, o vurtini ɗum nder yenaande, kamɓe boo ɓe ngeccii ko ɓe ngi'i.
43012018	Kanjum waɗi yimɓe ɗuuɗɓe njahi taɓɓoyaago Yeesu, gam ɓe nanii o waɗii ɗu'um alaama kaayniiɗum.
43012019	Ndeen Fariisa'en mbolidi hakkunde mu''en, ɓe mbi'i~: — On ngi'i, ko mbaɗeten fuu nafaay, duuniyaaru fuu e tokki mo.
43012020	Nder juulɗe ɗeen e woodi woɓɓe Helenankoo'en warɓe Urusaliima gam sujjidango Allah.
43012021	Ɓe ngari to Filibus, neɗɗo si'ire Baytisayda nder lesdi Gaaliili, ɓe mbi'i mo~: — Moodibbo, emin ngiɗi yi'igo Yeesu.
43012022	Filibus yahi vi'oyi ka Anndaraawus. Kamɓe ngaddi haala kaan to Yeesu.
43012023	Yeesu vi'i ɓe~: — Wakkaci teddineeki Ɓii-Neɗɗo wari.
43012024	Emi vi'a on goonga~: to gabbel gawri yanaay, natti nder lesdi waati, ngel daroto kangel tan. Ammaa to ngel waatii, ngel rimey gabbe ɗuuɗɗe.
43012025	Giɗɗo yonki muuɗum no dulley ki. Ammaa ganyɗo yonki muuɗum nder ndu'u duuniyaaru, no reeney ki, o heɓa yonki ɗum faa abadaa.
43012026	To e woodi giɗɗo jagganaago yam, sey o tokka yam. To ngonmi fuu, toon jaggantooɗo yam wonata. Baabiraawo boo no teddiney mo.
43012027	— Jo'oni ɓernde am metti. Noye mbi'eymi~? Mi vi'a~: Baaba, hisnam e ɗu'um wakkaci naa~? Mi vi'ataa noon, gam wakkaci ɗuum waddi yam.
43012028	Baaba am, teddin innde maaɗa. Ndeen voliinde ivoynde gada dow nanaa, nde vi'i~: — Mi teddinii nde, mi ɓesdey boo teddingo nde.
43012029	Nde yimɓe darinooɓe toon nani voliinde ndeen, woɓɓe mbi'i ɗum riggaango. Woɓɓe boo mbi'i~: — Malaa'ikaajo volidi e ma'ako~!
43012030	Yeesu vi'i ɓe~: — Wanaa gam am voliinde ndeen wari, ammaa gam mooɗon nde wari.
43012031	Jo'oni woni nde Allah sernanta ndu'u duuniyaaru. Jo'oni laamiiɗo duuniyaaru kalluɗo tuufete.
43012032	Ammaa miin, to mi ƴeftaama nder duuniyaaru, mi fooɗey yimɓe fuu wargo to am.
43012033	E bolle ɗeen o tindiniri iri maayde nde o maayata.
43012034	Yimɓe toontii mo mbi'i~: — Min nanii nder Tawreeta, Almasiifu no tabbitoowo. Noye aan mbi'irataa Ɓii-Neɗɗo no ƴeftetee~? Moye woni Ɓii-Neɗɗo oon~?
43012035	Yeesu vi'i ɓe~: — Jayngol e ɗoon wondi e mooɗon wakkaci seɗɗa tawo. Njahee nder jayngol ila engol wondi e mooɗon, gam to' niɓre hewto on. Gam jahoowo nder niɓre anndaa to yahata.
43012036	Ngoonɗinee jayngol ila engol wondi e mooɗon, gam laatooɗon ɓiɓɓe ma'agol. Nde Yeesu vi'i ka, o dilli o suuɗii ɓe.
43012037	Koo nde Yeesu waɗi alaamaaji kaayniiɗi yeeso Yahuudu'en, e noon fuu ɓe ngoonɗinaay mo.
43012038	Noon ɗum hebbiniri bolle annabi Ecaaya biiɗo~: Jawmiraawo, moye goonɗini bolle amin~? Ɓeye Jawmiraawo vannginani baawɗe muuɗum~?
43012039	Ɓe mbaawaay goonɗingo mo, kama ko annabi Ecaaya vi'inoo~:
43012040	«~Allah vumnii gite maɓɓe, o yo'orinii ɓerɗe maɓɓe, gam to' gite maɓɓe ngi', to' ɓerɗe maɓɓe pahamu, faa ɓe tuuba, o yamɗitina ɓe.~»
43012041	Ecaaya vi'ii noon gam o yi'ii teddungal Yeesu, o yeccii habaru ma'ako.
43012042	E noon fuu, mawɓe Yahuudu'en ɗuuɗɓe ngoonɗinii Yeesu, ammaa ɓe mbannginaay ɗum, gam ɓe kulii to' Fariisa'en mburtin ɓe suudu-wa'ajordu Yahuudu'en.
43012043	Sabu ɓe ɓurii yiɗgo teddungal yimɓe dow e ngal Allah.
43012044	Yeesu towni voliinde vi'i~: — Goonɗinɗo yam, naa miin tan o goonɗini, ammaa faa e liloyɗo yam o goonɗini.
43012045	Giiɗo yam yi'ii liloyɗo yam.
43012046	Mi warii nder duuniyaaru gam laataago jayngol ma'aru, gam to' goonɗinɗo yam fuu jooɗo nder niɓre.
43012047	Nanɗo ekkitinol am, ammaa o goonɗinaay ngol, miin mi sernantaa mo. Gam mi waraay sernango duuniyaaru, ammaa mi warii gam hisnugo ndu.
43012048	Caliiɗo yam, mo jaɓaay ekkitinol am, e woodi cernaneyɗo mo. Voliinde nde mbi'imi on, kayre sernanta mo nyannde-darngal.
43012049	Ko mbolveymi ivaay e am, ammaa Baabiraawo liloyɗo yam, kam hokki yam bolle ɗe mbi'eymi on.
43012050	Emi anndi bolle ma'ako e kokka yonki ɗum faa abadaa. Walaa ko mbolvumi, sey ko Baabiraawo vi'i yam mi volva.
43013001	Ila e horii nyalaande wo'ore ko hokka juulɗe Kuultol ngara, Yeesu e anndi wakkaci warii nde o ɗalata duuniyaaru, o hoota to Baabiraawo. Emo yiɗi yimɓe ma'ako wonɓe nder duuniyaaru, jo'oni o holley ɓe manngu yiɗde ma'ako fuu.
43013002	Wakkaci nde ɓe kiirtotoo, Ceyɗaan aartii waɗi nyumooji nyaamgo amaana Yeesu nder ɓernde Yahuuda ɓii Simon Iskariyooti.
43013003	Yeesu e hoore muuɗum e anndi to Allah ivoyi, to Allah boo hootata. Emo anndi Allah waɗii koo ɗume fuu nder junngo ma'ako.
43013004	Gam ma'ajum o ummii to ɓe kiirtotoo, o ɓortii ngapaleewol ma'ako, o taadii gudel.
43013005	Ndeen o wayli ndiyam nder taasawo, o fuɗɗi lootgo kosɗe almaajiri'en ma'ako, emo molmira ɗe gudel ngel o taadii.
43013006	Nde o wari to Simon Biiturus, sey vi'i mo~: — Jawmam, aan lootata kosɗe am naa~?
43013007	Yeesu toontii mo vi'i~: — Jo'oni a heɓtaay ko mbaɗeymi, ammaa yeeso a heɓtey.
43013008	Biiturus vi'i mo~: — A lootataa kosɗe am abadaa~! Yeesu vi'i mo~: — Kul mi lootanaay ma kosɗe, a walaa geɗal fuu to am.
43013009	Simon Biiturus vi'i mo~: — Jawmam~! To ɗum noon, ta'a haaɗ e kosɗe tan, ammaa loot juuɗe e hoore fuu.
43013010	Yeesu vi'i mo~: — Lootiiɗo yiɗaa looteego, sey lullaago tan, gam ɓanndu ma'ako fuu no laaɓndu. Onon on laaɓɓe, ammaa naa on fuu.
43013011	Emo anndi nyaameyɗo amaana ma'ako. Kanjum waɗi o vi'i~: «~Naa on fuu ngoni laaɓɓe.~»
43013012	Nde Yeesu heyni lootgo kosɗe maɓɓe, o hooƴi ngapaleewol ma'ako, o jooɗii o vi'i ɓe~: — On keɓtii ko mbaɗanmi on naa~?
43013013	Eɗon noddira yam «~Moodibbo~» e «~Jawmiraawo~». Noon ɗum deydey, gam miin woni mo.
43013014	To miin jawmiraawo mooɗon e moodibbo mooɗon, mi lootanii on kosɗe, e haani onon boo lootindiron kosɗe mooɗon.
43013015	Ɗum misaalu mbaɗanmi on, gam onon maa mbaɗon noon no mbaɗanmi on.
43013016	Emi vi'a on goonga~: maccuɗo ɓurataa jawmu wuro muuɗum, lilaaɗo boo ɓurataa liloyɗo ɗum.
43013017	Jo'oni on anndii ɗum, on barkiɗinaaɓe to on kuwii ɗum.
43013018	Naa on fuu mbolvanmi. Emi anndi ɓeen ɓe cuɓmi, ammaa e haani ko Deftere vi'i heeva~: «~ Mo nyaamdeymi no ummanto yam.~»
43013019	Emi vi'a on ka jo'oni, ila ɗum waraay, gam to ɗum warii ngoonɗinon miin woni mo ngonmi.
43013020	Emi vi'a on goonga~: jaɓɓiiɗo lilaaɗo am, jaɓɓake yam, jaɓɓiiɗo yam boo jaɓɓake liloyɗo yam.
43013021	Ɓaawo o volvii bolle ɗeen, ɓernde ma'ako mettii, o vi'i~: — Emi vi'a on goonga~: go'oto nder mooɗon no nyaamey amaana am.
43013022	Almaajiri'en ma'ako ndaarndaartiri. Ɓe anndaa dow moye o volvata.
43013023	Go'oto nder almaajiri'en, mo Yeesu ɓuri yiɗgo, e jooɗii takkol ma'ako.
43013024	Simon Biiturus ɓaaƴi mo, o ƴama Yeesu dow moye volvata bolle ɗeen.
43013025	Ndeen almaajiriijo oon lelii faro wabaare Yeesu, vi'i mo~: — Jawmam, ɗum moye~?
43013026	Yeesu toontii mo vi'i~: — Mo kokkeymi lonngere nde cuuɓmi nder li'o, ɗum kanko. O suuvi nde, o hokki nde Yahuuda ɓii Simon Iskariyooti.
43013027	Ɓaawo Yahuuda jaɓii lonngere ndeen, Ceyɗaan natti nder ɓernde ma'ako. Yeesu vi'i mo~: — Waɗ ko mbaɗataa jaawɗum~!
43013028	Walaa koo moye nder jooɗiiɓe toon heɓti gam ɗume Yeesu vi'i mo noon.
43013029	Yahuuda woni jogiiɗo ceede maɓɓe. Gam ma'ajum woɓɓe tammii Yeesu vi'ii mo o soodoya ko ɓe ngiɗi gam juulɗe, koo boo o hokka sooyɓe goɗɗum.
43013030	Nde Yahuuda jaɓi lonngere ndeen, o vurtii. Ɗum jemma.
43013031	Ɓaawo burtaaki Yahuuda, Yeesu vi'i~: — Jo'oni Ɓii-Neɗɗo no teddinte, Allah boo no teddinte nder ma'ako.
43013032	To Allah teddinaama nder ma'ako, Allah no teddiney mo e hoore muuɗum, o teddiney mo jaawɗum.
43013033	Ɓikkon am, emi ɗoon wondi e mooɗon wakkaci seɗɗa tawo. On ndaarey yam, ammaa jo'oni emi vi'a on noon no mbi'inoomi Yahuudu'en~: on mbaawataa yahago to njaheymi.
43013034	Jo'oni raa dooka kesa ka kokkeymi on~: ngiɗngiɗtiree~! Sey onon boo ngiɗngiɗtiron noon no ngiɗrumi on~!
43013035	To on ngiɗngiɗtirii, yimɓe fuu no anndey onon ngoni almaajiri'en am.
43013036	Simon Biiturus vi'i mo~: — Jawmam, toye paaɗa~? Yeesu toontii mo vi'i~: — To pa'ami jo'oni, a waawataa tokkugo yam tawo. Ammaa yeeso ɗo'o a tokkey yam.
43013037	Biiturus vi'i mo~: — Jawmam, gam ɗume mi waawataa tokkugo ma jo'oni~? Mi hokkey koo ɗum yonki am gam maaɗa.
43013038	Yeesu vi'i mo~: — A hokkey yonki maaɗa gam am naa~? Too, emi vi'i maa goonga~: hannde ko hokka njakaraari kurkita, a yeddey anndugo yam faa nde tati.
43014001	Yeesu vi'i almaajiri'en muuɗum~: — To' ɓerɗe mooɗon mettu. Ngoonɗinee Allah, ngoonɗinee yam miin boo.
43014002	E woodi cuuɗi ɗuuɗɗi nder wuro Baaba am. To naa ɗum noon, daa mi yeccataakono on ɗum. Mi yahey gam mi siryanoo on yaayre toon.
43014003	Ndeen to mi siryanake on yaayre, mi vittoyey mi yahara on to am, gam to njooɗiimi, onon boo njooɗooɗon toon.
43014004	Eɗon anndi laawol yahago to pa'ami.
43014005	Tooma vi'i mo~: — Jawmam, min anndaa to paaɗa, noye min anndirta laawol ngool~?
43014006	Yeesu toontii mo vi'i~: — Miin woni laawol, miin woni goonga, miin woni yonki. Walaa jaheyɗo to Baabiraawo e laawol feere, sey to ivii e am.
43014007	To eɗon anndunoo yam, daa on anndeyno Baaba am boo. Ila jo'oni on anndii mo, on ngi'ii mo.
43014008	Filibus vi'i mo~: — Jawmam, hollu min Baabiraawo, ɗum heƴii min.
43014009	Yeesu vi'i mo~: — Mi neeɓii emi wondi e mooɗon. Faa hannde Filibus a anndaa yam naa~? Giiɗo yam yi'ii Baabiraawo. Noye mbi'irataa~: «~Hollu min Baabiraawo~?~»
43014010	A goonɗinaay emi nder Baabiraawo, Baabiraawo boo e nder am naa~? Bolle ɗe mbi'eymi on, mi volvaay ɗe e hoore am. Ammaa Baabiraawo gonɗo nder am, kanko huwata kuuɗe ma'ako.
43014011	Ngoonɗinee yam to mi vi'ii on emi nder Baabiraawo, Baabiraawo boo e nder am. To on ngoonɗinaay bolle am, ngoonɗinee gam ɗe'e kuuɗe am.
43014012	Emi vi'a on goonga~: goonɗinɗo yam no huwey kuuɗe ɗe kuumi, faa o huwa kuuɗe ɓurɗe ɗe kuumi, gam mi hootey to Baaba am.
43014013	Mi hokkey on koo ɗume ko toriiɗon Allah nder innde am. Mi waɗey ɗum, gam teddungal Baabiraawo yi'ee nder Ɓiɗɗo.
43014014	Koo ɗume ko toriiɗon yam nder innde am, mi waɗaney on ɗum.
43014015	— Kul on ngiɗi yam, on tokkey bolle am.
43014016	-
43014017	Mi toroto Baabiraawo hokka on goɗɗo Balloowo on, kanko woni Ruhu goonga, gam o wonda e mooɗon faa abadaa. Duuniyaaru waawataa jaɓgo mo, gam ndu yi'ataa mo, ndu anndaa mo boo. Ammaa onon, eɗon anndi mo, gam emo wondi e mooɗon, o jooɗoto nder mooɗon.
43014018	Mi ɗalataa on kama maraaya'en, mi vittoyey to mooɗon.
43014019	To yaawtake seɗɗa, duuniyaaru fuɗɗitataa yi'igo yam. Ammaa onon on ngi'ey yam. Gam miin emi foofa, onon boo on poofey.
43014020	Nyanndeere ndeen on annditey emi nder Baaba am, eɗon nder am, emi nder mooɗon.
43014021	Annduɗo dookaaji am, ɗowtanii ɗi, kanko woni giɗɗo yam. Giɗɗo yam boo, Baaba am no yiɗey mo. Miin boo mi yiɗey mo, mi vannginaney mo hoore am.
43014022	Yahuuda, wanaa Yahuuda Iskariyooti, ƴami mo~: — Jawmam, ko jeyi mbannginantaa min hoore maaɗa, ammaa a vannginantaa duuniyaaru hoore maaɗa~?
43014023	Yeesu toontii mo vi'i~: — Giɗɗo yam no tokkey voliinde am, Baaba am boo no yiɗey mo. Miin e Baabiraawo min ngarey min njooɗodoo e ma'ako.
43014024	Mo yiɗaa yam, tokkataa bolle am. Bolle ɗe nanoton boo, wanaa ɗe am, ɗum bolle Baabiraawo liloyɗo yam.
43014025	Bolle ɗe mbolvanmi on, emi volvana on ɗe ila en ngondi tawo.
43014026	Ruhu Ceniiɗo Balloowo oon, mo Baabiraawo lildoyta on nder innde am, kanko o anndiney on koo ɗume. O hiimtiney on ko ekkitinmi on fuu.
43014027	Emi ɗalana on jam, jam am kokkeymi on. Miin mi hokkirtaa on noon no duuniyaaru hokkirta. To' ɓerɗe mooɗon mettu, to' on kultor.
43014028	On nanii ko mbi'imi on, mi yahey, ɓaawo ma'ajum mi vittoyey to mooɗon. To eɗon ngiɗi yam, on naney belɗum yahadu am to Baabiraawo, gam Baabiraawo oon ɓurii yam.
43014029	Mi yeccake on ɗum jo'oni ila ɗum waraay, gam to ɗum warii, ngoonɗinon yam.
43014030	Mi ɓesdataa volididgo e mooɗon korey, gam laamiiɗo ndu'u duuniyaaru kalluɗo e wara. O walaa baawɗe fuu dow am.
43014031	Emi huwa ko Baabiraawo vi'i yam, gam duuniyaaru anndita emi yiɗi mo. Ummee ndillen ɗo'o.
43015001	— Miin woni innaboohi goongahi, Baaba am woni mo''inoowo ki.
43015002	Lisal gonngal e am dimaral fuu, o fe''ey ngal, lisal dimoowal boo, o vo''iney ngal, gam ngal ɓesda rimgo.
43015003	Jo'oni onon on vo'inaaɓe laaɓɓe, gam haala ka mbolvanmi on.
43015004	Njooɗee nder am, miin boo mi jooɗoo nder mooɗon. Noon no lisal waawrataa rimgo feere muuɗum, to ngal jooɗaaki nder inniraahi, noon onon boo, on mbaawataa rimgo to on njooɗaaki nder am.
43015005	Miin woni innaboohi, onon ngoni licce. Jooɗiiɗo nder am, miin boo emi jooɗii nder muuɗum, kanko rimata ɓikkon ɗuuɗkon. Gam on mbaawataa waɗgo koo ɗume to naa hawtaade e am.
43015006	To goɗɗo jooɗaaki nder am, no ittete feree, noon no ɗum ferdata lisal pe''aangal yo'ori. Iri ɗen ɗoon licce jo'oruɗe no kawritete peree nder yiite, ɗe ngula.
43015007	To eɗon njooɗii nder am, haala am e jooɗii nder mooɗon, ko ngiɗɗon fuu, toree Allah, on keɓey.
43015008	Ko teddinta Baaba am woni ndimon ɓikkon ɗuuɗkon. Kanjum hollata on laatii almaajiri'en am goonga'en.
43015009	Noon no Baaba am yiɗiri yam, noon miin boo ngiɗrumi on. Njooɗee nder yiɗde am.
43015010	To on ɗowtanake dookaaji am, on njooɗoto nder yiɗde am, noon no miin boo ɗowtoraniimi dookaaji Baaba am, emi jooɗii nder yiɗde ma'ako.
43015011	Mi yeccake on ɗum gam velvelo am laatoo nder mooɗon, velvelo mooɗon boo heeva.
43015012	Raa dooka am~: ngiɗngiɗtiree, noon no ngiɗrumi on.
43015013	Yiɗde fuu ɓuraay goɗɗo hokka yonki muuɗum gam higooɓe muuɗum.
43015014	Onon ngoni higooɓe am, to on kuwii ko mbi'imi on.
43015015	Mi ɓesdataa noddirgo on maccuɓe, gam maccuɗo anndaa ko jawmu wuro muuɗum huwata. Ammaa mi noddirey on higooɓe, gam ko nanmi to Baaba am fuu, mi anndinii on ɗum.
43015016	Naa onon cuɓi yam, ammaa miin suɓi on. Mi hokkii on kuugal njahon ndimoyon ɓikkon, ɓikkon mooɗon laatoo tabbitkon. Ndeen Baaba am no hokkey on koo ɗume ko toriiɗon nder innde am.
43015017	Ngiɗngiɗtiree~! Kanjum woni dooka ka kokkumi on.
43015018	— To duuniyaaru wanyii on, anndee, miin ndu aarti wanygo.
43015019	To on laatino ɓe duuniyaaru, daa ndu yiɗeyno on, gam on laatii ɓe ma'aru. Ammaa mi suɓii on, mi vurtinii on nder yimɓe duuniyaaru, on laataaki ɓe ma'aru, kanjum waɗi ndu wanyi on.
43015020	Kiimtee ko mbi'inoomi on~: maccuɗo ɓurataa jawmu wuro muuɗum manngu. To ɓe torrii yam, ɓe torrey on onon boo. To ɓe tokkii voliinde am, ɓe tokkey nde mooɗon boo.
43015021	Ammaa ɓe mbaɗaney on ɗum, ɗum fuu gam innde am, gam ɓe anndaa liloyɗo yam.
43015022	To mi waraayno mbolvanmi ɓe, daa ɓe ngalaano hakke. Ammaa jo'oni nde ngarmi mbolvanmi ɓe, ɓe ngalaa hujja fuu gam hakkeeji maɓɓe.
43015023	Ganyɗo yam wanyii Baaba am boo.
43015024	To mi huwaayno kuuɗe ɗe goɗɗo meeɗaay huugo nder maɓɓe, daa ɓe ngalaano hakke. Ammaa jo'oni ɓe ngi'ii kuuɗe ɗeen, e noon fuu ɓe nganyii yam, miin e Baaba am.
43015025	Ɓe kuurii noon gam ko vinndaa nder Tawreeta maɓɓe heeva~: «~ Ɓe nganyii yam e mehere.~»
43015026	Balloowo oon mo lildoyeymi on, ivoyeyɗo to Baaba am, waato Ruhu goonga, kanko to o warii o saaydanto yam.
43015027	Onon boo on caaydanto yam, gam eɗon ngondi e am ila arande.
43016001	— Mi yeccake on ɗum, gam to' on njoof goonɗinki mooɗon.
43016002	Ɓe mburtiney on suudu-wa'ajordu. Wakkaci no warey nde barɗo on tammotoo huwanii Allah.
43016003	Ɓe mbaɗey ɗum gam ɓe anndaa Baaba am, ɓe anndaa yam miin boo.
43016004	Mi yeccake on ɗum, gam to wakkaci ɗuum warii, kiimtooɗon mi yeccakeno on ɗum. — Mi yeccaakino on ɗum ila aran, gam emi wondi e mooɗon.
43016005	Jo'oni mi so''oto to liloyɗo yam, ammaa walaa koo moye mooɗon ƴamata yam toye pa'ami.
43016006	Jo'oni ɓerɗe mooɗon mettii korey gam haala ka mbi'imi on.
43016007	Ammaa emi vi'a on goonga~: yahadu am no ɓuraney on nafuuda. Gam to mi yahaay, Balloowo on oon warataa. Ammaa to mi yahii, mi liloyey mo to mooɗon.
43016008	To Balloowo warii, o fahaminey yimɓe duuniyaaru habaru hakke e aadilaaku e ceri'a.
43016009	O fahaminey ɓe dow hakke maɓɓe, gam ɓe ngoonɗinaay yam.
43016010	O fahaminey ɓe boofi maɓɓe dow aadilaaku, gam mi so''oto to Baaba am, on puɗɗitataa yi'igo yam.
43016011	O fahaminey ɓe dow ceri'a, gam laamiiɗo ndu'u duuniyaaru kalluɗo sernanaama.
43016012	Emi woodi haala ɗuuɗka ka ngiɗmi vi'igo on, ammaa on ngalaa semmbee jogaago ka tawo.
43016013	Ammaa to Ruhu goonga warii, o tokkiney on nder goonga fuu. Gam ko o volvanta on ivaay e hoore ma'ako, ammaa o volvaney on ko o nani fuu, o anndiney on ko warata yeeso boo.
43016014	Kanko o teddiney yam, gam o hooƴey ko o heɓi to am, o anndina on ɗum.
43016015	Ko Baaba am woodi fuu, miin jeyi ɗum. Kanjum waɗi mbi'imi o anndiney on ko o heɓi to am.
43016016	— Yeeso seɗɗa, on ngi'ataa yam, yeeso seɗɗa kadimaa, on ngi'ey yam.
43016017	Woɓɓe nder almaajiri'en ma'ako ƴamƴamtiri, ɓe mbi'i~: — Ɗume woni ma'ana bolle ma'ako nde o vi'i~: «~Yeeso seɗɗa on ngi'ataa yam, yeeso seɗɗa kadimaa, on ngi'ey yam~?~» Kadimaa o vi'i~: «~gam mi yahey to Baabiraawo.~»
43016018	Ndeen ɓe ɓesdi vi'igo~: — Ɗume o yiɗi vi'igo «~yeeso seɗɗa~»~? En pahamaay ko o vi'i.
43016019	Nde Yeesu annditi eɓe ngiɗi ƴamgo ɗum, o vi'i ɓe~: — Eɗon ngilloo fahamugo hakkunde mooɗon ma'ana bolle am~: «~Yeeso seɗɗa on ngi'ataa yam, yeeso seɗɗa kadimaa, on ngi'ey yam.~»
43016020	Emi vi'a on goonga~: onon on mboyey bojji naawɗi, ɓerɗe mooɗon no ɓalwey, duuniyaaru boo no naney belɗum. Ɓerɗe mooɗon no mettey, ammaa mettam ɓeram mooɗon no laatoto velvelo.
43016021	To debbo gaamɗo ɓadake danygo, ɓernde ma'ako no mettey, gam wakkaci danygol ma'ako warii. Ammaa to o danyii ɓinngel ngeel, o yeggitaney torraa danygol ma'ako, emo nana belɗum gam ɓinngel keccel rimaama nder duuniyaaru.
43016022	Noon onon boo, on naney mettam ɓeram jo'oni, ammaa mi ɓesdey yi'igo on, nanon belɗum ɗum walaa baawɗo te'itugo on ɗum.
43016023	Nyanndeere ndeen, on puɗɗitataa ƴamgo yam koo ɗume. Emi vi'a on goonga~: koo ɗume ko toriiɗon Baaba am nder innde am, o hokkey on ɗum.
43016024	Faa jo'oni walaa ko toriiɗon nder innde am tawo. Toree on keɓey, gam velvelo mooɗon heeva.
43016025	— Bolle ɗe mbi'imi on jo'oni, mi vi'ii on ɗe nder balndi. Wakkaci no warey nde mi volvantaa on nder balndi. Ndeen boo mi volvaney on laaɓɗum dow Baaba am.
43016026	Nyanndeere ndeen on toroto Allah nder innde am. Mi vi'aay mi toroto Baabiraawo gam mooɗon,
43016027	gam Baabiraawo e hoore muuɗum e yiɗi on. O yiɗii on gam on ngiɗii yam, on ngoonɗinii to ma'ako ivoymi.
43016028	To Baabiraawo ivoymi ngarmi nder duuniyaaru. Jo'oni mi ɗaley duuniyaaru, mi hoota to Baabiraawo.
43016029	Almaajiri'en ma'ako mbi'i mo~: — Jo'oni boo, a yeccake min laaɓɗum, walaa ko mbolvuɗaa e balndol.
43016030	Jo'oni emin anndi walaa koo ɗume ko a anndaa, ko hokka goɗɗo ƴame, a anndi ko o yiɗi ƴamgo. Kanjum waɗi min ngoonɗini a ivoyii to Allah.
43016031	Yeesu vi'i ɓe~: — Jo'oni on ngoonɗinii naa~?
43016032	Wakkaci e wara, faa maa ɗum warii, nde on fuu cankitotooɗon. Koo moye fuu hoota wuro muuɗum, ɗalon yam miin tan. Ammaa naa ɗum miin tan, gam Baaba am e wondi e am.
43016033	Mi vi'ii on ɗum, ɗum fuu, gam keɓon jam nder am. On torroto nder ndu'u duuniyaaru, ammaa cemmbiɗinee ɓerɗe mooɗon, gam miin mi jaalake duuniyaaru.
43017001	Ɓaawo Yeesu volvii bolle ɗeen fuu, o hooynii dow, o vi'i~: — Yaa Baaba am, wakkaci waɗi, teddin Ɓiya, gam Ɓiya boo teddin ma.
43017002	A hokkii mo baawɗe dow yimɓe fuu, gam o hokka ɓeen ɓe kokkuɗaa mo fuu yonki ɗum faa abadaa.
43017003	Yonki ɗum faa abadaa woni ɓe anndu maa, aan Allah go'oto goongaajo, ɓe annda Yeesu Almasiifu mo liloyɗaa.
43017004	Mi teddinii ma nder duuniyaaru, mi heynii kuugal ngal kokkuɗaa yam mi huwa.
43017005	Jo'oni boo Baaba am, teddinam yeeso maaɗa e teddungal ngal ngoonnoomi to maaɗa ila duuniyaaru tagaaka.
43017006	Mi vannginii innde maaɗa yeeso yimɓe ɓe cuɓanɗaa yam gada nder duuniyaaru. Ndeen maa aan jeyi ɓe, a hokkii yam ɓe, ɓe ɗowtanake voliinde maaɗa.
43017007	Jo'oni ɓe anndii ko kokkuɗaa yam fuu, to maaɗa ɗum ivoyi.
43017008	Gam bolle ɗe mbiiɗaa yam, mi vi'ii ɓe ɗe, ɓe njaɓii ɗe. Ɓe tabbitinii to maaɗa ivoymi, ɓe ngoonɗinii aan liloyi yam.
43017009	Emi toro maa gam maɓɓe. Mi torataako gam duuniyaaru, ammaa emi toroo gam ɓeen ɓe kokkuɗaa yam, gam aan jeyi ɓe.
43017010	Ɓe njeymi fuu, aan jeyi ɓe, ɓe njeyɗaa fuu, miin jeyi ɓe. Mi teddinaama nder maɓɓe.
43017011	Mi neeɓataa ɗo'o nder duuniyaaru, ammaa kamɓe eɓe nder ma'aru. Emi ɗoon wara to maaɗa. Yaa Baabiraawo Ceniiɗo, reen ɓeen ɓe kokkuɗaa yam e innde maaɗa, gam ɓe laatoo go'o noon no laatoriiɗen go'o.
43017012	Nde ngondumi e maɓɓe nder duuniyaaru, mi reenrii ɓe e innde nde kokkuɗaa yam. Walaa koo go'oto nder maɓɓe halki, sey ɓii halkere, gam ko vinndaa nder Deftere heeva.
43017013	Jo'oni emi wara to maaɗa. Emi volva ɗe'e bolle ila emi darii nder duuniyaaru tawo, gam velvelo am heeva nder maɓɓe.
43017014	Mi yottinii ɓe voliinde maaɗa. Duuniyaaru wanyii ɓe, gam ɓe laataaki ɓe ma'aru, noon no miin boo mi laatoraaki mo ma'aru.
43017015	Mi toraaki ittaa ɓe nder ndu'u duuniyaaru, ammaa emi toro maa, ndeenaa ɓe gada e Kalluɗo.
43017016	Ɓe laataaki ɓe ndu'u duuniyaaru, noon no miin boo mi laatoraaki mo ma'aru.
43017017	Voliinde maaɗa woni goonga, senru ɓe e goonga kaan.
43017018	Mi lilii ɓe nder duuniyaaru, noon no lilroyɗaa yam nder ma'aru.
43017019	Emi hokka yonki am gam maɓɓe, gam kamɓe ɓe laatoo senraaɓe goonga.
43017020	Wanaa gam maɓɓe tan torotomaami. Emi toroo boo gam ɓeen goonɗineyɓe yam gada e bolle maɓɓe,
43017021	gam ɓe fuu ɓe laatoo go'o, noon no aan Baaba am laatoriɗaa nder am, miin boo emi nder maaɗa. Woor kamɓe boo ɓe laatoo nder meeɗen, gam duuniyaaru ngoonɗina aan liloyi yam.
43017022	Miin mi hokkii ɓe teddungal ngal kokkuɗaa yam, gam ɓe laatoo go'o, noon no laatoriiɗen go'o.
43017023	Miin emi nder maɓɓe, aan boo a nder am, gam ɓe laatoo go'o, faa duuniyaaru annda aan liloyi yam, ndu annda boo a yiɗi ɓe, noon no ngiɗruɗaa yam.
43017024	Baaba am, emi yiɗi ɓeen ɓe kokkuɗaa yam ngonda e am toon to ngonmi, faa ɓe ngi'a teddungal ngal kokkuɗaa yam, gam a yiɗi yam ila duuniyaaru tagaaka.
43017025	Baabiraawo goongaajo, ndu'u duuniyaaru anndaa maa, ammaa miin emi anndu maa, ɓe'e goonɗinɓe yam boo e anndi aan liloyi yam.
43017026	Mi anndinii ɓe innde maaɗa, mi ɓesdey kadimaa anndingo ɓe nde, gam yiɗde nde ngiɗɗaa yam wona nder maɓɓe, miin boo mi wona nder maɓɓe.
43018001	Nde Yeesu heyni waɗgo do'aare, o yahadi e almaajiri'en ma'ako ɓaawo maayel Kidiron. Ɓe natti nder ngesaa leɗɗe ɗuuɗɗe.
43018002	Yahuuda nyaameyɗo amaana ma'ako e anndi yaayre ndeen, gam nde ɗuuɗɗum Yeesu e almaajiri'en muuɗum e mboovi hawritgo toon.
43018003	Yahuuda aardii soojeeji e reenooɓe ivoyɓe to mawɓe aardiiɓe diina e Fariisa'en. Ɓe njahi toon, eɓe njogii docce yiite e fitilaaji e kaɓruɗumji.
43018004	Nde laatii Yeesu e anndi ko heɓata ɗum fuu, o taɓɓii ɓe, o vi'i~: — Moye ndaaroton~?
43018005	Ɓe toontii mo~: — Yeesu mo Najaratu. O vi'i ɓe~: — Miin woni mo. Yahuuda nyaameyɗo amaana ma'ako boo e darii nder maɓɓe.
43018006	Nde Yeesu vi'i~: «~Miin woni mo~», ndeen ɓe njaaɓtiri gaɗa-gaɗa faa ɓe ndo''ii e lesdi.
43018007	Yeesu ɓesdi ƴamgo ɓe~: — Moye ndaaroton~? Ɓe mbi'i~: — Yeesu mo Najaratu.
43018008	Yeesu vi'i ɓe~: — Mi vi'ii on, miin woni mo. Kul miin ndaaroton, ngooree ɓe'e ndilla.
43018009	Ɗum wa'arii noon gam ko Yeesu vi'inoo heeva. O vi'iino~: «~Walaa koo moye mo kokkuɗaa yam halki.~»
43018010	Simon Biiturus e jogii kaafahi, o saafti ki, o fe''i nofru maccuɗo aardiiɗo diina mawɗo ndu nyaamo, faa ndu yani. Pe''aaɗo oon Malkus o vi'etee.
43018011	Ndeen Yeesu vi'i Biiturus~: — Wa'atu kaafahi maaɗa nder hoolgo muuɗum. A tammii mi yarataa torraa ka Baaba am hokki yam naa~?
43018012	Ndeen soojeeji e mawɗo mu''en e huwanooɓe mawɓe Yahuudu'en nanngi Yeesu, kaɓɓi mo.
43018013	Arande tawo ɓe njahari mo to Anas. Anas ɗum esoo Kayafas laatiiɗo aardiiɗo diina mawɗo nder hitaande ndeen.
43018014	Kayafas kam woni kokkunooɗo Yahuudu'en caawara, o vi'i ɗum ɓurii vooɗgo neɗɗo go'oto maayana yimɓe fuu.
43018015	Simon Biiturus e goɗɗo almaajiriijo Yeesu feere tokki mo. Almaajiriijo oon o anndindirɗo e aardiiɗo diina mawɗo. Kanjum waɗi o heɓi nattididgo e Yeesu wuro mawɗo oon.
43018016	Biiturus boo e darii yaasi faro dammugal. Almaajiriijo anndindirɗo e aardiiɗo diina mawɗo vurtii vi'i debbo deenoowo dammugal nattina Biiturus.
43018017	Debbo deenɗo dammugal oon ƴami Biiturus~: — Aan maa a go'oto nder almaajiri'en on ɗaa'e neɗɗo naa~? Biiturus toontii mo vi'i~: — A'aa~!
43018018	Huwooɓe e reenooɓe kuɓɓiino yiite e aytinoo gam peewol ɗum woodi. Biiturus boo wari nder maɓɓe e aytinoo.
43018019	Ndeen aardiiɗo diina mawɗo oon ƴami Yeesu dow e almaajiri'en muuɗum e ekkitinol muuɗum.
43018020	Yeesu toontii mo vi'i~: — Mi volvii e njaayri yeeso koo moye. Wakkaci fuu emi ekkitina nder cuuɗi-ga'ajorɗi Yahuudu'en, e nder Wuro Allah Seniingo, toon to Yahuudu'en fuu kawritata. Walaa koo ɗume ko mbi'imi nder suuɗeefi.
43018021	Gam ɗume ƴamataa yam~? Ƴam ɓeen nanɓe yam, eɓe anndi ko ekkitinmi ɓe.
43018022	Nde o vi'i noon, go'oto nder reenooɓe maarii mo vi'i~: — Noon toontortoɗaa aardiiɗo diina mawɗo~?
43018023	Yeesu toontii mo vi'i~: — Kul mi vi'ii ko vooɗaa, hollam ɗum. To goonga mbi'imi, gam ɗume maariɗaa yam~?
43018024	Ndeen Anas lildi mo to Kayafas aardiiɗo diina mawɗo, o kaɓɓaaɗo.
43018025	Simon Biiturus e toon aytinoo. Sey ɓe mbi'i mo~: — Aan a go'oto nder almaajiri'en ma'ako naa~? O yeddi o vi'i~: — A'aa~!
43018026	Go'oto nder huwooɓe aardiiɗo diina mawɗo, banndu neɗɗo mo Biiturus taƴi nofru muuɗum vi'i~: — Mi yi'idaayno ma e ma'ako toon nder ngesaa leɗɗe naa~?
43018027	Biiturus kadimaa yeddi. Nder wakkaci ɗuum, njakaraari kurkiti.
43018028	Jonto ma'ajum fajiri, ɓe kooƴi Yeesu to Kayafas, ɓe njahari mo laamorde gomnaajo Roomankeejo. Ammaa yaharuɓe mo ɓeen nattaay wuro ngoon, gam dow e diina maɓɓe, kul ɓe nattuno ngo, ɓe nyiddinii ko'e maɓɓe, ɓe mbaawataa nyaamgo nyaamdu juulɗe Kuultol.
43018029	Bilaatus laamiiɗo oon, vurtii yahi to maɓɓe, vi'i ɓe~: — Ɗume ngullortooɗon o'o neɗɗo~?
43018030	Ɓe toontii mo ɓe mbi'i~: — Kul o waɗaayno ko halli, daa min ngaddataano mo to maaɗa.
43018031	Ndeen Bilaatus vi'i ɓe~: — Njaharee mo, cernanee mo deydey e ceri'a mooɗon. Yahuudu'en ɓeen mbi'i mo~: — Min ngalaa baawɗe wargo koo moye.
43018032	Noon bolle ɗe Yeesu volvi dow no maayrata ngoonɗiri.
43018033	Bilaatus so''ii nder wuro muuɗum, noddi Yeesu vi'i mo~: — Aan woni laamiiɗo Yahuudu'en naa~?
43018034	Yeesu toontii mo vi'i~: — Aan e hoore maaɗa vi'i ka, na e woɓɓe nanɗaa ka~?
43018035	Bilaatus vi'i mo~: — Miin naa mi Yahuuduujo~! Ɗume mbaɗɗaa ko yimɓe maaɗa e mawɓe aardiiɓe diina ngaddir maa to am~?
43018036	Yeesu vi'i mo~: — Laamu am naa ngu ndu'u duuniyaaru. Kul ɗum ngu duuniyaaru, daa huwooɓe am no kaɓeyno gam to' mi nattu nder juuɗe Yahuudu'en. Ammaa jo'oni laamu am naa ngu ndu'u duuniyaaru.
43018037	Ndeen Bilaatus vi'i mo~: — Kul ɗum noon, a laamiiɗo naa~? Yeesu toontii mo vi'i~: — Noon no mbiiɗaa, miin mi laamiiɗo. Kanjum waɗi ndanyaami ngarmi nder duuniyaaru, gam mi saaydina goonga. Giɗɗo goonga no yewanto voliinde am.
43018038	Bilaatus vi'i mo~: — Ɗume woni goonga~? Nde o vi'i noon, o ɓesdi vurtaago, o yahi to Yahuudu'en, o vi'i ɓe~: — Mi heɓaay feloore koo wo'ore to ma'ako.
43018039	Ammaa dow e finaatawaaji mooɗon, koo ɗeye juulɗe Kuultol emi yoofana on kaɓɓaaɗo go'oto. On ngiɗi mi yoofana on laamiiɗo Yahuudu'en naa~?
43018040	Ɓe fuu ɓe ngulli, ɓe mbi'i~: — Wanaa kanko min ngiɗi njoofanaa min. Yoofan min Barabas. Barabas boo no pasoowo.
43019001	Sey Bilaatus vi'i ɓe kooƴa Yeesu, ɓe piya mo.
43019002	Soojeeji mba'ali looci gi'e, ɓe ngiifi mo ɗi, ɓe ɓorni mo toggoore vo'ojiteynde.
43019003	Ɓe ɓaditii mo, eɓe mbi'a~: — Allah sabbinane laamiiɗo Yahuudu'en~! Eɓe menngoo mo.
43019004	Bilaatus ɓesdi vurtaago vi'i Yahuudu'en ɓeen~: — Mi vurtinoyey mo, gam anndon mi heɓaay feloore koo wo'ore e ma'ako.
43019005	Noon Yeesu vurtiniraa e yiifii giifol gi'e, e ɓornii ngapaleewol bo'ojungol. Bilaatus vi'i ɓe~: — Raa neɗɗo oon~!
43019006	Nde mawɓe aardiiɓe diina e reenooɓe ngi'i mo, ɓe ngulli, ɓe mbi'i~: — Ɓil mo dow gaafagal~! Ɓil mo dow gaafagal~! Bilaatus vi'i ɓe~: — Nanngee mo onon, ɓilon mo, gam miin mi heɓaay feloore e ma'ako.
43019007	Yahuudu'en toontii mo mbi'i~: — Dow e ceri'a amin e haani o waree, gam o laatinii hoore ma'ako Ɓiɗɗo Allah.
43019008	Nde Bilaatus nani bolle ɗeen, o ɓesdi hulgo.
43019009	O natti wuro ngoon kadimaa, o vi'i Yeesu~: — Aan toye ivoyɗaa~? Yeesu toontaaki mo koo ɗume.
43019010	Ndeen Bilaatus vi'i mo~: — A volvantaa yam naa~? A anndaa emi woodi baawɗe yoofgo ma, emi woodi baawɗe ɓilgo ma naa~?
43019011	Yeesu vi'i mo~: — Kul Allah hokkaay ma baawɗe, a waawataa waɗango yam koo ɗume. Gam ma'ajum kokkuɗo yam e junngo maaɗa, oon ɓurii ma hakke.
43019012	Gada wakkaci ma'ajum Bilaatus raari yoofgo mo, ammaa Yahuudu'en ngulli mbi'i~: — Kul a yoofii mo, naa a higoo Kaysar. Neɗɗo fuu laatinɗo hoore muuɗum laamiiɗo, o ganyo laamiiɗo Rooma.
43019013	Nde Bilaatus nani bolle ɗeen, o vurtini Yeesu, o jooɗii dow jooɗorgal ceri'a, yaayre vi'eteende Gabbata nder ibraaninkoore, waato kaaƴe takkindiraaɗe.
43019014	Nyanndeere ndeen ɗum nyannde siryaago juulɗe Kuultol, caka nyalawma. Bilaatus vi'i Yahuudu'en~: — Raa laamiiɗo mooɗon~!
43019015	Ɓe ngulli~: — Yaharu mo~! Yaharu mo~! Ɓil mo dow gaafagal~! Bilaatus vi'i ɓe~: — Mi ɓila laamiiɗo mooɗon naa~? Mawɓe aardiiɓe diina mbi'i~: — Min ngalaa laamiiɗo to naa laamiiɗo Rooma.
43019016	Ndeen o hokki ɓe Yeesu, gam ɓe ɓiloya mo. Ɓe kooƴi Yeesu, ɓe njahari mo.
43019017	Yeesu vurtoyii si'ire e vakkii gaafruki muuɗum, faa o yottii yaayre vi'eteende Golgota nder ibraaninkoore, waato Gumbal Hoore.
43019018	Toon ɓe ɓildi mo e woɓɓe ɗiɗo~: go'oto e nyaamo, go'oto e nano, Yeesu e hakkunde.
43019019	Bilaatus vi'i ɓe mbinnda dow alluwaawal, ɓe takka ngal dow hoore gaafagal to Yeesu ɓilaa. Raa ko vinndaa dow ma'agal~: «~Yeesu mo Najaratu, laamiiɗo Yahuudu'en.~»
43019020	Yahuudu'en ɗuuɗɓe njanngi binndol ngool, gam toon to Yeesu ɓilaa woɗɗidaa e si'ire. Binndol ngool vinndaama nder ibraaninkoore e helenankoore e roomankoore.
43019021	Sey mawɓe aardiiɓe diina mbi'i Bilaatus~: — Ta'a vinndu~: «~Laamiiɗo Yahuudu'en~», ammaa vinndu~: «~O vi'ii kanko woni laamiiɗo Yahuudu'en.~»
43019022	Bilaatus toontii ɓe vi'i~: — Ko mbinndumi vinndake.
43019023	Nde soojeeji keyni ɓilgo Yeesu, ɓe cenndi kolte ma'ako nde nayi. Koo moye hooƴi geɗal muuɗum. Kadimaa ɓe kooƴi heennaare ma'ako. Ɗum heennaare sanyaande nde walaa nyo'otol koo go'otol.
43019024	Soojeeji mbi'i~: — To' en cees toggoore ndeen. Mbaɗemma cuɓol, ngi'en moye heɓata nde. Ɓe mbaɗii noon, gam ko Deftere vi'i heeva~: «~Ɓe cenndii kolte am hakkunde maɓɓe, ɓe mbaɗii cuɓol dow toggoore am.~» Noon soojeeji mbaɗi.
43019025	Inna Yeesu e takkol gaafagal ngal Yeesu ɓilaa e muuɗum. Emo darodii e dimdaaɗo ma'ako debbo, e Maryaama koree Kilopas e Maryaama mo Magadaaliya.
43019026	Yeesu yi'i inna muuɗum e almaajiriijo muuɗum giɗaaɗo e ndarodii. O vi'i inna ma'ako~: — Inna, raa ɓiya ɗoon~!
43019027	Ndeen o vi'i almaajiriijo oon~: — Raa inna maaɗa. Ila wakkaci ɗuum almaajiriijo oon yahari Maryaama wuro muuɗum.
43019028	Ɓaawo ma'ajum, Yeesu e anndi ku'uje fuu timmi. Gam ko Deftere vi'i heeva, o vi'i~: — Mi ɗomɗi.
43019029	E woodi tuuluure heeɓnde innaboojam lammuɗam toon. Ɓe cuuvi sooso nder innaboojam ɗaam, ɓe kaɓɓi ko e loosol, ɓe takki ko e honnduko ma'ako.
43019030	Nde Yeesu vooɓi innaboojam ɗaam, o vi'i~: — Ɗum heƴi~! O tuurnii hoore ma'ako, o hokkiti yonki ma'ako.
43019031	Nyannaan ɗum nyannde siryaago juulɗe. Yahuudu'en ngiɗaa ɓalli ɓilaaɓe ngooree dow leɗɗe gaafaaɗe nyannde-fooftiinde, gam nyannde ndeen no mawnde yeeso maɓɓe. Gam ma'ajum ɓe torii Bilaatus woora kosɗe ɓilaaɓe njevee, ɓe kooƴee.
43019032	Sey soojeeji ngari njevi kosɗe worɓe ɗiɗo ɓildaaɓe e Yeesu.
43019033	Ammaa nde ɓe ngari to Yeesu, ɓe tawi o maayii. Gam ma'ajum, ɓe njevaay kosɗe ma'ako.
43019034	Ammaa go'oto nder soojeeji yuwri Yeesu labbo e fulkuru. Ƴiiƴam e ndiyam mbaɗi ga rufgo.
43019035	Miin binnduɗo nde'e deftere yi'i ɗum, saaydii ɗum. Caaydaaku am boo no goonga. Miin biiɗo ɗum, emi anndi goonga caaydinmi, gam onon boo ngoonɗinon.
43019036	Ɗum laatake noon, gam ko vinndaa nder Deftere heeva~: «~Walaa koo go'otal nder ƴi'e ma'ako yevetee.~»
43019037	Nde vi'ii boo~: «~Ɓe ndaarey mo ɓe njuwi.~»
43019038	Ɓaawo ma'ajum, Yusufu mo si'ire Aramaatiya torii Bilaatus, gam o hooƴa ɓanndu Yeesu. Bilaatus jaɓi o hooƴa ɓanndu nduun. Yusufu no goonɗinɗo Yeesu nder suuɗeefi, gam emo hula Yahuudu'en.
43019039	Nikodiimu jahanooɗo to Yeesu jemma boo yahadi e ma'ako. O waddi alawordi mbi'eteendi miir e alo, o jillindiri ɗum. Teddirka ma'ajum waɗii faro kilooji talaatiin (30).
43019040	Sey ɓe kooƴi ɓanndu Yeesu ɓe molmani ndu alawordi ɗiin, ɓe taari mo nder wudere, noon no Yahuudu'en mboovi waɗgo, ko hokka ɓe uva maayɗo.
43019041	Faro yaayre to Yeesu ɓilaa e woodi ngesaa leɗɗe. Nder ma'aka e woodi yenaande hesre nde koo moye meeɗaay wallineego nder muuɗum.
43019042	Toon ɓe ndesi Yeesu, gam ɗum nyannde-fooftiinde Yahuudu'en, yenaande ndeen boo no ɓadiinde.
43020001	Too, nyannde alat go'o yontitannde, Maryaama mo Magadaaliya davi ila fajiri, o yahi yenaande. O yi'i kaaƴa omndiranoonga yenaande ndeen tallitaama.
43020002	Debbo oon nyaari yahi to Simon Biiturus e almaajiriijo mo Yeesu yiɗi, o vi'i ɓe~: — Ɓe kooƴii ɓanndu Jawmiraawo nder yenaande, min anndaa toye ɓe mbaɗi ndu.
43020003	Biiturus e almaajiriijo oon mburtii njahi to yenaande.
43020004	Ɓe nyaari ɓe fuu ɗiɗo. Almaajiriijo oon ɗaɗi Biiturus, aartii mo e yenaande ndeen.
43020005	O yuurnii o yi'i wudere e resi, ammaa o nattaay.
43020006	Simon Biiturus boo yottii natti, yi'i wudere e resi.
43020007	Lefol ngol ɓe taarnoo e hoore Yeesu waldaa e wudere, ngol tawaa engol tamii feere ma'agol.
43020008	Ndeen almaajiriijo aartunooɗo wargo, kanyum boo natti yi'i, goonɗini.
43020009	Gam faa wakkaci ɗuum ɓe keɓtaay ko Deftere vi'i, Yeesu no ummitoto.
43020010	Ɓaawo ma'ajum, almaajiri'en ɗiɗo ɓeen kooti.
43020011	Maryaama e darii vuttudu yenaande e voya. O turii o yuurnii yenaande ndeen.
43020012	O yi'i malaa'ika'en ɗiɗo ɓe kolte daneeje e njooɗii vuttudu to Yeesu resano, go'oto e hoore, go'oto e kosɗe.
43020013	Malaa'ika'en ɓeen mbi'i mo~: — Banndam debbo, ko jeyi mboyataa~? O toontii ɓe o vi'i~: — Ɓe cottinii Jawmam, mi anndaa toye ɓe ndesi mo.
43020014	Nde o vi'i bolle ɗeen, o yeeƴii o yi'i Yeesu, ammaa o annditaay ɗum.
43020015	Yeesu vi'i mo~: — Banndam debbo, ko jeyi mboyataa~? Moye ndaarataa~? Ammaa o tammii ɗum kuwoowo ngesaa volidata e ma'ako, o vi'i mo~: — Moodibbo, kul aan sottini mo, yeccam toye ndesɗaa mo, gam mi hooƴa mo.
43020016	Yeesu vi'i mo~: — Maryaama~! O yeeƴii o vi'i nder ibraaninkoore~: — Rabbooni~! Waato~: «~Moodibbo~».
43020017	Yeesu vi'i mo~: — Ta'a jogam, gam mi ƴeentaay to Baaba am tawo. Yah to banndiraaɓe am, mbi'aa ɓe mi ƴeentey to Baaba am, Baaba mooɗon boo, Allah am, Allah mooɗon boo.
43020018	Maryaama mo Magadaaliya yeccii almaajiri'en, o vi'i ɓe~: — Mi yi'ii Jawmiraawo meeɗen. O yeccii ɓe ko Yeesu vi'i mo fuu.
43020019	Nyannde alat nde futuro waɗi, almaajiri'en Yeesu kawriti wuro mu''en. Ɓe omndi dammuɗe gam kulol Yahuudu'en. Ndeen Yeesu wari vanngi hakkunde maɓɓe, hinni ɓe vi'i~: — Jam wondu e mooɗon~!
43020020	Nde o hinni ɓe, o holli ɓe juuɗe ma'ako e fulkuru ma'ako. Almaajiri'en nani belɗum yi'igo mo.
43020021	Ndeen Yeesu ɓesdi vi'igo ɓe~: — Jam wondu e mooɗon~! Noon no Baabiraawo lilroyi yam, noon onon boo, lilreymi on.
43020022	Nde o vi'i bolle ɗeen, o fuufi dow maɓɓe, o vi'i~: — Njaɓee Ruhu Ceniiɗo~!
43020023	Mo nja'afaniiɗon hakkeeji muuɗum, ɗi nja'afaama, mo on nja'afanaaki hakkeeji muuɗum boo, ɗi nja'afaaka.
43020024	Ammaa Tooma bi'eteeɗo Ciwtaaɗo, go'oto nder sappo e ɗiɗo ɓeen, walaa ɗoon wakkaci ko Yeesu vanngunoo hakkunde maɓɓe.
43020025	Almaajiri'en mbi'i mo~: — Min ngi'ii Jawmiraawo meeɗen~! O toontii ɓe o vi'i~: — Kul mi yi'aay to o fiyanaa kuusaaje nder juuɗe ma'ako, meemmi e hohondu am, mbaɗmi junngo am e fulkuru ma'ako to o yuppaa, mi goonɗintaa sam.
43020026	Balɗe joveetati ɓaawo ma'ajum almaajiri'en puɗɗiti hawritgo. Tooma e wondi e maɓɓe. Dammuɗe fuu e omndi. Sey Yeesu vanngi hakkunde maɓɓe vi'i~: — Jam wondu e mooɗon~!
43020027	O vi'i Tooma~: — Raar juuɗe am, waɗ hohondu maaɗa ɗo'o, waɗ junngo maaɗa e fulkuru am. Ta'a laato mo goonɗinaay, ammaa goonɗin.
43020028	Tooma toontii mo vi'i~: — Jawmiraawo am, Allah am.
43020029	Yeesu vi'i mo~: — Gam a yi'ii yam ngoonɗinɗaa naa~? Barkaa laatanto ɓeen goonɗinɓe ngi'aay yam.
43020030	Yeesu waɗii goɗɗi alaamaaji kaayniiɗi ɗuuɗɗi ɗi mbinndaaka nder nde'e deftere.
43020031	Ammaa ɗiin binndaaɗi mbinndaama, gam ngoonɗinon Yeesu woni Almasiifu Ɓiɗɗo Allah, faa keɓron yonki nder innde ma'ako gada e goonɗingo mo.
43021001	Ɓaawo ma'ajum, Yeesu ɓesdi vanngango almaajiri'en muuɗum faro maayo Tiberiyas. Raa no o vanngirani ɓe~:
43021002	Simon Biiturus e Tooma bi'eteeɗo Ciwtaaɗo e Natanayel mo si'ire Kaana nder lesdi Gaaliili e ɓiɓɓe Jabadi, e woɓɓe almaajiri'en ɗiɗo, ɓe fuu eɓe ngondi.
43021003	Simon Biiturus vi'i ɓe~: — Mi yahey nanngoygo liƴƴi. Ɓe mbi'i mo~: — Minon maa min njahadey e maaɗa. Ɓe mburtii ɓe natti akali ndiyam. Ammaa jemmaare ndeen fuu ɓe keɓaay koo ngo'otu.
43021004	Ila fajiri Yeesu wari darii dow fonngo maayo, ammaa almaajiri'en annditaay mo.
43021005	O vi'i ɓe~: — Higooɓe am, eɗon ngoodi liƴƴi~? Ɓe mbi'i~: — Min ngalaa~!
43021006	O vi'i ɓe~: — Peree nanngirɗum mooɗon vuttudu akali nyaamru, on keɓey. Nde ɓe peri ɗum, ɓe nanngi liƴƴi ɗuuɗɗi, faa ɓe caloraa fooɗgo ɗi.
43021007	Almaajiriijo mo Yeesu yiɗi vi'i Simon Biiturus~: — Ɗum Jawmiraawo meeɗen~! Nde Simon Biiturus nani ɗum Jawmiraawo mu''en, o ɓornii kolte ma'ako, gam o ɓortakeno ɗe, o diwi nder ndiyam.
43021008	Almaajiri'en horiiɓe ngardi e akali, eɓe ndasi nanngirɗum keeɓɗum liƴƴi. Ɓe ngoɗɗidaa e fonngo, ɗum ɓuraay meetirji hemre (100).
43021009	Nde ɓe njottii ɓe tawi liƴƴi e ndesii dow ƴulɓe yiite, ɓe tawi buroodi.
43021010	Yeesu vi'i ɓe~: — Ngaddee goɗɗi liƴƴi ɗi nannguɗon jo'oni.
43021011	Simon Biiturus natti akali fooɗi nanngirɗum liƴƴi, o waddi ɗum daddake ndiyam. E ɗum heevi liƴƴi mawɗi. Liƴƴi ɗiin mbaɗii hemre e hamsiin e tati (153). Koo nde ɗi ɗuuɗi, nanngirɗum seekaay.
43021012	Yeesu vi'i ɓe~: — Ngaree ngevon kooƴe~! Walaa koo go'oto nder maɓɓe ƴami mo~: «~Aan a moye~?~» Ɓe fuu ɓe annditii ɗum Jawmiraawo.
43021013	Sey Yeesu wari hooƴi buroodi e liƴƴi hokki ɓe.
43021014	Kanjum woni wakkaci tataɓum ko Yeesu vanngani almaajiri'en muuɗum ɓaawo ummitaaki ma'ako.
43021015	Nde ɓe keyni nyaamgo, Yeesu vi'i Simon Biiturus~: — Simon ɓii Yahayya, koo a ɓurii ɓe'e yiɗgo yam naa~? O toontii mo~: — Ee Jawmiraawo, eɗa anndi emi yiɗ maa. Yeesu vi'i mo~: — Dur ɓiɓɓe baali am~!
43021016	Yeesu ɓesdi ƴamgo mo ɗiɗaɓre~: — Simon ɓii Yahayya, a yiɗi yam naa~? O toontii mo~: — Ee Jawmiraawo, eɗa anndi emi yiɗ maa~! Yeesu vi'i mo~: — Reen baali am~!
43021017	O ɓesdi ƴamgo mo tataɓre~: — Simon ɓii Yahayya, a yiɗi yam naa~? Ɓernde Biiturus metti nde Yeesu ƴami mo tataɓre vi'i~: «~A yiɗi yam naa~?~» Biiturus vi'i mo~: — Jawmiraawo, eɗa anndi koo ɗume, eɗa anndi emi yiɗ maa. Yeesu vi'i mo~: — Dur baali am~!
43021018	Emi vi'i maa goonga, nder mbilkaaku maaɗa a ɓornoto kolte maaɗa, a yahey to ngiɗɗaa fuu. Ammaa to a naywii, a hokkey goɗɗo juuɗe maaɗa, o ɓornete, o yaharu maa to a yiɗaa.
43021019	E bolle ɗeen Yeesu tindiniri no Biiturus teddinirta Allah nder maayde muuɗum. Ndeen o vi'i mo~: — Tokkam~!
43021020	Biiturus yeeƴii yi'i almaajiriijo mo Yeesu yiɗi e tokki ɓaawo mu''en. Kanko woni lelinooɗo faro wabaare Yeesu nde ɓe kiirtotono, biiɗo~: «~Jawmam, moye nyaamata amaana maaɗa~?~»
43021021	Nde Biiturus yi'i mo, o vi'i Yeesu~: — Jawmiraawo, e o'o fa, ɗume laatantoo ɗum yeeso~?
43021022	Yeesu toontii mo vi'i~: — Kul mi yiɗii o foofa faa nde mbittoymi, ko waannu maa~? Aan kam, tokkam tan.
43021023	Haala kaan sankitii nder banndiraaɓe goonɗinɓe fuu, almaajiriijo oon maayataa. Ammaa Yeesu vi'aay o maayataa, o vi'i mo~: «~To emi yiɗi o foofa faa nde mbittoymi, ko waannu maa~?~»
43021024	Almaajiriijo oon saaydini kuuɗe ɗeen, o vinndi ɗe, eɗen anndi boo caaydaaku ma'ako ɗum goonga.
43021025	Yeesu waɗii goɗɗi alaamaaji kaayniiɗi ɗuuɗɗi. To ɗi mbinndano go'otel-go'otel, emi tammii ndu'u duuniyaaru waawataa jogaago defte ɗeen.
44001001	Tiyofilus, nder deftere am arande, mi vinndiino dow ko Yeesu fuɗɗi huugo e ekkitingo fuu,
44001002	faa nyannde o ƴeenti dow. Ko hokka o ƴeenta dow, o ekkitinii lilaaɓe ɓe o suɓi nder baawɗe Ruhu Ceniiɗo.
44001003	Ɓaawo o torraama o waraama, sey o ummitii o vannginani ɓe hoore ma'ako. Kadimaa gada e alaamaaji ɗuuɗɗi o holli ɓe emo foofa. O waɗi balɗe arba'iin (40) emo vanngana ɓe, emo ekkitina ɓe dow laamu Allah.
44001004	Wakkaci o nyaamdata e maɓɓe o vi'i ɓe~: — To' on ngoɗɗo Urusaliima, ammaa ndeentee faa Baabiraawo hebbina alkawal hokkugo on Ruhu Ceniiɗo ngal o waɗani on, ngal ngecciimi on habaru muuɗum.
44001005	Yahayya waɗanii yimɓe baptisma e ndiyam, ammaa nder balɗe seɗɗa onon on mba'arante baptisma e Ruhu Ceniiɗo.
44001006	Sey ɓe fuu ɓe kawriti, ɓe ƴami mo, ɓe mbi'i~: — Jawmiraawo, jo'oni ngartirtaa laamu Isiraa'iila naa~?
44001007	Yeesu toontii ɓe vi'i~: — On mbaawataa anndugo jaamanuuji e wakkaciiji ɗi Baabiraawo siryii nder baawɗe muuɗum.
44001008	Ammaa to Ruhu Ceniiɗo oon jippoyake dow mooɗon, on keɓey baawɗe, on laatoto caaydu'en am nder Urusaliima e nder lesdi Yahuuda fuu, e lesdi Samaariya, faa keerol duuniyaaru fuu.
44001009	Nde o vi'i noon, o ƴeftiraama dow. Eɓe kooynoo ndaara mo faa duule cuddi mo.
44001010	Wakkaci nde eɓe nder tijjaago dow, emo nder ƴeentineeki, sey worɓe ɗiɗo ɓe kolte daneeje ngari ndarii faro maɓɓe,
44001011	mbi'i ɓe~: — Onon yimɓe Gaaliili, ko jeyi ndariiɗon ɗo'o, eɗon kooynoo dow~? Yeesu kooƴaaɗo nder mooɗon, ƴeentinaa dow. Kanko e hoore ma'ako o wartey. Noon no ngi'iruɗon ƴeentineeki ma'ako, noon ngi'iroton co''oyaaki ma'ako boo.
44001012	Sey ɓe njippii vaamnde vi'eteende Jaytun, ɓe kooti Urusaliima. Hakkunde ma'ajum e Urusaliima ɗum ɓuraay kiloomeetir go'otum.
44001013	Nde ɓe njottii, ɓe ƴeenti wuro dow ngo ɓe mboovi hawritgo nder muuɗum. Lilaaɓe ɓeen ngoni~: Biiturus e Yahayya e Yaakuubu e Anndaraawus e Filibus e Tooma e Bartalamaawus e Matta e Yaakuubu ɓii Alfayus e Simon daarɗo rimɗingo Yahuudu'en e Yahuuda ɓii Yaakuubu.
44001014	Ɓe fuu eɓe ti'inii waɗgo do'aare e ɓernde wo'ore, kamɓe e Maryaama inna Yeesu e minyiraaɓe Yeesu e woɓɓe rewɓe.
44001015	Nder balɗe ɗeen goonɗinɓe njaharii kama yimɓe hemre e aciriin (120). Ndeen Biiturus ummii, darii yeeso maɓɓe vi'i~:
44001016	— Banndiraaɓe, Ruhu Ceniiɗo volvii gada e honnduko Dawda dow Yahuuda kolluɗo nannguɓe Yeesu laawol. E haani voliinde Allah ndeen heeva.
44001017	Yahuuda limaanooma nder meeɗen, o heɓi geɗal kuugal ma'ako nder lilaaɓe.
44001018	(E ceede ɗe o biyaa gam kuugal ma'ako ngal nyaamre amaana, o soodi ngesaa, o yahi o do''ii nder ma'aka. Reedu ma'ako seeki, tekekki ma'ako fuu ndufi e lesdi.
44001019	Yimɓe Urusaliima fuu nanii ɗum. Kanjum waɗi ɓe tokani ngesaa kaan Akeldaama. Nder ɗemngal maɓɓe ma'ana innde ndeen woni «~Ngesaa Ƴiiƴam.~»)
44001020	Gam ɗum vinndaama nder Jabuura~: «~Wuro ma'ako no laatoto vinnde, to' koo moye jooɗo nder ma'ago.~» Kadimaa ɗum vinndaama~: «~Sey goɗɗo feere hooƴa kuugal ma'ako.~»
44001021	-
44001022	E haani cuɓen go'oto gada nder wondunooɓe e meeɗen wakkaci Yeesu Jawmiraawo jooɗodinoo e meeɗen. Cuɓen goɗɗo gondunooɗo e meeɗen ila wakkaci ko Yahayya waɗani yimɓe baptisma, faa nyannde Yeesu hooƴaa nder meeɗen, gam o laatoo caaydodiiɗo e meeɗen ummitineeki Yeesu.
44001023	Ɓe ndarni worɓe ɗiɗo~: Yusufu bi'eteeɗo Barsabas ɓii Yustus, kanyum e Maatiyas.
44001024	Ɓe ndo'ii ɓe mbi'i~: — Jawmiraawo, aan annduɗo ɓerɗe yimɓe fuu, anndin min mo cuɓɗaa gada nder ɓe'e ɗiɗo,
44001025	gam o hooƴa geɗal kuugal lilaaɗo ngal Yahuuda ɗali, nde o yahi yaayre to haanani mo.
44001026	Ɓe mbaɗi cuɓol hakkunde maɓɓe. Cuɓol yani dow Maatiyas. O limaa nder lilaaɓe sappo e go'o.
44002001	Nde juulɗe bi'eteeɗe Pentekos ngari, goonɗinɓe fuu kawriti yaayre wo'ore.
44002002	Ɗoon e ɗoon ɓe nani iido kama henndu mawndu ivoyndu gada dow, ndu heevi wuro to ɓe njooɗii fuu.
44002003	Goɗɗum nannduɗum e ɗemɗe yiite vanngi. Ɗe cankitii ɗe koɗi dow hoore koo moye maɓɓe.
44002004	Sey ɓe fuu ɓe keevi Ruhu Ceniiɗo, ɓe puɗɗi volvugo nder ɗemɗe feere-feere noon no Ruhu hokkiri ɓe baawɗe volvugo.
44002005	Nder si'ire Urusaliima e woodi Yahuudu'en hulɓe Allah ivoyɓe gada koo ɗeye lesɗe duuniyaaru fuu.
44002006	Nde ɓe nani iido, yimɓe fuu kawriti. Hakkiilo maɓɓe ummii nde ɓe nani lilaaɓe e mbolva nder ɗemngal koo moye maɓɓe.
44002007	Ɗum haaynii ɓe korey, ɓe ƴamƴamtiri~: — Ɓe'e volvooɓe fuu wanaa no Gaaliilankoo'en naa~?
44002008	Ndeen noye ɗum waɗi koo moye meeɗen fuu e nana ko ɓe mbi'ata nder ɗemngal muuɗum~?
44002009	Rah nder meeɗen e woodi Partiyankoo'en e Madiyankoo'en e Elaamiyankoo'en, e woodi jooɗiiɓe Mesopotaamiya, woɓɓe gada nder lesɗe Yahuuda e Kapadookiya e Pontus e Aasiya
44002010	e Firiigiya e Pamfiliya e Misira e jaaje lesdi Libiya faro Sireene.
44002011	Woɓɓe meeɗen ivoyii Rooma, e woodi Yahuudu'en e tokkuɓe diina Yahuudu'en. Kadimaa woɓɓe meeɗen ivoyii Kereeta, woɓɓe no Laarabankoo'en. Ammaa en fuu en nana eɓe mbolva nder ɗemɗe meeɗen dow kuuɗe mawɗe ɗe Allah waɗi~!
44002012	Ɓe fuu ɗum haaynii ɓe, ɓe njiɓii, ɓe ƴamƴamtiri~: — Ɗume woni ma'ana ma'ajum~?
44002013	Ammaa woɓɓe njaltiniri goonɗinɓe, ɓe mbi'i~: — Innaboojam ɓe njari, ɓe ngiilti~!
44002014	Sey Biiturus ummii kanko e lilaaɓe sappo e go'o, ɓe ndarii o towni voliinde o vi'i hawriinde ndeen~: — Onon Yahuudu'en e jooɗiiɓe nder Urusaliima fuu, ngewanee yam gam pahamon habaru ɗu'um ko laatii.
44002015	Ɓe'e yimɓe wanaa ɓe yiiltiiɓe kama ko tammiiɗon, gam jo'oni ɗum njamndi joveenayi ndi bimbi tawo, hakko neɗɗo yara goɗɗum.
44002016	Kanjum woni ko annabi Jowel vi'inoo~:
44002017	«~Allah vi'i~: Nder balɗe cakitotooɗe, mi rufoyey Ruhu am dow ɓiɓɓe-aadama fuu. Ɓiɓɓe mooɗon worɓe e rewɓe, no mbaɗey annabaaku. Kaye'en mooɗon no kollete ko warata yeeso, ndotti'en mooɗon boo no koyɗey koyɗi.
44002018	Mi rufoyey Ruhu dow maccuɓe am e horɓe am nder balɗe ɗeen, ɓe mbaɗey annabaaku.
44002019	Mi holley ku'uje kaayniiɗe toon dow asama, dow lesdi boo, mi waɗey alaamaaji, ɗi laatoo ƴiiƴam e yiite e cuurga.
44002020	Ko hokka nyalaande Jawmiraawo mawnde teddunde wara, naange no niɓɓey, lewru boo no vo'ojey kama ƴiiƴam.
44002021	Ndeen nodduɗo innde Jawmiraawo fuu no hisnete.~»
44002022	Kadimaa Biiturus vi'i~: — Onon Isiraa'iila'en, ngewanee ɗe'e bolle~: Yeesu mo Najaratu ɗum neɗɗo mo Allah holli jaɓi. O hollirii noon gada e hokkugo mo baawɗe waɗgo kuuɗe mawɗe e kaayniiɗumji e alaamaaji ɗi o huwi nder mooɗon. Onon e ko'e mooɗon eɗon anndi ɗum.
44002023	On kokkitirii neɗɗo oon nder juuɗe halluɓe. On ɓilii mo dow gaafagal, on mbarii mo, noon no Allah aarti siryori ɗum.
44002024	Ammaa Allah ummitinii mo, vurtinii mo naawɗum maayde, sabu maayde waawataa jogaago mo.
44002025	Gam annabi Dawda volvii dow ma'ako vi'i~: «~Wakkaci fuu emi ɗoon yi'a Jawmiraawo, walaa ko dimmbata yam, sabu emo ɗoon e junngo am nyaamo.
44002026	Gam ma'ajum ɓernde am e nana belɗum, emi velvelta korey, koo nde laatii mi neɗɗo maayoowo, ɓernde am no waaltoto gam tammunde ko warata,
44002027	gam a ɗalataa yonki am nder Laahira, a woorataa Ceniiɗo maaɗa nyola.
44002028	A holley yam laabi jahareyɗi yam e yonki, wondugo e maaɗa no hebbiney yam velvelo.~»
44002029	Biiturus ɓesdi vi'igo~: — Banndiraaɓe, emi vi'a on goonga dow maama meeɗen Dawda~: O maayi, o uvaama, yenaande ma'ako e ɗoon to meeɗen faa hannde.
44002030	O annabiijo, emo anndi Allah waɗanii mo alkawal goɗɗo gada nder taaniraaɓe ma'ako no roney laamu ma'ako.
44002031	O haynake ko waroyta yeeso, o volvi dow ummitineeki Almasiifu. Kanko woni mo yonki muuɗum woorataake nder Laahira, ɓanndu ma'ako boo nyolataa.
44002032	Kanko woni Yeesu mo Allah ummitini, min fuu emin caaydii ɗum.
44002033	Allah teddinii mo, jo''inii mo e junngo muuɗum nyaamo. Allah hokki mo Ruhu Ceniiɗo kama no o waɗani mo alkawal. Kanko boo o rufoyi ɗum dow amin. Kanjum woni ko ngi'oton e ko nanoton jo'oni.
44002034	Gam Dawda heɓaay ƴeentugo dow, ammaa o vi'i~: «~Jawmiraawo vi'ii Jawmam~: Jooɗa e junngo am nyaamo,
44002035	faa mi waɗa wanywanyɓe maaɗa laatoo jaaɓruɗum kosɗe maaɗa.~»
44002036	Gam ma'ajum e haani yimɓe Isiraa'iila fuu tabbitina Allah waɗii Yeesu mo mbarɗon dow gaafagal, o laatoo Jawmiraawo e Almasiifu.
44002037	Nde ɓe nani bolle ɗeen, ɗe tufi ɓerɗe maɓɓe korey, ɓe mbi'i Biiturus e lilaaɓe horiiɓe~: — Banndiraaɓe, noye haani min mbaɗa~?
44002038	Biiturus toontii ɓe vi'i~: — Sey koo moye mooɗon tuuba, waɗanee baptisma e innde Yeesu Almasiifu, gam keɓon ya'afuye hakkeeji mooɗon. Ndeen on kokkete Ruhu Ceniiɗo caahu.
44002039	Gam Allah waɗanii on alkawal muuɗum, onon e ɓiɓɓe mooɗon, faa e yimɓe woɗɗuɓe e koo ɓeye ɓe Jawmiraawo Allah meeɗen noddi ngara to muuɗum.
44002040	Ɓaawo ma'ajum, o vaggini ɓe e bolle ɗuuɗɗe, emo toroo ɓe, emo vi'a~: — Cenndee ko'e mooɗon e yimɓe ndu'u jaamaniiru oonyiindu~!
44002041	Nde ɓe nani wa'aji Biiturus, sey ɗuuɗɓe njaɓi mbaɗanaa baptisma. Nyanndeere ndeen faro yimɓe dubuuje tato (3~000) ɓesdii nder ikiliisiya.
44002042	Eɓe ti'inii tokkugo ekkitinol lilaaɓe, eɓe sumpootira nder kawtal maɓɓe, eɓe nyaamda, eɓe mbaɗa do'aare.
44002043	Kulol nanngi ɓernde koo moye, gam Allah e waɗa alaamaaji kaayniiɗi ɗuuɗɗi gada e juuɗe lilaaɓe.
44002044	Goonɗinɓe fuu kawriti, kadimaa ɓe kawti ko ɓe ngoodi fuu.
44002045	Ɓe coorri jawdi maɓɓe, ɓe cenndani koo moye maɓɓe fuu ko haani gam muuɗum.
44002046	Nyanndeere fuu eɓe kawrita nder Wuro Allah Seniingo e nyumo wo'oto. Eɓe nyaamda nder gure maɓɓe e ɓerɗe laaɓɗe e velvelo manngo,
44002047	eɓe ngetta Allah. Yimɓe fuu e ngiɗi ɓe. Nyanndeere fuu Jawmiraawo e ɓesdana kawtal maɓɓe hisneteeɓe.
44003001	Nyannde go'o Biiturus e Yahayya e njaha Wuro Allah Seniingo, ɗum wakkaci do'aare faro njamndi tati ndi alaasara.
44003002	E woodi neɗɗo dimaaɗo no boosɗo, jooɗiiɗo e dammugal Wuro Seniingo bi'eteengal Dammugal Booɗngal. Nyanndeere fuu emo yaharee toon gam o toroo sadaka gada e nattooɓe Wuro Seniingo.
44003003	Nde o yi'i Biiturus e Yahayya e natta, o torii ɓe sadaka.
44003004	Ɓe cutii mo, Biiturus vi'i mo~: — Raar min~!
44003005	O raari ɓe gam emo tammii heɓgo goɗɗum to maɓɓe.
44003006	Biiturus vi'i mo~: — Mi walaa ajurfaari koo jiinaariya, ammaa mi hokkete ko ngoonmi~: nder innde Yeesu Almasiifu mo Najaratu, ummaa ruugaa~!
44003007	Biiturus nanngi junngo ma'ako nyaamo darni mo. Ɗoon e ɗoon kosɗe ma'ako cemmbiɗi.
44003008	O ummii jaawɗum o fuɗɗi yahadu. O nattidi e maɓɓe nder Wuro Allah Seniingo. Emo yaha, emo diwa, emo yetta Allah.
44003009	Yimɓe fuu ngi'i mo, emo yiiloo, emo yetta Allah.
44003010	Ɓe annditi kanko woni jooɗinooɗo e Dammugal Booɗngal e toroo yimɓe sadaka. Sey ɓe kaayɗini korey dow ko laatanii mo.
44003011	Ila boosɗo oon e jogotiri e Biiturus e Yahayya, sey yimɓe fuu nyaaroyi kawriti to maɓɓe toon rumpaaru mawndu vi'eteendu rumpaaru Suleymaanu, gam kaayniiɗum ɗum ɓe ngi'i.
44003012	Nde Biiturus yi'i yimɓe kawriti, sey o vi'i ɓe~: — Onon Isiraa'iila'en, gam ɗume kaayɗinton~? Gam ɗume ndaaroton min~? On tammii gada e baawɗe amin, koo e ti'inaare amin dow tokkugo Allah min njamɗitiniri o'o boosɗo naa~?
44003013	Allah mo Ibraahim, Allah mo Iciyaaku, Allah mo Yaakuubu, Allah mo maamiraaɓe meeɗen, kam teddini maccuɗo muuɗum Yeesu. Ammaa onon on kokkitirii mo gam o waree, koo nde laatii Bilaatus e yiɗi yoofgo mo, ammaa on calake o yoofa mo.
44003014	On calake Ceniiɗo goongaajo oon, on torake yoofaneego baɗɗo war-hoore.
44003015	On mbarii puɗɗuɗo yonki, ammaa Allah ummitinii mo. Minon boo min caaydu'en ma'ajum.
44003016	Gada e baawɗe innde Yeesu, o'o neɗɗo mo ngi'oton, mo annduɗon heɓii semmbee. Goonɗinki ma'ako e Yeesu waɗi o heɓi jamɗitineeki keeɓki yeeso mooɗon on fuu.
44003017	Jo'oni banndiraaɓe, emi anndi ko mbaɗanɗon Yeesu, onon e mawɓe mooɗon, on mbaɗii ɗum nder ciya anndal.
44003018	Noon Allah hebbiniri ko annabo'en muuɗum fuu mbi'i, ɓe mbi'i Almasiifu no torrete.
44003019	Gam ma'ajum tuubee, ngaylitee to Allah, faa o mooyta hakkeeji mooɗon,
44003020	o waddana on wakkaciiji fooftiinde, o lildoya on Yeesu Almasiifu mo o waɗannoo on alkawal.
44003021	Doole o jooɗo toon dow faa nde Allah hesɗitini ku'uje fuu, kama ko Allah volvunoo gada e konnduɗe annabo'en muuɗum seniiɓe ila ndeenno.
44003022	Gam Muusa vi'i~: «~Jawmiraawo Allah mooɗon no lildoyey on annabiijo kama am, banndii on. Njaɓee koo ɗume ko o vi'ata on.
44003023	Neɗɗo fuu mo jaɓaay annabiijo oon, no vurtinte nder yimɓe Allah o halkee.~»
44003024	Annabo'en, gada Samaa'iila faa e annabo'en goonɗinɓe ɓaawo ma'ako, ɓe fuu ɓe mbolvii dow ɗe'e balɗe.
44003025	Annabaakuuji ɗi annabo'en mbaɗi, ɗum gam mooɗon. Onon ngoni ronooɓe alkawal ngal Allah waɗani maamiraaɓe meeɗen nde o vi'i Ibraahim~: «~Gada e danygol maaɗa leƴƴi duuniyaaru fuu no keɓey barkaa.~»
44003026	Nde Allah suɓi Yeesu maccuɗo muuɗum, o aartii liloygo mo to mooɗon gam o barkiɗina on, faa o waylitoya koo moye mooɗon fuu woora kuugal muuɗum kallungal.
44004001	Wakkaci Biiturus e Yahayya mbolidata e yimɓe, sey aardiiɓe diina Yahuudu'en e mawɗo reenooɓe Wuro Seniingo e Saduuki'en ngari to maɓɓe.
44004002	Ɓe kuunƴi, gam Biiturus e Yahayya e ekkitina yimɓe maayɓe no ummitinte e yonki, sabu Yeesu ummitake.
44004003	Gam ma'ajum ɓe nanngi ɓe, ɓe omndi ɓe nder kaso faa fina, gam hiirii ko ɓe nanngi ɓe.
44004004	Ɗuuɗɓe nder nanɓe wa'aji maɓɓe ngoonɗinii, faa ɗuuɗal maɓɓe laatii yimɓe dubuuje njovo (5~000).
44004005	Nde fini, arɗuɓe Yahuudu'en e darvooɓe e moodiɓɓe Tawreeta kawriti Urusaliima,
44004006	kamɓe e Anas, aardiiɗo diina mawɗo, e Kayafas e Yahayya e Aleksandir e woɓɓe nder banndiraaɓe Anas.
44004007	Ɓe ndarni Biiturus e Yahayya yeeso maɓɓe, ɓe ƴami ɓe e ɗeye baawɗe, koo nder innde moye ɓe njamɗitiniri boosɗo oon.
44004008	Ndeen Biiturus keeɓɗo Ruhu Ceniiɗo vi'i ɓe~: — Onon mawɓe e darvooɓe,
44004009	on ƴamii min hannde dow e booɗɗum ɗum min mbaɗani boosɗo e no o yamɗitiri.
44004010	Too, anndee onon e Isiraa'iila'en fuu~: gam daliila innde Yeesu Almasiifu mo Najaratu o'o gorko dariiɗo yeeso mooɗon yamɗitiri. Yeesu oon woni mo mbarɗon dow gaafagal, mo Allah ummitini nder maayde.
44004011	Kanko woni mo Allah vi'i nder Deftere~: «~Haayre nde mahooɓe kibini, kayre laatii haayre ɓurnde jogaago mahadi.~»
44004012	Gada e ma'ako tan keɓruɗen kisndam, gam walaa woɗnde innde feere nder duuniyaaru nde Allah hokki gam kisren e muuɗum, sey Yeesu tan.
44004013	Ɗum haaynii sernooɓe diina Yahuudu'en nde ɓe ngi'i Biiturus e Yahayya kulaay sam, hakko maa nde ɓe nani ɓe ladde'en, ɓe njanngaay boo. Ndeen ɓe annditi eɓe ngondunoo e Yeesu.
44004014	Ammaa nde ɓe ngi'i neɗɗo jamɗitinaaɗo oon e darodii e maɓɓe, walaa fuu ko ɓe mbaawi vi'igo.
44004015	Ɓe mbi'i Biiturus e Yahayya mburtinee yaasi hawriinde gam ɓe mbaɗa caawara.
44004016	Eɓe mbi'a~: — Noye mbaɗanten ɓe'e worɓe~? Daahir jooɗiiɓe Urusaliima fuu nanii ɓe mbaɗii alaama kaayniiɗum, kadimaa boo en mbaawataa yeddugo ɗum.
44004017	Ammaa gam haɗgo haala kaan sankitaago nder yimɓe, sey mbagginen ɓe to' ɓe mbolvan koo moye nder innde Yeesu.
44004018	Ndeen ɓe nodditi ɓe kadimaa, ɓe mbaggini ɓe to' ɓe mbolvu, to' ɓe ekkitin nder innde Yeesu.
44004019	Ammaa Biiturus e Yahayya toontii ɓe mbi'i~: — Onon e ko'e mooɗon ndaaree, ɗume ɓuri vooɗgo yeeso Allah~: ɗowtanaago on, na ɗowtanaago Allah~?
44004020	Minon kam, doole min caaydina ko min ngi'i e gite amin, e ko min nani e noppi amin.
44004021	Mawɓe aardiiɓe diina e darvooɓe ɓesdi vaggingo lilaaɓe. Ɓaawo ma'ajum, ɓe njoofi ɓe, ɓe keɓaay laawol no ɓe cerniranta ɓe, sabu yimɓe fuu e ngetta Allah dow ko waɗi.
44004022	Gam oon jamɗitinaaɗo e kaayniiɗum ɗuum, duuɓi ma'ako ɓurii arba'iin (40).
44004023	Nde ɓe njoofaa, Biiturus e Yahayya co''ii to yimɓe mu''en, ngeccii ɓe ko mawɓe aardiiɓe diina e darvooɓe mbi'i ɓe fuu.
44004024	Nde ɓeen nani ɗum, ɓe fuu ɓe maalti Allah e ɓernde wo'ore, ɓe mbi'i~: — Yaa Allah, tagɗo dow e lees e maayo e ko woni nder ma'ajum fuu,
44004025	aan volvi e honnduko maama amin Dawda maccuɗo maaɗa gada e Ruhu Ceniiɗo biiɗo~: «~Gam ɗume leƴƴi ɗi laataaki Yahuudu'en monna~? Gam ɗume yimɓe nyumi nyumooji mehereeji~?
44004026	Laamiiɓe lesɗe ciryanake haɓre, aardiiɓe kawritii e kaɓa e Jawmiraawo e Almasiifu muuɗum.~»
44004027	— Goonga, nder nde'e si'ire Hiruudus e Bilaatus kawtii ko'e mu''en e yimɓe Isiraa'iila e goɗɗi leƴƴi, faa ɓe kaɓa e Yeesu maccuɗo maaɗa ceniiɗo mo cuɓɗaa,
44004028	sabu ɓe kuwii ko aartuɗaa ciryiɗaa e baawɗe maaɗa e nyumo maaɗa fuu.
44004029	Jo'oni Jawmiraawo, nan bolle maɓɓe kalluɗe, hokku maccuɓe maaɗa baawɗe saaydingo bolle maaɗa fuu e semmbee,
44004030	vanngin baawɗe maaɗa, yamɗitin ɓe njamɗaa, waɗ alaamaaji e kuuɗe kaayniiɗe nder innde Yeesu maccuɗo maaɗa ceniiɗo.
44004031	Nde ɓe keyni toraago Allah, yaayre ɗoon to ɓe kawriti dimmbi. Ɓe fuu ɓe kebbinaa Ruhu Ceniiɗo, ɓe nga'ajini bolle Allah naa e kulol.
44004032	Jama'aare goonɗinɓe ɓeen fuu no ɓernde wo'ore, hakkiilo wo'oto. Ɓe kawriti ko ɓe ngoodi fuu. Nder maɓɓe walaa biiɗo kanyum tan jeyi jawdi muuɗum.
44004033	E baawɗe ɗuuɗɗe lilaaɓe caaydiniri ummitineeki Yeesu Jawmiraawo, kadimaa boo Allah barkiɗini koo moye maɓɓe e barkaa ɗuuɗka.
44004034	-
44004035	Walaa koo moye nder maɓɓe heppi goɗɗum, sabu woonɓe gese e gure fuu coorrii ɗe, kokkii ceede ɗeen nder juuɗe lilaaɓe, gam ɓe nje'eda koo moye maɓɓe fuu ko haani gam muuɗum.
44004036	E woodi goɗɗo Lewinkeejo, neɗɗo lesdi Kiparus bi'eteeɗo Yusufu, mo lilaaɓe tokani Barnabas (ma'ana innde ndeen woni cemmbiɗinoowo ɓerɗe).
44004037	Kanko boo o soorri ngesaa ma'ako, o waddi ceede ma'aka o hokki ɗe lilaaɓe.
44005001	Ammaa e woodi goɗɗo bi'eteeɗo Anaaniyas e debbo muuɗum Safiira. Kanko boo o soorri ngesaa ma'ako.
44005002	O senndi ceede dow anndaangal debbo ma'ako. O suuɗi goɗɗe, ndeen o yahari koriiɗe o hokki lilaaɓe.
44005003	Biiturus vi'i mo~: — Anaaniyas, ko jeyi ngoorɗaa Ceyɗaan natti ɓernde maaɗa, faa pevanɗaa Ruhu Ceniiɗo, cuuɗɗaa goɗɗe ceede coggu ngesaa maaɗa~?
44005004	Ila a soorraay ka, wanaa ka maaɗa~? Nde coorruɗaa ka, aan jogii ceede ma'aka naa~? Ko jeyi mbaɗanɗaa noon~? Wanaa yimɓe pevanɗaa, Allah pevanɗaa.
44005005	Nde Anaaniyas nani bolle ɗeen, o do''ii o maayi. Kulol manngol nanngi nanɓe ɗum fuu.
44005006	Kaye'en ummii taari mo, ƴefti mo mburtini mo yaasi, uvoyi mo.
44005007	Ɓaawo ma'ajum, kama awaaji tati, sey raa debbo ma'ako wari nattoyi. O anndaa ko laatii.
44005008	Biiturus vi'i mo~: — Yeccam, koo ɗum ɗe'e ceede tan coorruɗon ngesaa mooɗon kaan naa~? O toontii Biiturus o vi'i~: — Ee ɗum noon min coorri ka.
44005009	Ndeen Biiturus vi'i mo~: — Ko jeyi aan e koree maaɗa kawtuɗon hoore gam godaago Ruhu Jawmiraawo~? Raa uvoyɓe gorko maaɗa ɗoon ngara, aan boo ɓe njaharete~!
44005010	Ɗoon e ɗoon kanko maa o do''ii faro kosɗe Biiturus, o maayi. Kaye'en natti, tawi o maayɗo, ɓe ƴefti mo, ɓe mburtini mo, ɓe uvoyi mo takkol gorko ma'ako.
44005011	Kulol manngol nanngi ikiliisiya e nanɓe ɗum fuu.
44005012	Lilaaɓe mbaɗii alaamaaji e kuuɗe kaayniiɗe ɗuuɗɗe nder yimɓe. Goonɗinɓe Yeesu fuu e kawrita nder rumpaaru Suleymaanu, ɓe fuu ɓe nyumo wo'oto.
44005013	Nder yimɓe horiiɓe fuu walaa kawritɗo e maɓɓe gam kulol, ammaa e noon fuu yimɓe e teddina ɓe.
44005014	Koo ɗume wakkaci yimɓe ɗuuɗɓe worɓe e rewɓe, e ɓesdoo nder goonɗinɓe Jawmiraawo,
44005015	faa yimɓe e ƴefta ɓe njamɗaa, e mburtina ɓe yaasi dow laabi, e mballina ɓe dow leece e daage, gam to Biiturus wari, koo mbeelu muuɗum meema woɓɓe maɓɓe.
44005016	Yimɓe ɗuuɗɓe ivoyɓe ci'e piliiɗe Urusaliima ngaddi ɓe njamɗaa e woonɓe ginnaaji. Ɓe fuu ɓe keɓi yamɗitineego.
44005017	Ndeen nalwiiru lilaaɓe heevi ɓerɗe aardiiɗo diina mawɗo Yahuudu'en e wonduɓe e ma'ako, waato goonɗinɓe ekkitinol Saduuki'en.
44005018	Ɓe nanngii lilaaɓe, ɓe omndi ɓe nder kaso.
44005019	Ammaa nder jemmaare ndeen, malaa'ikaajo Jawmiraawo omtani ɓe dammuɗe kaso, vurtinii ɓe, vi'i ɓe~:
44005020	— Njahee ndaree nder Wuro Allah Seniingo, ngeccee yimɓe fuu habaru yonki kesum.
44005021	Nde ɓe nani ka, ɓe nattoyii nder Wuro Allah Seniingo ila bimbi, eɓe ekkitina yimɓe. Aardiiɗo diina mawɗo e wonduɓe e ma'ako noddoyi Kawtal Sernooɓe Diina Yahuudu'en e darvooɓe Isiraa'iila fuu. Ɓe mbi'i lilaaɓe mburtinoyee gada nder kaso, ngaddee.
44005022	Ammaa nde reenooɓe njahi, ɓe tawaay lilaaɓe nder kaso. Ɓe co''ii, ɓe mbi'i Kawtal Sernooɓe Diina Yahuudu'en~:
44005023	— Min tawii kaso e omndii korey, reenooɓe e ndarii faro dammuɗe, ammaa nde min omti, min tawaay koo go'oto nder.
44005024	Nde mawɗo reenooɓe Wuro Seniingo e aardiiɓe diina nani ɗum, ɗum waanni ɓe. Ɓe anndaa ko laatotoo dow ma'ajum.
44005025	Ndeen goɗɗo wari, yeccii ɓe vi'i~: — Raa worɓe ɓe omndunooɗon nder kaso toon nder Wuro Allah Seniingo nga'ajina~!
44005026	Ndeen mawɗo reenooɓe oon yahadi e reenooɓe, ɓe ngaddi lilaaɓe. Ammaa ɓe ngaddiraay ɓe e semmbee, gam eɓe kula to' yimɓe perdu ɓe kaaƴe.
44005027	Nde ɓe ngaddi ɓe, ɓe ndarni ɓe yeeso Kawtal Sernooɓe Yahuudu'en. Aardiiɗo diina mawɗo feli ɓe
44005028	vi'i~: — Min kaɗii on ekkitingo nder nde'e innde, ammaa onon on cankitii wa'aji mooɗon nder Urusaliima fuu. Kadimaa eɗon ngiɗi yowango min hakke maayde neɗɗo oon.
44005029	Biiturus e lilaaɓe toontii ɓe mbi'i~: — Doole min ɗowtanoo Allah dow e yimɓe.
44005030	Allah mo maamiraaɓe meeɗen ummitinii Yeesu mo mbarɗon gada e ɓilgo mo dow gaafagal.
44005031	Kanko Allah teddinii mo, jo''inii mo e junngo muuɗum nyaamo, o waɗii mo laamiiɗo e kisnoowo, gam yimɓe Isiraa'iila tuuba, ɓe keɓa ya'afuye hakkeeji maɓɓe.
44005032	Minon ngoni caaydu'en habaru ɗuum. Ruhu Ceniiɗo mo Allah hokki ɓeen ɗowtantooɓe mo boo, e saaydii ɗum.
44005033	Nde mawɓe ɓeen nani ɗum, ɓe monnaa korey, ɓe ngiɗi wargo lilaaɓe.
44005034	Ammaa goɗɗo bi'eteeɗo Gamaaliyel ummii darii hakkunde Kawtal Sernooɓe Yahuudu'en. Kanko o Fariisaajo, moodibbo Tawreeta Muusa, mawɗo nder yimɓe fuu. O vi'i lilaaɓe mburtinee seɗɗa.
44005035	Ɓaawo ɓe mburtinaama, o vi'i kawtal ngaal~: — Onon Isiraa'iila'en, ndeenee ko'e mooɗon e ɓe'e yimɓe, e ko ngiɗɗon waɗango ɓe.
44005036	Neeɓaay ko goɗɗo bi'eteeɗo Tewdas vanngi. O hooƴii hoore ma'ako kama o mawɗo. Faro yimɓe keme nayo (400) tokki mo. O waraama, tokkunooɓe mo fuu cankitake, walaa koo go'oto dariiɗo.
44005037	Ɓaawo ma'ako, Yahuuda Gaaliilankeejo wari wakkaci limgal, yimɓe ɗuuɗɓe tokki mo. Kanko boo o waraa, tokkunooɓe mo fuu cankitii.
44005038	Jo'oni, emi vi'a on~: ngoɗɗee e yimɓe ɓeen, ngooree ɓe. Gam kul nyumooji maɓɓe e kuugal maɓɓe to yimɓe ivi, ɗum majjey.
44005039	Ammaa to ɗum ivoyii to Allah, ndeen kam on mbaawataa majjingo ɗum. Kakkilee, to' on kaɓ e Allah~!
44005040	Kawtal Sernooɓe Yahuudu'en jaɓi ko o vi'i. Sey ɓe nodditi lilaaɓe ɓe piyi ɓe, ɓe mbi'i ɓe to' ɓe ɓesdu volvugo nder innde Yeesu. Ndeen ɓe njoofi ɓe.
44005041	Lilaaɓe mburtoyii nder Kawtal Sernooɓe Yahuudu'en e velvelo sabu Allah mawninii ɓe faa fotnii ɓe torreego e semtineego gam Yeesu.
44005042	Koo ndeye nyanndeere eɓe nga'ajina Habaru Yeesu Almasiifu Belɗum, eɓe ekkitina nder Wuro Allah Seniingo e nder gure fuu.
44006001	Nder balɗe ɗeen, goonɗinɓe Yeesu e ɓesdoo ɗuuɗgo. Sey Yahuudu'en volvooɓe helenankoore pe'ii Yahuudu'en volvooɓe ibraaninkoore, gam rewɓe mu''en gowro'en cenndantaake nyaamdu ko horiiɓe fuu cenndantee.
44006002	Lilaaɓe sappo e ɗiɗo noddi hawriinde goonɗinɓe fuu, ɓe mbi'i~: — Minon ɗum haanaay min ngoora wa'ajaago voliinde Allah gam senndugo nyaamdu.
44006003	Banndiraaɓe, cuɓee worɓe njoveeɗiɗo nder mooɗon hoolaaɓe, heeɓɓe Ruhu Ceniiɗo e hakkiilo, gam min kokka ɓe kuugal ngaal.
44006004	Ammaa minon, ngooree min ti'ino waɗgo do'aare e wa'ajingo voliinde Allah.
44006005	Haala kaan boo velii goonɗinɓe fuu. Ndeen ɓe cuɓii Istefaanus, neɗɗo goonɗinɗo Allah, keeɓɗo Ruhu Ceniiɗo, e Filibus e Porokorus e Nikanor e Timon e Parmenas e Nikolas ivoyɗo Antaakiya nattuɗo diina Yahuudu'en.
44006006	Ɓe ndarni ɓe yeeso lilaaɓe. Lilaaɓe njowani ɓe juuɗe mu''en, mbaɗani ɓe do'aare.
44006007	Voliinde Allah ɓesdi sankitaago, goonɗinɓe Yeesu boo e ɓesdoo ɗuuɗgo nder si'ire Urusaliima korey, faa aardiiɓe diina Yahuudu'en ɗuuɗɓe ngoonɗini Yeesu.
44006008	Istefaanus keeɓɗo barkaaji e baawɗe Allah, waɗii kuuɗe kaayniiɗe e alaamaaji mawɗi yeeso yimɓe.
44006009	Ammaa e woodi woɓɓe nder suudu wa'ajordu vi'eteendu wa'ajordu rimɗinaaɓe, e woɓɓe ivoyɓe si'ire Sireene e si'ire Aleksandiri e lesdi Siliikiya e lesdi Aasiya ɓe ummanii mo, eɓe njeddootira e ma'ako.
44006010	Ammaa ɓe tampi yeddugo mo, gam bolle anndal ɗe o volvanta ɓe ivoyɗe e Ruhu Ceniiɗo.
44006011	Ndeen ɓe kokki woɓɓe ceede gam mbi'a nanii emo huɗa innde Muusa e Allah.
44006012	Noon ɓe umminiri ɓerɗe yimɓe e darvooɓe e moodiɓɓe Tawreeta. Ɓe nanngi Istefaanus ɓe njahari mo yeeso Kawtal Sernooɓe Yahuudu'en
44006013	ɓe ngaddi saaydooɓe fevooɓe, ɓeen mbi'i~: — O'o neɗɗo woorataa huɗgo Wuro Allah Seniingo e Tawreeta Muusa.
44006014	Min nanii emo vi'a Yeesu mo Najaratu no yibbiney Wuro Allah Seniingo, o waylitey ndonuuji ɗi Muusa hokkunoo en.
44006015	Sey sernooɓe Yahuudu'en jooɗiiɓe toon fuu ndaari Istefaanus, ɓe ngi'i yeeso ma'ako e nanndi e yeeso malaa'ikaajo.
44007001	Ndeen aardiiɗo diina mawɗo ƴami Istefaanus~: — Ko ɓe mbi'i dow maaɗa ɗum goonga naa~?
44007002	Istefaanus toontii mo vi'i~: — Banndiraaɓe e baabaaji, ngewanee yam~! Allah mawɗo vannganii maama meeɗen Ibraahim nde o wonnoo lesdi Mesopotaamiya, ko hokka o jooɗoo lesdi Haaran.
44007003	O vi'i mo~: «~Vurta lesdi maaɗa e lenyol maaɗa, njahaa lesdi ndi kolleymaami.~»
44007004	Ndeen Ibraahim vurtii lesdi Kaldiya, o yahi o jooɗii nder lesdi Haaran. Ɓaawo maayde baaba ma'ako, Allah wooncini mo, waddi mo nder lesdi ndi njooɗiiɗon jo'oni.
44007005	Allah hokkaay mo ndonu lesdi ndiin, koo yaaɓande wo'ore, ammaa o waɗanii mo alkawal hokkugo mo ndi, ndi laatoo halal ma'ako, kanko e danygol ma'ako, koo nde laatii o walaa ɓiɗɗo e wakkaci ɗuum tawo.
44007006	Allah vi'i mo~: «~Danygol maaɗa no jooɗoto nder lesdi njanandi, ɓe laatoto maccuɓe, ɓe torrete duuɓi keme nayi (400).
44007007	Ammaa mi sernaney lenyol macciɗinngol ɓe. Ɓaawo ma'ajum, ɓe mburtoto ɓe njagganoo yam nder nde'e yaayre.~»
44007008	Ndeen Allah waɗani Ibraahim alkawal. Naadeeki laatii alaama alkawal ngaal. Nde Ibraahim rimi Iciyaaku, o naadii mo nyannde joveetataɓre. Noon Iciyaaku boo naadiri Yaakuubu. Yaakuubu boo naadi ɓiɓɓe muuɗum sappo e ɗiɗo, kamɓe ngoni maamiraaɓe meeɗen.
44007009	Maamiraaɓe meeɗen nanii nalwiiru Yusufu, ɓe coorri mo, o laatii maccuɗo nder lesdi Misira. Ammaa Allah e wondi e ma'ako,
44007010	o hisni mo e torraaji ma'ako fuu. Allah hokki mo togu e hakkiilo yeeso Fira'awna, laamiiɗo Misira. Oon waɗii mo mawɗo lesdi Misira faa e wuro muuɗum fuu.
44007011	Sey veelo waɗi nder lesdi Misira, faa nder lesdi Kana'aana fuu. Ngo torri yimɓe korey, faa maamiraaɓe meeɗen keɓaay ko nyaami.
44007012	Nde Yaakuubu nani e woodi nyaamdu nder lesdi Misira, o lili maamiraaɓe meeɗen toon jahal aranal. Ɓe ngarti, ɓe co''ii kadimaa.
44007013	Nder jahaangal maɓɓe ɗiɗaɓal Yusufu annditini hoore muuɗum e rimdaaɓe muuɗum. Fira'awna boo anndi yimɓe Yusufu.
44007014	Ndeen Yusufu liloyi ɓe, ɓe ngadda baaba muuɗum Yaakuubu e wuro muuɗum fuu. Ɗuuɗal maɓɓe waɗi yimɓe saba'iin e njovo (75).
44007015	Noon Yaakuubu yahari lesdi Misira. O maayi toon, kanko e maamiraaɓe meeɗen.
44007016	Ɓe njaharaa Cekem, ɓe uvaa toon nder yenaande nde Ibraahim soodi e ɓiɓɓe Hamor e ceede ajurfaari.
44007017	Nde alkawal ngal Allah waɗannoo Ibraahim ɓadii heeɓgo, yimɓe Ibraaninkoo'en ɗuuɗii nder lesdi Misira.
44007018	E wakkaci ɗuum goɗɗo laamiiɗo mo anndaa Yusufu laamii dow lesdi Misira.
44007019	Laamiiɗo oon ƴoyni lenyol meeɗen, o torri maamiraaɓe meeɗen, faa o dooli ɓe ɓe kibina ɓiɓɓe maɓɓe, maaya.
44007020	Nder wakkaci ɗuum Muusa danyaa, o velii Allah korey. O reenaa nder wuro baaba ma'ako lebbi tati.
44007021	Nde o hibinaa, ɓii Fira'awna debbo hooƴi mo, laatini mo ɓiyum.
44007022	Noon Muusa jannginiraa anndal Misira'en fuu, o laatii baawɗo haala e kuuɗe fuu.
44007023	Nde Muusa waɗi duuɓi arba'iin (40), o nyumii vallugo banndiraaɓe ma'ako Isiraa'iila'en.
44007024	Nde o yi'i Misirankeejo e torra go'oto nder maɓɓe, o jinngani neɗɗo ma'ako torreteeɗo, o fiyi Misirankeejo, o wari ɗum.
44007025	Emo tammii banndiraaɓe ma'ako no annditey Allah no hisnirey ɓe gada e ma'ako, ammaa ɓe annditaay.
44007026	Jonto ma'ajum o tawi ɗiɗo maɓɓe e kaɓa. O yiɗi henndugo ɓe, o vi'i~: «~Higooɓe am, onon on banndiraaɓe~! Ko jeyi njokkirton~?~»
44007027	Sey torreyɗo banndum oon tuurii Muusa vuttudu, vi'i mo~: «~Moye waɗ maa aardiiɗo e cernanoowo min~?
44007028	Miin maa a yiɗi wargo yam, noon no mbarduɗaa Misirankeejo mo keenya naa~?~»
44007029	Nde Muusa nani bolle ɗeen o doggi, o laatii jananno nder lesdi Madiyan. Toon o danyanaa ɓiɓɓe worɓe ɗiɗo.
44007030	Ɓaawo o waɗii duuɓi arba'iin (40) toon, malaa'ikaajo vanngani mo nder ɗemɗe yiite huɓɓunge nder vaafre toon nder ladde, faro vaamnde Sinaay.
44007031	Nde Muusa yi'i nge, nge haaynii ɗum, o ɓattii nge gam o raara, sey o nani voliinde Jawmiraawo e vi'a~:
44007032	«~Miin woni Allah mo maamiraaɓe maaɗa, Allah mo Ibraahim, Allah mo Iciyaaku, Allah mo Yaakuubu. Muusa darii e diwna, hulii raargo.~»
44007033	«~Jawmiraawo vi'i mo~: Faɗɗita paɗe maaɗa, gam yaayre to ndariɗaa no seniinde.
44007034	Mi yi'ii torraa yimɓe am wonɓe lesdi Misira, mi nanii bojji maɓɓe, mi jippoyake gam hisnugo ɓe. Jo'oni, war mi lil maa lesdi Misira.~»
44007035	Muusa oon woni mo ɓiɓɓe Isiraa'iila calinoo ɓe mbi'i~: «~Moye waɗ maa aardiiɗo e cernanoowo min~?~» Kanko woni mo Allah liloyi, waɗi mo aardiiɗo e kisnoowo gada e baawɗe malaa'ikaajo banngannooɗo mo nder vaafre huɓɓunoonde.
44007036	Kanko aardii ɓe, ɓe mburtii lesdi Misira. O waɗii kuuɗe kaayniiɗe e alaamaaji nder lesdi Misira e nder Maayo Voɗeewo e nder ladde duuɓi arba'iin (40).
44007037	Muusa oon vi'ii ɓiɓɓe Isiraa'iila~: «~Allah no lildoyey on annabiijo kama am, iveyɗo nder banndiraaɓe mooɗon.~»
44007038	Muusa e wondi e maamiraaɓe meeɗen nder ladde. Emo wondi e malaa'ikaajo bolidiɗɗo e ma'ako dow vaamnde Sinaay. Sey Allah hokki mo habaru kokkeyɗum yonki faa o hokka en ɗum.
44007039	Ammaa maamiraaɓe meeɗen njaɓaay ɗowtanaago mo. Ɓe calake mo, nyumooji maɓɓe mbittii lesdi Misira.
44007040	Ɓe mbi'i Haruuna~: «~Waɗan en allaaji aardotooɗi en, gam en anndaa ko laatanii Muusa burtinoyɗo en lesdi Misira.~»
44007041	Nder balɗe ɗeen ɓe mbayli gagel, ɓe laatini ngel allah maɓɓe, ɓe mbaɗani ngel sadaka, ɓe nani belɗum ko ɓe mbayli.
44007042	Allah hokkiti ɓe ɓaawo, woori ɓe ɓe tokka koode dow, kama ko vinndaa nder defte annabo'en~: «~Onon yimɓe Isiraa'iila~: miin mbaɗanɗon sadakaaji e kirseteeɗi duuɓi arba'iin (40) ɗi mbaɗɗon nder ladde naa~?
44007043	A'aa, on mbaɗanaay yam. On ndoondake suudu gumki mooɗon Molok, e gumki hoodere mooɗon Refan, gumkiiji ɗi mbaɗɗon gam cujjidanon ɗi~! Gam ma'ajum mi laggey on, mi yahara on toon lesdi Babiila.~»
44007044	Istefaanus ɓesdi vi'igo~: — Maamiraaɓe meeɗen e ngondunoo e Suudu Fottirde nder ladde. Suudu nduun wa'araama noon no Allah tindiniri Muusa.
44007045	Maamiraaɓe meeɗen ndoni suudu nduun. Ɓe ndillidi e ma'aru wakkaci nde Jocuwa aardii ɓe. Ɓe nattini ndu lesdi ndi ɓe te'eti gada e leƴƴi ɗi Allah laggi. Suudu nduun boo e ɗoon faa wargo wakkaci Dawda.
44007046	Dawda heɓii togu yeeso Allah. O torii nyiɓgo suudu gam teddingo Allah mo Yaakuubu, ammaa o heɓaay nyiɓgo ndu.
44007047	Suleymaanu kam nyiɓi suudu nduun.
44007048	Ammaa Allah no Mawɗo, o jooɗataako nder cuuɗi ɗi yimɓe nyiɓi, kama no annabiijo vi'i~:
44007049	«~Jawmiraawo vi'i~: Dow woni jooɗorgal laamu am, lesdi woni jaaɓruɗum kosɗe am. Iri nduye suudu nyiɓanton yam~? Ndeye yaayre poofteymi~?
44007050	Wanaa miin tagi ɗen ɗoon ku'uje fuu e baawɗe am naa~?~»
44007051	Istefaanus ɓesdi vi'igo~: — Onon yo'ora-ko'e'en, ɓe ɓerɗe keefeere, ɓe noppi caliiɗi nango haala Allah. Dum eɗon kaɓa e Ruhu Ceniiɗo kama no maamiraaɓe mooɗon kaɓruno.
44007052	Annabiijo moye woni maamiraaɓe mooɗon torraay~? Faa ɓe mbari volvunooɓe habaru garol goongaajo oon ila o waraay. Jo'oni kanko, onon e ko'e mooɗon nyaami amaana ma'ako, mbari mo.
44007053	Onon on keɓii Tawreeta Muusa gada e juuɗe malaa'ika'en, ammaa on tokkaay ka.
44007054	Nde sernooɓe diina Yahuudu'en nani bolle ɗeen, ɓe kuunƴani mo korey, faa ɓe ndarii eɓe nyerƴindira nyiiƴe.
44007055	Ammaa kanko, keeɓɗo Ruhu Ceniiɗo, o tiggii dow o yi'i teddungal Allah, o yi'i Yeesu e darii e junngo Allah nyaamo.
44007056	O vi'i~: — Rah~! Emi ɗoon yi'a dow e omtii, Ɓii-Neɗɗo e darii e junngo Allah nyaamo.
44007057	Ɓe fuu ɓe ngulli e semmbee, ɓe cumɓi noppi maɓɓe, ɓe makkii e ma'ako jaawɗum,
44007058	ɓe mburtini mo si'ire, ɓe perdi mo kaaƴe. Caaydu'en boo ndesi kolte mu''en faro kosɗe kayeejo bi'eteeɗo Saawulu.
44007059	Eɓe perda Istefaanus kaaƴe, kanyum boo e waɗa do'aare e vi'a~: — Yaa Yeesu Jawmiraawo, jaɓ yonki am~!
44007060	Ndeen o tuggi koppi ma'ako, o wulli e semmbee, o vi'i~: — Yaa Jawmiraawo, ta'a yowan ɓe ɗu'um hakke~! Nde o vi'i noon, o maayi.
44008001	Saawulu boo jaɓii bareeki Istefaanus. Ɓaawo nyanndeere ndeen, torraa makka warani ikiliisiya ngonka Urusaliima. Goonɗinɓe fuu cankitii nder lesɗe Yahuudiya e Samaariya, lilaaɓe tan korii toon Urusaliima.
44008002	Woɓɓe hulooɓe Allah uvi Istefaanus, ɓe mboyi maayde ma'ako korey.
44008003	Ammaa Saawulu raari halkugo ikiliisiya. Emo natta wuro-wuro, emo nannga goonɗinɓe worɓe e rewɓe, emo dasa ɓe, emo omnda ɓe nder kaso.
44008004	Ndeen sankitaaɓe ɓeen mbaɗi ga yiilaago e nga'ajina Habaru Belɗum.
44008005	Filibus yahi woɗnde si'ire nder lesdi Samaariya, emo wa'ajina habaru Almasiifu.
44008006	Yimɓe fuu ngewii ko Filibus wa'ajoto, nde ɓe ngi'i alaamaaji kaayniiɗi ɗi o waɗi.
44008007	Ginnaaji mburtii yimɓe ɗuuɗɓe e gullaali mawɗi, leebaaɓe e voosɓe ɗuuɗɓe njamɗitinaa.
44008008	Velvelo ɗuuɗngo waɗi nder si'ire ndeen.
44008009	Nder si'ire ndeen e woodi neɗɗo bi'eteeɗo Simon, o bookaajo. Emo haayɗinoo Samaariya'en korey, emo vi'a hoore ma'ako o mawɗo.
44008010	Yimɓe fuu gada mawɓe faa e bilki'en njaɓii ko o vi'ata, eɓe mbi'i~: — O'o neɗɗo e woodi baawɗe Allah bi'eteeɗe «~baawɗe mawɗe.~»
44008011	Ɓe tokki mo, gam o neeɓi emo haayɗinoo ɓe e dabooji ma'ako.
44008012	Nde Filibus wa'ajini ɓe Habaru Belɗum ɗum laamu Allah e Yeesu Almasiifu, ɓe njaɓii ɗum, worɓe e rewɓe fuu mbaɗanaa baptisma.
44008013	Simon e hoore muuɗum, kam boo goonɗini. Nde o waɗanaa baptisma, o tokkindiri e Filibus, o haayɗini nde o yi'i alaamaaji e kuuɗe kaayniiɗe mawɗe ɗe Filibus waɗi.
44008014	Nde lilaaɓe wonɓe Urusaliima nani Samaariya'en ngoonɗinii voliinde Allah, ɓe lili Biiturus e Yahayya to maɓɓe.
44008015	Nde ɓeen njottii, ɓe torii Allah hokka goonɗinɓe ɓeen Ruhu Ceniiɗo,
44008016	gam Ruhu Ceniiɗo jippaaki dow koo moye maɓɓe tawo. Nder innde Yeesu Jawmiraawo tan ɓe mbaɗanaa baptisma.
44008017	Ndeen Biiturus e Yahayya njowi juuɗe mu''en dow maɓɓe, ɓe keɓi Ruhu Ceniiɗo.
44008018	Nde Simon yi'i no goonɗinɓe keɓri Ruhu Ceniiɗo nde lilaaɓe njowi juuɗe mu''en dow maɓɓe, o waddani ɓe ceede,
44008019	o vi'i~: — Kokkee yam miin boo baawɗe ɗeen, gam mo njowanmi juuɗe am fuu heɓa Ruhu Ceniiɗo.
44008020	Ndeen Biiturus toontii mo vi'i~: — Allah halkide e ceede maaɗa fuu, gam a nyumii a waawey soodgo kokkal Allah e ceede.
44008021	A walaa geɗal nder nga'al kuugal, gam ɓernde maaɗa laaɓaay yeeso Allah.
44008022	Tuub gada e halleende maaɗa, tora Jawmiraawo ya'afano maa nyumooji maaɗa kalluɗi.
44008023	Gam mi yi'ii ɓernde maaɗa e ɓalwi kurum, halleende jaalake ma.
44008024	Simon toontii mo vi'i~: — Toranee yam Jawmiraawo, gam to' ko mbiiɗaa heɓam.
44008025	Ɓaawo Biiturus e Yahayya mbaɗii caaydaaku, nga'ajinii voliinde Jawmiraawo, ɓe mbittirii Urusaliima. Nde eɓe dow laawol hootgo, ɓe nga'ajini Habaru Belɗum nder ci'e lesdi Samaariya ɗuuɗɗe.
44008026	Malaa'ikaajo Jawmiraawo vi'i Filibus~: — Umma yah foombina e laawol ivoyngol Urusaliima pa'angol Gaaja. (Yimɓe ngooriino tokkugo laawol ngool.)
44008027	Filibus ummii yahi. Sey o fotti e goɗɗo neɗɗo jaagaaɗo mo lesdi Ecoopiya. Neɗɗo oon no doogariijo laamiiɗo Ecoopiya debbo bi'eteeɗo Kanndake. Kanko reenata ceede laamiiɗo debbo oon. O yahiino Urusaliima gam sujjidango Allah.
44008028	Nde o hootata, emo jooɗii nder moota pucci ma'ako, emo jannga nder deftere annabi Ecaaya.
44008029	Ruhu Ceniiɗo vi'i Filibus~: — Yah ɓagga moota ngaan.
44008030	Filibus nyaari yottii e ma'aga, nani emo jannga nder deftere annabi Ecaaya. Filibus ƴamii mo~: — Koo eɗa fahama ko njanngata~?
44008031	Gorko oon toontii mo vi'i~: — Noye pahamireymi to walaa paamtinoowo yam~? O torii Filibus natta jooɗodoo e ma'ako.
44008032	Raa aayaaje ɗe o janngi nder deftere ndeen~: «~O ɗowaama kama mbaalu kirsoyteengu. Kama no ɓii mbaalu de''itirta yeeso taƴoowo leeɓe ma'agu, kama noon o de''itiri.
44008033	Ɓe cemtinii mo, o sernanaaka ceri'a goonga. Moye waawata hokkugo habaru lenyol ma'ako~? Gam yonki ma'ako ittaama gada nder duuniyaaru.~»
44008034	Ecoopiyaajo oon vi'i Filibus~: — Yeccam, dow moye annabiijo oon volvi ɗe'e bolle, dow hoore ma'ako, na dow goɗɗo feere~?
44008035	Ndeen Filibus fuɗɗi yeccaago mo dow aayaaje ɗeen, faa yottii dow habaru Yeesu.
44008036	Eɓe tokki laawol ngool, faa ɓe njottii to ndiyam woni. Sey gorko oon vi'i~: — Raa ndiyam~! Ee ko haɗata yam waɗaneego baptisma~? [
44008037	Filibus vi'i~: — To a goonɗinii Yeesu e ɓernde wo'ore, walaa ko haɗey maa waɗaneego baptisma. Gorko oon toontii mo vi'i~: — Mi goonɗinii Yeesu Almasiifu woni Ɓiɗɗo Allah.]
44008038	O vi'i moota pucci ma'ako darnee, nga darii. Ɓe fuu ɗiɗo ɓe njippii, ɓe natti nder ndiyam ɗaam. Filibus waɗani mo baptisma.
44008039	Nde ɓe mburtii ndiyam ɗaam, Ruhu Jawmiraawo piiftii Filibus. Gorko oon fuɗɗitaay yi'igo mo, o tokki laawol ma'ako, emo nana belɗum.
44008040	Filibus tawaama si'ire Ajootus. Gada toon ci'e to o yaali fuu emo wa'ajina Habaru Belɗum, faa o yottii Kaysaariya.
44009001	Nder wakkaci ma'ajum Saawulu yahi yeeso e torrugo goonɗinɓe Jawmiraawo, emo yiɗi wargo ɓe. Sey o yahi to aardiiɗo diina mawɗo.
44009002	O torii ɗum vinndana mo ɗereewol kokkeyngol mo baawɗe nattugo nder cuuɗi-ga'ajorɗi Yahuudu'en gonɗi si'ire Dimaska, gam kul o tawii yimɓe tokkuɓe laawol Yeesu toon, worɓe koo rewɓe, o nannga ɓe o haɓɓa ɓe o yahara ɓe si'ire Urusaliima.
44009003	Nde emo ɗoon yaha dow laawol faa o ɓadii si'ire Dimaska, ɗoon e ɗoon jayngol ivoyngol dow yeynani mo, filtii mo.
44009004	O do''ii e lesdi, o nani voliinde e vi'a mo~: — Saawulu, Saawulu, ko jeyi torrataa yam~?
44009005	O ƴamtindii, o vi'i~: — Aan a moye Jawmiraawo~? Voliinde ndeen toontii mo vi'i~: — Miin woni Yeesu mo torrata.
44009006	Umma nattu si'ire. A yeccete ko haani mbaɗaa.
44009007	Worɓe wonduɓe e ma'ako nanii voliinde ndeen, ammaa ɓe ngi'aay koo moye. Ɓe ndarii ɓe mugaaɓe.
44009008	Saawulu ummii darii feeri gite muuɗum, ammaa o waawaay yi'igo koo ɗume. Ndeen o ɗowaa o nattinaa si'ire Dimaska.
44009009	O waɗi balɗe tati o bumɗo, o yaraay o nyaamaay.
44009010	E woodi goɗɗo goonɗinɗo nder si'ire Dimaska bi'eteeɗo Anaaniyas. Jawmiraawo noddi mo nder koyɗol, vi'i mo~: — Anaaniyas~! O toontii mo, o vi'i~: — Na'am Jawmiraawo.
44009011	Jawmiraawo vi'i mo~: — Umma yah laawol bi'eteengol Laawol Darodiingol, njahaa wuro Yahuuda, ƴamanaa goɗɗo bi'eteeɗo Saawulu ivoyɗo si'ire Tarsus, emo ɗoon waɗa do'aare.
44009012	Nder koyɗol ma'ako o yi'i neɗɗo bi'eteeɗo Anaaniyas nattoyi, yowi juuɗe muuɗum dow ma'ako gam o vumta.
44009013	Anaaniyas toontii mo vi'i~: — Jawmiraawo, mi nanii yimɓe ɗuuɗɓe e mbolva habaru neɗɗo oon e torraaji ɗuuɗɗi ɗi o torri goonɗinɓe ma wonɓe Urusaliima.
44009014	O wardii ɗo'o e ɗereewol gada e aardiiɗo diina mawɗo Yahuudu'en, gam o haɓɓa noddooɓe innde maaɗa fuu.
44009015	Jawmiraawo vi'i mo~: — Yah waɗ ko mbi'imaami, gam mi suɓii mo o saaydina innde am yeeso leƴƴi ɗi laataaki Yahuudu'en e laamiiɓe mu''en, kam e ɓiɓɓe Isiraa'iila.
44009016	Mi holley mo doole o torree torraaji ɗuuɗɗi sabu innde am.
44009017	Ndeen Anaaniyas yahi nattoyi wuro ngoon, yowi juuɗe muuɗum dow ma'ako vi'i~: — Banndam Saawulu, Yeesu Jawmiraawo bannganɗo ma dow laawol ngol ngarduɗaa, liloyi yam gam mbumtaa, keevaa Ruhu Ceniiɗo.
44009018	Ɗoon e ɗoon goɗɗum nannduɗum e koɓe hoɓtii e gite Saawulu. O vumti o ummii o waɗanaa baptisma.
44009019	O nyaami, o heɓti semmbee ma'ako. O waali balɗe seɗɗa to goonɗinɓe wonɓe si'ire Dimaska.
44009020	Ɗoon e ɗoon Saawulu fuɗɗi wa'ajingo habaru Yeesu nder cuuɗi-ga'ajorɗi Yahuudu'en. Emo vi'a daahir Yeesu woni Ɓiɗɗo Allah.
44009021	Ɗum haaynii nanɓe mo fuu, ɓe mbi'i~: — Wanaa kanko wonnoo torreynooɗo noddooɓe innde Yeesu wonɓe nder si'ire Urusaliima naa~? Naa ɗum kanko wari ɗo'o gam o haɓɓa ɓe, o yahara ɓe to mawɓe aardiiɓe diina Yahuudu'en naa~?
44009022	Ammaa Saawulu ɓesdi semmbiɗgo nder wa'aji, faa ɗum jiiɓi hakkiilooji Yahuudu'en jooɗiiɓe Dimaska fuu, gam ɓe mbaawaay toontaago mo, nde o tabbitinani ɓe Yeesu woni Almasiifu.
44009023	Ɓaawo balɗe ɗuuɗɗe Yahuudu'en mbaɗi dabaree wargo Saawulu.
44009024	Saawulu boo annditii dabaree maɓɓe. Jemma e nyalawma fuu eɓe ndeeni dammuɗe si'ire, gam ɓe keɓa no ɓe mbardi mo.
44009025	Ammaa tokkuɓe mo kooƴi mo jemma, mba'ati mo nder sompoore, ɓe njippiniri mo taagayel katanngaawol piltoyiingol si'ire.
44009026	Nde Saawulu vitti Urusaliima, o yiɗi takkaago goonɗinɓe, ammaa ɓe fuu ɓe kulii mo, ɓe ngoonɗinaay o laatake tokkuɗo e goonga.
44009027	Ndeen Barnabas yahari mo to lilaaɓe, yeccii ɓe no Saawulu yi'iri Jawmiraawo bolidiɗɗo e ma'ako dow laawol, e no o wa'ajiniri habaru Yeesu toon si'ire Dimaska e semmbee.
44009028	Ɓaawo ma'ajum, Saawulu jooɗodii e lilaaɓe, emo yiilodoo e maɓɓe nder si'ire Urusaliima, emo ekkitina habaru Jawmiraawo e semmbee.
44009029	Emo volida e Yahuudu'en volvooɓe helenankoore, emo yeddindira e maɓɓe, ammaa kamɓe eɓe ndaara no ɓe mbardi mo.
44009030	Nde banndiraaɓe goonɗinɓe nani ɗum, ɓe njahari Saawulu si'ire Kaysaariya. Ndeen ɓe lildi mo si'ire Tarsus.
44009031	Ɓaawo ma'ajum, ikiliisiya nder lesɗe Yahuudiya e Gaaliili e Samaariya fuu keɓi jam. Ɓe cemmbiɗi, ɓe njahi yeeso nder kulol Jawmiraawo, ɓe ɓesdi ɗuuɗgo sabu ballal Ruhu Ceniiɗo.
44009032	Too, nde Biiturus yiilii nder lesdi ndiin fuu, o jippake to goonɗinɓe wonɓe si'ire Lidda.
44009033	Ɗoon o tawi goɗɗo mo yamɗaa bi'eteeɗo Ayneyas, mo ɓanndu muuɗum fuu waati. O waɗii duuɓi joveetati emo waalii.
44009034	Biiturus vi'i mo~: — Ayneyas, Yeesu Almasiifu yamɗitinii maa~! Umma taggu be'itum maaɗa~! Ɗoon e ɗoon o ummii.
44009035	Nde wonɓe Lidda e lesdi Saaron fuu ngi'i ɗum ɓe tuubi, ɓe tokki Jawmiraawo.
44009036	Nder si'ire Joppe boo e woodi goɗɗo debbo tokkuɗo bi'eteeɗo Tabiita nder ibraaninkoore, (nder helenankoore boo Dorkaas, waato lelwa). Emo huwa kuuɗe booɗɗe, emo valla sooyɓe.
44009037	Balɗe ɗeen o nyawi, o maayi. Ɓe looti mo, ɓe mballini mo nder suudu dow.
44009038	Joppe woɗɗidaa e si'ire Lidda. Gam ma'ajum nde goonɗinɓe nani Biiturus e toon, ɓe lili worɓe ɗiɗo gam ɓe toroo mo o wara to maɓɓe jaawɗum.
44009039	Biiturus ummii yahadi e maɓɓe. Nde o wari, ɓe ƴeentini mo suudu dow. Rewɓe ɓe worɓe mu''en maayi fuu ɓaditii mo, ɓe ndarii eɓe mboya, eɓe kolla mo toggooje e goɗɗe kolte ɗe Dorkaas nyo'ani ɓe nde wondunoo e maɓɓe.
44009040	Biiturus vurtini yimɓe fuu, o diccii o waɗi do'aare. Ɓaawo ma'ajum, o yeeƴii maayɗo oon, o vi'i~: — Tabiita, umma~! Ndeen Tabiita feeri gite muuɗum yi'i Biiturus, sey o ummii o jooɗii.
44009041	Biiturus nanngi junngo ma'ako ummini mo. Ɓaawo ma'ajum, o noddi goonɗinɓe e rewɓe ɓe worɓe mu''en maayi, o holli ɓe Tabiita e foofa.
44009042	Habaru ɗuum nanaa nder si'ire ndeen fuu, faa ɗuuɗɓe ngoonɗini Jawmiraawo.
44009043	Biiturus waɗi balɗe ɗuuɗɗe nder si'ire Joppe, emo jooɗii wuro koppoowo lare bi'eteeɗo Simon.
44010001	E woodi goɗɗo bi'eteeɗo Korneliyus gonɗo si'ire Kaysaariya. O go'oto nder mawɓe yeɓre soojeeji vi'eteende Itaaliya.
44010002	Korneliyus no neɗɗo kulɗo Allah, kanko e wuro ma'ako fuu. Emo valla Yahuudu'en sooyɓe ɗuuɗɓe, emo toroo Allah wakkaci fuu.
44010003	Woɗnde nyanndeere faro njamndi tati ndi alaasara Allah holli mo goɗɗum kaayniiɗum. O yi'i malaa'ikaajo laaɓɗum nder wuro ma'ako. Malaa'ikaajo oon vi'i mo~: — Korneliyus~!
44010004	O raari malaa'ikaajo e kulol, o vi'i ɗum~: — No ɗum waɗi jawmiraawo~? Malaa'ikaajo vi'i mo~: — Allah jaɓii do'aaje maaɗa e sadakaaji maaɗa.
44010005	Jo'oni lil woɓɓe njaha si'ire Joppe, noddoya Simon noddirteeɗo Biiturus.
44010006	Emo ɗoon jooɗii wuro koppoowo lare bi'eteeɗo Simon, mo wuro muuɗum woni takkol maayo.
44010007	Nde malaa'ikaajo bolideyɗo e ma'ako vitti, o noddi huwooɓe ma'ako ɗiɗo e soojeeru wo'oru hulndu Allah wondu lees ma'ako.
44010008	O yeccii ɓe ko malaa'ikaajo vi'i mo fuu, o lili ɓe si'ire Joppe.
44010009	Jonto ma'ajum worɓe tato ɓeen e dow laawol. Caka nyalawma ɓe ɓadii si'ire Joppe, Biiturus boo ƴeentii dow suudu gam waɗa do'aare.
44010010	O doli, emo yiɗi o heɓa ko o nyaami. Ila eɓe ciryanoo mo nyaamdu, Allah holli mo goɗɗum kaayniiɗum.
44010011	O yi'i dow e omtii, goɗɗum nannduɗum e wudere mawnde nde baŋarɗe muuɗum fuu nayi kaɓɓi, e juroyee e lesdi.
44010012	Nder ma'are e woodi bisaaji feere-feere ɗi kosɗe nayi e ladooji e colli.
44010013	O nani woɗnde voliinde e vi'a mo~: — Biiturus, umma hirsu nyaam~!
44010014	Ammaa Biiturus toontii vi'i~: — A'aa Jawmiraawo~! Mi meeɗaay nyaamgo ko harmi e ko laaɓaay sam.
44010015	Kadimaa voliinde ndeen ɓesdi vi'igo mo~: — Ta'a harmin ko Allah seni.
44010016	Ɗum waɗi noon faa nde tati. Ndeen wudere so''itaa dow.
44010017	Biiturus e nyuma ko Allah yiɗi vi'igo ɗum nder ko o holli ɗum. Nder wakkaci ma'ajum, worɓe ɓe Korneliyus liloyi ƴamani wuro Simon. Ɓe ngari ɓe ndarii e dammugal.
44010018	Ɓe cilminii, ɓe ƴami, koo ɗo'o Simon noddirteeɗo Biiturus veerii.
44010019	Biiturus e nder nyumgo dow ko o yi'i, sey Ruhu vi'i mo~: — E woodi worɓe tato yillotooɓe ma.
44010020	Umma jippa njahadaa e maɓɓe. Ta'a waɗ jootee fuu, gam miin liloyi ɓe.
44010021	Biiturus jippii, vi'i worɓe ɓeen~: — Rammi ɗo'o. Miin woni mo ndaaroton. Ɗume waddi on~?
44010022	Ɓe toontii mo ɓe mbi'i~: — Korneliyus mawɗo soojeeji liloyi min. O neɗɗo goongaajo, kulɗo Allah, mo lenyol Yahuudu'en fuu manata. Malaa'ikaajo ceniiɗo vanngani mo, vi'i mo min noddu maa njahaa wuro ma'ako, gam o nana ko mbi'ataa mo.
44010023	Biiturus jaɓɓii ɓe, veerni ɓe. Jonto o ummii o yahadi e maɓɓe. Woɓɓe goonɗinɓe wonɓe Joppe njahadi e ma'ako.
44010024	Faɓɓi jahango ma'ajum ɓe njottii si'ire Kaysaariya. Ko ndeen maa Korneliyus hawritii banndiraaɓe e higooɓe muuɗum fuu e reenti ɓe.
44010025	Nde Biiturus yottii, Korneliyus jaɓɓii mo, diccii hinni mo.
44010026	Biiturus ummini mo vi'i~: — Umma, gam miin boo mi neɗɗo kama maaɗa.
44010027	Biiturus e volida e ma'ako, faa ɓe natti nder wuro, ɓe tawi yimɓe ɗuuɗɓe e kawriti.
44010028	Biiturus vi'i ɓe~: — Eɗon anndi diina amin haɗii Yahuuduujo hawtugo hoore e goɗɗo mo laataaki Yahuuduujo, koo nattugo wuro ma'ako. Ammaa Allah hollii yam to' mi vi' koo moye no keefeero koo nyidduɗo.
44010029	Gam ma'ajum nde lilanɗaa yam mi wari mi salaaki. Jo'oni emi yiɗi nango ko noddirɗaa yam.
44010030	Korneliyus toontii mo vi'i~: — Hannde ɗum waɗii balɗe nayi emi waɗa do'aare nder wuro am faro njamndi tati ndi alaasara. Sey neɗɗo mo kolte ɗelkitotooɗe wari darii yeeso am.
44010031	O vi'i yam~: «~Korneliyus, Allah jaɓii do'aaje maaɗa e sadakaaji maaɗa.
44010032	Lil toon si'ire Joppe, noddaa neɗɗo bi'eteeɗo Simon Biiturus beerɗo wuro goɗɗo koppoowo lare bi'eteeɗo Simon, mo wuro muuɗum woni takkol maayo.~»
44010033	Ɗoon e ɗoon lilmi to maaɗa. A waɗii booɗɗum nde ngarɗaa. Jo'oni min fuu emin ɗo'o yeeso Allah, gam min nana koo ɗume ko Jawmiraawo yowan maa vi'igo min.
44010034	Ndeen Biiturus fuɗɗi wa'ajingo ɓe vi'i~: — Jo'oni mi annditii Allah senndindiraay yimɓe.
44010035	To goɗɗo hulii mo huwii ko vooɗi, o jaɓey ɗum, koo ɗum mo iri ngole lenyol.
44010036	Eɗon anndi habaru ɗum Allah lildoyi ɓiɓɓe Isiraa'iila. Ɓe nga'ajinaama Habaru Belɗum ɗum jam keɓaaɗum gada e Yeesu Almasiifu. Kanko woni Jawmiraawo yimɓe fuu.
44010037	Eɗon anndi no habaru ɗuum sankitorii nder lesdi Yahuudiya fuu, ɗum fuɗɗii gada lesdi Gaaliili ɓaawo Yahayya waɗi wa'aji dow baptisma.
44010038	Eɗon anndi no Allah suɓri Yeesu mo Najaratu, no o hokkiri mo baawɗe Ruhu Ceniiɗo. Eɗon anndi no Yeesu yiilorii nder jaaje fuu, emo huwa kuuɗe booɗɗe, emo yamɗitina ɓe Ceyɗaan torrata fuu, gam Allah e wondi e ma'ako.
44010039	Minon min caaydu'en ko o huwi nder lesdi Yahuudiya e nder si'ire Urusaliima fuu. Ɓe ɓilii mo dow gaafagal, ɓe mbarii mo,
44010040	ammaa Allah ummitinii mo nyanndeere tataɓre, vannginii mo nder yimɓe.
44010041	Ammaa o vannganaay yimɓe fuu, o vannganii min minon caaydu'en ɓe Allah aarti suɓgo, minon min nyaamdii, min njardii e ma'ako ɓaawo ummitineeki ma'ako.
44010042	O vi'i min, min ekkitina yimɓe, min caaydina kanko woni mo Allah waɗi cernanoowo ɓe yonki e maayɓe.
44010043	Annabo'en fuu caaydinii dow ma'ako mbi'i, goonɗinɗo mo fuu no heɓey ya'afuye hakkeeji muuɗum, gam daliila innde ma'ako.
44010044	Biiturus e nder volvango ɓe, sey Ruhu Ceniiɗo jippii dow yewaniiɓe mo fuu.
44010045	Ɗum haaynii Yahuudu'en goonɗinɓe warduɓe e Biiturus no Allah hokkiri leƴƴi ɗi laataaki Yahuudu'en Ruhu Ceniiɗo.
44010046	Gam eɓe nana yimɓe ɓeen e mbolva nder ɗemɗe jananne, eɓe ngetta Allah. Ndeen Biiturus vi'i~:
44010047	— Ɓe'e yimɓe keɓii Ruhu Ceniiɗo noon no keɓruɗen ɗum. Moye waawi haɗgo ɓe mbaɗanee baptisma~?
44010048	Sey Biiturus vi'i ɓe mbaɗanee baptisma nder innde Yeesu Jawmiraawo. Ɓaawo ma'ajum, ɓe torii mo o jooɗoo to maɓɓe balɗe seɗɗa.
44011001	Lilaaɓe e goonɗinɓe horiiɓe wonɓe lesdi Yahuudiya fuu nanii faa e leƴƴi ɗi laataaki Yahuudu'en njaɓii voliinde Allah.
44011002	Nde Biiturus yahi Urusaliima, Yahuudu'en goonɗinɓe dariiɓe dow ndonu mu''en ngu naadeeki, peli mo,
44011003	ɓe mbi'i~: — Ko jeyi nattuɗaa nder gure yimɓe ɓe naadaaka, faa a nyaamdii e maɓɓe~?
44011004	Ndeen Biiturus yeccii ɓe gada no ɗum fuɗɗiri faa no ɗum heyri. O vi'i ɓe~:
44011005	— Nde ngonnoomi nder si'ire Joppe emi waɗa do'aare, sey ngi'imi goɗɗum e jippoyoo to am. Hu'unde ɗuum nanndii e wudere mawnde haɓɓaande baŋarɗe nayi nde ivoyi gada dow, ende juroyee wargo to am.
44011006	Nde ndaarmi nde, sey ngi'imi bisaaji ɗi kosɗe nayi e diiwe ladde e ladooji e colli nder ma'are.
44011007	Sey nanmi voliinde e vi'a yam~: «~Biiturus, umma hirsu nyaam~!~»
44011008	Mbi'imi~: «~A'aa Jawmiraawo~! Mi meeɗaay nyaamgo ko harmi e ko laaɓaay.~»
44011009	Voliinde gada dow toontii yam vi'i~: «~Ta'a harmin ko Allah seni.~»
44011010	Ɗum waɗi noon faa nde tati. Ɓaawo ma'ajum, ɗum fuu ɗum so''aa dow.
44011011	Nder wakkaci ma'ajum, worɓe tato liloyaaɓe gada Kaysaariya wargo to am njottii wuro to ngonmi.
44011012	Ruhu Ceniiɗo vi'i yam mi yahada e maɓɓe, to' mi sekku koo ɗume. Ɓe'e goonɗinɓe njoveego'o njahadi e am, min natti wuro Korneliyus.
44011013	O yeccii min no o yi'iri malaa'ikaajo garɗo wuro ma'ako e vi'a mo~: «~Lil toon si'ire Joppe, noddaa Simon Biiturus.
44011014	O yeccete habaru no keɓrata kisndam, aan e wuro maaɗa fuu.~»
44011015	Nde puɗɗumi volvugo, sey Ruhu Ceniiɗo jippii dow maɓɓe, noon no ɗum jipporinoo dow meeɗen arande.
44011016	Ndeen kiimtiimi voliinde nde Jawmiraawo vi'i~: «~Yahayya waɗii baptisma e ndiyam, ammaa onon on mba'arante baptisma e Ruhu Ceniiɗo.~»
44011017	Kul Allah fotnii en e maɓɓe, o hokkii ɓe kokkal ngal o hokki en nde ngoonɗinɗen Yeesu Jawmiraawo Almasiifu, ndeen miin, noye mbaawreymi haɗgo ko Allah waɗi~?
44011018	Nde ɓe nani ko o vi'i, ɓe nde''iti, ɓe ngetti Allah, ɓe mbi'i~: — Faa e goɗɗi leƴƴi boo Allah hokkii ɓe laawol tuubgo, gam ɓe kisa ɓe keɓa yonki.
44011019	Woɓɓe gada nder goonɗinɓe sankitiiɓe gam torraaji ɗi ɓe torra ɓaawo bareeki Istefaanus njahi Finiikiya, woɓɓe Kiparus, woɓɓe boo Antaakiya. Eɓe nga'ajina Habaru Allah nder Yahuudu'en tan.
44011020	Ammaa woɓɓe goonɗinɓe ivoyɓe Kiparus e Sireene natti si'ire Antaakiya, eɓe nga'ajina Habaru Belɗum ɗum Yeesu Jawmiraawo nder Helenankoo'en.
44011021	Jawmiraawo boo valliri ɓe e baawɗe muuɗum faa yimɓe ɗuuɗɓe tuubi ngaylitoyii to Jawmiraawo.
44011022	Nde ikiliisiya ngonka Urusaliima nani habaru ko laatii toon Antaakiya, ɓe lili Barnabas to maɓɓe.
44011023	Nde Barnabas wari yi'i barkaa ka Allah waɗani Helenankoo'en goonɗinɓe, o nanii belɗum. O semmbiɗini ɓe, o vi'i ɓe njooɗoo nder goonɗinki Jawmiraawo e ɓerɗe maɓɓe fuu.
44011024	Barnabas no neɗɗo mo gikku mbooɗngu, keeɓɗo Ruhu Ceniiɗo e goonɗinki. Yimɓe ɗuuɗɓe ngoonɗinii Jawmiraawo.
44011025	Ɓaawo ma'ajum, Barnabas yahii si'ire Tarsus gam yillaago Saawulu.
44011026	Nde o tawi mo, o yahari mo si'ire Antaakiya. Ɓe njooɗodii e ikiliisiya ngonka toon hitaande wo'ore, eɓe ekkitina yimɓe ɗuuɗɓe. Toon Antaakiya goonɗinɓe puɗɗii noddireego almasiifu'en.
44011027	Nder balɗe ɗeen, woɓɓe annabo'en ivoyi Urusaliima ngari Antaakiya.
44011028	Go'oto nder maɓɓe bi'eteeɗo Agabus ummii darii waɗi annabaaku nder baawɗe Ruhu, o vi'i veelo manngo no waɗey nder duuniyaaru fuu. (Ngo waɗii boo nder wakkaci laamiiɗo mawɗo bi'eteeɗo Kalawdiyus.)
44011029	Tokkuɓe ndarni hawritgo ceede, koo moye fuu wadda ko waawi, gam ɓe mballa banndiraaɓe maɓɓe wonɓe lesdi Yahuudiya.
44011030	Ɓe mbaɗi ɗum, ɓe lildi ballal ngaal e juuɗe Barnabas e Saawulu, ɓe njahara ngal to mawɓe ikiliisiya wonɓe Urusaliima.
44012001	Nder wakkaci ma'ajum laamiiɗo bi'eteeɗo Hiruudus fuɗɗi torrugo woɓɓe gada nder ikiliisiya.
44012002	O vi'i Yaakuubu dimdaaɗo e Yahayya wardee kaafahi.
44012003	Nde o yi'i ko o waɗi velii Yahuudu'en, o nanngi Biiturus boo. Nanngeeki ma'ako fotii deydey e wakkaci juulɗe Buroodi ɗum ƴuufnaaka.
44012004	O nanngi mo, o omndi mo nder kaso, o waɗi geɓe nayi ɗe soojeeji nayo-nayo ɓe ndeena mo. O nyumi sernango mo yeeso yimɓe fuu ɓaawo juulɗe Kuultol.
44012005	Biiturus omndaama nder kaso, ammaa ikiliisiya e ti'inii toraago Allah gam ma'ako.
44012006	Nder jemmaare nde Hiruudus nyumi vurtingo Biiturus sernana mo to veeti, Biiturus e ɗaanii hakkunde soojeeji ɗiɗo, emo haɓɓorii sarkaaji ɗiɗi. Reenooɓe boo e ndeeni dammuɗe kaso.
44012007	Ɗoon e ɗoon malaa'ikaajo Jawmiraawo wari to ma'ako, jayngol yaynii nder suudu nduun fuu. O dimmbi Biiturus, o findini ɗum o vi'i~: — Fin jaawɗum, umma~! Ndeen sarkaaji kaɓɓiraaɗi juuɗe ma'ako piɓtii njani.
44012008	Malaa'ikaajo oon vi'i mo~: — Taada taadorde maaɗa, faɗɗa paɗe maaɗa. Biiturus waɗi noon. Malaa'ikaajo vi'i mo~: — Vakka wudere maaɗa tokkam.
44012009	Biiturus vurtii tokki mo. O anndaa ko malaa'ikaajo waɗata, o tammii ɗum koyɗol, ammaa daahir ɗum goonga.
44012010	Ɓe ngutii deenoowo arano e ɗiɗaɓo, ɓe ngari e dammugal njamndi ku'ucungal e si'ire. Ngal omtanii hoore ma'agal yeeso maɓɓe, ɓe mburtii ɓe tokki laawol. Nder wakkaci ɗuum malaa'ikaajo seedi e ma'ako.
44012011	Ndeen hakkiilo Biiturus warti o vi'i~: — Jo'oni mi tabbitinii Jawmiraawo liloyi malaa'ikaajo muuɗum, gam hisna yam e junngo Hiruudus e nyumooji Yahuudu'en kalluɗi.
44012012	Nde o annditi ɗum noon, o yahi wuro Maryaama inna Yahayya bi'eteeɗo Markus, toon to yimɓe ɗuuɗɓe kawriti gam waɗgo do'aare.
44012013	Nde Biiturus fiyi dammugal wuro ngoon, korɗo bi'eteeɗo Rooda wari e dammugal gam yi'a ɗum moye.
44012014	Nde o annditi voliinde Biiturus, o yeggiti omtango ɗum dammugal, sabu velvelo. O nyaari o so''ii o yeccii ɓe ɗum Biiturus darii e dammugal.
44012015	Ɓe mbi'i mo~: — A kaaŋaaɗo~! Ammaa o ɓesdi vi'igo ɗum Biiturus. Kadimaa ɓe mbi'i mo~: — Ɗum malaa'ikaajo ma'ako.
44012016	Ammaa Biiturus e darii e dammugal e fiya. Nde ɓe omti ɓe ngi'i mo, ɗum haaynii ɓe korey.
44012017	O ƴeftani ɓe junngo gam ɓe nde''ita, o yeccii ɓe no Jawmiraawo vurtiniri mo kaso, o vi'i~: — Ngeccee Yaakuubu e banndiraaɓe goonɗinɓe habaru ɗuum. Ɓaawo ma'ajum, o vurtii o yahi yaayre feere.
44012018	Nde veeti vemmbere mawnde nanngi soojeeji, ɓe ƴamƴamtiri noye Biiturus waɗi.
44012019	Nde Hiruudus waɗi o yillaa o heɓtaaka, o ƴami reenooɓe ko laatii, o vi'i ɓe mbaree. Ɓaawo ma'ajum, Hiruudus woori lesdi Yahuudiya, o yahi si'ire Kaysaariya o jooɗii toon.
44012020	Hiruudus huunƴaniino yimɓe ci'e Tiir e Sidon. Sey yimɓe ci'e ɗeen kawriti njahi to ma'ako. Ɓe aarti narrugo e mawɗo huwooɓe Hiruudus bi'eteeɗo Bilastus. Ndeen ɓe njahi to Hiruudus, ɓe torii jo'onde jam hakkunde maɓɓe, gam ɗoon nder lesdi ma'ako ɓe keɓata nyaamdu.
44012021	Nde nyanndeere nde Hiruudus resani ɓe wari, o ɓornii kolte laamu, o jooɗii dow jooɗorgal laamu o volvani ɓe.
44012022	Yimɓe ngulli mbi'i~: — Ɗum voliinde allah, wanaa ɗum voliinde neɗɗo~!
44012023	Nder wakkaci ma'ajum malaa'ikaajo Jawmiraawo fiyi Hiruudus gam o teddinaay Allah. Gilɗi nyaami mo, o maayi.
44012024	Haala Allah yahi yeeso, ɓesdi sankitaago.
44012025	Nde Barnabas e Saawulu keyni kuugal mu''en nder Urusaliima, ɓe kohodi e Yahayya bi'eteeɗo Markus.
44013001	Nder ikiliisiya ngonka si'ire Antaakiya e woodi annabo'en e ekkitinooɓe, kamɓe ngoni Barnabas e Simiyon bi'eteeɗo Ɓaleejo e Lusiyus mo Sireene e Manayen mawnidiɗɗo e Hiruudus laamiiɗo, e Saawulu.
44013002	Nde go'o eɓe cujjidana Jawmiraawo eɓe cuumoo, sey Ruhu Ceniiɗo vi'i ɓe~: — Mburtinanee yam Barnabas e Saawulu gam kuugal ngal noddireymi ɓe.
44013003	Ɓaawo ɓe cuumake, ɓe mbaɗii do'aare ɓe njowi juuɗe barkaa dow Barnabas e Saawulu, ɓe lili ɓe kuugal ngaal.
44013004	Noon Ruhu Ceniiɗo liliri Barnabas e Saawulu, ɓe njahi si'ire Selewkiya. Gada toon ɓe natti akali ndiyam ɓe njahi lesdi Kiparus ngonndi hakkunde maayo.
44013005	Nde ɓe ngari si'ire Salamis, ɓe nga'ajini Habaru Allah nder ga'ajorɗi Yahuudu'en. Yahayya bi'eteeɗo Markus e wondi e maɓɓe emo valla ɓe.
44013006	Ɓe ngiilii nder lesdi Kiparus faa ɓe ngari si'ire Paafos. Toon ɓe potti e goɗɗo Yahuuduujo bookaajo bi'eteeɗo Bar-Yeesu. O annabiijo pevoowo,
44013007	higoo Sergiyus Bulus, mawɗo lesdi ndiin. Sergiyus Bulus boo no neɗɗo mo hakkiilo. O noddi Barnabas e Saawulu gam emo yiɗi nango voliinde Allah.
44013008	Ammaa Bar-Yeesu oon bi'eteeɗo Elimas nder helenankoore, jaɓaay lilaaɓe. Emo yiɗi haɗgo laamiiɗo goonɗingo haala Allah.
44013009	Saawulu bi'eteeɗo Bulus keeɓɗo Ruhu Ceniiɗo sutii mo,
44013010	vi'i mo~: — Aan ɓii Ceyɗaan, keeɓɗo jammba e halleende, ganyo ko vooɗi fuu~! A yiɗi waylitgo goonga Jawmiraawo ka laatoo fewre naa~?
44013011	Jo'oni baawɗe Jawmiraawo no piyete, a vumey, a yi'ataa naange faa ɗum neeɓa seɗɗa. Jaawɗum woɗnde niɓre jippanii Elimas, gite ma'ako mbumi. O waɗi ga domdomtugo, emo yilloo ɗowoowo.
44013012	Nde laamiiɗo oon yi'i ko laatii, o goonɗinii Yeesu, gam ekkitinol haala Jawmiraawo haaynake mo korey.
44013013	Bulus e yahadiɗɗaaɓe muuɗum natti akali ndiyam nder si'ire Paafos, ɓe njahi si'ire Perga nder lesdi Pamfiliya. Toon Yahayya bi'eteeɗo Markus seedi e maɓɓe, o vitti Urusaliima.
44013014	Ɓe ƴaɓɓii Perga ɓe ngari si'ire Antaakiya nder lesdi Pisidiya. Nyannde-fooftiinde ɓe natti suudu-wa'ajordu ɓe njooɗii.
44013015	Ɓaawo ɗum janngii Tawreeta Muusa e defte annabo'en, mawɓe suudu-wa'ajordu lili to maɓɓe, ɓe mbi'i ɓe~: — Banndiraaɓe, kul on ngoodi bolle cemmbiɗineyɗe yimɓe mbolvee ɗe.
44013016	Bulus ummii ƴefti junngo muuɗum vi'i~: — Onon worɓe Isiraa'iila e woɓɓe hulɓe Allah, ngewanee yam.
44013017	Allah mo yimɓe Isiraa'iila suɓii maamiraaɓe meeɗen, o mawninii lenyol maɓɓe nde ngol wonnoo lesdi Misira, kadimaa o vurtinirii ɓe toon e baawɗe ma'ako.
44013018	O munyani ɓe duuɓi arba'iin (40) nder ladde.
44013019	Ɓaawo o halkii leƴƴi joveeɗiɗi jooɗinooɗi nder lesdi Kana'aana, o hokkii ndi yimɓe ma'ako ndonu.
44013020	Ɗum fuu ɗum waɗii nder duuɓi keme nayi e hamsiin (450). Ɓaawo ma'ajum, o hokki ɓe sernooɓe faa yahago jaamaniiru annabi Samaa'iila.
44013021	Ɓaawo ɗoon ɓe torii Allah hokka ɓe laamiiɗo. Allah hokki ɓe Saawulu ɓii Kis, ivoyɗo e lenyol Bennyamin. O laamanii ɓe duuɓi arba'iin (40).
44013022	Ndeen Allah jippini Saawulu laamu, o laami Dawda mo o saaydini dow muuɗum o vi'i~: «~Mi heɓii Dawda ɓii Jessa, neɗɗo belɗo ɓernde am, baɗoowo ko ngiɗmi.~»
44013023	Gada nder lenyol Dawda Allah vurtini Yeesu kisnoowo Isiraa'iila, noon no o wa'arunoo alkawal.
44013024	Ila Yeesu waraay tawo, Yahayya wa'ajinii lenyol Isiraa'iila fuu, ɓe tuuba ɓe mbaɗanee baptisma.
44013025	Kadimaa nde Yahayya ɓadii heynugo kuugal muuɗum o vi'i~: «~Miin wanaa ɗum oon mo tammiiɗon. Ammaa e woodi gareyɗo ɓaawo am, mo mi fotaay fiɓtugo koo ɓoggi paɗe muuɗum.~»
44013026	Onon banndiraaɓe, taaniraaɓe Ibraahim e ɓeen hulɓe Allah wonɓe nder mooɗon, to meeɗen ɗu'um habaru kisndam lildoyaa.
44013027	Wonɓe Urusaliima e mawɓe mu''en fuu annditaay Yeesu o moye. Ɓe pahamaay bolle annabo'en janngeteeɗe nyannde-fooftiinde fuu nder cuuɗi-ga'ajorɗi, ammaa nde ɓe cernani Yeesu ɓe kebbinii ko annabo'en mbi'i.
44013028	Koo nde laatii ɓe keɓaay daliila sernango mo ceri'a maayde, ɓe torake Bilaatus wara mo.
44013029	Ɓaawo ɓe kebbinii ko Deftere vi'i dow ma'ako fuu, ɓe njippini mo gaafagal, ɓe mballini mo nder yenaande.
44013030	Ammaa Allah ummitinii mo nder maayde.
44013031	Balɗe ɗuuɗɗe o vanngani ɓeen wondunooɓe e ma'ako, waato yahadunooɓe e ma'ako gada lesdi Gaaliili faa yahago Urusaliima. Kamɓe laatii saaydinooɓe mo jo'oni yeeso yimɓe.
44013032	Minon min ngaddanii on habaru velvelo ngo Allah waɗani maamiraaɓe meeɗen alkawal muuɗum.
44013033	Allah hebbinanii en ngal, enen ɓiɓɓe maɓɓe, nde o ummitini Yeesu. Kama ko vinndaa nder gimol Jabuura ɗiɗaɓol~: «~Aan a ɓiɗɗo am, hannde mi laatake Baaba maaɗa.~»
44013034	Kadimaa raa ko Allah vi'i dow ummitaaki ma'ako nder maayɓe, gam to' ɓanndu ma'ako nyol nder yenaande~: «~Mi waɗaney on barkaa ceniika tabbitka, noon no mba'aranmi Dawda alkawal.~»
44013035	Nder Jabuura feere boo Dawda vi'i~: «~A woorataa Ceniiɗo maaɗa nyola.~»
44013036	Dawda huwii ko Allah yiɗi nder jaamaniiru muuɗum. Ɓaawo ma'ajum, o maayi, o uvaama faro maamiraaɓe ma'ako, o nyoli.
44013037	Ammaa mo Allah ummitini nyolaay.
44013038	Banndiraaɓe, sey anndon emin nga'ajina on habaru ya'afuye hakkeeji gada e Yeesu.
44013039	Goonɗinɗo mo fuu o rimɗiney ɗum gada e hakkeeji muuɗum ɗi Tawreeta Muusa waawaay rimɗingo ɗum.
44013040	Gam ma'ajum kakkilee, to' ko annabo'en mbi'i heɓ on, gam ɓe mbi'i~:
44013041	«~Onon jaltinirooɓe kuuɗe Allah, kaayɗinee, kalkon~! Gam mi waɗey goɗɗum nder jaamaniiru mooɗon, laatiiɗum koo to on mbi'aama ka, on ngoonɗintaa~!~»
44013042	Ɓaawo Bulus e Barnabas mburtake suudu-wa'ajordu nduun, hawriinde ndeen torii ɓe, ɓe co''oyoo nyannde-fooftiinde wareynde, gam ɓe ɓesda volvango ɓe haala kaan.
44013043	Ɓaawo cankitaaki hawriinde, Yahuudu'en ɗuuɗɓe e goonɗinɓe diina Yahuudu'en tokki Bulus e Barnabas. Bulus'en boo mbolvani ɓe, cemmbiɗini ɓe, ɓe njooɗoo nder barkaa Allah.
44013044	Nde nyannde-fooftiinde yaalti, ɗuuɗɓe nder yimɓe si'ire kawriti gam nango voliinde Allah.
44013045	Ammaa nde arɗuɓe Yahuudu'en ngi'i hawriinde yimɓe ɗuuɗi, nalwiiru nattii ɓerɗe maɓɓe, ɓe mbaɗi ga yeddugo ko Bulus ekkitinta, eɓe kuɗa mo.
44013046	Ndeen Bulus e Barnabas mbolvani ɓe e semmbee mbi'i~: — Doole min aarta yeccaago on voliinde Allah onon Yahuudu'en tawo. Ammaa gam on calake nde, on kollii on potaay heɓgo yonki ɗum faa abadaa. Gam ma'ajum min njahey to leƴƴi ɗi laataaki Yahuudu'en.
44013047	Gam kanjum woni ko Jawmiraawo vi'i min mbaɗa, nde o vi'i~: «~Mi suɓii ma laatoɗaa jayngol leƴƴi jananni, gam ngaddaa kisndam faa keerol duuniyaaru.~»
44013048	Nde yimɓe ɓe laataaki Yahuudu'en nani bolle ɗeen, ɓe nanii belɗum, ɓe teddini voliinde Jawmiraawo. Ndeen ɓeen ɓe Allah siryanii heɓgo yonki ɗum faa abadaa ngoonɗini.
44013049	Voliinde Jawmiraawo boo sankitii nder lesdi ndiin fuu.
44013050	Ammaa Yahuudu'en umminii ɓerɗe rewɓe hulɓe Allah mawɓe e aardiiɓe si'ire ndeen. Ndeen kamɓe boo ɓe ummini torraa dow Bulus e Barnabas, ɓe mburtini ɓe lesdi maɓɓe.
44013051	Lilaaɓe boo piɗɗi sollaare kosɗe mu''en, gam hollugo yimɓe ɓeen mbaɗii hakke, ndeen ɓe ndilliri si'ire Ikooniya.
44013052	Ammaa goonɗinɓe wonɓe ɗoon nani belɗum korey, ɓe keevi Ruhu Ceniiɗo.
44014001	Too, nde Bulus e Barnabas njottii Ikooniya, ɓe natti nder suudu-wa'ajordu Yahuudu'en, noon no ɓe mboovi waɗgo. Ɓe nga'ajini faa ɗuuɗɓe nder Yahuudu'en e yimɓe goɗɗi leƴƴi ngoonɗini Jawmiraawo.
44014002	Ammaa Yahuudu'en saliiɓe goonɗingo umminii ɓerɗe yimɓe ɓe laataaki Yahuudu'en, gam ɓe nganya lilaaɓe.
44014003	E noon fuu ɓe neeɓii toon, eɓe nga'ajina e semmbee iɓɗum to Jawmiraawo. Allah boo hollii wa'aji maɓɓe dow barkaa muuɗum no goonga, gada e hokkugo ɓe baawɗe waɗgo alaamaaji e kuuɗe kaayniiɗe.
44014004	Ammaa yimɓe si'ire Ikooniya cennditii geɓe ɗiɗi, woɓɓe tokki arɗuɓe Yahuudu'en, woɓɓe boo tokki lilaaɓe.
44014005	Sey yimɓe ɓe laataaki Yahuudu'en e Yahuudu'en e aardiiɓe maɓɓe fuu kaɓɓi dabaree torrugo lilaaɓe e ferdugo ɓe kaaƴe faa ɓe maaya.
44014006	Nde lilaaɓe nani ka, sey ɓe nyaari yahago ci'e Listira e Derbe nder lesdi Likooniya e ci'e piliiɗe ndi.
44014007	Toon boo ɓe nga'ajini Habaru Belɗum.
44014008	Toon nder si'ire Listira e woodi goɗɗo boosɗo dimdaaɗo e mbuusndam, mo meeɗaay daroraago kosɗe muuɗum.
44014009	Emo yewanii wa'aji Bulus. Sey Bulus raari gite ma'ako yi'i emo woodi goonɗinki keyki o yamɗitinee.
44014010	Ndeen o towni voliinde e semmbee o vi'i~: — Umma darora kosɗe maaɗa~! Jaawɗum neɗɗo oon rooptii fuɗɗi yahadu.
44014011	Nde jama'aare yi'i ko Bulus waɗi, ɓe ngulli e semmbee nder ɗemngal maɓɓe likooniyaare ɓe mbi'i~: — Allaaji nannduɗi e yimɓe njippanake en~!
44014012	Ɓe noddiri Barnabas «~Jeewus~», ɓe noddiri Bulus boo «~Hermes~», gam kanko woni bolvoowo.
44014013	Wuro to ɗum sujjidanta gumki maɓɓe bi'eteeɗum Jeewus e toon nattiroyde si'ire. Goɗɗo liimaanjo Jeewus waddi ga'i cinngitiraaɗi pihindi, o darnii e dammugal si'ire. Kanko e yimɓe fuu eɓe ngiɗi hirsango lilaaɓe sadaka noon no ɓe kirsiranta gumkiiji maɓɓe.
44014014	Ammaa nde Barnabas e Bulus nani ɗum, ɓe ceeki kolte maɓɓe gam mettam ɓeram.
44014015	Ɓe mbi'i~: — Onon worɓe, gam ɗume mbaɗanton nihinii~? Minon maa min yimɓe kama mooɗon. Emin nga'ajina on Habaru Belɗum gam tuubon, ngooron ɗe'e kuuɗe mehereeje, ngaylitoyooɗon to Allah mo yonki, tagɗo dow e lees e maayo, e ko woni nder ma'ajum fuu.
44014016	Nder jaamanuuji gutiiɗi Allah woorii leƴƴi duuniyaaru fuu tokka laabi mu''en.
44014017	E noon fuu, kuuɗe ma'ako booɗɗe e caaydina mo, emo toɓnana on iyoonde, emo ɓenndinana on nyaamdu nder wakkaci muuɗum, emo nyaamna on nyaamdu, emo velna ɓerɗe mooɗon.
44014018	Ammaa e ɗe'e bolle fuu, da bone lilaaɓe kaɗri hawriinde ndeen hirsango ɓe sadaka.
44014019	Ɓaawo ma'ajum, Yahuudu'en ivoyɓe Antaakiya e Ikooniya ummini hakkiilooji yimɓe, ɓe perdi Bulus kaaƴe, ɓe ndasi mo, ɓe njahari mo ɓaawo si'ire, gam eɓe tammii o maayi.
44014020	Ammaa nde goonɗinɓe ngari kawriti dow ma'ako, o ummii o natti nder si'ire. Jonto o dillidi e Barnabas yahago si'ire vi'eteende Derbe.
44014021	Bulus e Barnabas nga'ajini Habaru Belɗum toon Derbe, ɓe keɓi goonɗinɓe ɗuuɗɓe. Ɓaawo ma'ajum, ɓe mbittii Listira e Ikooniya e Antaakiya.
44014022	Eɓe cemmbiɗina ɓerɗe goonɗinɓe, eɓe mbaggina ɓe, ɓe ndaroo e semmbee nder goonɗinki maɓɓe. Ɓe mbi'i ɓe~: — Sey e torraaji ɗuuɗɗi keɓeten nattugo laamu Allah.
44014023	Nder koo kaye ikiliisiya fuu, ɓe cuɓani ɗum darvooɓe. Ɓe cuumii, ɓe mbaɗi do'aare, ɓe kokki ɓe nder junngo Jawmiraawo mo ɓe ngoonɗini.
44014024	Nde ɓe ndaacii lesdi Pisidiya, ɓe ngari Pamfiliya.
44014025	Nde ɓe nga'ajini voliinde Allah nder si'ire Perga, sey ɓe ndilliri si'ire Ataaliya.
44014026	Gada toon ɓe natti akali ndiyam ɓe kooti Antaakiya, toon to ɓe njaɓnoo kokkal barkaa Allah, gam ɓe kuwa kuugal ngal ɓe keyni.
44014027	Nde ɓe ngarti, ɓe kawriti yimɓe ikiliisiya, ɓe ngeccii ɓe ko Allah waɗi gada e maɓɓe, e no o omtirani leƴƴi ɗi laataaki Yahuudu'en dammugal goonɗingo Yeesu.
44014028	Ɓe mbaali balɗe ɗuuɗɗe toon nder goonɗinɓe.
44015001	Sey woɓɓe yimɓe ivoyi lesdi Yahuudiya ngari si'ire Antaakiya, eɓe ekkitina goonɗinɓe, eɓe mbi'a~: — Kul on naadaaka noon no Tawreeta Muusa vi'i, on kisataa.
44015002	Bulus e Barnabas ngeddootiri e maɓɓe geddi naawɗi. Sey goonɗinɓe wonɓe Antaakiya cuɓi Bulus e Barnabas e woɓɓe gada nder mu''en, ɓe lili ɓe Urusaliima gam ɓe mbolida e lilaaɓe e darvooɓe wonɓe toon.
44015003	Ndeen suɓaaɓe ɓeen ndilli, ɓe ndaacii lesɗe Finiikiya e Samaariya, eɓe ngeccoo goonɗinɓe habaru tuubki yimɓe ɓe laataaki Yahuudu'en. Ɗum laatanii goonɗinɓe fuu velvelo manngo.
44015004	Nde ɓe njottii Urusaliima, ikiliisiya e lilaaɓe e darvooɓe njaɓɓii ɓe. Ndeen Bulus e Barnabas ngeccii ɓe koo ɗume ko Allah waɗi gada e mu''en.
44015005	Ammaa woɓɓe goonɗinɓe nder Fariisa'en ummii mbi'i~: — Doole goonɗinɓe ɓe laataaki Yahuudu'en naadee, ɓe mbi'ee ɓe tokka dookaaji Tawreeta Muusa.
44015006	Lilaaɓe e darvooɓe kawriti gam ɓe ndaara noye ɓe mbaɗata.
44015007	Nde ɓe neeɓi eɓe mbolva dow ma'aka, Biiturus ummii vi'i ɓe~: — Banndiraaɓe, eɗon anndi Allah suɓii yam nder mooɗon ilaa, gam mi wa'ajina Habaru Belɗum nder leƴƴi ɗi laataaki Yahuudu'en, gam ɓe nana, ɓe ngoonɗina.
44015008	Allah annduɗo ɓerɗe yimɓe fuu, hollii jaɓii ɓe nde o hokki ɓe Ruhu Ceniiɗo, noon no o hokkiri en ɗum.
44015009	Walaa ko senndi en e maɓɓe, gam o laaɓnii ɓerɗe maɓɓe gada e goonɗinki.
44015010	Jo'oni, gam ɗume eɗon ngodoo Allah e yowango goonɗinɓe ɓeen donngal ngal enen e maamiraaɓe meeɗen, en mbaawaay roondaago~?
44015011	Naa noon sam~! Noon no ngoonɗinirɗen keɓɗen kisndam barkaa yiɗde Yeesu Jawmiraawo, noon kamɓe maa ɓe kisrata.
44015012	Hawriinde fuu de''iti yewanii ko Barnabas e Bulus mbi'ata ɓe dow no Allah wa'ari alaamaaji e kuuɗe kaayniiɗe gada e maɓɓe nder leƴƴi ɗi laataaki Yahuudu'en.
44015013	Nde ɓe keyni volvugo, sey Yaakuubu toontii ɓe vi'i~: — Banndiraaɓe, ngewanee yam~!
44015014	Simon yeccake en no Allah suɓri woɓɓe nder leƴƴi ɗi laataaki Yahuudu'en, laatini ɗi yimɓe muuɗum.
44015015	Ɗum fotii deydey e ko annabo'en mbinndunoo ɓe mbi'i~:
44015016	«~Jawmiraawo vi'i~: Ɓaawo ma'ajum, mi so''oyto, mi nyiɓtoo wuro Dawda yibbinaango, mi nyiɓtoto ngo, mi darna ngo kadimaa,
44015017	gam yimɓe horiiɓe njilloo Jawmiraawo, leƴƴi ɗi laataaki Yahuudu'en ɗi noddireymi innde am fuu. Noon Jawmiraawo vi'i,
44015018	anndinɗo ɗe'e kuuɗe ila ndeenno.~»
44015019	Yaakuubu tokki vi'igo~: — Gam ma'ajum miin boo ko ngi'imi, to' en caɗnan yimɓe ɓe laataaki Yahuudu'en tuuɓɓe ngaylitoyii to Allah,
44015020	ammaa en mbinndan ɓe to' ɓe nyaam nyaamdu haramndu hirsanaandu gumkiiji, to' ɓe mbaɗ njeenu, to' ɓe nyaam caaɗɗum koo ƴiiƴam.
44015021	Gam ila ndeenno dookaaji Muusa e ekkitinee nder ci'e fuu, eɗi njanngee koo ndeye nyannde-fooftiinde nder cuuɗi-ga'ajorɗi.
44015022	Ndeen lilaaɓe e darvooɓe ikiliisiya fuu ndarvi suɓgo woɓɓe gada nder mu''en gam ɓe lila ɓe si'ire Antaakiya, ɓe njahada e Bulus e Barnabas. Ɓe cuɓi mawɓe ɗiɗo nder maɓɓe, Yahuuda bi'eteeɗo Barsabas kam e Siilas.
44015023	Ɓe kokki ɓe ɗereewol bi'ingol~: — Minon banndiraaɓe mooɗon lilaaɓe e darvooɓe emin kinna on, onon banndiraaɓe amin e goɗɗi leƴƴi gonɗi nder si'ire Antaakiya e lesdi Siiriya e Siliikiya.
44015024	Min nanii habaru woɓɓe iɓɓe to amin mbemmbirii on bolle mu''en, ɓe umminii hakkiilooji mooɗon, koo nde laatii minon min lilaay ɓe.
44015025	Kanjum waɗi nde min poti ko'e, min ndarvi suɓgo woɓɓe nder amin gam min lila ɓe to mooɗon, eɓe ngondi e yiɗaaɓe amin Barnabas e Bulus,
44015026	siryiiɓe hokkugo yonkiiji mu''en gam Jawmiraawo meeɗen Yeesu Almasiifu.
44015027	Kanjum waɗi min liloyi Yahuuda e Siilas, ɓe mbolida e mooɗon honnduko e honnduko dow ko min mbinndani on.
44015028	Ɗum fottanii min, minon e Ruhu Ceniiɗo, to' min ndoondu on dowle feere, sey ɗe'e laatiiɗe doole~:
44015029	To' on nyaam ko hirsanaa gumkiiji koo ƴiiƴam koo caaɗɗum, to' on mbaɗ njeenu. Kul on ndeenrii ko'e mooɗon noon, on mbaɗii ko vooɗi. Allah vallu en~!
44015030	Sey ɓe lili ɓe, ɓe tokki laawol yahago Antaakiya. Nde ɓe njottii toon, ɓe kawriti ikiliisiya, ɓe kokki ɓe ɗereewol ngool.
44015031	Nde ɓeen njanngi ngol, ɓe nani belɗum, gam bolle ɗeen cemmbiɗinii ɓe.
44015032	Nde laatii Yahuuda e Siilas no annabo'en, ɓe cemmbiɗini ɓerɗe banndiraaɓe goonɗinɓe, ɓe tiɗɗini ɓe e bolle ɗuuɗɗe.
44015033	Nde ɓe mbaali balɗe toon, ɓe ɗali banndiraaɓe goonɗinɓe nder jam, ɓe mbittii to liloynooɓe ɓe. [
44015034	Ammaa Siilas kanyum jooɗake toon.]
44015035	Bulus e Barnabas njooɗii nder Antaakiya, eɓe ekkitina, eɓe nga'ajina voliinde Jawmiraawo, kamɓe e yimɓe ɗuuɗɓe.
44015036	Ɓaawo balɗe seɗɗa Bulus vi'i Barnabas~: — Mbittemma ci'e to nga'ajinnooɗen voliinde Jawmiraawo fuu, ndaaren no banndiraaɓe meeɗen goonɗinɓe ɓeen ngontiri.
44015037	Barnabas e yiɗi ɓe njahada e Yahayya bi'eteeɗo Markus.
44015038	Ammaa ɗum velaay Bulus, gam Markus seediino e maɓɓe toon lesdi Pamfiliya, ila o heynaay kuugal ngal o fuɗɗidiɗnoo e maɓɓe.
44015039	Ɓe ngeddindiri korey, faa geddi ɗiin njahari ɓe e senndirgo. Barnabas hooƴi Markus, ɓe natti akali ndiyam yahago Kiparus.
44015040	Bulus boo suɓi Siilas, yahadi e ma'ako. Banndiraaɓe goonɗinɓe mbaɗi ɓe nder junngo Jawmiraawo, gam o reena ɓe.
44015041	Ɓe tokki nder lesdi Siiriya e lesdi Siliikiya, eɓe njaha eɓe cemmbiɗina ikiliisiyaaji.
44016001	Bulus yahi si'ire Derbe, ndeen o yottii si'ire Listira. Toon o tawi goɗɗo goonɗinɗo bi'eteeɗo Timote. Inna ma'ako no Yahuuduujo goonɗinɗo, ammaa baaba ma'ako no Helenankeejo.
44016002	Banndiraaɓe goonɗinɓe wonɓe Listira e Ikooniya e mbolva haala mbooɗka dow Timote.
44016003	Bulus e yiɗi yahadugo e ma'ako, kanjum waɗi o naadi mo, gam Yahuudu'en jooɗiiɓe nder jaaje ɗeen fuu e anndi baaba Timote no Helenankeejo.
44016004	Ci'e to ɓe njaali fuu, eɓe ngeccoo goonɗinɓe dookaaji ɗi lilaaɓe e darvooɓe wonɓe Urusaliima ndarni, gam ɓe tokka ɗi.
44016005	Noon goonɗinɓe ɓesdorii semmbee nder goonɗinki, eɓe ɓesda ɗuuɗgo nyanndeere fuu.
44016006	Ruhu Ceniiɗo haɗii ɓe wa'ajingo voliinde muuɗum nder lesdi Aasiya. Gam ma'ajum ɓe tokki lesdi Firiigiya e lesdi Galaatiya.
44016007	Nde ɓe ngari keerol lesdi Misiya, ɓe ndaari yahago lesdi Bitiniya, ammaa Ruhu Yeesu jaɓaay ɓe natta ndi.
44016008	Gam ma'ajum ɓe tokkiri Misiya, ɓe njahi si'ire vi'eteende Toorowas.
44016009	Nder jemmaare ndeen Bulus hoyɗi. O yi'i neɗɗo Makedooniya e darii e toroo mo e vi'a~: — Wutoroya Makedooniya mballaa min~!
44016010	Nde Bulus hoyɗi koyɗol ngool, ɗoon e ɗoon min ndaari yahago Makedooniya, gam min annditii Allah noddii min, min nga'ajina ɓe Habaru Belɗum.
44016011	Noon min nattiri akali ndiyam iɓki Toorowas, min njahi deydey Samootaras. Jonto min njahi Neyapoolis.
44016012	Min ndilli ɗoon min njahi Filipi, si'ire ɓurnde manngu nder lesdi Makedooniya, nde Roomankoo'en laamani. Min mbaali balɗe ɗoon.
44016013	Nyannde-fooftiinde min mburtii si'ire min njahi regorde maayo, toon to Yahuudu'en mboovi waɗgo do'aare. Ɗoon min tawi rewɓe e kawriti. Min njooɗii emin mbolida e maɓɓe.
44016014	Nder maɓɓe e woodi debbo bi'eteeɗo Liidiya kulɗo Allah, emo yewanii min. Debbo oon o neɗɗo si'ire Tiyaatira, coorroowo kolte boɗeeje. Jawmiraawo omti ɓernde ma'ako gam o ngoonɗina ko Bulus wa'ajini.
44016015	Kanko e wuro ma'ako fuu ɓe mbaɗanaa baptisma. Ɓaawo ma'ajum, o torii min o vi'i~: — Kul on ndaarii yam goonɗinɗo Jawmiraawo, njippee wuro am. O dooli min jippaago to ma'ako.
44016016	Woɗnde nyanndeere emin njaha yaayre waɗgo do'aare. Goɗɗo korɗo mo ginnol laatini gi'oowo fottii e amin. Jawmiraaɓe korɗo oon keɓrii mo ceede ɗuuɗɗe e kuugal ma'ako ngal gi'iki.
44016017	O tokki min minon e Bulus, emo wulla, emo vi'a~: — Ɓe'e yimɓe no huwanooɓe Allah Mawɗo~! Eɓe anndina on laawol kisndam.
44016018	Balɗe ɗuuɗɗe emo waɗa noon, faa Bulus huunƴi, yeeƴii mo vi'i ginnol ngool~: — Nder innde Yeesu Almasiifu, vurta nder ma'ako~! Jaawɗum ginnol ngool vurtii mo.
44016019	Nde jawmiraaɓe ma'ako annditi laawol heɓgo ceede mu''en e korɗo oon darake, ɓe nanngi Bulus e Siilas, ɓe ndasri ɓe fiiliire to yimɓe kawritata, toon to sernooɓe.
44016020	Ɓe njahari ɓe to mawɓe si'ire ndeen, ɓe mbi'i~: — Ɓe'e worɓe ɗiɗo ɓe Yahuudu'en, eɓe njiiɓa hakkiilooji yimɓe si'ire meeɗen korey.
44016021	Eɓe ekkitina finaatawaaji ɗi haanaa njaɓen koo kuwen, gam enen en Roomankoo'en.
44016022	Jama'aare ɗuuɗnde hawriti dow maɓɓe. Sernooɓe mbi'i ɓe ɓortee ɓe piyee.
44016023	Ɓe piyaa korey, ɓe omndaa nder kaso. Mawɓe mbi'i deenoowo kaso reena ɓe booɗɗum.
44016024	Kanko boo nde o nani ka, o nattini ɓe nder suudu kaso cakaaru, o omndi kosɗe maɓɓe hakkunde leɗɗe ɗiɗi tedduɗe.
44016025	Caka jemma, Bulus e Siilas e mbaɗa do'aare, eɓe maalta Allah e gimi. Nanngaaɓe horiiɓe e ngewanii ɓe.
44016026	Ɗoon e ɗoon lesdi dimmbi dimmbaaki makki, faa fuɗɗoode nyiɓki wuro kaso ndimmbii. Dammuɗe fuu omti, sarkaaji kaɓɓiraaɗi ɓe kaso fuu kaɓɓiti.
44016027	Nde deenoowo oon fini, o yi'i dammuɗe kaso fuu e omti, o tammii wonɓe nder kaso fuu nyaari. Gam ma'ajum o saafti kaafahi ma'ako gam o wara hoore ma'ako.
44016028	Ndeen Bulus wulli, towni voliinde vi'i~: — Ta'a nawnu hoore maaɗa, min fuu emin ɗo'o~!
44016029	Deenoowo oon vi'i hokkee fitila, nde o hokkaa ka o nyaardi to Bulus e Siilas ngoni, o diccii yeeso maɓɓe, emo diwna.
44016030	Ndeen o vurtini ɓe o vi'i~: — Moodiɓɓe, noye mbaɗeymi mi heɓa kisndam~?
44016031	Ɓe toontii mo ɓe mbi'i~: — Goonɗin Yeesu Jawmiraawo, aan e wuro maaɗa fuu, on kisey.
44016032	Ɓe ngeccii mo haala Jawmiraawo, kanko e wuro ma'ako fuu.
44016033	Nder jemmaare ndeen o vurtini ɓe, o looti nawnanɗe maɓɓe. E wakkaci ɗuum boo, o waɗanaa baptisma, kanko e wuro ma'ako fuu.
44016034	Ndeen o nattini Bulus e Siilas nder wuro ma'ako, o hokki ɓe nyaamdu. Kanko e wuro ma'ako fuu ɓe nani belɗum, gam ɓe ngoonɗinii Allah.
44016035	Nde veeti, mawɓe si'ire ndeen liloyi doogari'en mbi'a deenoowo oon yoofa worɓe ɓeen ɗiɗo.
44016036	Deenoowo oon yeccii Bulus vi'i~: — Mawɓe liloyii mbi'ii njoofeeɗon. Mburtee jo'oni, njahon jam.
44016037	Ammaa Bulus vi'i mo~: — Ɓe mbi'i min piyee yeeso yimɓe ila min cernanaaka, ɓe nattinii min kaso, minon boo min Roomankoo'en. Ndeen jo'oni ɓe mburtina min nder suuɗeefi naa~? Ɗum waɗataako sam~! Doole kamɓe e ko'e maɓɓe ɓe ngara ɓe mburtina min~!
44016038	Doogari'en ngeccii mawɓe si'ire haala kaan. Nde ɓe nani Bulus e Siilas no Roomankoo'en ɓe kuli.
44016039	Ɓe njahi ɓe tuubani ɓe, ɓe mburtini ɓe kaso. Ɓe torii ɓe, ɓe mburtoo si'ire maɓɓe.
44016040	Nde Bulus e Siilas mburtii kaso, ɓe natti wuro Liidiya. Ɓe ngi'idi e banndiraaɓe goonɗinɓe, ɓe cemmbiɗini ɓerɗe maɓɓe. Ɓaawo ma'ajum, ɓe ndilli.
44017001	Bulus e Siilas tokki laawol si'ire Amfipoolis e Apolooniya, ɓe ngari Tesaloonika. Ɗoon e woodi suudu-wa'ajordu Yahuudu'en.
44017002	Sey Bulus natti nder suudu-wa'ajordu noon no voovi waɗgo. O waɗi jontitanɗe tati, emo yaha nyannde-fooftiinde fuu emo volida e maɓɓe dow Deftere Seniinde.
44017003	O anndini ɓe, o holli ɓe boo doole Almasiifu torree, ummitinee nder maayde. O vi'i ɓe~: — Yeesu mo ekkitineymi on habaru muuɗum, kanko woni Almasiifu.
44017004	Woɓɓe nder Yahuudu'en njaɓi ka, ɓe tokki Bulus e Siilas, kamɓe e Helenankoo'en hulooɓe Allah ɗuuɗɓe, hawtaade e rewɓe woonɓe manngu ɗuuɗɓe.
44017005	Ammaa Yahuudu'en ɓe ngoonɗinaay nanii nalwiiru Bulus e Siilas. Ɓe kawriti yimɓe mehere'en, yiilotooɓe nder luumo. Ɓe ummini hakkiilo si'ire ndeen fuu. Ɓe natti nder wuro Jaason, eɓe ndaara Bulus e Siilas, gam ɓe njahara ɓe yeeso jama'aare maɓɓe.
44017006	Nde ɓe keɓtaay Bulus e Siilas, ɓe ndasoyi Jaason e woɓɓe banndiraaɓe goonɗinɓe, ɓe ngaddi ɓe yeeso sernanooɓe si'ire, eɓe ngulla eɓe mbi'a~: — Yimɓe umminooɓe hakkiilooji duuniyaaru fuu raɓɓe, ɓe ngarii faa ɗo'o.
44017007	Jaason boo veernii ɓe nder wuro muuɗum~! Ɓe tokkaay ceri'a laamiiɗo Rooma mawɗo, eɓe mbi'a e woodi goɗɗo laamiiɗo bi'eteeɗo Yeesu.
44017008	Bolle ɗeen njiiɓi hakkiilo yimɓe si'ire ndeen e sernooɓe maɓɓe fuu.
44017009	Jaason e banndiraaɓe goonɗinɓe kokki ceede jingina, ɓaawo ma'ajum ɓe njoofaa.
44017010	Nde jemma waɗi, banndiraaɓe goonɗinɓe lildi Bulus e Siilas si'ire Beereya. Nde ɓe njottii toon, ɓe njahi suudu-wa'ajordu Yahuudu'en.
44017011	Yimɓe si'ire Beereya ɓurii ɓe Tesaloonika gikku mbooɗngu, gam ɓe njaɓii habaru ɗum Bulus waddani ɓe e juuɗe ɗiɗi. Eɓe liinya Deftere Seniinde nyannde fuu, gam ɓe ngi'a kul ko Bulus ekkitinta ɓe ɗum goonga.
44017012	Gam ma'ajum Yahuudu'en ɗuuɗɓe ngoonɗini voliinde Allah, faa e rewɓe Helenankoo'en woonɓe manngu e worɓe Helenankoo'en ɗuuɗɓe.
44017013	Nde Yahuudu'en Tesaloonika nani Bulus e ekkitina voliinde Allah nder si'ire Beereya, ɓe njahi toon boo, ɓe ummini hakkiilo yimɓe.
44017014	Ɗoon e ɗoon banndiraaɓe goonɗinɓe lildi Bulus fonngo maayo, ammaa Siilas e Timote ndarii ɗoon.
44017015	Ɓeen ɗoftuɓe Bulus njahadi e ma'ako faa si'ire Ateena. Nde ɓe njottii toon, Bulus liloyi ɓe ɓe ngeccoo Siilas e Timote ngara to ma'ako jaawɗum.
44017016	Nde Bulus e reenti garol Siilas e Timote ɗoon si'ire Ateena, ɓernde ma'ako metti korey nde o yi'i no si'ire ndeen heeɓri gumkiiji.
44017017	Gam ma'ajum nyannde-fooftiinde fuu emo fooɗfooɗtira e Yahuudu'en e woɓɓe hulooɓe Allah ɓe laataaki Yahuudu'en nder suudu-wa'ajordu maɓɓe. Emo volida e woɓɓe boo nder luumo e ɓeen ɓe o fotti ɗoon fuu.
44017018	Woɓɓe annduɓe vi'eteeɓe Epikuri'en e Sitooki'en mbolidi e ma'ako. Woɓɓe maɓɓe e mbi'a~: — Ɗume o'o ɗuuɗa haalaajo yiɗi vi'igo~? Woɓɓe boo e mbi'a~: — O ekkitinoowo habaru allaaji jananni. Ɓe mbi'ii noon gam emo ekkitina habaru Yeesu e ummitineeki maayɓe.
44017019	Ɓe kooƴi mo, ɓe njahari mo baamngel bi'eteengel Areyopagus, ɓe mbi'i~: — Emin ngiɗi anndugo habaru ekkitinol kesol ngol ekkitinta,
44017020	gam a waddii haala ka min meeɗaay nango. Emin ngiɗi anndugo ma'ana ma'aka.
44017021	Yimɓe si'ire Ateena e jananɓe jooɗiiɓe ɗoon fuu, e ngiɗi nango haalaaji kesi e volvugo dow ma'aji dum.
44017022	Ndeen Bulus darii yeeso yimɓe toon Areyopagus, o vi'i~: — Onon yimɓe Ateena, mi yi'ii on yiɗɓe tokkugo diina korey,
44017023	gam nde ngiiliimi nder si'ire mooɗon, mi yi'ii sakkirde feere nde ɗum vinndi dow muuɗum~: «~gam allah mo anndaaka.~» Too, oon mo cujjidanton nder ciya anndal, kanko ngiɗmi anndingo on.
44017024	Allah Tagɗo duuniyaaru e ko woni nder ma'aru fuu, kanko woni jawmu dow e lees, o jooɗataako nder gure nyiɓraaɗe juuɗe.
44017025	Kanko o yillataako valliiru neɗɗo. Walaa koo ɗume ko yimɓe mbaawata waɗango mo, gam kanko hokkata neɗɗo fuu yonki e poofɗe, emo foofna koo ɗume fuu.
44017026	Gada e neɗɗo go'oto Allah tagiri leƴƴi fuu, o jo''ini ɗi nder duuniyaaru. O darni wakkaciiji maɓɓe e keerol jo'onde maɓɓe ila ɗum waraay.
44017027	Allah waɗii ɗum gam ɓe ndaara ɗum, ɓe memmemta, faa ɓe keɓta ɗum, koo nde laatii o woɗɗaaki koo moye meeɗen.
44017028	Gam yonki meeɗen e yahadu meeɗen e jo'onde meeɗen fuu to ma'ako ɗum ivi. Noon no woɓɓe waawɓe haala mooɗon mbi'i~: «~Enen boo en danygol ma'ako.~»
44017029	Nde laatii en danygol ma'ako, haanaay tammooɗen emo nanndi e gumki ba'araaki jiinaariya koo ajurfaari koo haayre sehaande, ki neɗɗo waɗi nder nyumooji e hakkiilo muuɗum.
44017030	Allah munyanii yimɓe nde ɓe ngonnoo nder ciya anndal. Ammaa jo'oni emo vi'a yimɓe koo toye fuu tuuba,
44017031	gam o siryake wakkaci nde o serniranta duuniyaaru e aadilaaku. O sernaney ndu gada e neɗɗo mo o suɓi. O tabbitinanii ɗum yimɓe fuu nde o ummitini mo gada nder maayde.
44017032	Nde ɓe nani Bulus e volva haala ummitineeki maayɓe, woɓɓe njali mo, woɓɓe boo mbi'i~: — Min ɓesdey yewanaago ma woɗnde nyanndeere.
44017033	Ndeen Bulus vurtii nder maɓɓe.
44017034	E noon fuu woɓɓe ngoonɗinii Yeesu, ɓe tokki mo. Nder maɓɓe e woodi goɗɗo gonɗo nder kawtal Areyopagus bi'eteeɗo Diyoniisiyus, e debbo bi'eteeɗo Damaaris e woɓɓe feere.
44018001	Ɓaawo ma'ajum, Bulus dilli Ateena, yahi Korontu.
44018002	Ɗoon o tawi goɗɗo Yahuuduujo bi'eteeɗo Akiilas e debbo muuɗum bi'eteeɗo Piriisiila, ivoyɓe lesdi Pontus. Ɓe neeɓaay ko ɓe ivoyi lesdi Itaaliya, gam Kalawdiyus laamiiɗo mawɗo vi'ii Yahuudu'en fuu mburtoo si'ire Rooma. Bulus yahi to maɓɓe.
44018003	O jooɗii ɗoon emo huuda e maɓɓe, gam kanko maa o baɗoowo cuuɗi lare kama maɓɓe.
44018004	Koo ndeye nyannde-fooftiinde fuu, Bulus e volida e yimɓe nder suudu-wa'ajordu, emo fooɗoya hakkiilooji Yahuudu'en e Helenankoo'en, gam ɓe ngoonɗina.
44018005	Nde Siilas e Timote ivoyi lesdi Makedooniya ngari si'ire Korontu, Bulus hooƴii wakkaci muuɗum fuu gam wa'ajingo e saaydingo Yahuudu'en Yeesu woni Almasiifu.
44018006	Ammaa nde ɓe ngeddi mo, ɓe kuɗi mo, o fiɗɗi sollaare kolte ma'ako. O vi'i ɓe~: — Alhaki mooɗon yanta dow ko'e mooɗon~! Mi ittii juuɗe am. Gada hannde, mi yahey to ɓe laataaki Yahuudu'en.
44018007	O ummii ɗoon o yahi to goɗɗo gorko tokkuɗo diina Yahuudu'en, bi'eteeɗo Tiitiyus Justus, mo wuro muuɗum woni faro suudu-wa'ajordu.
44018008	Kirispus mawɗo suudu-wa'ajordu nduun, kam e wuro muuɗum fuu ngoonɗinii Jawmiraawo. Ɗuuɗɓe gada nder Korontu'en nanɓe wa'aji Bulus ngoonɗinii, ɓe mbaɗanaa baptisma.
44018009	Woɗnde jemmaare Jawmiraawo volidi e Bulus nder koyɗol vi'i mo~: — Ta'a hul~! Wa'ajin habaru am, ta'a de''u,
44018010	gam emi wondi e maaɗa. Walaa baawɗo torrugo maa, sabu emi woodi yimɓe ɗuuɗɓe nder nde'e si'ire.
44018011	Bulus jooɗodii e maɓɓe hitaande e lebbi joveego'o, emo ekkitina ɓe voliinde Allah.
44018012	Nde Gaaliyo laamii dow lesdi Aakaya, Yahuudu'en kawti ko'e mu''en, nanngi Bulus njahari mo yaayre ceri'a.
44018013	Ɓe peli mo ɓe mbi'i~: — O'o neɗɗo e fooɗa yimɓe gam ɓe tokka Allah e laawol feere ngol tokkaay Tawreeta amin.
44018014	Bulus e yiɗi volvango ɓe, ammaa sey Gaaliyo vi'i ɓe~: — Onon Yahuudu'en, kul goɗɗum ko vooɗaa o waɗi, koo halleende feere, daa mi yewanto wullaandu mooɗon.
44018015	Ammaa nde laatii ɗum geddi diina e inɗe e ceri'a mooɗon tan, onon e ko'e mooɗon cernanee mo. Miin kam, mi sernantaa on iri haalaaji ɗiin~!
44018016	O vurtini ɓe suudu ceri'a.
44018017	Ndeen ɓe fuu ɓe nanngi Sostenes mawɗo suudu-wa'ajordu nduun, ɓe piyi mo yeeso dammugal suudu ceri'a, ammaa walaa ko waanni Gaaliyo.
44018018	Ɓaawo ma'ajum, Bulus jooɗii ɗoon Korontu balɗe ɗuuɗɗe. Ndeen o ɗali banndiraaɓe goonɗinɓe, o natti akali o yahi lesdi Siiriya, kanko e Piriisiila e Akiilas. Ila o nattaay ki, o femmbii hoore ma'ako yaayre vi'eteende Kenkereya, gam o waɗiino fadaare.
44018019	Nde ɓe ngari si'ire Efesu, Bulus woori Piriisiila e Akiilas ɗoon. Kanko o natti suudu-wa'ajordu, emo fooɗfooɗtira e Yahuudu'en.
44018020	Ɓe torii mo o jooɗoo to maɓɓe balɗe seɗɗa, ammaa o jaɓaay.
44018021	Nde o wari senndirgo e maɓɓe o vi'i~: — Mi so''oyto to mooɗon to Allah jaɓii. O natti akali o dilli.
44018022	Nde o yahi si'ire Kaysaariya, o wutorii Urusaliima gam hinnugo ikiliisiya. Ɓaawo ma'ajum, o yahi Antaakiya.
44018023	Nde Bulus waɗi balɗe toon, o dilli o tokki nder lesɗe Galaatiya e Firiigiya, emo yaha emo semmbiɗina goonɗinɓe.
44018024	E wakkaci ɗuum goɗɗo Yahuuduujo bi'eteeɗo Apolos ivoyɗo Aleksandiri, warii si'ire Efesu. Neɗɗo oon o baawɗo bolle, o annduɗo Deftere Seniinde boo.
44018025	O ekkitinaaɗo laawol Jawmiraawo booɗɗum. Emo woodi ti'inaare wa'ajingo habaru Yeesu booɗɗum. Ammaa baptisma Yahayya tan o anndi.
44018026	Sey o fuɗɗi wa'ajingo e semmbee ma'ako fuu nder suudu-wa'ajordu. Nde Piriisiila e Akiilas nani mo, ɓe njahari mo wuro maɓɓe, ɓe ɓesdi laɓɓinango mo laawol Allah, faa ɗum laaɓani mo.
44018027	Nde Apolos yiɗi yahago lesdi Aakaya, banndiraaɓe goonɗinɓe mballi mo, ɓe mbinndani goonɗinɓe wonɓe toon ɗereewol, gam ɓe njaɓɓoroo mo juuɗe ɗiɗi. Nde o yottii toon, o laatii valliiru mawndu e ɓeen goonɗinirɓe barkaa Allah.
44018028	O do''i Yahuudu'en yeeso yimɓe fuu, gam o hollii ɓe nder Deftere Seniinde, Yeesu woni Almasiifu.
44019001	Nde Apolos wonnoo toon si'ire Korontu, Bulus tokki laawol baamle yahi Efesu. Toon o tawi woɓɓe goonɗinɓe.
44019002	O ƴami ɓe o vi'i~: — Koo on keɓii Ruhu Ceniiɗo nde ngoonɗinɗon naa~? Ɓe toontii mo ɓe mbi'i~: — Min meeɗaay nango habaru Ruhu Ceniiɗo, hakko min keɓa mo.
44019003	O ƴami ɓe o vi'i~: — Ee iri ɗume baptisma keɓɗon~? Ɓe toontii mo ɓe mbi'i~: — Baptisma Yahayya.
44019004	Bulus vi'i~: — Yahayya waɗii baptisma tuubki. Emo vi'a yimɓe ngoonɗina goɗɗo gareyɗo ɓaawo ma'ako, waato Yeesu.
44019005	Nde ɓe nani ɗum, ɓe mbaɗanaa baptisma nder innde Yeesu Jawmiraawo.
44019006	Nde Bulus yowi juuɗe muuɗum dow maɓɓe, Ruhu Ceniiɗo jippii dow maɓɓe, ɓe mbolvi ɗemɗe jananne, ɓe mbaɗi annabaaku.
44019007	Ɗuuɗal maɓɓe waɗii yimɓe sappo e ɗiɗo.
44019008	Bulus waɗi lebbi tati e wa'ajina Yahuudu'en nder suudu-wa'ajordu e semmbee muuɗum fuu, o hulaay sam. Emo volida e maɓɓe, emo fooɗa hakkiilooji maɓɓe, faa o anndina ɓe habaru laamu Allah.
44019009	Ammaa e woodi ɓe ko'e jo'orɗe nder maɓɓe. Kamɓe ɓe calii goonɗingo, ɓe mbolvi haala kalluka dow laawol Jawmiraawo yeeso yimɓe fuu. Gam ma'ajum Bulus seedi e maɓɓe, o hooƴi goonɗinɓe feere mu''en. Nyanndeere fuu emo ekkitina nder janngirdu Tiraanus.
44019010	O tokki waɗgo noon duuɓi ɗiɗi, faa Yahuudu'en e Helenankoo'en jooɗiiɓe nder lesdi Aasiya fuu nani haala Jawmiraawo.
44019011	Allah waɗii kuuɗe kaayniiɗe mawɗe gada e junngo Bulus.
44019012	Faa maa e leppi e kolte meemɗe ɓanndu ma'ako fuu e njaharee ndesee dow ɓe njamɗaa, sey nyawuuji maɓɓe mburtoo, ginnaaji boo mburtake ɓe.
44019013	E woodi woɓɓe Yahuudu'en yiɗɓe vurtingo ginnaaji nder innde Yeesu, eɓe ngiiloo eɓe mbi'a ginnaaji~: — Nder innde Yeesu mo Bulus wa'ajinta, min mbi'ii on, mburtee~!
44019014	Nder maɓɓe e woodi worɓe njoveeɗiɗo, ɓiɓɓe goɗɗo aardiiɗo diina mawɗo, bi'eteeɗo Sekewas. Kamɓe boo ɓe ndaari waɗgo noon,
44019015	ammaa ginnol toontii ɓe vi'i~: — Emi anndi Yeesu, emi anndi Bulus boo, ammaa onon on ɓeye~?
44019016	Neɗɗo goonɗo ginnol yani dow maɓɓe e semmbee, o nawni ɓe, o jaalii ɓe, faa ɓe mburtii wuro ngoon, ɓe nyaari ɓe cuhuraaki.
44019017	Habaru ma'ajum sankitii nder Yahuudu'en e Helenankoo'en jooɗiiɓe si'ire Efesu. Kulol nanngi ɓe, ɓe fuu. Innde Yeesu Jawmiraawo boo heɓi teddineego.
44019018	Yimɓe ɗuuɗɓe ngoonɗini, ɓe ngari ɓe ngeccii kuuɗe kalluɗe ɗe ɓe kuuno.
44019019	Booka'en ɗuuɗɓe kawriti defte mu''en, ɓe nguli ɗe yeeso yimɓe fuu. Ɓe limi ceede coggu ma'aje, ɗum yaharii ceede ajurfaari dubuuje hamsiin (50~000).
44019020	Noon haala Jawmiraawo ɓesdi sankitoraago e heɓgo semmbee.
44019021	Ɓaawo ma'ajum, Bulus waɗi anniya tokkugo laawol lesdi Makedooniya e lesdi Aakaya yahago Urusaliima. O vi'i~: — Ɓaawo mi yahii toon, e haani mi yaha si'ire Rooma.
44019022	Sey o lili vallooɓe ma'ako ɗiɗo, Timote e Erastus, ɓe njaha lesdi Makedooniya. Kanko boo o waala balɗe nder lesdi Aasiya.
44019023	Nder wakkaci ma'ajum, fitina makka ummii nder Efesu dow e laawol Jawmiraawo.
44019024	E woodi bayloowo ajurfaari bi'eteeɗo Demeetiriyus, emo vayla cuuɗi ajurfaari nannduɗi e juulirde gumki maɓɓe dewum bi'eteeɗum Artemis. Emo heɓa riiba ɗuuɗka, kanko e huwooɓe ma'ako.
44019025	Sey o hawriti huudiɗɗaaɓe ma'ako e woɓɓe waɗooɓe iri kuugal ngaal, o vi'i ɓe~: — Banndiraaɓe, eɗon anndi nga'al kuugal e waddana en riiba makka.
44019026	Kadimaa on nanii on ngi'ii ko Bulus waɗata. Emo selna yimɓe ɗuuɗɓe, wanaa ɗo'o nder si'ire Efesu tan, ammaa faa e nder lesdi Aasiya fuu. Emo vi'a ɓe allaaji ɗi yimɓe mbayli e juuɗe mu''en, wanaa no goongaaji.
44019027	Kul en ngoordii mo noon, yimɓe no mbonney kuugal meeɗen. Wanaa kanjum tan, ammaa faa ɓe meheriɗiney juulirde allah meeɗen Artemis mawɗum. Ɓe ngoorey teddingo ɗum, kanjum ɗum jooɗiiɓe lesdi Aasiya e duuniyaaru fuu cujjidanta.
44019028	Nde ɓe nani bolle ɗeen ɓe kuunƴi, ɓe ngulli eɓe mbi'a~: — Artemis mo Efesu'en no mawɗo~! Artemis mo Efesu'en no mawɗo~!
44019029	Hakkiilo si'ire ndeen fuu ummii. Jama'aare fuu nyaari nanngi Gaayus e Aristarkus, yimɓe Makedooniya yahadiɗɗaaɓe Bulus. Ɓe ndasi ɓe, ɓe njahari ɓe fiiliire to yimɓe si'ire kawritata.
44019030	Bulus e yiɗi nattugo nder hawriinde ndeen, ammaa goonɗinɓe kaɗii mo.
44019031	Faa e woɓɓe nder mawɓe lesdi Aasiya higooɓe ma'ako liloyi to ma'ako, torii mo to' o nattu yaayre to ɗum hawri.
44019032	Nder wakkaci ma'ajum hakkiilooji hawrunooɓe fuu njiiɓii korey. Koo moye e ka vi'ata, gam ɗuuɗɓe anndaa ko hawriti ɓe.
44019033	Sey woɓɓe nder hawriinde lili neɗɗo bi'eteeɗo Aleksandir, mo Yahuudu'en mbaɗi bolvoowo mu''en, heeda yeeso jama'aare. O ƴeftani ɓe junngo, gam ɓe nde''ita o volvana ɓe.
44019034	Ammaa nde ɓe annditi o Yahuuduujo, ɓe fuu ɓe ngulli faro awaaji ɗiɗi eɓe mbi'a~: — Artemis mo Efesu'en no mawɗo~!
44019035	Ammaa nde binndoowo si'ire heɓi de''itingo ɓe, o vi'i~: — Onon Efesu'en, koo moye e anndi si'ire Efesu woni reenoore juulirde Artemis mawɗum e haayre muuɗum jippoyiinde gada dow.
44019036	Walaa baawɗo yeddugo ɗum. Gam ma'ajum e haani mbaaltinon hakkiilooji mooɗon, kakkilon e ko mbaɗoton.
44019037	Worɓe ɓe ngadduɗon ɗo'o ngujjaay koo ɗume nder juulirde, ɓe mbonnaay innde allah meeɗen Artemis.
44019038	Kul Demeetiriyus e huudiɗɗaaɓe muuɗum e ngoodi daliila wullaago ɓe, jaaje ceri'a e ngoodi, sernooɓe boo e ngoodi, sey ɓe njahara wullaandu maɓɓe toon~!
44019039	Ammaa kul e woodi goɗɗum ko ngiɗɗon ɓurɗum noon, sey njaharon ɗum to darvooɓe si'ire.
44019040	Hannde eɗen mbaawi feldeego turtango laamu, gam fitina laatiika ɗo'o walaa daliila koo go'otum.
44019041	Ɓaawo bolle ɗeen, o vi'i hawriinde ndeen sankito.
44020001	Nde fitina kaan wutii, Bulus hawriti goonɗinɓe, o semmbiɗini ɓe. Ɓaawo ma'ajum, o accootiri e maɓɓe, o dilliri lesdi Makedooniya.
44020002	O tokki lesdi ndiin, emo semmbiɗina yimɓe e bolle ɗuuɗɗe. Ndeen o yottii lesdi Helena.
44020003	O waɗi lebbi tati toon. Wakkaci o siryotoo nattugo akali yahago lesdi Siiriya, sey o nani habaru Yahuudu'en mbaɗii dabaree wargo mo. Gam ma'ajum o suɓi so''oraago laawol Makedooniya.
44020004	Raa inɗe yahaduɓe e ma'ako~: Sopater ɓii Pirus mo si'ire Beereya e Aristarkus e Sekundus ɓe si'ire Tesaloonika e Gaayus mo si'ire Derbe e Timote e Tikikus e Torofimus ɓe lesdi Aasiya.
44020005	Ɓe aarti min yahago si'ire Toorowas, ɓe ndeenti min toon.
44020006	Ɓaawo juulɗe Buroodi ɗum ƴuufnaaka, minon min natti akali ndiyam toon si'ire Filipi. Ɓaawo balɗe jovi min njottii to maɓɓe si'ire Toorowas, min mbaɗi balɗe joveeɗiɗi toon.
44020007	Nyannde asave alaasara min kawriti gam senndindirgo buroodi, Bulus boo e volvana yimɓe. O yahi yeeso e volvango ɓe faa caka jemma, gam emo yiɗi dillugo to fini.
44020008	Nder suudu dowru to min kawriti e woodi fitilaaji ɗuuɗɗi.
44020009	Goɗɗo kayeejo bi'eteeɗo Ewtikus e jooɗii dow taagayel. Bulus juttini haala muuɗum faa kayeejo oon fuɗɗi ŋonygo. Ɗoyngol teddungol nanngi mo, o yooftoyii gada dow suudu tataɓru. Ko ɓe ƴeftata mo fuu, o maayɗo.
44020010	Ammaa Bulus jippii, hippii dow ma'ako, wuundii mo e juuɗe muuɗum vi'i~: — To' hakkiilo mooɗon ummo~! Emo woodi yonki~!
44020011	Ndeen Bulus ƴeenti senndi buroodi, min nyaami. Ɓaawo ma'ajum, o yahi yeeso e volvango ɓe faa veeti, ndeen o dilli.
44020012	Ɓe kohodi e kayeejo oon, emo foofa. Ɗum waaltinii ɓerɗe maɓɓe korey.
44020013	Minon min aarti nattugo akali ndiyam yahago Asos toon to min tammii hooygo Bulus, gam kanko emo yiɗi yahago toon e kosngal.
44020014	Nde o tawi min toon si'ire Asos, min kooƴi mo nder akali, min njahi si'ire Mitilen.
44020015	Min ummoyii toon nder akali ndiyam, min njahi Kiyos. Jonto ma'ajum min njahi Samos, jontitto ma'ajum min njottii Miletus.
44020016	Bulus yiɗaa daraago Efesu, gam o yiɗaa neeɓgo nder Aasiya, emo nyuma yottaago Urusaliima ko hokka nyannde juulɗe Pentekos ngara, to ɗum waɗoto.
44020017	Gada si'ire Miletus Bulus lilani darvooɓe ikiliisiya wonɓe Efesu ɓe ngara to ma'ako.
44020018	Nde ɓe ngari o vi'i ɓe~: — Eɗon anndi no njooɗoriimi nder mooɗon gada nyannde puɗɗumi nattugo nder Aasiya faa hannde.
44020019	Mi huwanii Jawmiraawo nder leestinki hoore e gonɗi ɗuuɗɗi gam yurmeende, koo nde laatii mi yarii torraaji ɗuuɗɗi e juuɗe Yahuudu'en.
44020020	Eɗon anndi mi suuɗaay on koo ɗume ko nafata on. Mi wa'ajinii on, mi ekkitinii on yeeso yimɓe fuu, faa e nder gure mooɗon.
44020021	Mi vagginii Yahuudu'en e Helenankoo'en fuu ɓe tuubana Allah, ɓe ngoonɗina Jawmiraawo meeɗen Yeesu.
44020022	Jo'oni mi yahey Urusaliima gam Ruhu Ceniiɗo e yerɓa yam. Mi anndaa ko heɓata yam toon,
44020023	ammaa fii go'otum tan Ruhu Ceniiɗo holli yam nder ci'e to njaalmi fuu, kaɓɓorli e torraa e ndeenti yam.
44020024	Miin kam, mi raaraay yonki am kama goɗɗum geetum. Mi ɓurii yiɗgo mi yottina lilal e kuugal ngal Yeesu Jawmiraawo hokki yam, waato saaydingo Habaru Belɗum ɗum yiɗde Allah.
44020025	Mi yiilake nder mooɗon, emi wa'ajina on habaru laamu Allah. Jo'oni emi anndi on puɗɗitataa yi'igo yam.
44020026	Gam ma'ajum emi tabbitinana on hannde, to goɗɗo mooɗon halkii, alhaki ma'ako walaa dow am.
44020027	Gam mi wa'ajinii on ko Allah yiɗi fuu, mi suuɗaay on koo ɗume.
44020028	Ndeenee ko'e mooɗon, ndeenon sefre nde Ruhu Ceniiɗo hokki on. Laatee waynaaɓe ikiliisiya Allah, ka o soodiri e maayde Ɓiyiiko.
44020029	Miin emi anndi ɓaawo am yimɓe halluɓe nannduɓe e caafaali no nattey nder mooɗon, kadimaa boo ɓe ngoorataa sefre ndeen.
44020030	Faa maa e nder mooɗon, woɓɓe no ummoto ekkitina ekkitinooje peve gam ɓe pooɗoya woɓɓe goonɗinɓe Yeesu tokka ɓe.
44020031	Gam ma'ajum kakkilee, kiimtee duuɓi tati mbaɗmi, jemma e nyalawma emi vaggina koo moye mooɗon fuu faa e gonɗi.
44020032	Jo'oni mi waɗii on nder junngo Allah e voliinde muuɗum. Kayre waawi semmbiɗingo goonɗinki mooɗon, nde hokkey on ndonu ngu o resani senaaɓe ma'ako fuu.
44020033	Mi meeɗaay waɗgo koɗey ceede mooɗon koo jiinaariya koo kolte mooɗon.
44020034	Onon e ko'e mooɗon, eɗon anndi mi huwanii hoore am, faa e wonduɓe e am.
44020035	Mi hollii on misaalu nder ko kuumi fuu, noon haani kuuron gam mballon tampuɓe. Kiimtee bolle ɗe Yeesu Jawmiraawo e hoore muuɗum vi'i~: «~Hokkugo ɓurii hokkeego barkaa.~»
44020036	Nde Bulus yottini bolle muuɗum, sey kanko e maɓɓe ɓe fuu ɓe ndiccii, ɓe mbaɗi do'aare.
44020037	Ɓe fuu ɓe mboyi bojji ɗuuɗɗi, ɓe taarootiri e Bulus.
44020038	Ko ɓuri mettinango ɓe ɓerɗe woni nde o vi'i ɓe ɓe puɗɗitataa yi'igo mo. Ɓaawo ma'ajum, ɓe ɗoftiri mo faa to akali ndiyam.
44021001	Nde min cenndiri e maɓɓe, min natti akali ndiyam, min njottii Kos. Jonto min njahi Rodos, gada toon min njahi si'ire Patara.
44021002	Min tawi akali jaheyki lesdi Finiikiya, min natti ki min ndilli.
44021003	Nde min kaynii Kiparus min ngoori ɗum vuttudu amin ndu nano, min ngutorii lesdi Siiriya. Min njahi si'ire Tiir, toon to siri akali jippinte.
44021004	Min tawi goonɗinɓe toon, min njooɗodii e maɓɓe balɗe joveeɗiɗi. Eɓe mbaggina Bulus nder baawɗe Ruhu Ceniiɗo to' o yah Urusaliima.
44021005	Nde asaveere ndeen timmi, min mbitti to akali. Ɓe fuu ɓe ɗoftiri min, kamɓe e rewɓe e ɓikkon maɓɓe, faa min mburtii si'ire. Min ndiccii faro fonngo maayo, min mbaɗi do'aare.
44021006	Nde min cenndiri e maɓɓe, minon min natti akali, kamɓe boo ɓe kooti gure maɓɓe.
44021007	Nde min natti akali si'ire Tiir, min njahi si'ire Tolemayis. Min tawi banndiraaɓe goonɗinɓe toon boo, min nyallidi e maɓɓe min mbaali.
44021008	Jonto ma'ajum min ndilli ɗoon, min njahi si'ire Kaysaariya. Min natti wuro Filibus ga'ajinoowo Habaru Belɗum, min njippii to ma'ako. Kanko o go'oto nder njoveeɗiɗo suɓanooɓe toon Urusaliima.
44021009	Emo woodi ɓiɓɓe rewɓe nayo ɓe koovaaka, waɗooɓe annabaaku.
44021010	Nde min nde'i ɗoon balɗe seɗɗa, annabiijo bi'eteeɗo Agabus ivoyi lesdi Yahuudiya.
44021011	O wari to amin, o hooƴi taadorde Bulus, o haɓɓi juuɗe ma'ako e kosɗe ma'ako o vi'i~: — Ruhu Ceniiɗo vi'i nihini Yahuudu'en wonɓe Urusaliima kaɓɓirta jawmu nde'e taadorde, ɓe mbaɗa mo nder juuɗe yimɓe ɓe laataaki Yahuudu'en.
44021012	Nde min nani ko o vi'i, minon e wonɓe ɗoon fuu, min torii Bulus to' o yah Urusaliima.
44021013	Bulus toontii min vi'i~: — Ngooree bojji, to' on mettin ɓernde am~! Miin emi siryii naa gam haɓɓeego tan, ammaa faa e maaygo toon Urusaliima gam innde Yeesu Jawmiraawo.
44021014	Nde min annditi min mbaawataa waylitgo nyumo ma'ako, min nde''i min mbi'i~: — Jawmiraawo waɗa no yiɗi~!
44021015	Ɓaawo min mbaɗii balɗe seɗɗa toon, min ciryii yahago Urusaliima.
44021016	Woɓɓe goonɗinɓe wonɓe Kaysaariya ɗofti min, ɓe njahari min faa wuro neɗɗo bi'eteeɗo Manason gonɗo Urusaliima, ivoyɗo Kiparus, laatiiɗo go'oto nder goonɗinɓe aramɓe, gam min mbeera wuro ma'ako.
44021017	Nde min njottii Urusaliima, banndiraaɓe goonɗinɓe njaɓɓii min e velvelo.
44021018	Jonto min njahadi e Bulus to Yaakuubu. Darvanooɓe ikiliisiya fuu e ɗoon.
44021019	Ɓaawo Bulus hinnii ɓe, o yeccake ɓe koo ɗume ko Allah huwi gada e juuɗe ma'ako nder yimɓe ɓe laataaki Yahuudu'en.
44021020	Nde ɓe nani ko o vi'i, ɓe ngetti Allah. Ɓe mbi'i Bulus~: — Aan banndii min, a yi'ii no Yahuudu'en ɗuuɗɓe ngoonɗiniri, ammaa eɓe ti'inii tokkugo Tawreeta Muusa.
44021021	Ɓe nanii eɗa ekkitina Yahuudu'en wonɓe nder goɗɗi leƴƴi ɓe ngoora tokkugo Tawreeta Muusa, eɗa vi'a to' ɓe naad ɓikkon maɓɓe, kadimaa to' ɓe tokku finaatawaaji Yahuudu'en.
44021022	Noye mbaɗeten~? Gam emin anndi ɓe naney a warii ɗo'o.
44021023	Jo'oni waɗ ko min mbi'ey maa. Ɗo'o e woodi worɓe nayo waɗanɓe Allah fadaare.
44021024	Yahadu e maɓɓe, laaɓnaa hoore maaɗa e maɓɓe. Biya ko haani biyeego gam pemmbol ko'e maɓɓe. Ndeen yimɓe no anndey ko vi'aa dow maaɗa fuu, wanaa ɗum goonga. Kadimaa ɓe anndey aan e hoore maaɗa eɗa tokki Tawreeta Muusa.
44021025	Ammaa dow e goonɗinɓe ivoyɓe goɗɗi leƴƴi, min mbinndanii ɓe to' ɓe nyaam ko hirsanaa gumkiiji, koo caaɗɗum, koo ƴiiƴam, to' ɓe mbaɗ njeenu boo.
44021026	Bulus hooƴi worɓe nayo ɓeen yahadi e maɓɓe. Jonto ma'ajum ɓe kuudi kuugal laɓɓineeki. Ndeen o natti Wuro Allah Seniingo, o yeccii aardiiɓe diina wakkaci nde laɓɓineeki heevata, nde koo moye maɓɓe fuu waddata sadaka muuɗum.
44021027	Nde balɗe joveeɗiɗi ɗeen ɓadii heeɓgo, woɓɓe Yahuudu'en ivoyɓe lesdi Aasiya ngi'i Bulus nder Wuro Allah Seniingo. Sey ɓe ummini hakkiilo yimɓe fuu, ɓe nanngi mo.
44021028	Ɓe ngulli ɓe mbi'i~: — Isiraa'iila'en mballee min~! Raa neɗɗo jaheyɗo koo toye e ekkitina yimɓe e vi'a lenyol meeɗen e Tawreeta meeɗen e Wuro Allah meeɗen Seniingo walaa teddungal. Jo'oni o nyiddinii yaayre seniinde, o waddii faa e Helenankoo'en nder ma'are~!
44021029	Ɓe mbi'ii noon gam ɓe ngi'iino Torofimus neɗɗo Efesu e wondunoo e Bulus nder si'ire ndeen. Eɓe tammii Bulus nattinii mo nder Wuro Allah Seniingo.
44021030	Hakkiilo si'ire fuu ummi. Yimɓe e mburtoyoo koo toye e nyaaroya e ngara. Ɓe nanngi Bulus, ɓe ndasi mo, ɓe mburtini mo Wuro Allah Seniingo. Dammuɗe ma'ago fuu omndaa jaawɗum.
44021031	Eɓe ciryoo wargo Bulus, sey mawɗo soojeeji Roomankoo'en nani habaru hakkiilo yimɓe Urusaliima fuu ummake.
44021032	Ɗoon e ɗoon o hooƴi soojeeji e mawɓe mu''en, o nyaardi to yimɓe ɓeen. Nde yimɓe ngi'i mo kanko e soojeeji, ɓe ngoori fiigo Bulus.
44021033	Mawɗo oon ɓattii vi'i Bulus nanngee haɓɓiree sarkaaji ɗiɗi. Ndeen o ƴami Bulus no moye, ɗume o waɗi~?
44021034	Hawriinde ndeen e wulla. Koo moye e ka vi'ata. Sey mawɗo soojeeji vi'i Bulus yaharee suudu soojeeji, gam olko hawriinde haɗii mo fahamugo koo kaye.
44021035	Nde ɓe njottii ƴeeyrude suudu, soojeeji ƴefti mo dow, gam hawriinde ndeen nyaaɗii korey.
44021036	Yimɓe ɗuuɗɓe e tokki mo, e ngulla e mbi'a~: — Mbaree mo~!
44021037	Nde ɓe ngari nattingo mo dammugal wuro soojeeji, Bulus vi'i mawɗo oon~: — Koo emi waawi volididgo e maaɗa naa~? Oon vi'i mo~: — Asee eɗa waawi helenankoore~?
44021038	Wanaa aan woni Misirankeejo baɗɗo fitina ko neeɓaay, jaharuɗo warooɓe ko'e dubuuje nayo (4~000) nder ladde naa~?
44021039	Bulus toontii mo vi'i~: — Miin mi Yahuuduujo dimaaɗo si'ire mawnde vi'eteende Tarsus nder lesdi Siliikiya. Emi toro maa, ngooraa yam mi volida e yimɓe ɓeen.
44021040	Mawɗo oon jaɓi o volida e yimɓe. Ndeen Bulus darii dow ƴeeyrude, o ƴeftani yimɓe junngo. Nde ɓe nde''iti, o volvani ɓe nder ibraaninkoore o vi'i~:
44022001	— Onon banndiraaɓe e baabiraaɓe, ngewanee yam jo'oni gam mi yeccoo on goonga dow ko ngulloriiɗon yam.
44022002	Nde ɓe nani emo volvana ɓe nder ibraaninkoore ɓe ɓesdi de''itgo. Ndeen o vi'i ɓe~:
44022003	— Miin mi Yahuuduujo danyaaɗo si'ire Tarsus nder lesdi Siliikiya. Ammaa ɗo'o Urusaliima mawnumi. Gamaaliyel woni moodibbo am. Kanko janngini yam Tawreeta maamiraaɓe meeɗen faa anndumi ka. Emi ti'inii tokkugo Allah kama no mbaɗoton ɗo'o hannde.
44022004	Mi torriino goonɗinɓe laawol Yeesu faa mi warii woɓɓe. Mi nanngii worɓe e rewɓe, mi omndii ɓe nder kaso.
44022005	Aardiiɗo diina mawɗo e Kawtal Sernooɓe Yahuudu'en, kamɓe boo ɓe caaydu'en am. Gada to maɓɓe keɓmi ɗereeji yahago to Yahuudu'en wonɓe si'ire Dimaska. Mi yahii toon gam nanngoygo goonɗinɓe, mi wadda ɓe Urusaliima gam ɓe cernanee.
44022006	Nde nanngumi laawol yahago si'ire Dimaska, nde ɓadiimi toon nder nyalawma, jaawɗum jayngol manngol ivoyi gada dow yaynanii yam.
44022007	Sey ndo''iimi e lesdi, nanmi voliinde feere e vi'a yam~: «~Saawulu, Saawulu, ko jeyi torrataa yam~?~»
44022008	Toontiimi mbi'imi~: «~Aan a moye Jawmiraawo~?~» O vi'i yam~: «~Miin woni Yeesu mo Najaratu mo torrata.~»
44022009	Wonduɓe e am ngi'ii jayngol ngool, ammaa ɓe nanaay voliinde bolvanɗo yam.
44022010	Ndeen mbi'imi~: «~Jawmiraawo, noye mbaɗeymi~?~» Jawmiraawo vi'i yam~: «~Umma njahaa Dimaska, toon a yeccete ko haani mbaɗaa fuu.~»
44022011	Wonduɓe e am ɗowi yam faa nder si'ire Dimaska, gam jayngol ngool vumnii yam.
44022012	Ndeen goɗɗo bi'eteeɗo Anaaniyas wari to am. O kulɗo Allah, tokkuɗo Tawreeta Muusa, mo Yahuudu'en jooɗiiɓe toon fuu njerdii ɗum.
44022013	Kanko wari darii yeeso am vi'i yam~: «~Banndam Saawulu, vumtu~!~» Ɗoon e ɗoon mbumtumi.
44022014	Anaaniyas vi'i yam~: «~Allah maamiraaɓe meeɗen suɓii ma gam anndaa ko o yiɗi, ngi'aa goongaajo ma'ako, nanaa voliinde nde o volvaney maa,
44022015	gam aan saaydinta mo yeeso yimɓe fuu dow ko ngiiɗaa e ko nanɗaa.
44022016	Jo'oni ɗume ndeentuɗa~? Umma, mbaɗaneɗaa baptisma, nja'afaneɗaa hakkeeji maaɗa gada e noddugo innde Jawmiraawo.~»
44022017	Ɓaawo mi wartii Urusaliima, emi waɗa do'aare nder Wuro Allah Seniingo, sey kollaami ko haaynii.
44022018	Nder kollol ngool, mi yi'ii Jawmiraawo e vi'a yam~: «~Yawɗa vurta Urusaliima, gam yimɓe ɗo'o njaɓataa caaydaaku ngu caaydintaa dow am.~»
44022019	Ndeen toontiimi mbi'imi~: «~Jawmiraawo, kamɓe e ko'e maɓɓe eɓe anndi emi natta nder cuuɗi-ga'ajorɗi fuu, emi nannga goonɗinɓe ma, emi fiya ɓe, emi omnda ɓe nder kaso.
44022020	Ko Istefaanus caaydinoowo ma waraa emi ɗoon, mi jaɓii bareeki ma'ako, miin reeni kolte warɓe mo.~»
44022021	Ndeen Jawmiraawo vi'i yam~: «~Yah, mi lilete to woɗɗi nder leƴƴi ɗi laataaki Yahuudu'en.~»
44022022	Yimɓe ɓeen ngewanii Bulus faa o yottini bolle ɗeen. Ndeen ɓe ngulli ɓe mbi'i~: — Mbaree mo, ittee mo nder ndu'u duuniyaaru, gam o haanaay woordeego e yonki~!
44022023	Eɓe ngulla eɓe perta kolte maɓɓe, eɓe nokka lesdi eɓe mecca dow.
44022024	Mawɗo soojeeji vi'i Bulus yaharee nder wuro soojeeji, ɓe piya mo, faa ɓe keɓta gam ɗume hawriinde ndeen wullirta dow ma'ako kama noon.
44022025	Nde ɓe kaɓɓi mo gam ɓe piya mo, Bulus vi'i aardiiɗo gonɗo ɗoon~: — Koo on ngoodi laawol fiigo Roomankeejo ila o sernanaaka naa~?
44022026	Nde aardiiɗo oon nani ka, o yahi to mawɗo ma'ako o vi'i~: — Eɗa anndi ko ciryiɗaa waɗgo naa~? Gam neɗɗo oon o Roomankeejo~!
44022027	Ndeen mawɗo oon wari to Bulus, ƴami mo vi'i~: — Yeccam goonga, a Roomankeejo naa~? Bulus toontii mo vi'i~: — Ee, mi Roomankeejo~!
44022028	Mawɗo oon vi'i mo~: — Miin, e ceede ɗuuɗɗe keɓmi laatoraago Roomankeejo. Bulus vi'i mo~: — Miin, koo ko ndanyaami mi Roomankeejo.
44022029	Ɗoon e ɗoon siryinooɓe fiigo mo ɓeen ngoori mo. Mawɗo oon hulii nde o annditi Bulus no Roomankeejo, raa boo o aartii o haɓɓii mo.
44022030	Jonto ma'ajum, mawɗo soojeeji e yiɗi anndugo daliila wullaandu Yahuudu'en dow Bulus. Gam ma'ajum o haɓɓiti mo o noddi mawɓe aardiiɓe diina e Kawtal Sernooɓe Yahuudu'en fuu ɓe kawrita. Ɓaawo ma'ajum, o waddi Bulus, o darni ɗum yeeso maɓɓe.
44023001	Bulus raari Kawtal Sernooɓe Yahuudu'en o vi'i ɓe~: — Banndiraaɓe, e nyumo ɓernde laaɓngo tokkirmi Allah gada fuɗɗam faa wargo hannde.
44023002	Anaaniyas aardiiɗo diina mawɗo vi'i dariiɓe takkol Bulus piya mo honnduko.
44023003	Ndeen Bulus vi'i mo~: — Allah no fiyete, aan munaafukiijo~! A jooɗii gam sernango yam dow Tawreeta Muusa, ammaa a huultii Tawreeta, gam a vi'ii mi fiyee.
44023004	Dariiɓe ɗoon takkol ma'ako mbi'i~: — Eɗa huɗa aardiiɗo diina mawɗo mo Allah suɓi naa~?
44023005	Bulus toontii ɓe vi'i~: — Banndiraaɓe, mi anndaa o aardiiɗo diina mawɗo, gam ɗum vinndaama~: «~Ta'a huɗ aardiiɗo lenyol maaɗa~!~»
44023006	Nde Bulus annditi woɓɓe nder sernooɓe Yahuudu'en no Saduuki'en, woɓɓe maɓɓe boo no Fariisa'en, o towni voliinde, o vi'i~: — Banndiraaɓe, miin mi Fariisaajo ɓii Fariisaajo. Mi wullaama ɗo'o hannde gam emi woodi tammunde ummitineeki maayɓe.
44023007	Nde o vi'i ka, Fariisa'en e Saduuki'en puɗɗi yeddindirgo. Hawriinde ndeen senndiri,
44023008	gam Saduuki'en mbi'ii ummitineeki maayɓe walaa, malaa'ika'en ngalaa, ruhuuji ngalaa, ammaa Fariisa'en e mbi'a eɗum woodi ɗum fuu.
44023009	Olko ngoon ɓesdi mawnugo. Woɓɓe gada nder moodiɓɓe Tawreeta wonduɓe e Fariisa'en ndarii ummini geddi mawɗi, ɓe mbi'i~: — Min ngi'aay kalluɗum fuu ko o'o neɗɗo waɗi. Ɗum baɗoojum ruhu koo malaa'ikaajo volidi e ma'ako~!
44023010	Geddi ɗuuɗi faa mawɗo soojeeji oon huli to' Bulus waree. Gam ma'ajum o vi'i soojeeji njippoo njaha to hawriinde, ɓe mburtinoya Bulus e juuɗe yimɓe, ɓe njahara mo wuro soojeeji.
44023011	Jemmaare ma'ajum Jawmiraawo vanngani Bulus, vi'i mo~: — Ta'a hul~! Noon no caaydinirɗaa yam nder Urusaliima, noon caaydinirtaa yam nder si'ire Rooma boo.
44023012	Nde veeti, Yahuudu'en kawti ko'e mu''en, kunii mbi'i njarataa nyaamataa, sey to mbarii Bulus.
44023013	Huniiɓe hunayeere ndeen ɓurii worɓe arba'iin (40).
44023014	Ɓe njahi to mawɓe aardiiɓe diina e darvooɓe ɓe mbi'i ɓe~: — Min kunake min njarataa min nyaamataa, sey to min mbarii Bulus.
44023015	Jo'oni, onon e Kawtal Sernooɓe Yahuudu'en, ngeccee mawɗo soojeeji o waddana on Bulus, mbi'on eɗon ngiɗi ɓesdon nango ko o vi'ata. Minon boo emin ciryii wargo mo ila o yottaaki to mooɗon.
44023016	Ammaa ɓii minyiraawo Bulus debbo nanii ko ɓe ndarvi. O yahi wuro soojeeji o natti o yeccii Bulus.
44023017	Bulus noddi go'oto nder aardiiɓe soojeeji vi'i mo~: — Yaharu o'o kayeejo to mawɗo mooɗon, gam e woodi ko o yeccotoo mo.
44023018	Aardiiɗo soojeeji oon yahari mo to mawɗo muuɗum vi'i mo~: — Nanngaaɗo bi'eteeɗo Bulus noddi yam, torii yam mi wadda o'o kayeejo to maaɗa, gam e woodi ko o yeccoto maa.
44023019	Mawɗo oon nanngi junngo ma'ako, yahari mo vuttudu, ƴami mo nder suuɗeefi vi'i~: — Ɗume ngiɗɗaa yeccaago yam~?
44023020	Kayeejo toontii mo vi'i~: — Aardiiɓe Yahuudu'en kawtii ko'e, jahango ɓe ƴam maa njaharanaa ɓe Bulus yeeso Kawtal Sernooɓe Yahuudu'en, kama eɓe ngiɗi nango ko o vi'ata.
44023021	Ta'a jaɓ ko ɓe mbi'i~! Gam ko ɓuri worɓe arba'iin (40) nder maɓɓe ciryake reentugo mo dow laawol. Ɓe fuu ɓe kunake ɓe njarataa ɓe nyaamataa, sey to ɓe mbarii mo. Ɓe ciryake, eɓe ndeenti toontol maaɗa.
44023022	Mawɗo oon vi'i kayeejo~: — Ta'a yecco koo moye a yeccake yam ka. O woori mo o dilli.
44023023	Ɓaawo ma'ajum, mawɗo oon noddi aardiiɓe soojeeji muuɗum ɗiɗo vi'i ɓe~: — Kawritee worɓe keme ɗiɗo (200) e waɗɗiiɓe pucci saba'iin (70) e jogiiɓe labbe keme ɗiɗo (200). On fuu ciryooɗon yahago si'ire Kaysaariya faro njamndi joveenayi ndi jemma.
44023024	Ciryee pucci ɗi Bulus waɗɗoto, gam njaharon mo to laamiiɗo Felikus jam.
44023025	Mawɗo oon vinndi ɗereewol vi'i~:
44023026	«~Miin Kalawdiyus Lisiyas, emi hinnu maa, aan Felikus laamiiɗo mawɗo.
44023027	Neɗɗo mo lildoymaami, aardiiɓe Yahuudu'en nanngii mo e ngiɗi wargo mo. Nde mbi'aami o Roomankeejo, njahadumi e soojeeji, kisnumoomi.
44023028	Nde laatii emi yiɗi heɓtugo ko ɓe ngullorii mo, mi waddii mo yeeso Kawtal Sernooɓe Yahuudu'en.
44023029	Mi tawii dow e ceri'a maɓɓe tan ɓe ngullorii mo, ammaa ko ɓe ngullorii mo fotaay wargo mo, koo omndugo mo nder kaso.
44023030	Nde ngeccaami Yahuudu'en mbaɗii dabaree wargo mo, ɗoon e ɗoon lildoymoomi to maaɗa. Mi vi'ii wullotooɓe mo ɓeen njaha to maaɗa.~»
44023031	Soojeeji ɗiin mbaɗii ko mawɗo mu''en vi'i, ɓe kooƴi Bulus nder jemma, ɓe njahari mo si'ire Antipatiris.
44023032	Jonto ma'ajum, soojeeji garnooɗi e kosɗe kooti. Ɓe ngoordi Bulus e waɗɗiiɓe pucci njahada e muuɗum.
44023033	Nde soojeeji baɗɗiiɗi pucci njottii Kaysaariya, ɓe kokki laamiiɗo oon ɗereewol, ɓe ɗali Bulus nder junngo ma'ako.
44023034	Nde laamiiɗo oon janngi ɗereewol, o ƴami ndiye lesdi Bulus rimaa. Nde o nani Bulus no neɗɗo lesdi Siliikiya,
44023035	o vi'i mo~: — Mi naney bolle maaɗa to wulliiɓe ma ngari. O vi'i reenooɓe ndeena Bulus nder wuro laamorde ngo Hiruudus nyiɓi.
44024001	Balɗe jovi ɓaawo ma'ajum, Anaaniyas aardiiɗo diina mawɗo wari Kaysaariya. Emo wondi e woɓɓe darvooɓe e goɗɗo annduɗo ceri'a Roomankoo'en bi'eteeɗo Tertulus. Ɓe ngullii Bulus yeeso laamiiɗo Felikus.
44024002	Nde Bulus noddaa, Tertulus fuɗɗi volvugo dow ma'ako e ɗe'e bolle~: — Aan Felikus laamiiɗo mawɗo, laamu maaɗa waddanii min jo'onde jam korey, kadimaa ko mo''inaa nder ndi'i lesdi fuu, aan waɗi ɗum.
44024003	Ɗum fuu gada to maaɗa min keɓi ɗum, min ngettii ma korey.
44024004	Mi yiɗaa juttinango ma bolle, ammaa emi toro maa gam barkaa maaɗa, ngewanoɗaa min seɗɗa.
44024005	Min tawii o'o neɗɗo no kalluɗo korey, gaddoowo fitina hakkunde Yahuudu'en jooɗiiɓe nder duuniyaaru fuu. O mawɗo nder diina Najaratu'en,
44024006	faa o raarii nyiddingo Wuro Allah Seniingo. Kanjum waɗi min nanngi mo. [
44024007	-
44024008	] Ƴam mo, aan e hoore maaɗa a naney laaɓɗum ko min ngullorii mo fuu.
44024009	Yahuudu'en warduɓe e ma'ako fuu mbi'i~: — Daahir ko o vi'i fuu ɗum goonga.
44024010	Nde laamiiɗo Felikus hokki Bulus voliinde, Bulus vi'i mo~: — Emi anndi a waɗii duuɓi ɗuuɗɗi eɗa sernana ndi'i lesdi. Gam ma'ajum emi nana belɗum yeccaago maa dow ko ɓe'e yimɓe ngullorii yam.
44024011	Ɗum ɓuraay balɗe sappo e ɗiɗi ko njahami Urusaliima gam mi sujjidana Allah. Kul a liinyii ɗum, aan e hoore maaɗa a tawey noon ɗum laatii.
44024012	Walaa tawɗo emi yeddindire, koo emi ummina hakkiilooji yimɓe, koo nder Wuro Allah Seniingo, koo nder cuuɗi-ga'ajorɗi, koo nder si'ire.
44024013	Ɓe mbaawataa tabbitingo ko ɓe ngullorii yam jo'oni.
44024014	Ammaa raa ko ngiɗmi yeccaago maa~: emi ɗoon tokki Allah mo maamiraaɓe amin, dow diina ka ɓe mbi'ata diina fewre. Emi goonɗini ko vinndaa nder Tawreeta e nder defte annabo'en fuu.
44024015	Kadimaa emi resi tammunde am e Allah, noon no kamɓe maa ɓe ndesri tammunde maɓɓe dow ma'ako, vi'igo maayɓe goonga'en e halluɓe fuu no ummitoto.
44024016	Kanjum waɗi nyalaande fuu emi ti'inii jooɗaago e nyumo ɓernde laaɓngo ngo walaa feloore yeeso Allah e yeeso yimɓe.
44024017	Mi vayrii Urusaliima duuɓi ɗuuɗɗi, ɓaawo ma'ajum mi wartii gam mi hokka yimɓe am valliiru, mi waɗa sadakaaji.
44024018	Ɓaawo mi laaɓnii hoore am, ɓe tawii yam nder Wuro Allah Seniingo. Mi waldaa e hawriinde fuu, koo e fitina feere.
44024019	Yahuudu'en ivoyɓe lesdi Aasiya kaani ngara ngulloo yam yeeso maaɗa, kul e woodi ko ɓe ngullortoo yam.
44024020	Koo boo ɓe'e wonɓe ɗo'o, sey ngeccoo layfi ko tawri yam wakkaci ndariimi yeeso Kawtal Sernooɓe Yahuudu'en,
44024021	to naa haala ngo'ota tan ka mbi'imi nde ndariimi yeeso maɓɓe, townumi voliinde mbi'imi~: «~Gam ummitineeki maayɓe cernanɗon yam hannde~!~»
44024022	Nde Felikus nani ka, o laggi ɓe, gam emo anndi diina kaan. O vi'i~: — To Lisiyas mawɗo soojeeji warii, mi sernaney on.
44024023	O vi'i aardiiɗo soojeeji reena Bulus, ammaa to' o torru mo, to' o haɗ higooɓe ma'ako ngara to ma'ako, koo kuwana mo.
44024024	Balɗe seɗɗa ɓaawo ma'ajum Felikus wardi e debbo muuɗum Yahuuduujo bi'eteeɗo Durusila. O vi'i Bulus noddoyee, o yewanii bolle muuɗum dow habaru goonɗingo Yeesu Almasiifu.
44024025	Ammaa nde Bulus volvi dow aadilaaku e nantugo hoore e ceri'a nyannde-jahango, sey Felikus huli vi'i~: — Jo'oni ɗum heƴi, yah~! To mi heɓii wakkaci, mi nodditete.
44024026	Emo tammii Bulus no hokkey mo ceede. Kanjum waɗi emo nodda mo wakkaci fuu gam ɓe mbolida.
44024027	Ammaa ɓaawo duuɓi ɗiɗi, Porsiyus Festus roni laamu Felikus, laatii laamiiɗo. Felikus woori Bulus nder kaso, gam emo yiɗi velgo Yahuudu'en.
44025001	Balɗe tati ɓaawo Festus warii nder lesdi ndiin gam fuɗɗugo kuugal laamu muuɗum, o ummii Kaysaariya o yahi Urusaliima.
44025002	Toon mawɓe aardiiɓe diina e arɗuɓe Yahuudu'en ngaddi wullaandu Bulus to ma'ako. Ɓe torii yerduye ma'ako
44025003	o waddana ɓe Bulus Urusaliima, gam ɓe mbaɗii dabaree wargo mo dow laawol.
44025004	Festus toontii ɓe vi'i~: — Bulus e toon omndii nder kaso Kaysaariya. Miin e hoore am mi so''oto toon jaawɗum.
44025005	Gam ma'ajum, sey mawɓe mooɗon ngara njahada e am Kaysaariya, ɓe ngulloo neɗɗo oon toon, kul e woodi halleende nde o waɗi.
44025006	Festus jooɗii to maɓɓe faro balɗe joveetati koo sappo. Ɓaawo ma'ajum, o so''ii si'ire Kaysaariya. Jonto ma'ajum o jooɗii yaayre ceri'a o vi'i Bulus waddee.
44025007	Nde Bulus wari, Yahuudu'en ivoyɓe Urusaliima tummbi mo, ɓe ngullorii mo gullaali ɗuuɗɗi naawɗi, ɗi ɓe mbaawaay tabbitingo.
44025008	Ndeen Bulus toontii ɓe vi'i~: — Mi waɗaay layfi, koo dow ceri'a Yahuudu'en, koo e Wuro Allah Seniingo, koo e laamiiɗo Roomankoo'en mawɗo boo.
44025009	Festus e yiɗi velgo Yahuudu'en, gam ma'ajum o ƴami Bulus o vi'i~: — Eɗa jaɓa yahago Urusaliima gam miin e hoore am mi sernan maa toon dow gullaali ɗiin naa~?
44025010	Bulus toontii mo vi'i~: — Emi ɗo'o darii yeeso sernirde laamiiɗo Roomankoo'en mawɗo, ɗo'o haani mi sernanee. Mi waɗanaay Yahuudu'en layfi. Aan e hoore maaɗa eɗa anndi ɗum.
44025011	Kul mi waɗii layfi ko foti wargo yam, mi salataako wareego. Ammaa kul ko ɓe ngullorii yam wanaa ɗum goonga, walaa baawɗo waɗgo yam nder juuɗe maɓɓe. Emi toroo mi sernanee yeeso Kaysar~!
44025012	Ɓaawo Festus volidii e hokkooɓe ɗum caawara, o toontii Bulus o vi'i~: — Nde a torake ceri'a maaɗa yaharee to Kaysar, a yahey faa to ma'ako~!
44025013	Balɗe seɗɗa ɓaawo ma'ajum laamiiɗo Agaripa e mawnum debbo bi'eteeɗo Bernis ngari si'ire Kaysaariya gam hinnugo Festus.
44025014	Nde ɓe mbaali balɗe seɗɗa toon, Festus yeccii laamiiɗo oon habaru Bulus o vi'i~: — E woodi goɗɗo neɗɗo mo laamiiɗo Felikus woori ɗo'o nder kaso.
44025015	Nde njahami Urusaliima, mawɓe aardiiɓe diina e arɗuɓe Yahuudu'en ngeccake yam habaru ma'ako, ɓe torii yam mi taƴana mo ceri'a bareeki.
44025016	Toontiimi mbi'imi ɓe, Roomankoo'en mboovaay sernango goɗɗo kul jooɗodaaki e wulliiɓe ɗum, o toontoo ko ɓe ngullorii mo.
44025017	Nde ngardumi e maɓɓe ɗo'o, miin boo mi neeɓtinaay koo seɗɗa. Jonto ma'ajum njooɗiimi dow jooɗorgal ceri'a, mbi'imi neɗɗo oon waddee.
44025018	Nde wulliiɓe mo ndarii faro ma'ako, ɓe ngullaaki mo koo wullaandu wo'oru kama ko tamminoomi.
44025019	Geddi tan ɓe mba'adi e ma'ako dow habaru diina maɓɓe, e goɗɗo maayɗo bi'eteeɗo Yeesu mo Bulus vi'i e foofa.
44025020	Miin boo nde laatii mi anndaa no liinyireymi haala kaan, ƴammoomi kul o jaɓii sernaneego toon Urusaliima.
44025021	Ammaa nde laatii o torake yam o waɗee e juuɗe Kaysar, mbi'imi o reenee toon faa mi heɓa lildugo mo to laamiiɗo Roomankoo'en mawɗo oon.
44025022	Ndeen Agaripa vi'i Festus~: — Miin e hoore am emi yiɗi yewanaago neɗɗo oon. Festus vi'i mo~: — A yewanto mo jahango.
44025023	Jonto ma'ajum Agaripa e Bernis ngari e teddungal manngal, ɓe natti nder suudu ceri'a mawndu, kamɓe e mawɓe soojeeji e aardiiɓe si'ire ndeen fuu. Ndeen Festus vi'i Bulus waddee.
44025024	Festus vi'i~: — Aan Agaripa laamiiɗo e jama'aare hawritɓe ɗo'o, on ngi'ii o'o neɗɗo. Yahuudu'en fuu ngullake mo to am nder Urusaliima faa ɗo'o, eɓe mbi'a o haanaa woordeego e yonki.
44025025	Miin e hoore am, mi tawii o waɗaay koo ɗume ko haani wargo mo. Ammaa nde laatii kanko e hoore ma'ako torii ceri'a ma'ako wutinee yaharee to Kaysar laamiiɗo, mi siryake dabaree lildugo mo toon.
44025026	Ammaa mi walaa haala ndariika dow ma'ako ka haani mi vinndana laamiiɗo oon. Kanjum waɗi ndarnumoomi yeeso mooɗon on fuu, gam ɗum liinyee yeeso maaɗa aan laamiiɗo Agaripa, gam to en ngewanake voliinde ma'ako mi heɓa ko mbinndumi.
44025027	Gam miin e giiɗe am, lildugo nanngaaɗo to laamiiɗo mawɗo, ɗum yeccaaki ko o nanngiraa, ɗum vemmbere.
44026001	Agaripa vi'i Bulus~: — A hokkaama voliinde, volvu haala maaɗa. Sey Bulus ƴefti junngo toontii mo vi'i~:
44026002	Aan laamiiɗo Agaripa, mi nanii belɗum heɓgo laawol volvugo yeeso maaɗa hannde dow ko Yahuudu'en ngullorii yam fuu,
44026003	gam a anndi finaatawaaji Yahuudu'en e geddi mu''en fuu. Gam ma'ajum emi toro ma, munyaa ngewanoɗaa yam.
44026004	Yahuudu'en fuu e anndi jo'onde am ila mi ɓinngel pamarel. Eɓe anndi no njooɗoriimi nder lesdi am e nder Urusaliima fuu.
44026005	Kamɓe e ko'e maɓɓe, kul ɓe njaɓii saaydingo, eɓe anndi ila arande emi tokki laawol diina amin ɓurngol saɗgo ngol Fariisa'en.
44026006	Jo'oni emi darii ɗo'o yeeso mooɗon, emi sernanee gam tammunde am dow keeɓki alkawal ngal Allah waɗani maamiraaɓe amin.
44026007	Leƴƴi amin sappo e ɗiɗi fuu e ɗoon ndeenti tammunde keeɓki alkawal ngaal, kanjum waɗi eɓe kuwana Allah jemma e nyalawma. Aan laamiiɗo, gam daliila tammunde ndeen Yahuudu'en ngullii yam~!
44026008	Gam ɗume tammiiɗon Allah waawataa ummitingo maayɓe~?
44026009	Miin e hoore am, mi yillakeno bonnugo innde Yeesu mo Najaratu oon, gada e koo ngole laawol.
44026010	Mi waɗii ɗum nder Urusaliima. Mawɓe aardiiɓe diina kokkii yam baawɗe mi omnda goonɗinɓe Yeesu ɗuuɗɓe nder kaso. Nde ɓe cernanaa ceri'a wareego, miin boo mi jaɓii ɗum.
44026011	Mi torrii ɓe nde ɗuuɗɗum nder cuuɗi-ga'ajorɗi fuu. Mi doolii ɓe yeddugo goonɗinki maɓɓe. Mi monnaama ɓe korey, faa emi yilloyoo ɓe nder ci'e jananne, emi torra ɓe.
44026012	Nde mawɓe aardiiɓe diina kokki yam baawɗe nanngugo goonɗinɓe si'ire Dimaska, sey ndillirmi toon.
44026013	Laamiiɗo, emi ɗoon dow laawol caka nyalawma, sey ngi'imi jayngol ivoyngol gada dow, ngol yaynanii yam, miin e yahadiɗɗaaɓe am fuu. Jayngol ngool ɓurii jayngol naange.
44026014	Min fuu min ndo''ii e lesdi, sey nanmi voliinde e vi'a yam nder ibraaninkoore~: «~Saawulu, Saawulu, ko jeyi torrataa yam~? A ɗoon nawnira hoore maaɗa e gaaba ka ngaabiɗaa yam.~»
44026015	Toontiimi mbi'imi~: «~Aan a moye Jawmiraawo~?~» O vi'i yam~: «~Miin woni Yeesu mo torrata.
44026016	Umma dara. Mi vannganii ma, gam mi suɓii ma laatoɗaa maccuɗo am, caaydinaa ko ngiiɗaa dow e am jo'oni, e ko mbannginaneymaami ɗo'o yeeso.
44026017	Mi hisnete e juuɗe Yahuudu'en e yimɓe ɓe laataaki Yahuudu'en, ɓe lileymaami to mu''en,
44026018	gam mbumtinaa ɓe, ɓe mburtoyoo nder niɓre, ɓe ngarta nder jayngol, ɓe mburtoyoo nder baawɗe Ceyɗaan, ɓe ngarta nder baawɗe Allah. Kama noon ɓe keɓrata ya'afaneego hakkeeji maɓɓe, ɓe keɓa geɗal ndonu maɓɓe nder senaaɓe am, gada e goonɗinki ki ɓe ngoonɗini yam.~»
44026019	Laamiiɗo Agaripa, kanjum waɗi mi salaaki ɗowtanaago ko ngi'imi, ivonoyɗum yam gada dow.
44026020	Mi aartii wa'ajingo yimɓe Dimaska, ndeen yimɓe Urusaliima e lesdi Yahuudiya fuu. Ɓaawo ma'ajum, tokkumi nder yimɓe ɓe laataaki Yahuudu'en, mbi'imi ɓe ɓe tuuba, ɓe ngaylitoyoo to Allah, ɓe kuwa kuuɗe kolleyɗe ɓe tuubii.
44026021	Kanjum waɗi Yahuudu'en nanngi yam nder Wuro Allah Seniingo, ɓe ndaari wargo yam.
44026022	Ammaa Allah vallii yam faa hannde. Emi ɗoon darii hokka caaydaaku am yeeso mawɓe e famarɓe fuu. Mi vi'aay koo ɗume sey ko annabo'en e Muusa mbi'i no laatoto,
44026023	waato Almasiifu no torrete, o aartey ummitaago nder maayɓe. Ɓaawo ma'ajum, o wa'ajiney habaru jayngol. Wanaa Yahuudu'en tan o wa'ajinta, ammaa faa e yimɓe ɓe laataaki Yahuudu'en.
44026024	Bulus e nder bolle, sey Festus towni voliinde vi'i~: — Bulus, hoore maaɗa waylitake~! Ɗuuɗal anndal maaɗa haanyii ma~!
44026025	Bulus toontii mo vi'i~: — Yaa Festus mawɗo, mi haaŋaaka. Ko mbi'imi ɗum bolle goongaaje ɗe ma'ana.
44026026	Laamiiɗo Agaripa boo e anndi ku'uje ɗeen fuu. Kanjum waɗi mi hulaay vi'igo ɗum yeeso ma'ako. Gam mi tabbitinii ɗe'e ku'uje cuuɗanaaki mo, sabu ɗe mbaɗaaka nder suuɗeefi.
44026027	Laamiiɗo Agaripa~! A goonɗinii annabo'en naa~? Emi anndi a goonɗinii~!
44026028	Agaripa vi'i Bulus~: — Nder wakkaci seɗɗa eɗa yilloo laatingo yam goonɗinɗo Almasiifu naa~?
44026029	Bulus toontii mo vi'i~: — Koo e jaawɗum, koo naa e jaawɗum, emi toroo Allah gam aan e nanɓe yam hannde fuu laatooɗon kama no laatiimi, ammaa naa e ɗi'i sarkaaji.
44026030	Ndeen Agaripa e Festus e Bernis e jooɗodinooɓe e mu''en fuu ummii ndilli.
44026031	Nde ɓe mburtii wuro ngoon, ɓe mbi'i hakkunde maɓɓe~: — O'o gorko waɗaay ko foti wargo mo, koo omndugo mo nder kaso.
44026032	Ndeen Agaripa vi'i Festus~: — O'o gorko o yoofeteno kul o ƴamaayno ceri'a ma'ako yaharee to laamiiɗo Roomankoo'en mawɗo.
44027001	Nde ɓe tabbitini min njahey lesdi Itaaliya nder akali ndiyam, Bulus e woɓɓe nanngaaɓe mbaɗaama nder junngo mawɗo soojeeji bi'eteeɗo Juliyus. Kanko woni aardiiɗo soojeeji hemre nder yeɓre soojeeji vi'eteende soojeeji Kaysar.
44027002	Min natti akali ndiyam ivoyki Adaramitiyum jaheyki ci'e gonɗe fonngo maayo nder lesdi Aasiya, min ndilli. Emin ngondi e Aristarkus neɗɗo lesdi Makedooniya ivoyɗo si'ire Tesaloonika.
44027003	Jonto ma'ajum min ngari si'ire Sidon. Juliyus holli Bulus enɗam, o jaɓii Bulus yaha to higooɓe muuɗum gam ɓe mballa ɗum.
44027004	Nde min ummii ɗoon, min tokki fu'una lesdi Kiparus ngonndi nder maayo, gam henndu semmbiɗiraa toon.
44027005	Min kuulti maayo wonngo faro Siliikiya e Pamfiliya, min njottii Mira nder lesdi Lisiya.
44027006	Toon aardiiɗo soojeeji oon heɓani min akali ivoyki Aleksandiri pa'aki Itaaliya, o nattini min ki.
44027007	Balɗe ɗuuɗɗe akali amin waɗi e yahara se'ese-se'ese. Da bone min njottorii faro si'ire Kinidus. Nde henndu haɗi min yahago yeeso, sey min tokki foombina faa min njahari Kereeta, lesdi ngonndi nder maayo. Nde min ngutii yaayre Salmoone, min tokkiri fonngo Kereeta, toon to henndu semmbiɗiraa.
44027008	Da bone min kuultiri fonngo, min njottii yaayre vi'eteende Jipporde Vooɗnde, takkol si'ire Lasiya.
44027009	Nde laatii min mbonnii wakkaci ɗuuɗɗum faa juulɗe ittugo hakkeeji ngutii. Nder wakkaci ma'ajum jahaangal nder akali ndiyam e saɗi korey. Gam ma'ajum Bulus hokki ɓe caawara
44027010	o vi'i~: — Banndiraaɓe, mi yi'ii nga'al jahaangal no saɗey. Ɗum sooyey akali e siri ma'aki fuu. Naa kanjum tan, ammaa faa e enen en nder haɗari sooygo yonkiiji meeɗen.
44027011	Ammaa mawɗo soojeeji ɓurii jaɓgo haala jawmu akali e pooɗoowo ki dow e haala Bulus.
44027012	Nde laatii jipporde akale ndiyam to ɓe ngoni vooɗaa nder dabbunde, yimɓe ɗuuɗɓe wonɓe nder akali ɓurii yiɗgo ɓe njaha Feniika, gam ɓe ndabba toon, to ɗum heɓoto. Feniika woni jipporde akale ndiyam nder lesdi Kereeta, hu'ucunde hiirna ba woyla e hiirna ba foombina.
44027013	Nde kenel foombina fuɗɗi visgo, huwooɓe akali tammii ɓe mbaawey yahago to ɓe ngiɗi. Ɓe itti paddorɗum akali, min tokki faro fonngo Kereeta min ndilli.
44027014	Ammaa ɓaawo ma'ajum seɗɗa, henndu semmbiɗndu vi'eteendu henndu woyla ba fu'una ummoyii gada runnde Kereeta.
44027015	Henndu nduun taɓɓii akali, faa min mbaawaay luhurugo e ma'aru. Gam ma'ajum min ngoori ndu laggi ki.
44027016	Nde min ngari e iifi dunngel pamarel bi'eteengel Kawda, ngel ustani min henndu. Da bone min nanngiri akalel pamarel gam to' ngel halku,
44027017	min nattini ngel nder akali makki. Ndeen ɓe njippini ɓoggi lees akali ɓe kaɓɓi ki, gam to' ki fecco. Ɓe kuli to' ki nuf nder jaarengol nder ndiyam faro Sirtus. Gam ma'ajum ɓe njippini gude jahareyɗe akali, ɓe ngoori henndu laggi ki.
44027018	Henndu nduun waɗi ga visgo e semmbee. Gam ma'ajum jonto ɓe puɗɗi hibingo dowle akali nder maayo.
44027019	Nder nyalaande tataɓre, kamɓe e ko'e maɓɓe ɓe kibini kuuruɗum akali kiin.
44027020	Balɗe ɗuuɗɗe min ngi'aay naange e koode, gam henndu nduun tokkii visgo e semmbee, faa min itti tammunde hisgo.
44027021	Nde min mbaɗi balɗe min nyaamaay, sey Bulus darii yeeso maɓɓe vi'i~: — Kul on njaɓno haala am, on dilloytaano Kereeta, daa ɗi'i torraaji e boneeji keɓataano en.
44027022	Ammaa jo'oni emi toroo on~: cemmbiɗinee ɓerɗe mooɗon, gam koo go'oto mooɗon yonki muuɗum halkataa, sey ki'i akali tan.
44027023	Allah Jawmiraawo mo tokkumi liloyii malaa'ikaajo muuɗum to am hanki.
44027024	O vi'i yam~: «~Bulus, ta'a hul, a daroto yeeso laamiiɗo Roomankoo'en mawɗo. Kadimaa Allah no hokkete barkaa muuɗum gada e hisnugo yonkiiji yimɓe wonduɓe e maaɗa fuu.~»
44027025	Gam ma'ajum cemmbiɗinee ɓerɗe mooɗon, gam mi goonɗinii ko Allah vi'i yam ɗum laatoto daahir.
44027026	Ammaa doole henndu yahara en goɗngel ƴoolel gonngel nder ndiyam.
44027027	Nder jemmaare sappo e nayaɓre, nde henndu woni e laggi min nder maayo Adiriyaatik, caka jemma huwooɓe akali e tammii min ɓadake lesdi.
44027028	Ɓe njurii ɓoggol kaɓɓanaangol njamndi teddundi, ɓe tawi luggeenga maayo faro piyanɗe arba'iin (40). Ɓe njahi yeeso seɗɗa, ɓe peri kadimaa, ɓe tawi luggeenga ma'ago faro piyanɗe talaatiin (30).
44027029	Ɓe kuli to' henndu yaharu akali nder kaaƴe, gam ma'ajum ɓe njippini jamɗe paddorɗe nayi ɓaawo ma'aki, ɓe ndari, eɓe kaaɓi bimbi veeta.
44027030	Nde laatii huwooɓe akali e ngiɗi vurtaago ndilla, sey ɓe njippini akalel pamarel nder ndiyam, ɓe mbaɗi kama ɓe njippiney paddorɗe yeeso akali.
44027031	Sey Bulus vi'i soojeeji e mawɗo mu''en~: — Kul huwooɓe ɓeen ndaraaki nder akali on kisataa.
44027032	Ndeen soojeeji ɗiin taƴi ɓoggi jogiiɗi akalel pamarel, ɓe ngoori ngel, ngel tokki ndiyam.
44027033	Nde ɓadii veetgo, Bulus torii ɓe ɓe fuu, ɓe nyaama. O vi'i~: — Hannde woni nyalaande sappo e nayaɓre eɗon munyi, on nyaamaay koo ɗume.
44027034	Gam ma'ajum emi toroo on, nyaamon gam kison. Gam koo laasol hoore go'oto mooɗon halkataa.
44027035	Nde o vi'i noon, o hooƴi buroodi o yetti Allah yeeso maɓɓe ɓe fuu, o yevi ɗum o fuɗɗi nyaamgo.
44027036	Ndeen ɓe fuu hakkiilooji maɓɓe nde''iti. Kamɓe maa ɓe kooƴi ɓe nyaami.
44027037	Minon wonɓe nder akali min mbaɗii yimɓe keme ɗiɗo e saba'iin e njoveego'o (276).
44027038	Nde ɓe nyaami faa ɓe kaari, ɓe kooƴi buhuuji alkamaari gonɗi nder akali kiin ɓe peri ɗi nder maayo, gam ɓe ustana ki tedduɗum.
44027039	Nde veeti huwooɓe akali annditaay lesdi to ɓe ngari. Ɓe ngi'ii yaayre to woodi njaareendi. Eɓe ngiɗi yaharugo akali kiin toon, kul ɓe mbaawi.
44027040	Ɓe taƴi ɓoggi jamɗe paddorɗe akali, ɓe ngoori ɗe nder ndiyam, ɓe piɓti ɓoggi kaɓɓirɗi leltirɗe ma'aki. Ɓaawo ma'ajum, ɓe ƴefti wudere woɗnde e hoore ma'aki, gam henndu laggira ki yeeso, yahara ki e lesdi.
44027041	Ammaa akali warii to ndiyam luggiraa, hoore ma'aki tiggi, ki nufi e tudubaare njaareendi nder ndiyam, faa ki dimmbataako sam. Ɓoggi ndiyam boo piyii ɓaawo ma'aki, faa ki feccii.
44027042	Soojeeji boo ngiɗi wargo ɓe kaso, gam to' goɗɗo nder maɓɓe yinoo nder ndiyam daɗa.
44027043	Ammaa nde aardiiɗo soojeeji oon e yiɗi hisnugo Bulus, sey o haɗi ɓe waɗgo ko ɓe ngiɗi, o vi'i waawɓe ndiyam aarta nattugo nder ma'ajam kuulta,
44027044	ndeen horiiɓe mbaɗɗii kaatakooje e guditale leɗɗe akali jeɓɗe. Noon min fuu min mbaɗi min njottii lesdi jam.
44028001	Nde min kisi, min nanii runnde ndeen Malta vi'etee.
44028002	Yimɓe lesdi ndiin njaɓɓorii min e yiɗde mawnde. Ɓe njaɓɓii min, ɓe kuɓɓani min yiite, gam ndiyam e toɓa, peewol boo e woodi.
44028003	Bulus hawriti leɗɗe emo waɗa ɗe nder yiite ngeen, sey gulɗum yiite vurtini mbo'odi nder ma'aje, ndi taarii e junngo ma'ako, ndi fe''i mo.
44028004	Nde yimɓe ɓeen ngi'i mbo'odi ndiin e taari e junngo Bulus, ɓe mbi'i hakkunde maɓɓe~: — Goonga, o'o neɗɗo o baɗoowo war-hoore. Koo nde o hisi gada e maayo, ammaa e noon fuu ceri'a Allah woordataa mo e yonki.
44028005	Ammaa Bulus fi'itini mbo'odi ndiin nder yiite, o nanaay naawɗum koo seɗɗa.
44028006	Eɓe tammii junngo ma'ako no ɓuutey, koo o do''oo ɗoon e ɗoon o maaya. Ammaa nde yaawtii ɓe ngi'i walaa ko yani mo, nyumooji maɓɓe ngaylitii dow ma'ako ɓe mbi'i o allah feere.
44028007	Faro yaayre ndeen e woodi gese mawɗo lesdi ndiin bi'eteeɗo Pubiliyus. O jaɓɓii min booɗɗum, o veerni min to ma'ako balɗe tati.
44028008	Baaba Pubiliyus e ɗoon waalii no jontaaɗo, emo riiwoo ƴiiƴam. Bulus yahi to ma'ako, yowi juuɗe muuɗum dow ma'ako, waɗani mo do'aare, o yamɗiti.
44028009	Ɓaawo ma'ajum, ɓe njamɗaa wonɓe nder lesdi ndiin ngari to Bulus, o yamɗitini ɓe.
44028010	Ɓe teddini min korey. Nde min ngari dillugo, ɓe kokki min ko min ngiɗi fuu gam jahaangal.
44028011	Ɓaawo lebbi tati, min natti nder akali ivoyki Aleksandiri noddirteeki Siwtaaɓe Worɓe, dabbunooki nder lesdi Malta, min ndilli.
44028012	Min njottii si'ire vi'eteende Sirakus, min mbaɗi balɗe tati toon.
44028013	Ndeen min natti akali, min tokki fonngo maayo faa min njahari si'ire Regiyum. Jonto ma'ajum henndu foombina fuɗɗi visgo. Nder balɗe ɗiɗi min ngari si'ire Putiyooli.
44028014	Min tawi banndiraaɓe goonɗinɓe toon. Ɓe torii min, min njooɗoo to maɓɓe asaveere wo'ore. Ɓaawo ma'ajum, min njottoyii Rooma.
44028015	Nde banndiraaɓe goonɗinɓe wonɓe Rooma nani habaru garol amin, ɓe njahi luumo Apiyus e yaayre vi'eteende Jipporɗe Tati, gam taɓɓaago min. Nde Bulus yi'i ɓe o yetti Allah, ɓernde ma'ako boo semmbiɗi.
44028016	Nde min ngari si'ire Rooma, Bulus wooraa jippoo nder wuro haya feere muuɗum, kanko e soojeeru reeneyndu mo.
44028017	Balɗe tati ɓaawo garki amin, Bulus noddi mawɓe Yahuudu'en. Nde ɓe kawriti o vi'i ɓe~: — Banndiraaɓe~! Mi waɗaay layfi fuu dow yimɓe meeɗen koo e finaatawaaji maamiraaɓe meeɗen, ammaa mi nanngaama Urusaliima mi waɗaama nder juuɗe Roomankoo'en.
44028018	Ɓe ƴami yam ko mbaɗmi. Ɓe ngiɗii yoofgo yam, gam ɓe tawii mi waɗaay goɗɗum ko foti wargo yam.
44028019	Ammaa nde laatii Yahuudu'en njaɓaay mi yoofee, doole mi toroo ceri'a am waddee to laamiiɗo Rooma mawɗo, koo nde laatii mi walaa wullaandu fuu dow lenyol am.
44028020	Kanjum waɗi noddumi on gam mi yi'a on, mi volida e mooɗon. Gam daliila tammunde Isiraa'iila'en kaɓɓiraami ɗi'i sarkaaji.
44028021	Yahuudu'en mbi'i mo~: — Min keɓaay ɗereewol ivoyngol lesdi Yahuudiya anndineyngol min habaru maaɗa. Kadimaa walaa koo go'oto nder banndiraaɓe amin garɗo yeccii min habaru ko vooɗaa dow maaɗa.
44028022	Ammaa emin ngiɗi ngeccoɗaa min nyumo maaɗa, gam emin anndi yimɓe koo toye e njedda diina ka tokkuɗaa.
44028023	Ɓe ndesi nyalaande nde ɓe co''oytoo to ma'ako. Nde nyanndeere ndeen wari, yimɓe ɗuuɗɓe ngari kawriti veerdude Bulus. Ila bimbi faa alaasara emo wa'ajina ɓe, emo yeccoo ɓe habaru laamu Allah. Emo holla ɓe habaru Yeesu nder Tawreeta Muusa e nder defte annabo'en.
44028024	Woɓɓe nder maɓɓe njaɓi ko o vi'i, woɓɓe boo njaɓaay.
44028025	Ila ɓe cankitaaki, ɓe ngeddootiri hakkunde maɓɓe. Ndeen Bulus ɓesdi vi'igo ɓe voliinde wo'ore, o vi'i~: — Ruhu Ceniiɗo vi'ii goonga, nde o volvani maamiraaɓe mooɗon gada e honnduko annabi Ecaaya o vi'i~:
44028026	«~Yah to ɓe'e yimɓe, mbi'aa ɓe~: On naney, ammaa on pahamataa, on ndaarey, ammaa on ngi'ataa.
44028027	Gam ɓerɗe ngo'ol lenyol njo'orii. Ɓe cumɓii noppi maɓɓe, ɓe muuɓnii gite maɓɓe, gam to' gite maɓɓe ngi', to' noppi maɓɓe nan, to' ɓerɗe maɓɓe pahamu, faa ɓe mbittoya to am, mi yamɗitina ɓe.~»
44028028	Bulus ɓesdii vi'igo~: — Anndee, Allah lildii kisndam muuɗum to yimɓe ɓe laataaki Yahuudu'en. Kamɓe ɓe ngewotoo~! [
44028029	Nde Bulus vi'i bolle ɗeen, Yahuudu'en mburtii e njeddindira e semmbee hakkunde mu''en.]
44028030	Bulus waɗi duuɓi ɗiɗi nder wuro haya ngoon. Emo jaɓɓoo koo moye garɗo to ma'ako,
44028031	emo wa'ajina ɓe habaru laamu Allah, emo ekkitina ɓe habaru Yeesu Almasiifu Jawmiraawo e semmbee, walaa kaɗɗo mo.
45001001	Miin Bulus maccuɗo Yeesu Almasiifu vinndi ngo'ol ɗereewol. Allah noddii yam mi laatoo lilaaɗo, o suɓii yam mi wa'ajina Habaru ma'ako Belɗum.
45001002	Habaru Belɗum ɗuum, o waɗiino alkawal ma'ajum nder Deftere Seniinde ilaa, gada e annabo'en ma'ako.
45001003	Habaru ɗuum haala Ɓiyiiko volvata, iɓɗo e lenyol Dawda dow e ɓanndu,
45001004	ammaa e baawɗe mawɗe Allah holliri Yeesu Almasiifu Jawmiraawo meeɗen no Ɓiyiiko, nde o ummitini mo nder maayde barkaa Ruhu Ceniiɗo.
45001005	Gada e ma'ako keɓmi barkaa laataago lilaaɗo, gam faa mi nodda leƴƴi duuniyaaru fuu ngoonɗina mo, ɗowtanoo mo.
45001006	Onon maa, on nder yimɓe ɓeen ɓe Allah noddi, gam laatooɗon ɓe Yeesu Almasiifu.
45001007	Emi hinna on, on fuu wonɓe si'ire Rooma, ɓe Allah yiɗi noddi gam laatoo seniiɓe. Barkaa e jam Allah Baaba meeɗen e Yeesu Almasiifu Jawmiraawo wondu e mooɗon.
45001008	Aran, emi yetta Allah am barkaa Yeesu Almasiifu gam mooɗon on fuu, sabu habaru goonɗinki mooɗon e volvee nder duuniyaaru fuu.
45001009	Allah mo njaggantoomi e ɓernde wo'ore gada e wa'ajingo habaru Ɓiyiiko woni caayduujo am, wakkaci mbaɗeymi do'aare fuu, emi nyumta on.
45001010	Koo ndeye nde mbaɗeymi do'aare emi toroo Allah omtana yam laawol wargo to mooɗon, to o jaɓii.
45001011	Emi yiɗi yi'igo on korey, gam mi waddana on kokkal ngal Ruhu Allah hokki yam, faa ɗum semmbiɗina on.
45001012	Ko ngiɗmi vi'igo woni cemmbiɗindiren. Mi semmbiɗinira on goonɗinki am, onon maa cemmbiɗiniron yam ki mooɗon.
45001013	Banndiraaɓe, emi yiɗi anndon, mi waɗii anniya wargo to mooɗon nde ɗuuɗɗum, ammaa ɗum heɓaaki faa jo'oni. Emi yiɗi heɓgo goonɗinɓe Yeesu nder mooɗon, noon no ngiɗrumi heɓrugo ɓe nder goɗɗi leƴƴi.
45001014	Doole mi yaha to yimɓe fuu, jooɗiiɓe si'ire e jooɗiiɓe ladde, jannguɓe e ɓe njanngaay.
45001015	Kanjum waɗi emi haaɓi wa'ajingo on Habaru Belɗum, onon maa jooɗiiɓe si'ire Rooma.
45001016	Mi nanataa cemtuɗum wa'ajingo Habaru Belɗum, gam ɗum baawɗe Allah baaweyɗe hisnugo koo moye goonɗinɗo mo, aran Yahuudu'en, ɓaawo ɗoon yimɓe ɓe laataaki Yahuudu'en.
45001017	Habaru Belɗum ɗuum e holla aadilaaku Allah keɓeteeɗum gada e goonɗingo Yeesu tan. Kama ko vinndaa nder Deftere~: «~Aadaliijo no foofrey e goonɗinki.~»
45001018	Allah e holla huunƴere muuɗum gada asama, dow yimɓe ɓe kulataa mo e dow kuuɗe maɓɓe kalluɗe ɗe ɓe nyo'irta goonga.
45001019	Gam ko neɗɗo waawi anndugo dow Allah fuu e laaɓani ɓe, sabu Allah hollii ɓe ɗum.
45001020	Gam gada tageeki duuniyaaru, ko yi'ataake e Allah, waato baawɗe ma'ako ɗe nde'ataa e allaaku ma'ako, e ɗum fahamee nder ko o tagi. Gam ma'ajum yimɓe ngalaa hujja sam.
45001021	Koo nde eɓe anndi Allah, ɓe teddinaay mo, ɓe ngettaay mo, noon no haani Allah waɗanee, ammaa nyumooji maɓɓe majjii, fahamu vurtii ɓerɗe maɓɓe, niɓre natti.
45001022	Eɓe ɗoon manto, eɓe tammii ɓe ƴoyɓe, ammaa ɓe vemmbuɓe.
45001023	Ɓe mbattindirii teddungal Allah tabbitɗo e ngal gumkiiji baɗaaɗi nder nanndi neɗɗo maayoowo, e nder nanndi colli e bisaaji e ko dasotoo.
45001024	Gam ma'ajum Allah yoofi ɓe ɓe tokka suunooji ɓerɗe maɓɓe nefniiɗi, ɓe nyiddindira ɓalli maɓɓe e kuuɗe cemtiniiɗe.
45001025	Ɓe mbattindirii goonga Allah e fewre, ɓe cujjidanii ko tagaa, ɓe njagganii ɗum mbattudi Allah tagoowo, kaanɗo maalteego faa abadaa~! Aamiin.
45001026	Gam ma'ajum Allah yoofi ɓe ɓe tokka suunooji maɓɓe cemtiniiɗi. Rewɓe maɓɓe kibinii baaldal tawaangal, mbittii e mbaalda hakkunde mu''en.
45001027	Noon boo worɓe ngoorii waaldugo e rewɓe, suuno waaldugo e worɓe nanngii ɓe. Ɓe mba'adii ko semtinii hakkunde maɓɓe. Noon ɓe pooɗrani ko'e maɓɓe laada majjere maɓɓe.
45001028	Nde laatii ɓe njaɓaay anndugo Allah, kam waɗi Allah yoofi ɓe ɓe tokka nyumooji maɓɓe leliiɗi, ɓe mbaɗa ko haanaa waɗeego.
45001029	Eɓe keevi koo iri kaye ciya goonga e halleende e koɗey e gikku kallungu. Eɓe keevi nalwiiru e war-hoore, e kaɓe e ƴoynugo yimɓe e ɓerɗe ɓaleeje. Ɓe nyo''ooɓe,
45001030	e hallinooɓe woɓɓe, ɓe wanywanyɓe Allah, ɓe toonoro. Ɓe mawnitiiɓe, manooɓe ko'e mu''en, figginooɓe laabi halleende dum. Ɓe ɗowtantaako danyooɓe mu''en.
45001031	Ɓe ngalaa hakkiilo, ɓe ngalaa alkawal, ɓe ngalaa yiɗde, ɓe ngalaa yurmeende.
45001032	Koo to eɓe anndi dooka Allah vi'ii waɗooɓe iri kuuɗe ɗeen e kaani mbaree, e noon fuu naa ɓe kuwey ɗe tan, faa maa eɓe mana waɗooɓe kuuɗe ɗeen.
45002001	Gam ma'ajum, aan cappotooɗo layfi ɗum goɗɗo waɗi, koo a moye, a accitantaake. Gam nde cappiɗaa layfi goɗɗo fuu, hoore maaɗa cernanta, sabu layfi ɗum capportoɗaa goɗɗo, aan maa a waɗa ɗum.
45002002	Eɗen anndi ceri'a ka Allah taƴanta waɗooɓe iri kuuɗe ɗeen, ɗum goonga o serniranta ɓe.
45002003	Kadi aan baɗeyɗo layfi ɗum sapportoo woɓɓe, a tammii a hisey ceri'a Allah naa~?
45002004	Nakay a yavii caahu Allah ɗuuɗngu e munyal ma'ako~? A anndaa caahu Allah nguun, kam yaharey maa to tuubataa naa~?
45002005	Ammaa a yo'orinii hoore maaɗa, ɓernde maaɗa salake tuubgo. Gam ma'ajum eɗa mooɓtana hoore maaɗa huunƴere Allah reentunde ma nyannde nde Allah vannginta huunƴere muuɗum e ceri'a muuɗum ngoongaha.
45002006	Nyannde ndeen o biyotoo koo moye deydey e kuuɗe muuɗum.
45002007	Yonki ɗum faa abadaa no jippanto ti'iniiɓe yillaago manoore Allah e darajja e ko tabotoo gada e waɗgo ko vooɗi.
45002008	Ammaa elto Allah e huunƴere muuɗum no yooftanto yiɗanɓe ko'e mu''en, lati goonga tokki ciya goonga.
45002009	Bone e jiɓayeere no yooftanto koo moye baɗeyɗo ko halli, aran Yahuudu'en, ndeen yimɓe ɓe laataaki Yahuudu'en.
45002010	Ammaa darajja e manoore e jam no laatanto waɗeyɓe ko vooɗi fuu, aran Yahuudu'en, ndeen yimɓe ɓe laataaki Yahuudu'en,
45002011	sabu Allah ɓurdindirtaa yimɓe.
45002012	Baɗɗo hakke dow e ciya anndugo Tawreeta no halkey, koo to serniranaaka Tawreeta. Ammaa annduɗo Tawreeta, to waɗii hakke, no sernirante Tawreeta.
45002013	Gam wanaa nanooɓe ko Tawreeta vi'i, Allah raarata aadali'en yeeso muuɗum, ammaa huwooɓe ko ka vi'i.
45002014	Yimɓe ɓe laataaki Yahuudu'en ngalaa Tawreeta. Ammaa to ɓe kuwii ko Tawreeta vi'i e yiɗde maɓɓe, ɓe kollii eɓe anndi ko haani waɗee, koo to ɓe ngalaa Tawreeta.
45002015	Ɓe kollii ko Tawreeta vi'i e vinndii nder ɓerɗe maɓɓe. Nyumo ɓerɗe maɓɓe boo e holla ɓe ɗum, gam to go'o nyumooji ɓerɗe maɓɓe e pela ɓe, to go'o maa eɗi kokka ɓe goonga.
45002016	Ɗum fuu ɗum vanngey nyannde nde Allah sernanta nyumooji yimɓe cuuɗiiɗi, gada e Yeesu Almasiifu. Kanjum Habaru Belɗum ɗum nga'ajineymi vi'ii.
45002017	Aan biiɗo no Yahuuduujo, ɓaariiɗo Tawreeta, mantortooɗo anndugo Allah,
45002018	a vi'ii a anndi ko Allah yiɗi, Tawreeta ekkitinii ma suɓgo ko ɓuri vooɗgo,
45002019	a hoolii eɗa waawi ɗowgo bumɗo, a jayngol gam wonɓe nder niɓre,
45002020	a eltoowo ɓe ngalaa anndal, a jannginoowo bilki'en, ɗum fuu a vi'i ɗum gam Tawreeta hokkii ma goonga e anndal keeɓɗum.
45002021	Ee aan ekkitinoowo woɓɓe, a ekkitintaa hoore maaɗa naa~? Aan ga'ajotooɗo to' ɗum wujju, a wujjataa naa~?
45002022	Aan bi'eyɗo to' ɗum waɗ njeenu, a waɗataa njeenu naa~? Aan nefoowo gumkiiji, a wujjataa ko woni nder suudu ma'aji naa~?
45002023	Aan mantortooɗo Tawreeta, a yavortaako Allah gada e huultugo Tawreeta ma'ako naa~?
45002024	Noon no ɗum vinndiraa nder Deftere~: «~Gam daliila mooɗon, onon Yahuudu'en, yimɓe ɓe laataaki Yahuudu'en e kallina innde Allah.~»
45002025	E goonga naadeeki maaɗa e woodi botee, to a ɗowtanii ko Tawreeta vi'i. Ammaa to a ɗowtanaaki ko Tawreeta vi'i, aan e mo naadaaka fuu on go'o.
45002026	Kadi, to mo naadaaka ɗowtanake ko Tawreeta vi'i, Allah raarataa mo kama naadaaɗo naa~?
45002027	Mo naadaaka, to ɗowtanake Tawreeta, no do''ete ceri'a, aan naadaaɗo goonɗo binndi Tawreeta fuu, ammaa ɗowtanaaki ka.
45002028	Gam wanaa ko yi'etee e ɓanndu laatinta neɗɗo Yahuuduujo, wanaa boo tayki nguru ɓanndu woni naadeeki goongahi.
45002029	Yahuuduujo gada nder ɓernde, kam woni Yahuuduujo goongaajo, kadimaa naadeeki ki Ruhu waɗata nder ɓernde, kanki woni goongahi, naa baɗeteeki gada e ɗowtanaago ko vinndaa nder Tawreeta. Manoore iri o'o neɗɗo to Allah ivoyta, wanaa to yimɓe.
45003001	To noon, ɗume Yahuudu'en ɓurdi ɓe laataaki Yahuudu'en~? Ɗume woni botee naadeeki~?
45003002	Botee ma'ajum e ɗuuɗi nder koo ngole laawol. Aran fuu, Yahuudu'en kokkaa bolle Allah.
45003003	E goonga, woɓɓe maɓɓe laataaki hoolaaɓe. Koo ciya hooleego maɓɓe e waawi haɗgo Allah laatoo koolniiɗo naa~?
45003004	Ɗum waawataa sam~! Koo to yimɓe fuu no fevooɓe, doole koo moye jaɓa Allah o goonga. Noon no ɗum vinndiraa nder Deftere~: «~Sey koo moye tabbitina haala maaɗa e woodi goonga, a jaaloto wullotooɓe ma dum.~»
45003005	Ammaa to ciya aadilaaku meeɗen e ɓesda hollugo aadilaaku Allah, noye mbi'eten~? Ndeen en mbaawi vi'igo Allah walaa aadilaaku to o jippinii huunƴere ma'ako dow meeɗen naa~? (Ɗo'o emi volva kama no neɗɗo mo anndaa Allah volvirta.)
45003006	Ɗum waɗataako sam~! Kul Allah walaa aadilaaku, ndeen noye o sernironoyta duuniyaaru~?
45003007	To ciya goonga am vallii yimɓe yi'igo goonga Allah e njaayri, faa eɓe mawnina mo, ndeen gam ɗume o sernantammi kama mo hakke faa jo'oni~?
45003008	To neɗɗo nyumrii noon, o vi'ey~: «~En mbaɗ ko halli gam ko vooɗi vurtoo nder ma'ajum.~» Woɓɓe e mbi'a miin vi'i noon, ammaa naa ɗum goonga. Kamɓe ɓe cernante deydey e bolle maɓɓe.
45003009	Too, noye mbi'eten~? Minon Yahuudu'en min ɓurii yimɓe horiiɓe naa~? Min ɓuraay ɓe sam~! Mi aartii mi hollii Yahuuduujo e mo laataaki Yahuuduujo fuu, lees baawɗe hakke ɓe ngoni.
45003010	Kama ko vinndaa nder Deftere~: «~Walaa aadaliijo, walaa koo go'oto,
45003011	walaa goonɗo fahamu, walaa gillotooɗo Allah.
45003012	Ɓe fuu ɓe celii laawol goonga, ɓe laatake mehere'en. Walaa kuweyɗo ko vooɗi, walaa koo go'oto.
45003013	Konnduɗe maɓɓe e laatii kama genaale omtiiɗe. Eɓe ƴoynira yimɓe ɗemɗe maɓɓe. Bolle maɓɓe e keevi tooke poosooje.
45003014	Konnduɗe maɓɓe e keevi ja'alooje e bolle mettuɗe.
45003015	Eɓe njawɗanoo rufgo ƴiiƴam.
45003016	To ɓe njahi fuu, sey to vonnere e bone waɗi.
45003017	Ɓe anndaa laawol waddugo jam.
45003018	Kulol Allah walaa nder ɓerɗe maɓɓe.~»
45003019	Jo'oni en anndi ko Tawreeta vi'i fuu, eka vi'a ɗum wonɓe lees ma'aka, gam to' koo moye heɓ hujja, kadimaa yimɓe duuniyaaru fuu annda e lees ceri'a Allah.
45003020	Walaa keɓreyɗo aadilaaku yeeso Allah gada e ɗowtanaago Tawreeta. Gam ko ka waɗata woni, ka anndina neɗɗo hakke muuɗum.
45003021	Ammaa jo'oni Allah vannginii laawol ngol yimɓe tokkata laatoo aadali'en yeeso ma'ako. Laawol ngool heɓortaako e tokkugo Tawreeta. Kanjum Tawreeta e defte annabo'en mbi'ii dow ma'agol.
45003022	Laawol ngool woni goonɗingo Yeesu Almasiifu. Goonɗinɗo Yeesu fuu, Allah no laatiney mo aadaliijo yeeso muuɗum, gam kanko o feerɗindirtaa yimɓe,
45003023	gam ɓe fuu ɓe mbaɗii hakke, ɓe potaay heɓgo teddungal Allah.
45003024	Ammaa Allah enɗii ɓe, o laatinii ɓe aadali'en caahu. O waɗanii ɓe ɗum barkaa Yeesu Almasiifu coottiiɗo ɓe,
45003025	-
45003026	mo Allah laatini cakkiri, gam ittugo hakkeeji goonɗinɓe ƴiiƴam ma'ako fuu. Noon o holliri aadilaaku ma'ako. Ndeenno o sernanaay hakkeeji ɗi yimɓe mbaɗi gam munyal ma'ako, ammaa nder wakkaci ɗum ngonɗen jo'oni, o hollii o aadaliijo nde o laatini goonɗinɗo Yeesu fuu aadaliijo.
45003027	Kadi, e woodi ko mantortooɗen naa~? Ɗum walaa. Gam ɗume~? Gam en laataaki aadali'en gada e kuuɗe meeɗen, sey nii gada e goonɗingo Yeesu tan.
45003028	Gam en anndi gada e goonɗinki tan neɗɗo laatortoo aadaliijo yeeso Allah, naa e tokkugo ko Tawreeta vi'i.
45003029	Nakay Allah o Allah Yahuudu'en tan~? Asee, naa o Allah faa e leƴƴi ɗi laataaki Yahuudu'en~? Goonga, o Allah leƴƴi fuu.
45003030	Allah o go'oto, kanko laatinta naadaaɓe aadali'en gada e goonɗinki mu''en, ɓe naadaaka boo to ngoonɗinii o laatiney ɓe aadali'en.
45003031	To noon, en meheriɗiney Tawreeta gam en ngoonɗinii Yeesu naa~? Naa noon sam~! To goonga kam, en ɓesdanii ka darajja.
45004001	Too, noye mbi'eten dow Ibraahim maama amin, minon Yahuudu'en~? Ɗume o heɓi~?
45004002	Kul Ibraahim no laatorino aadaliijo gada e kuuɗe muuɗum, daa o heɓiino ko o mantorto. Ammaa yeeso Allah naa ɗum noon.
45004003	Raa ko Deftere Seniinde vi'i~: «~Ibraahim goonɗinii Allah. Allah boo raarii mo aadaliijo.~»
45004004	Kuwoowo saahorantaake biya muuɗum, gam e haani o biyee kuugal ma'ako.
45004005	Ammaa mo huwaay koo ngale, to goonɗinii Allah laatinoowo ɓe hakke aadali'en, goonɗinɗo oon no raarete aadaliijo caahu.
45004006	Dawda maa volvii dow ma'ajum, nde o volvi dow barkaa neɗɗo mo Allah raari aadaliijo, naa gada e kuuɗe muuɗum. Raa no o vi'i~:
45004007	«~Barkaa laatanto yimɓe ɓe ɗum ya'afanii halleende mu''en, ɓe hakkeeji mu''en mooytaa.
45004008	Barkaa laatanto neɗɗo mo Jawmiraawo limaay hakke muuɗum.~»
45004009	Barkaa kaan e laatii gam Yahuudu'en tan, nakay faa e yimɓe ɓe laataaki Yahuudu'en~? En mbi'ii~: Ibraahim goonɗinii Allah, gam ma'ajum Allah raari mo o aadaliijo.
45004010	Ɗume wakkaci Allah raari Ibraahim aadaliijo~? Ko hokka o naadee, na ɓaawo naadeeki ma'ako~? Daahir ɗum waɗii ila o naadaaka, wanaa ɓaawo naadeeki ma'ako.
45004011	Naadeeki ki o waɗanaa e laatii alaama kolluɗum Allah raarii mo o aadaliijo, gam o goonɗinii Allah ko hokka o naadee. Gam ma'ajum Ibraahim laatake baaba goonɗinɓe fuu ɓe Allah raari aadali'en, koo to ɓe naadaaka.
45004012	Kanko boo laatii baaba naadaaɓe, ammaa wanaa naadaaɓe fuu, sey ɓeen tokkuɓe misaalu goonɗinki ma'ako ila o naadaakano.
45004013	Alkawal rongo duuniyaaru ngal Allah waɗani Ibraahim e asngol muuɗum, o waɗaay ngal gam Ibraahim tokkii ko Tawreeta vi'i, ammaa ɗum gam aadilaaku ngu o heɓri gada e goonɗingo Allah.
45004014	Kul tokkooɓe Tawreeta laatinoo ronooɓe duuniyaaru, daa goonɗinki laatake mehere, alkawal Allah boo walaa nafuuda fuu.
45004015	Tawreeta, huunƴere Allah tan waddata, ammaa to dooka walaa, huultugo ka boo walaa.
45004016	Gam ma'ajum alkawal Allah dow goonɗinki tan dari, gam faa ngal laatoo caahu, ngal tabbita dow asngol Ibraahim fuu. Ngal laataaki gam tokkooɓe ko Tawreeta vi'i tan, ammaa faa e gam goonɗinirɓe Allah noon no Ibraahim goonɗiniri mo. Ibraahim oon woni baaba meeɗen, en fuu.
45004017	Noon no ɗum vinndiraa nder Deftere~: «~Mi waɗii ma baaba leƴƴi ɗuuɗɗi.~» Kanko woni Baaba meeɗen yeeso Allah, mo o goonɗini, Allah kokkoowo maayɓe yonki, noddoowo ko walaa ɗum wara.
45004018	Ibraahim goonɗinii Allah, o waɗii tammunde heɓgo ɓinngel, koo nde daliila tammunde walaa. Kanjum waɗi o laatii baaba leƴƴi ɗuuɗɗi. Kadimaa Allah vi'ii mo~: «~Asngol maaɗa no ɗuuɗrey ba koode.~»
45004019	Ibraahim wooraay goonɗingo Allah, koo nde o yi'i ɓanndu ma'ako tampi, gam o yaharii faro duuɓi hemre, Saaratu koree ma'ako boo naywii rugum, waawataa saawgo.
45004020	Ibraahim waɗaay cekka dow alkawal ngal Allah waɗani mo, ammaa goonɗinki ma'ako semmbiɗinii mo, o maalti Allah.
45004021	O tabbitinii Allah e woodi baawɗe hebbingo alkawal muuɗum.
45004022	Kanjum waɗi~: «~Allah boo raari mo o aadaliijo.~»
45004023	Bolle ɗeen, wanaa gam ma'ako tan ɗe mbinndaa.
45004024	Ɗe mbinndaama gam meeɗen boo, enen ɓe Allah laatinta aadali'en, enen goonɗinɓe o ummitinii Jawmiraawo meeɗen Yeesu nder maayde.
45004025	Yeesu oon waraama gam hakkeeji meeɗen, o ummitinaama nder maayde boo gam keɓen laataago aadali'en yeeso Allah.
45005001	Gam ma'ajum, jo'oni nde keɓɗen laataago aadali'en sabu goonɗinki, en ngoodi hooluye hakkunde meeɗen e Allah, barkaa Jawmiraawo meeɗen Yeesu Almasiifu.
45005002	Kanko hokki en laawol heɓgo caahu Allah ngu ngonɗen nder muuɗum jo'oni. Kadimaa en ɗoon mbelmbelta, gam en ngoodi tammunde wondugo e teddungal Allah.
45005003	Naa kanjum tan, faa maa en ɗoon mbelmbelta koo nder torraaji ɗi njareten, gam en anndi ɗi ndimaney en munyal,
45005004	munyal no rimey ngorjaaku, ngorjaaku boo no rimey tabbitinki.
45005005	Tabbitinki kiin woorataa mbuusteeɗen sam, gam Allah loovii yiɗde muuɗum nder ɓerɗe meeɗen, gada e hokkugo en Ruhu Ceniiɗo.
45005006	Wakkaci nde tampuɗen waɗgo ko vooɗi, Almasiifu maayii gam meeɗen, enen waɗooɓe hakke. O maayii nder wakkaciire nde Allah taƴi.
45005007	Eɗum saɗi goɗɗo jaɓa maaygo mbattudi neɗɗo aadaliijo. Ɗum baɗoojum o heɓa ngorgu maaygo mbattudi neɗɗo geeto korey.
45005008	Ammaa Almasiifu maayii gam meeɗen wakkaci ngonnooɗen nder hakke. Noon Allah holliri no yiɗiri en.
45005009	Nde laatii jo'oni en keɓii aadilaaku gada e ƴiiƴam Almasiifu ndufaaɗam gam meeɗen, ndeen kam en tabbitinii o hisney en huunƴere Allah wareynde.
45005010	Koo ndeenno nde laatinooɗen wanywanyɓe Allah, o siryootirii en e hoore ma'ako, barkaa maayde Ɓiyiiko, hakko jo'oni nde ciryootirɗen e ma'ako, en tabbitinii Almasiifu no hisney en gam emo foofa.
45005011	Naa kanjum tan, ammaa en ɗoon mantoroo Allah barkaa Jawmiraawo meeɗen Yeesu Almasiifu, ciryootirɗo en e Allah.
45005012	Gada e neɗɗo go'oto hakke nattiri duuniyaaru. Hakke ɗuum waddi maayde. Noon yimɓe fuu laatorii maayeyɓe, gam ɓe fuu ɓe mbaɗii hakke.
45005013	Goonga, hakke e ɗoon nder duuniyaaru ila Tawreeta waraay, ammaa Allah limataa ɗe to dooka walaa.
45005014	E noon fuu, gada jaamaniiru Aadamu faa wargo jaamaniiru Muusa, maayde laamake dow yimɓe fuu, faa e dow ɓeen ɓe mbaɗaay hakke iri ɗum Aadamu waɗi, kuultuɗo dooka Allah. Aadamu oon woni misaalu goɗɗo gareyɗo.
45005015	Ammaa caahu ngu Allah hokkata, fotnataake e hakke Aadamu. Daahir maayde warii dow yimɓe ɗuuɗɓe, gam daliila hakke neɗɗo go'oto, ammaa enɗam e caahu ko Allah hokkata warii dow yimɓe ɗuuɗɓe gada e neɗɗo go'oto, waato Yeesu Almasiifu. Kanjum ɓuri koo ɗume fuu mawnugo.
45005016	Noon boo ko caahu Allah waddi e feerootiri e ko hakke neɗɗo go'oto waddi. Ceri'a Allah tokkoyka ɓaawo hakke go'otum waddii halkere, ammaa caahu Allah tokkoyngu ɓaawo hakkeeji ɗuuɗɗi, laatinii yimɓe ɗuuɗɓe aadali'en.
45005017	Maayde laamii dow daande koo moye gada e hakke neɗɗo go'oto, ammaa keɓɗo ɗuuɗal caahu Allah e kokkal laataago aadaliijo no laamoto nder yonki, gada e neɗɗo go'oto, waato Yeesu Almasiifu.
45005018	Noon no hakke neɗɗo go'oto waddirani yimɓe fuu ceri'a halkere, noon boo kuugal aadilaaku neɗɗo go'oto laatiniri yimɓe ɗuuɗɓe aadali'en hokki ɓe yonki.
45005019	Ciya ɗowtaare neɗɗo go'oto waɗi yimɓe ɗuuɗɓe laatake waɗooɓe hakke. Noon boo yimɓe ɗuuɗɓe no laatoto aadali'en gam neɗɗo go'oto ɗowtanake Allah.
45005020	Tawreeta waddaama gam ɓesdango boofi semmbee. Ammaa ɗoon to hakke ɓesdii fuu, ɗoon enɗam Allah maa ɓurata ɓesdaago.
45005021	Noon no hakke laamorii gada e maayde, noon boo enɗam Allah laamortoo gada e aadilaaku, gam yaharugo en nder yonki ɗum faa abadaa, gada e Yeesu Almasiifu Jawmiraawo meeɗen.
45006001	Too, noye mbi'eten~? En njahey yeeso e waɗgo hakke gam enɗam Allah ɓesdoo naa~?
45006002	Ɗum waɗataako sam~! Gam to hakke, en maayɓe, noye kadimaa njahareten nder hakke~?
45006003	Eɗon anndi laaɓɗum baptisma ɗum mbaɗanaaɗen hawtii en e Yeesu Almasiifu, ɗum hawtii en boo e maayde ma'ako.
45006004	Nde mbaɗanaaɗen baptisma, ɗum nanndii kama en maaydii e Yeesu, en uɓdaama e ma'ako. Noon no Almasiifu ummitiniraa nder maayɓe gada e baawɗe Baabiraawo kaayniiɗe, noon enen boo poofreten foofaango heso.
45006005	Gam to en kawtii e ma'ako nder maayde nanndunde e nde ma'ako, ndeen kam en ummitoto nder maayde, noon no o ummitorii.
45006006	Eɗen anndi gikku meeɗen ngu ndeenno tiggidaama e Almasiifu dow gaafagal. Ɗum waɗii gam faa ɓanndu meeɗen woonndu hakke halka, to' en ɓesdu laataago maccuɓe hakke.
45006007	Sabu to neɗɗo maayii, hakke walaa baawɗe dow ma'ako kadin.
45006008	To en maaydii e Almasiifu, en tabbitinii en poofdey e ma'ako.
45006009	En anndi Almasiifu ummitiiɗo nder maayɓe, o ɓesdataa maaygo. Maayde hornaay heɓgo baawɗe dow ma'ako.
45006010	Wakkaci Almasiifu maayii, o maayii nde wo'ore gam o yeva baawɗe hakke faa abadaa. Foofaango ngo o foofata jo'oni, gam Allah o foofata.
45006011	Noon onon boo, ndaaree ko'e mooɗon kama maayɓe to hakke, ammaa foofeyɓe to Allah, gada e kawtal mooɗon e Yeesu Almasiifu.
45006012	Gam ma'ajum, to' on ngoor hakke laamoo dow ɓalli mooɗon maayeyɗi, faa tokkon ko ɗi ngiɗi.
45006013	To' on ngoor hakke huutinira ɓalli mooɗon gam waɗgo ko halli. Ammaa kokkee Allah ko'e mooɗon kama te'etaaɓe e junngo maayde, kokkaa yonki. Kokkee Allah ɓalli mooɗon fuu, gam o laatina ɗi kuutinirdi aadilaaku.
45006014	Hakke ɓesdataa laamaago dow mooɗon, gam naa lees Tawreeta ngonɗon, ammaa lees caahu Allah.
45006015	Noye mbi'eten~? En njahey yeeso e waɗgo hakke gam en lees caahu Allah, wanaa lees Tawreeta naa~? Naa noon sam~!
45006016	On pahamaay naa~? To on mbaɗii ko'e mooɗon e huwango goɗɗo faa ɗowtanooɗon ɗum, ndeen on laatake maccuɓe oon mo ɗowtantooɗon. To on ɗowtanake hakke on maayey, to on ɗowtanake Allah on laatotoo aadali'en.
45006017	Ammaa yettoore laatanoo Allah, gam ndeenno on maccuɓe hakke, ammaa jo'oni on ɗowtanake ekkitinol ngol ɗum ekkitini on e ɓerɗe mooɗon fuu.
45006018	On ndimɗinaama e hakke, on laatake maccuɓe aadilaaku.
45006019	Ɗo'o mi huutinirii misaalu maccungaaku gam fahamu mooɗon walaa semmbee. Ndeenno on mbaɗii ko'e mooɗon maccuɓe kuuɗe nefniiɗe e kalluɗe faa halleende ɓesdoo. Jo'oni laatinee ko'e mooɗon maccuɓe aadilaaku, gam faa njahon yeeso nder senaare.
45006020	Nde laatinooɗon maccuɓe hakke, walaa ko yaali on e kuuɗe aadilaaku.
45006021	Ɗume keɓnooɗon e kuuɗe mooɗon ɗe cemtirton jo'oni~? Gam timmoode kuuɗe ɗeen ɗum maayde~!
45006022	Ammaa jo'oni nde ndimɗinaaɗon e hakke, on laatake maccuɓe Allah. Ko ɗum rimata woni yahago yeeso nder senaare. Timmoode ma'ajum boo ɗum yonki ɗum faa abadaa.
45006023	To goonga kam, biya hakke ɗum maayde, ammaa Allah saahanake en yonki ɗum faa abadaa nder kawtal e Yeesu Almasiifu Jawmiraawo meeɗen.
45007001	Banndiraaɓe, on fuu on pahamey ko ngiɗmi vi'igo, gam on anndi Tawreeta. On anndi Tawreeta e darvana neɗɗo wakkaci emo foofa.
45007002	Kama debbo koobgal, dooka haɓɓii mo e koree ma'ako to nii faa koree ma'ako e foofa. Ammaa to koree maayi, debbo oon fiɓtake gada e dooka kaɓɓindirka ɗum e koree muuɗum.
45007003	Gam ma'ajum, to o yahii to gorko feere ila koree ma'ako e foofa, o noddirtee jeenoowo. Ammaa to koree ma'ako maayii, o yoofake e dooka koobgal ngaal, ndeen to o yahanii gorko feere, o waɗaay njeenu.
45007004	Noon onon boo banndiraaɓe, maayde Almasiifu dow gaafagal waɗi onon maa laatiiɗon maayɓe to Tawreeta. Jo'oni on laatii maccuɓe goɗɗo feere, kanko woni Almasiifu ummitiiɗo nder maayde, gam faa laatooɗen nafooɓe Allah.
45007005	Wakkaci ko tokkunooɗen suunooji ɓalli meeɗen kalluɗi, Tawreeta semmbiɗini suunooji ɗiin, faa kuwen ko rimanta en maayde.
45007006	Ammaa jo'oni en ndimɗinaama e dookaaji Tawreeta macciɗinka en, gam en maaydii e Almasiifu. Jo'oni en mbaawi huwango Allah nder laawol kesol ngol Ruhu ma'ako, naa nder laawol kihingol ngol dookaaji binndaaɗi.
45007007	To noon, noye mbi'eten~? Tawreeta no hakke naa~? Naa noon sam~! Gam kul Tawreeta walaano, daa mi anndataa ɗume woni hakke. Kul Tawreeta vi'aayno~: «~Ta'a waɗ koɗey~», daa mi anndataa koɗey vooɗaa.
45007008	Naa kanjum tan, ammaa Tawreeta kaan hokki hakke laawol ummingo koo iri ngoye suuno koɗey nder ɓernde am. Gam to Tawreeta walaa, hakke walaa, ɗum maayi.
45007009	Ndeenno nde mi anndaano ko dooka haɗi, emi tammii mi walaa hakke. Ammaa nde anndumi ka, sey pahamumi mi huultii ka, mi baɗoowo hakke, mi maayɗo yeeso Allah.
45007010	Tawreeta kaanka hollugo laawol yonki ɗum faa abadaa, kanka fooɗani yam maayde.
45007011	Hakke heɓii laawol huutinirgo Tawreeta, ɗum ƴoyni yam, ɗum wari yam.
45007012	To Allah Tawreeta ivoyi, dookaaji ma'aka boo e laatii ceniiɗi, goongaaji, booɗɗi.
45007013	To noon, kan ɗoon Tawreeta mbooɗka kam fooɗani yam maayde naa~? Naa noon sam~! Hakke kam huutiniri ko vooɗi, fooɗani yam maayde, gam faa holla no hakke kat. Gada e laawol Tawreeta hakke holliri no hu'unde kalluɗum korey naa seɗɗa.
45007014	Eɗen anndi Tawreeta to Ruhu Ceniiɗo ivoyi, ammaa enen, e duuniyaaru iɓɗen, en maccuɓe hakke.
45007015	E goonga mi fahamataa ko mbaɗeymi. Gam naa ko ngiɗmi waɗgo mbaɗeymi, ammaa ko nganymi mbaɗeymi.
45007016	To mi waɗii ɗuum ko mi yiɗaa waɗgo, ndeen e ɗum holla mi jaɓii Tawreeta e vooɗi.
45007017	To noon, naa ɗum miin waɗata nde'e hu'unde, ammaa ɗum hakke gonɗe nder am.
45007018	Gam emi anndi goɗɗum booɗɗum walaa nder am, waato nder gikku am ngu hakke. Yiɗde waɗgo ko vooɗi e nder ɓernde am, ammaa mi waawataa waɗgo ɗum.
45007019	Mi waɗataa booɗɗum ɗum ngiɗmi waɗgo, sey kalluɗum ɗum mi yiɗaa mbaɗeymi.
45007020	To mi waɗii ko mi yiɗaa, ɗum hollii naa ɗum miin waɗata ɗum, ammaa ɗum hakke jooɗiiɗum nder ɓernde am.
45007021	Raa ko ngi'imi e waɗa nder am~: nde ngiɗmi waɗgo ko vooɗi fuu, sey mi yi'a halleende e takkii e am.
45007022	Toon nder ɓernde am, emi nana belɗum dooka ivoyka to Allah,
45007023	ammaa emi yi'a dooka feere nder am e hona dooka ka ɓernde am jaɓi. Dooka kaan laatinii yam maccuɗo hakke gonɗum nder am.
45007024	Kayco~! Mi jurminiiɗo~! Moye hisnata yam e ndu'u ɓanndu dasreyndu yam to maayde~?
45007025	Yettoore e Allah gam o hisnii yam barkaa Yeesu Almasiifu Jawmiraawo meeɗen~! Nder ɓernde am, mi maccuɗo dooka Allah, ammaa nder ɓanndu am mi maccuɗo dooka hakke.
45008001	Gam ma'ajum, kawtuɗo e Yeesu Almasiifu fuu Allah taƴantaa mo ceri'a maayde.
45008002	Sabu dooka Ruhu Allah kokkoowo en yonki barkaa kawtal meeɗen e Yeesu, rimɗinii en e dooka ngaddeyka hakke e maayde.
45008003	Ɗuum ko Tawreeta waawaay waɗgo, gam gikku hakke ɗum neɗɗo woodi, kanjum Allah waɗii. O lilii Ɓiyiiko nder nanndi ɓanndu neɗɗo mo hakke, gam faa o itta hakkeeji meeɗen. Noon o sankitiri baawɗe hakkeeji kuweyɗi nder ɓalli meeɗen, o taƴani ɗi ceri'a maayde.
45008004	Allah waɗii ɗum gam mbaawen hebbingo aadilaaku ngu Tawreeta ƴami en, enen ɗowtantooɓe ko Ruhu Allah vi'i, naa giɗaaɗi ɓalli meeɗen.
45008005	Tokkuɗo giɗaaɗi ɓanndu muuɗum, giɗaaɗi ɗiin ndarvanta hakkiilo ma'ako. Ammaa tokkuɗo ko Ruhu Allah yiɗi, Ruhu kam darvanta hakkiilo ma'ako.
45008006	Tokkuɗo giɗaaɗi ɓanndu muuɗum no maayey, ammaa tokkuɗo ko Ruhu Allah yiɗi no heɓey yonki e jam.
45008007	Tokkuɗo giɗaaɗi ɓanndu no ganyo Allah. O ɗowtantaako dooka Allah, o waawataa ɗum sam.
45008008	Waɗooɓe ko ɓalli mu''en ngiɗi mbaawataa velgo Allah.
45008009	Ammaa onon, on tokkaay giɗaaɗi ɓalli mooɗon, Ruhu Allah tokkuɗon, to nii goonga kanko jooɗii nder ɓerɗe mooɗon. Neɗɗo fuu mo walaa Ruhu Almasiifu, Almasiifu jeyaa mo.
45008010	To Almasiifu e jooɗii nder ɓerɗe mooɗon, koo to ɓalli mooɗon no maayey gam hakke, e noon fuu Ruhu Allah no hokkey on yonki, gam o laatinii on aadali'en.
45008011	To Ruhu Allah ummitinɗo Yeesu nder maayde e jooɗii nder mooɗon, ndeen oon ummitinɗo Almasiifu no hokkey ɓalli mooɗon maayeyɗi yonki. O waɗii ɗum gada e Ruhu ma'ako jooɗiiɗo nder mooɗon.
45008012	Gam ma'ajum banndiraaɓe, en ngoodi goɗɗum ko laatanii en doole mbaɗen, ammaa naa ɗum tokkugo giɗaaɗi ɓalli meeɗen.
45008013	Gam kul on tokkii giɗaaɗi ɓalli mooɗon, on maayey. Ammaa to on ngoorii Ruhu Allah wara giɗaaɗi ɓalli mooɗon, ndeen on keɓey yonki ɗum faa abadaa.
45008014	Gam ɓe Ruhu Allah ɗowi fuu, kamɓe ngoni ɓiɓɓe Allah.
45008015	Ruhu mo Allah hokki on laatinaay on maccuɓe hakke, hakko ɓesdon jooɗaago nder kulol maayde, ammaa o hokkii on Ruhu laatineyɗo on ɓiɓɓe ma'ako. Gada e Ruhu oon en mbaawi noddirgo Allah «~Abba~! Baaba meeɗen~!~»
45008016	Ruhu Allah, kam e ruhuuji meeɗen e tabbitinana en en ɓiɓɓe Allah.
45008017	To nii en laatii ɓiɓɓe ma'ako, en ndoney ku'uje booɗɗe ɗe o resani yimɓe ma'ako. To en njardii torraa e Almasiifu, en ndondey kuuɗe booɗɗe e ma'ako, en teddidinte e ma'ako boo.
45008018	Mi tabbitinii torraaji ɗi njareten jo'oni ɗi potnataake e teddungal ngal Allah teddinta en ɗo'o yeeso.
45008019	Ko tagaa fuu e haaɓi yi'a wakkaciire nde Allah vannginta ɓiɓɓe muuɗum.
45008020	Gam hakke laatinii ko tagaa fuu mehere yeeso Allah, naa dow e yiɗde ma'ajum, ammaa noon Allah yiɗi ɗum laatoroo. E noon fuu, tammunde e woodi,
45008021	gam ko tagaa fuu no rimɗinte e maccungaaku nyolngu, ɗum rimɗinee, ɗum teddidinee e ɓiɓɓe Allah.
45008022	En anndi ko tagaa fuu e ɗoon otta faa jo'oni, kama debbo mo ŋatawre nanngi.
45008023	Ammaa naa ko tagaa tan ottata, faa e enen ɓe Allah hokki Ruhu muuɗum, kama kokkal aranal nder ko o hokkata en. En ɗoon ottira nder, gam en kaaɓi Allah laatina en ɓiɓɓe muuɗum, o rimɗina ɓalli meeɗen.
45008024	Goonga en kisii, ammaa ɗum nder tammunde tawo. Gam kul en ngi'a ko tammotooɗen heɓgo, to noon wanaa ɗum tammunde. Moye tammotoo ɗuum ko aarti heɓi~?
45008025	Ammaa to en tammoo heɓgo ko en ngi'aay tawo, ndeen en ndeentey ɗum e munyal.
45008026	En anndaa no haani mba'aren do'aare, ammaa Ruhu Allah e hoore muuɗum e valla en nder tampere meeɗen. Emo toroo Allah gam meeɗen e ottaali ɗi neɗɗo waawataa volvugo.
45008027	Allah annduɗo ko woni nder ɓerɗe yimɓe, e anndi nyumooji Ruhu, gam Ruhu e toranoo seniiɓe, noon no Allah yiɗiri.
45008028	En anndi boo, ko Allah waɗata fuu, emo waɗa ɗum gam jam yiɗɓe mo, ɓeen ɓe o suɓri noon no o yiɗiri.
45008029	Allah e anndi ɓe suɓi ila duuniyaaru tagaaka. O suɓii ɓe boo faa ɓe laatoo nannduɓe e Ɓiyiiko. Noon Ɓiɗɗo oon laatortoo afo nder banndiraaɓe ɗuuɗɓe.
45008030	Ɓeen ɓe o suɓi ila fuɗɗam, kamɓe o noddi, o laatini ɓe aadali'en, o teddini ɓe.
45008031	Ɓaawo ɗu'um fuu, noye mbi'eten~? To Allah e wondi e meeɗen, moye waawi hongo en~?
45008032	Allah mo haɗaay Ɓiyum yargo torraa, o hokkitiri mo gam meeɗen en fuu. To noon, o hokkataa en koo ɗume fuu caahu hawtaade e ma'ako naa~?
45008033	Moye waawi wullaago suɓaaɓe Allah~? Allah e hoore muuɗum laatini ɓe aadali'en.
45008034	Moye waawi do''ugo ɓe ceri'a~? Walaa~! Yeesu Almasiifu maayii gam maɓɓe. Ko ɓuri ɗum, o ummitake nder maayde, emo jooɗii e junngo Allah nyaamo, emo toranoo en Allah.
45008035	Ɗume waawi senndugo en e yiɗde nde Almasiifu yiɗi en~? Ɗum bone naa, na jiɓayeere, na torraa ka yimɓe torrata en, na veelo, na kolndam, na jootee, na maayde~?
45008036	Kama ko vinndaa nder Deftere~: «~Gam daliila maaɗa emin nder jootee maayde dum, ɗum hooƴii min kama baali kirseteeɗi.~»
45008037	Ammaa nder ku'uje ɗeen fuu en keɓii jaalorgal kuuɓtungal barkaa Almasiifu giɗɗo en.
45008038	Mi tabbitinii walaa ko waawi senndugo en e yiɗde nde Almasiifu yiɗi en, koo ɗum maayde, koo foofaango, koo malaa'ika'en, koo ginnaaji, koo jo'onijum, koo ko waroyta, koo baawɗe,
45008039	koo baawɗeeji gonɗi dow, koo gonɗi lees. Kay~! Nder ko tagaa fuu walaa ko waawi senndugo en e yiɗde nde Allah holli en barkaa Yeesu Almasiifu Jawmiraawo meeɗen.
45009001	Ko mbi'eymi ɗum goonga. Mi fevataa gam Almasiifu jeyi yam. Nyumo ɓernde am vooɗngo ngo Ruhu Ceniiɗo laamanii e saaydanii yam ko mbi'eymi naa ɗum fewre.
45009002	Ɓernde am e metti korey, nde woorataa naawgo gam banndiraaɓe am Yahuudu'en.
45009003	Mi yiɗiino vi'ee miin e hoore am mi laatoo la'anaaɗo, mi senndee e Almasiifu to ɗum nafeyno banndiraaɓe am siibiiru wo'oru.
45009004	Kamɓe ngoni Isiraa'iila'en, heɓɓe laatineego ɓiɓɓe Allah, vannginanaaɓe teddungal ma'ako, waɗanaaɓe alkawalji ɗuuɗɗi, hokkaaɓe Tawreeta, hollaaɓe no cujjidiranta mo cujjidanki goongahi, vi'aaɓe no mbaɗante ku'uje ɗuuɗɗe,
45009005	laatiiɓe asngol maamiraaɓe amin mawɓe, ɓe Almasiifu ivi e lenyol mu''en nder ɓanndu, kanko gonɗo dow koo ɗume fuu, Allah maalteteeɗo faa abadaa~! Aamiin.
45009006	Mi yiɗaay vi'igo Allah waawaay hebbingo alkawal muuɗum, gam wanaa iɓɓe e Isiraa'iila fuu ngoni Isiraa'iila'en goonga'en.
45009007	Kadimaa wanaa iɓɓe e Ibraahim fuu ngoni ɓiɓɓe ma'ako goonga'en. Gam Allah vi'ii Ibraahim~: «~Gada e Iciyaaku keɓrataa ɓiɓɓe ɓe mbaɗanmaami alkawal.~»
45009008	Ko ɗum yiɗi vi'igo woni~: wanaa rimraaɓe noon no ɗum rimrata koo moye ngoni ɓiɓɓe Allah. Ammaa ɓiɓɓe ɓe Ibraahim rimanaa gada e alkawal Allah, kamɓe ngoni ɓiɓɓe ma'ako goonga'en.
45009009	Gam Allah waɗanii mo alkawal vi'i~: «~Ngaru ba hannde mi so''oyto, mi tawa Saaratu danyii ɓiɗɗo gorko.~»
45009010	Wanaa kanjum tan. Ndaaree ɓiɓɓe Rebeka siwtaaɓe, baaba maɓɓe no go'oto, waato maama meeɗen Iciyaaku.
45009011	-
45009012	Ammaa ila siwtaaɓe ɓeen ndimaaka, hakko ɓe mbaɗa ko vooɗi koo ko halli, Allah vi'ii Rebeka~: «~Mawniraawo no jagganto minyiraawo.~» Kanjum e ɗum holla cuɓol Allah daraaki dow kuuɗe ɗe yimɓe kuwi, sey dow no o yiɗi tan.
45009013	Gam Deftere vi'i~: «~Yaakuubu cuɓmi, caliimi Isuwa.~»
45009014	To noon, noye mbi'eten~? En mbi'ey Allah waɗaay deydey naa~? Naa noon sam~!
45009015	Gam o vi'ii Muusa~: «~Mi enɗey mo ngiɗmi enɗugo, mi yurmoto mo ngiɗmi yurmaago.~»
45009016	To noon, cuɓol Allah daraaki dow yiɗde neɗɗo, koo ti'inaare muuɗum, ammaa ɗum dow caahu ma'ako tan.
45009017	Nder Deftere, Allah vi'ii Fira'awna~: «~Mi waɗii ma laamiiɗo faa mi hollira baawɗe am e maaɗa, gam innde am nananee koo toye nder duuniyaaru.~»
45009018	To noon, Allah e yurminana mo o yiɗi yurminango, o yo'orina hoore mo o yiɗi yo'orinango hoore.
45009019	To noon, goɗɗo e waawi vi'igo yam~: «~To ɗum noon Allah waɗata, gam ɗume o felata en~? Moye waawi salaago ko Allah yiɗi~?~»
45009020	Aan neɗɗo a moye, faa a yeddindira e Allah~? Gaheere loɓokke fotii vi'igo mahoowo ɗum~: «~Ko jeyi maharuɗaa yam nihinii~?~»
45009021	Mahoowo gaheeje e waawi wa'arugo loɓokke ɗeen ko o yiɗi fuu. E loɓoyre wo'ore emo waawi mahago gaheeje ɗiɗi, wo'ore gam wa'arugo hu'unde ɗum darajja, wo'ore boo gam wa'arugo ko walaa darajja.
45009022	Noon kuuɗe Allah maa mba'i. Koo to o yiɗiino o holla huunƴere ma'ako, o vanngina baawɗe ma'ako, e noon fuu o munyanii ɓeen haanɓe halkeego munyal ɗuuɗngal.
45009023	O waɗii noon, gam o vannginana yimɓe ɓe o nani jurumɗum mu''en ɗuuɗal teddungal ma'ako. Kamɓe ngoni ɓe o siryii keɓa teddungal ma'ako ila aran.
45009024	Yimɓe ɓeen ɗum enen, enen ɓe Allah noddi, wanaa nder Yahuudu'en tan, ammaa faa e nder yimɓe ɓe laataaki Yahuudu'en.
45009025	Kama ko Allah vi'i nder deftere Hooseya~: «~Yimɓe ɓe mi jeyaa, mi noddirey ɓe~: yimɓe am, lenyol ngol yiɗaaka, mi noddirey ngol~: lenyol giɗaangol.
45009026	Ɗoon to ɗum vi'eynoo ɓe~: naa on yimɓe am, ɗoon ɗum noddirta ɓe~: ɓiɓɓe Allah mo yonki.~»
45009027	Annabi Ecaaya boo volvii e semmbee dow Isiraa'iila'en o vi'i~: «~Koo to ɓiɓɓe Isiraa'iila ɗuuɗrii ba njaareendi regorde maayo, e noon fuu nder maɓɓe seɗɗa tan kisata,
45009028	gam Allah no tabbitiney voliinde muuɗum dow duuniyaaru, o hebbiney nde ko yaawi.~»
45009029	Kadimaa Ecaaya vi'ii ilaa~: «~Kul Allah jawmu baawɗe fuu hornanaayno en iriiri, daa en laatakeno kama si'ire Sodoma, daa en nanndiino e si'ire Gomora.~»
45009030	Too, noye mbi'eten~? En mbaawi vi'igo yimɓe ɓe laataaki Yahuudu'en keɓii aadilaaku ngu ɓe ngillaaki, waato aadilaaku keɓeteengu gada e goonɗingo Almasiifu.
45009031	Ammaa Isiraa'iila'en yillotooɓe laataago aadali'en gada e tokkugo Tawreeta, ɓe keɓaay ɗum.
45009032	Gam ɗume~? Gam ɓe ngilloraaki laataago aadali'en gada e goonɗinki, ammaa ɓe ngillorake ɗum gada e waɗgo kuuɗe booɗɗe. Ɓe pergake «~haayre fergoore~»,
45009033	kama no Deftere vi'i~: «~Rah, mi resii haayre fergoore nder Siyoona, haayre do''oore yimɓe. Ammaa goonɗinɗo nde fuu semtintaake.~»
45010001	Banndiraaɓe, ko ngiɗmi nder ɓernde am, e ko torotoomi Allah woni Isiraa'iila'en kisnee.
45010002	Mi caayduujo maɓɓe eɓe ngoodi ti'inaare ɗowtanaago Allah korey naa seɗɗa, ammaa ti'inaare maɓɓe daraaki dow anndal goongawal.
45010003	Ɓe pahamaay no Allah laatinirta yimɓe aadali'en, ɓe mbaɗanii ko'e maɓɓe laawol heɓgo aadilaaku. Noon ɓe calorii laawol ngol Allah laatinirta yimɓe aadali'en.
45010004	Almasiifu woni timmoode baawɗe Tawreeta, gam faa goonɗinɗo mo fuu laatoo aadaliijo.
45010005	Raa ko Muusa vinndi dow aadilaaku iɓngu gada e tokkugo Tawreeta~: «~Koo moye tokki ko Tawreeta vi'i, no heɓey yonki gada e tokkugo ka.~»
45010006	Ammaa raa ko Deftere Seniinde vi'i dow aadilaaku keɓreteengu e goonɗingo Almasiifu, nde vi'i~: «~Ta'a vi' nder ɓernde maaɗa~: Moye ƴeeŋata toon dow~? (waato gam jippinoygo Almasiifu nder duuniyaaru),~»
45010007	koo kay~: «~Moye nattata ngaska lugguka, (waato gam ummitinoygo Almasiifu nder maayɓe).~»
45010008	Ammaa Deftere vi'i~: «~Voliinde Allah e ha'ade maaɗa, ende ɗoon nder honnduko maaɗa e ɓernde maaɗa.~» Voliinde ndeen woni habaru goonɗinki ki min nga'ajinta.
45010009	Gam to a vi'ii e honnduko maaɗa~: Yeesu no Jawmiraawo, to a goonɗinii e ɓernde maaɗa Allah ummitinii mo nder maayde, a hisey.
45010010	Gam e ɓernde neɗɗo goonɗinirta, Allah laatina mo aadaliijo, e honnduko boo neɗɗo saaydinirta, Allah hisna mo.
45010011	Kama ko Deftere vi'i~: «~Goonɗinɗo mo fuu semtintaake.~»
45010012	Jo'oni peerootiral walaa hakkunde Yahuudu'en e ɓe laataaki Yahuudu'en. Ɓe fuu Jawmiraawo go'oto ɓe ngoodi. Emo saahanoo noddooɓe mo fuu.
45010013	Gam Deftere vi'i~: «~Nodduɗo innde Jawmiraawo fuu no hisey.~»
45010014	Ammaa noye yimɓe noddirta mo, to ɓe ngoonɗinaay mo~? Noye ɓe ngoonɗinirta mo, to ɓe meeɗaay nango habaru ma'ako~? Noye ɓe nanrata habaru ma'ako, to goɗɗo wa'ajinaay ɓe~?
45010015	Ee noye yimɓe nga'ajinirta, to ɓe lilaaka~? Kama ko vinndaa nder Deftere~: «~Ɗume vooɗri ba jottaaki waddooɓe Habaru Belɗum.~»
45010016	Ammaa wanaa yimɓe fuu njaɓi Habaru Belɗum, noon no annabi Ecaaya vi'i~: «~Jawmiraawo, moye goonɗini bolle amin~?~»
45010017	To noon, goonɗinki e iva e nango wa'aji, wa'aji boo e iva e voliinde Almasiifu.
45010018	Ammaa emi ƴama, koo ɗum goonga Yahuudu'en nanaay habaru ɗuum naa~? Goonga, ɓe nanii ɗum, gam Deftere vi'i~: «~Wa'aji maɓɓe yahii koo toye nder duuniyaaru, bolle maɓɓe njottake faa keerol duuniyaaru.~»
45010019	Kadimaa mi ƴamey, yimɓe Isiraa'iila pahamaay naa~? Ila aran Muusa yeccake ko Allah vi'i yimɓe Isiraa'iila~: «~Mi waɗey mbaɗon nalwiiru yimɓe ɓe ndesɗon naa no goɗɗum. Mi waɗey yimɓe ɓe anndaa koo ɗume monnina on.~»
45010020	Annabi Ecaaya boo hulaay vi'igo ko Allah vi'i~: «Yimɓe ɓe ngillaaki yam mooɓii yam, mi vannganii yimɓe ɓe ƴamanaay yam.»
45010021	Ammaa dow e Isiraa'iila, Allah vi'i~: «~Dum emi veeɗi juuɗe am gam mi jaɓɓoo yimɓe am ɓe ngalaa ɗowtaare, ɓe ko'e jo'orɗe.~»
45011001	Emi ƴama, Allah hibinii yimɓe muuɗum naa~? A'aa, o hibinaay ɓe. Wanaa miin e hoore am mi Isiraa'iilankeejo, taan Ibraahim mo lenyol Bennyamin~?
45011002	Allah hibinaay yimɓe muuɗum ɓe o suɓani hoore ma'ako ila fuɗɗoode duuniyaaru. Kiimtee ko Deftere vi'i dow Iliya, nde o wullii Isiraa'iila'en to Allah.
45011003	O vi'i~: «~Jawmiraawo, ɓe mbarii annabo'en maaɗa, ɓe pusii cakkirle maaɗa. Miin tan hori, ammaa eɓe ndaara wargo yam.~»
45011004	Noye Allah toontorii mo~? Allah vi'ii~: «~E horanii yam worɓe dubuuje njoveeɗiɗo (6~000) ɓe meeɗaay sujjidango gumki bi'eteeki Ba'al.~»
45011005	Noon boo ɗum va'i nder ndu'u jaamaniiru, e horii yimɓe seɗɗa ɓe Allah suɓri enɗam muuɗum.
45011006	To enɗam ma'ako o suɓri ɓe, ndeen en anndi o suɓraay ɓe kuuɗe maɓɓe. Gam kul emo suɓra yimɓe kuuɗe mu''en, ndeen enɗam ma'ako laatataako enɗam kadi.
45011007	To noon, ɗume laatii~? Isiraa'iila'en keɓaay ko ngilloto. Sey ɓe Allah suɓi nder maɓɓe tan keɓi ɗum, ammaa horiiɓe, ko'e mu''en njo'orinaama.
45011008	Noon no Deftere vi'i~: «~Allah warii ɓerɗe maɓɓe. O vumnii gite maɓɓe, o fahaɗinii noppi maɓɓe. Noon ɗum laatii faa hannde.~»
45011009	Dawda boo vi'i~: «~Woor nyaamduuji maɓɓe laatanoo ɓe teppinirgol e fergere, ɗum laatanoo ɓe do''ere, e riiba kuuɗe maɓɓe kalluɗe.
45011010	Gite maɓɓe mbuma ɓe keppa yi'igo, torraa naawka laatanoo ɓe donngal faa abadaa.~»
45011011	To noon mi ƴamey, do''ere nde Yahuudu'en ndo''ii ɓe ummitataako naa~? Naa noon sam~! Ammaa do''ere maɓɓe waɗi yimɓe ɓe laataaki Yahuudu'en keɓi kisndam, gam faa nalwiiru Yahuudu'en umminee.
45011012	To boofi ɗi Yahuudu'en mbaɗi mbarkiɗinii yimɓe duuniyaaru, do''ere maɓɓe boo barkiɗinii yimɓe ɓe laataaki Yahuudu'en, ndeen to Yahuudu'en ɓeen fuu tuubi, ay ndeen barkaa kaan no ɓurey noon to woɗɗi.
45011013	Jo'oni emi volida e mooɗon, onon yimɓe ɓe laataaki Yahuudu'en. Nde laatii mi lilaaɗo to mooɗon, mi mantorto kuugal am,
45011014	gam mi ummina nalwiiru banndiraaɓe am Yahuudu'en, faa mi hisna woɓɓe maɓɓe to ɗum heɓoto.
45011015	To kibineeki maɓɓe waddii ciryootiral Allah e duuniyaaru, ndeen noye ɗum laatotoo to o jaɓtake ɓe~? Ɗum laatoto kama maayɗo fintii.
45011016	To rottaande arande sakkaama Allah, ndeen dottaale koriiɗe fuu laatake cenaaɗe. To ɗum hokkii Allah ɗaɗi lekki, ndeen licce ma'aki maa ɗe ma'ako.
45011017	Yahuudu'en e nanndi e jaytunhi aawaaki, ki Allah saltii goɗɗe licce muuɗum, o jaaɓni goɗɗe licce ɗe jaytunhi ladde dow ma'aki, gam ɗe keɓa barkaa ma'aki. Onon yimɓe ɓe laataaki Yahuudu'en, onon ngoni licce ɗeen ɗe jaytunhi ladde.
45011018	Gam ma'ajum to' on manto, mbi'on on ɓurii ɗen toon licce caltaaɗe. To maa on mantake, to' on njeggit naa onon njogii ɗaɗi, ammaa ɗaɗi ɗiin njogii on.
45011019	Ɗum baɗoojum mbi'on~: «~Licce ɗeen caltaama gam ɗum jaaɓna min ɗoon to ɗe ngonno.~»
45011020	Ɗum goonga, ɓe caltaama e lekki kiin gam ɓe ngoonɗinaay, ammaa aan a jaaɓnaama e ma'aki gam a goonɗinii. Gam ma'ajum ta'a mawnin hoore maaɗa, ammaa hul Allah.
45011021	Gam to Allah accitanaay Yahuudu'en laatiiɓe licce dime, aan a tammii o accitante naa~?
45011022	Nder ma'ajum, en ngi'ii enɗam Allah e kittal ma'ako. O kittuɗo to ɓeen saliiɓe tokkugo mo, ammaa o enɗuɗo to maaɗa, aan goonɗinɗo mo, to a ti'inake goonɗingo kanko enɗoowo. To naa noon, aan boo a saltete e lekki kiin.
45011023	Yahuudu'en boo, to njoofii ciya goonɗinki mu''en, Allah no jaaɓnitoto ɓe e lekki kiin, gam emo woodi baawɗe jaaɓnitaago ɓe.
45011024	To aan mo asuli jaytunhi ladde, a jaaɓnaama e jaytunhi ki a hawtaa asuli, to noon, naa ɗum caɗɗum e Allah, o ɓesda jaaɓnitaago licce caltanooɗe e jaytunhi dimi laatiiki asuli ma'aki.
45011025	Banndiraaɓe, emi yiɗi anndingo on ɗu'um sirri, gam to' on ndes ko'e mooɗon on annduɓe koo ɗume. Sirri ɗuum woni~: ɗuuɗɓe nder Isiraa'iila'en no laatoto yo'ora ɓerɗe'en, faa nde ɗuuɗal hisneteeɓe nder yimɓe ɓe laataaki Yahuudu'en heevii.
45011026	Noon Isiraa'iila'en fuu kisnirtee. Kama ko vinndaa nder Deftere~: «~Kisnoowo no ivey Siyoona, o ittey ciya kulol Allah fuu nder ɓerɗe lenyol Yaakuubu.
45011027	Kanjum woni alkawal am e maɓɓe wakkaci nde nja'afotoomi hakkeeji maɓɓe.~»
45011028	Calaaki ki Yahuudu'en calii Habaru Belɗum laatinii ɓe wanywanyɓe Allah, ammaa ɗum laatanake on barkaa. E noon fuu ɓe suɓaaɓe Allah, faa jo'oni emo yiɗi ɓe sabu maamiraaɓe maɓɓe.
45011029	Ɗum noon, gam Allah joobataako mo o barkiɗini, o hibintaa boo mo o suɓi.
45011030	Ndeenno, onon yimɓe ɓe laataaki Yahuudu'en, on calake ɗowtanaago Allah, ammaa jo'oni o nanii jurumɗum mooɗon, sabu Yahuudu'en calake ɗowtanaago mo.
45011031	Kama noon kamɓe maa jo'oni ɓe calake ɗowtanaago Allah, gam kamɓe maa o holla ɓe yurmeende, noon no o holliri on.
45011032	Allah laatinii yimɓe fuu omndaaɓe, sabu ciya ɗowtaare maɓɓe, gam o yurminana koo moye.
45011033	Goonga, yiɗde Allah e ɗuuɗi~! Fahamu ma'ako e anndal ma'ako e luggi. Walaa baawɗo anndugo anniyaaji ma'ako. Ko o waɗata ɓurii semmbee fahamu neɗɗo.
45011034	Gam Deftere vi'i~: «~Moye anndi nyumo Jawmiraawo~? Moye meeɗi hokkugo mo caawara~?
45011035	Moye meeɗi hokkugo mo, hakko o hokkita ɗum~?~»
45011036	Gam koo ɗume fuu ivii to ma'ako, e ɗum woni gam ma'ako, to ma'ako boo ɗum vittata. Teddungal tabbitana mo faa abadaa~! Aamiin.
45012001	Banndiraaɓe, emi toroo on gam yurmeende nde Allah holli en, cakkee ko'e mooɗon, laatooɗon cakkiri ndi yonki, ceniindi, mbeleyndi Allah. Noon kaanɗon sujjidirango Allah.
45012002	To' on ngoor yimɓe duuniyaaru cappina on laawol ngol tokkoton, ammaa ngooree Allah waylita ɓerɗe mooɗon, faa heɓa hakkiilooji mooɗon kesɗitaa. Ndeen on anndey ko Allah yiɗi, waato ko vooɗi e ko velata mo e ko laatii keeɓɗum.
45012003	Emi vi'a koo moye mooɗon sabu caahu ngu Allah hokki yam~: to' res hoore muuɗum to yottaaki. Ammaa o raara hoore ma'ako e hakkiilo, deydey e goonɗinki ki Allah etani mo.
45012004	Koo moye meeɗen e woodi jokkule ɗuuɗɗe nder ɓanndu muuɗum, ammaa koo ngoye jokko e kuugal muuɗum.
45012005	Noon enen boo, no ɗuuɗruɗen fuu, en laatii ɓanndu wo'oru nder kawtal meeɗen e Almasiifu. En fuu en njokkindiri, noon no jokkule ɓanndu njokkootiri.
45012006	Koo moye meeɗen saahanaama kokkal feere. Keɓɗo kokkal yeccaago haala Allah, sey o yeccoroo ka deydey e goonɗinki.
45012007	Keɓɗo kokkal vallugo, sey o valla. Keɓɗo kokkal ekkitingo, sey o ekkitina.
45012008	Keɓɗo kokkal semmbiɗingo tampuɓe, sey o semmbiɗina ɓe. Keɓɗo kokkal saahanaago banndum, sey o saahanoo mo e ɓernde wo'ore. Keɓɗo kokkal aardaago, sey aardoroo e ti'inaare. Keɓɗo kokkal yurminango torreteeɓe, sey o yurminana ɓe e velvelo.
45012009	Kollee yimɓe yiɗde nde walaa munaafukaare. Nganyee halleende, njogee ko vooɗi e semmbee.
45012010	Njogootiree, ngiɗngiɗtiree yiɗde mbanndiraagu. Sey koo moye ti'inoo teddingo banndum faa ɓurna mo hoore muuɗum.
45012011	To' on ngoor ti'inaare mooɗon feewa, kuwanee Jawmiraawo e ɓernde wo'ore.
45012012	Nanee belɗum sabu tammunde nde ngoonɗon, munyee nder torraaji ɗi njaroton, mbaɗetee do'aare dum.
45012013	Cenndee ko ngoonɗon e yimɓe Allah woonɓe bukaata valleego, njaɓɓee hoɗɓe.
45012014	Mbarkiɗinee torreyɓe on, mbarkiɗinee ɓe, to' on la'anu ɓe.
45012015	Nandee belɗum e nanooɓe belɗum, mboydee e voyooɓe.
45012016	Njooɗee jam hakkunde mooɗon. To' on mawnin ko'e mooɗon, ammaa kawtee ko'e mooɗon e yimɓe ɓe ɗum resi naa no goɗɗum. To' on ndes ko'e mooɗon on ɓurii yimɓe horiiɓe anndal.
45012017	To' on mba'atoro halleende e halleende, ammaa ti'inee mbaɗon ko vooɗi yeeso yimɓe fuu.
45012018	To ɗum heɓoto, mbaɗee no mbaawɗon fuu njooɗodooɗon jam e koo moye.
45012019	Yiɗaaɓe am, to' on mba'atano ko'e mooɗon, ammaa ngooree Allah wa'atoranoo on huunƴere muuɗum. Gam ɗum vinndaama~: «~Jawmiraawo vi'i~: Miin woni ba'atotooɗo, miin wa'atotoo ɓe.~»
45012020	Woɗnde aayaare boo vi'i~: «~To ganyo maaɗa veelaama, hokku mo nyaamdu, to o ɗomɗii, hokku mo ndiyam. Gam to a waɗii noon, ɗum laatoto kama a joovanii mo docce yiite dow hoore.~»
45012021	Ta'a woor halleende jaalo maa, ammaa jaalora halleende gada e waɗgo ko vooɗi.
45013001	Sey koo moye ɗowtanoo laamiiɓe, gam laamu walaa ngu ivaay to Allah. Laamiiɓe ɓe ngoonɗen fuu, Allah resi ɓe dow laamu nguun.
45013002	Gam ma'ajum, caliiɗo ɗowtanaago laamiiɗo fuu, salake ko Allah waɗi. Baɗɗo noon fuu, fooɗanii hoore muuɗum ceri'a Allah.
45013003	Waɗooɓe ko vooɗi kulataa laamu, sey waɗooɓe ko halli. A yiɗaa hulgo laamu naa~? Too, waɗ ko haani, ndeen laamu no manete,
45013004	sabu laamiiɗo oon no kuwanoowo Allah gam nafuuda maaɗa. Ammaa to a waɗii ko vooɗaa hul, gam naa e mehere o vakkii kaafahi ma'ako. O kuwanoowo Allah gam o tabbitina huunƴere muuɗum dow waɗooɓe ko halli.
45013005	Gam ma'ajum, doole ɗowtanoɗaa laamu, wanaa gam kisaa huunƴere Allah tan, ammaa ɗum gam ko nyumo maaɗa vi'i maa mbaɗaa.
45013006	Kanjum waɗi eɗon mbiyoo ceede janngal, gam laamiiɓe ɓeen no huwanooɓe Allah, hokkuɓe wakkaci mu''en fuu gam waɗgo kuugal ngaal.
45013007	Mbiyee koo moye ko haanani ɗum~: kaanɗo biyeego janngal, mbiyee ɗum, kaanɗo biyeego acanngam, mbiyee ɗum, kaanɗo huleego, kulee ɗum, kaanɗo teddineego, teddinee ɗum.
45013008	To' goɗɗo hokkii on nyamaande, mbiyee mo. Yiɗde tan haani laatanoo on nyamaande nde on mbaawataa biyaago. Gam giɗɗo gondiɗɗaawo muuɗum fuu hebbinii ko Tawreeta vi'i.
45013009	Gam Tawreeta vi'ii~: «~Ta'a waɗ njeenu, ta'a waɗ war-hoore, ta'a wujju, ta'a waɗ koɗey.~» Ɗi'i dookaaji e koriiɗi fuu ɗi kawtaama nder voliinde vi'inde~: «~Yiɗ ko'odiɗɗaawo maaɗa, noon no ngiɗruɗaa hoore maaɗa.~»
45013010	Giɗɗo ko'odiɗɗaawo muuɗum waɗantaa mo ko halli. To noon, yiɗde kam hebbinta Tawreeta.
45013011	E haani mbaɗon ɗum, gam on anndi iri jaamaniiru ndu ngonɗen nder muuɗum. Wakkaci waɗii nde haani pinon, gam kisndam meeɗen ɓurii ɓadaago jo'oni dow e nde ngoonɗinnooɗen.
45013012	Jemma eesi, bimbi ɓadake veetgo. Gam ma'ajum, kibinemma kuuɗe niɓre, ɓornooɗen kaɓruɗum jayngol gam njaalooɗen niɓre.
45013013	Poofremma no haani kama wonɓe nder jayngol nyalawma. To' en laato nyaamtarɓe e yarooɓe yare-yareeji, to' en laato waɗooɓe njeenu e waɗooɓe ko semtini, to' en njokkir e woɓɓe, to' en mbaɗ nalwiiru maɓɓe.
45013014	Ammaa ɓornee gikku Jawmiraawo meeɗen Yeesu Almasiifu noon no ɗum ɓornortoo kolte. Kadimaa to' on ngoor giɗaaɗi ɓalli mooɗon ɗowa on gam waɗgo ko ɗi ngiɗi.
45014001	Njaɓee goonɗinɗo mo goonɗinki muuɗum semmbiɗaa, to' on pel mo dow ko o nyumata.
45014002	Kiila, goɗɗo goonɗinki muuɗum hokkii ɗum nyaamgo koo ɗume, ammaa mo goonɗinki ki semmbiɗaa, naa koo nduye nyaamdu nyaamataa.
45014003	Nyaamoowo koo nduye nyaamdu, to' yavo mo nyaamataa koo nduye nyaamdu. Kadimaa mo nyaamataa koo nduye nyaamdu, to' sernan nyaamoowo koo nduye nyaamdu, gam kanko maa Allah jaɓii mo.
45014004	Aan a moye faa cernanaa kuwanoowo goɗɗo~? Ay jawmiiko tan waawi vi'igo kuugal ma'ako vooɗii koo vooɗaay. O do''ataako, gam Jawmiraawo e woodi baawɗe jogaago mo o daroo.
45014005	Goɗɗo hooƴii woɗnde nyalnde e ɓuri woɗnde darajja, goɗɗo boo hooƴii nyalɗe fuu e poti. Sey koo moye fuu daroo dow anndal muuɗum.
45014006	Kooyɗo woɗnde nyalnde e ɓuri woɗnde, o waɗii ɗum gam teddingo Jawmiraawo. Nyaameyɗo koo nduye nyaamdu, waɗii ɗum gam teddingo Jawmiraawo, emo yetta Allah. Mo nyaamataa koo nduye nyaamdu boo waɗii ɗum gam teddingo Jawmiraawo emo yetta Allah, kanko maa.
45014007	Sabu nder meeɗen walaa poofeyɗo gam hoore muuɗum tan, noon boo walaa maayeyɗo gam hoore muuɗum.
45014008	To faa nii en poofa, eɗen poofa gam Jawmiraawo. To en maayii boo, gam Jawmiraawo maayɗen. Gam ma'ajum, koo poofɗen, koo maayɗen, Jawmiraawo jeyi en.
45014009	Kanjum waɗi Yeesu maayi ummitii, gam faa o laatoo Jawmiraawo maayɓe e foofeyɓe.
45014010	To noon, ko jeyi aan pelantaa bannda goonɗinɗo~? Koo kay, ko jeyi njavortoɗaa mo~? Wanaa en fuu en ndaroto yeeso Allah, o sernana en naa~?
45014011	Gam ɗum vinndaama~: «~Jawmiraawo vi'i~: Mi hunorake hoore am, koo moye no diccoto yeeso am, koo moye no saaydiney miin woni Allah.~»
45014012	Noon koo moye meeɗen toontorantoo hoore muuɗum yeeso Allah.
45014013	Gam ma'ajum, en ngoor felfeltirgo hakkunde meeɗen. Ko ɓuri fuu, en kooy anniya nder ɓerɗe meeɗen en kuwataa ko fergata banndiraaɓe meeɗen, ɓe ndo''o.
45014014	Nder kawtal am e Yeesu Jawmiraawo, mi tabbitinii walaa nyaamdu harmundu yeeso Allah. Ammaa to goɗɗo nyumii woɗndu nyaamdu no harmundu, kanko ndu harmani.
45014015	To ko nyaamataa mettinii ɓernde bannda goonɗinɗo, ndeen a tokkaay laawol yiɗde. Ta'a woor ko nyaamataa laatoo daliila halkere bannda mo Almasiifu maayi gam muuɗum.
45014016	Ta'a woor goɗɗo hallina ko laatii booɗɗum e maaɗa.
45014017	Gam laamu Allah naa ɗum haala nyaam e yar, ammaa ɗum haala aadilaaku e jam e velvelo ko Ruhu Ceniiɗo hokkata.
45014018	Kuuranoowo Almasiifu e iri ngu'u gikku no veley Allah, yimɓe boo no teddiney mo.
45014019	Gam ma'ajum, en ti'ino yillaaago ko waddata jam hakkunde meeɗen, e ko semmbiɗinta goonɗinki koo moye meeɗen.
45014020	Ta'a bonnu kuugal Allah gam nyaamdu. E goonga, koo nduye nyaamdu e halalti, ammaa ɗum vooɗaa nyaamaa nyaamdu waɗeyndu bannda goonɗinɗo yana nder hakke.
45014021	Ɗum ɓurii vooɗgo ta'a nyaam kusel, ta'a yar innaboojam, e koo ɗume ko do''ata bannda nder hakke.
45014022	Woor ko nyumataa dow fii ɗuum fuu laatoo hakkunde maaɗa e Allah. Barkaa laatanoo mo nyumo muuɗum felaay ɗum dow ko resi no booɗɗum.
45014023	Ammaa baɗɗo cekkaa dow ko nyaamata, to o nyaamii ɗum, Allah no sernaney mo, gam o nyaamraay ɗum e goonɗinki. Koo ɗume ko waɗaaka e goonɗinki no hakke.
45015001	Enen ɓe goonɗinki mu''en semmbiɗi, e haani mballen ɓe goonɗinki mu''en semmbiɗaa. To' en laato ɓe yiɗde hoore.
45015002	Sey koo moye meeɗen yilloo waɗgo ko velata ɓernde banndum, faa nafa mo, semmbiɗina goonɗinki ma'ako.
45015003	Gam koo Almasiifu yillaaki ko velata ɗum, ammaa kama no ɗum vinndiraa~: «~Kuɗdi huɗɓe ma, yanii dow am.~»
45015004	Koo ɗume ko vinndanoo nder Deftere Seniinde ndeenno, ɗum vinndaama gam ekkitingo en. Kanjum hokkata en munyal e ɓerɗe de'uɗe faa keɓen tammunde.
45015005	Allah jawmu munyal e de'ere ɓerɗe hokka on laataago ɓe nyumo wo'oto hakkunde mooɗon nder tokkugo misaalu Yeesu Almasiifu.
45015006	Noon teddinirton Allah Baaba Jawmiraawo meeɗen Yeesu Almasiifu e honnduko wo'oto e nyumo wo'oto.
45015007	Gam ma'ajum, njaɓnjaɓtiree hakkunde mooɗon, noon no Almasiifu jaɓri on, gam faa Allah mawninee.
45015008	Emi vi'a on~: Almasiifu laatake maccuɗo Yahuudu'en gam o holla ɓe Allah no koolniiɗo, nder hebbingo alkawalji ɗi o waɗannoo maamiraaɓe maɓɓe aramɓe.
45015009	O warii boo gam yimɓe ɓe laataaki Yahuudu'en teddina Allah, sabu enɗam muuɗum. Kama ko Deftere vi'i~: «~Gam ma'ajum, mi yettete nder yimɓe ɓe laataaki Yahuudu'en, mi yimey gimi maaltugo innde maaɗa.~»
45015010	Kadimaa woɗnde aayaare vi'i~: «~Onon leƴƴi, nandee belɗum e yimɓe Allah.~»
45015011	Nde ɓesdii boo vi'igo~: «~Ngettee Jawmiraawo, onon leƴƴi fuu, maaltee mo, onon yimɓe duuniyaaru.~»
45015012	Annabi Ecaaya boo vi'i~: «~Goɗɗo iɓɗo e lenyol Jesse no warey, o warey gam o laamanoo leƴƴi duuniyaaru, dow ma'ako ɓe ndesata tammunde maɓɓe.~»
45015013	Emi toroo Allah kokkoowo tammunde hebbina on velvelo, o hokka on jam barkaa goonɗinki ki ngoonɗinɗon mo, faa tammunde mooɗon yaha yeeso e ɓesdaago gada e baawɗe Ruhu Ceniiɗo.
45015014	Banndiraaɓe am, mi tabbitinii on ngoodi gikku mbooɗngu, on heeɓɓe anndal, koo moye mooɗon e waawi ekkitingo banndum.
45015015	Ammaa bannye nder ngo'ol ɗereewol mi hulaay vinndango on goɗɗi haalaaji caɗɗi, sabu caahu ngu Allah hokki yam, gam faa mi hiimtina on ko annduɗon.
45015016	Caahu nguun laatini yam kuwanoowo Yeesu Almasiifu nder yimɓe ɓe laataaki Yahuudu'en. Noon kuureymi kuugal aardiiɗo diina gada e wa'ajingo Habaru Allah Belɗum, gam faa yimɓe ɓe laataaki Yahuudu'en laatoo cakkiri mbelndi Allah, ndi Ruhu ma'ako seni.
45015017	Gam daliila kawtal am e Yeesu Almasiifu, emi waawi mantoraago kuugal ngal kuwaneymi Allah.
45015018	Mi walaa semmbee volvugo ngoɗka feere, sey dow kuugal ngal Almasiifu huwi gada e am, gam waddugo yimɓe ɓe laataaki Yahuudu'en e ɗowtanaago Allah. O huwii ɗum gada e bolle am e kuuɗe am
45015019	e alaamaaji e kuuɗe kaayniiɗe ɗe kuurumi baawɗe Ruhu Allah. Noon nga'ajinirmi Habaru Almasiifu Belɗum nder jaaje ɗeen fuu, gada Urusaliima faa yahago Ilirikum.
45015020	Ko ngiɗmi nder ɓernde am woni mi wa'ajina Habaru Belɗum to yimɓe ɓe meeɗaay nango habaru Almasiifu, gam to' mi mah dow to goɗɗo fuɗɗi mahago.
45015021	Kama no Deftere vi'ii~: «~Yimɓe ɓe meeɗaay yecceego habaru ma'ako no anndey mo, ɓe meeɗaay nango habaru ma'ako no pahamey.~»
45015022	Kuugal ngaal waɗi nde ɗuuɗɗum mi heɓaay laawol wargo to mooɗon,
45015023	ammaa jo'oni mi heynii kuugal am nder ɗe'e jaaje, kadimaa duuɓi ɗuuɗɗi emi haaɓi yi'igo on.
45015024	Emi yiɗi mi yaala to mooɗon wakkaci njaheymi Espaaniya. To mi warii yahago toon, emi yiɗi njooɓnon yam, ɓaawo mi nanii belɗum jooɗodaago e mooɗon balɗe seɗɗa.
45015025	Ammaa jo'oni mi yahey Urusaliima, gam mi yaharana yimɓe Allah ballal.
45015026	Sabu goonɗinɓe wonɓe Makedooniya e Aakaya anniyake hawritgo ballal gam vallugo sooyɓe nder yimɓe Allah wonɓe Urusaliima.
45015027	Kamɓe e ko'e maɓɓe mbaɗi anniya kaan, koo to waɗgo ɗum e laatii biyaago nyamaande to maɓɓe. Gam to Yahuudu'en goonɗinɓe cenndii barkaaji Ruhu e goonɗinɓe ɓe laataaki Yahuudu'en, ndeen e haani goonɗinɓe ɓeen mballira Yahuudu'en jawdi maɓɓe.
45015028	To mi heynii kuugal ngaal, waato mi hokkii ɓe ballal ngal ɗum hawritani ɓe, mi yahey lesdi Espaaniya, ammaa sey to mi yaalii to mooɗon.
45015029	Emi anndi, to mi warii to mooɗon, mi wardey e barkaaji Almasiifu fuu.
45015030	Banndiraaɓe, gam Jawmiraawo meeɗen Yeesu Almasiifu e yiɗde nde Ruhu Allah hokkata en, emi toroo on mballee yam toraago Allah.
45015031	Toree Allah hisna yam e juuɗe saliiɓe goonɗingo Yeesu wonɓe lesdi Yahuudiya. Kadimaa toree mo o waɗa yimɓe Allah wonɓe Urusaliima njaɓa ballal ngal njaharaneymi ɓe.
45015032	To Allah jaɓii, mi warey to mooɗon nder velvelo, mi fooftida e mooɗon balɗe seɗɗa.
45015033	Allah kokkoowo jam wondu e mooɗon on fuu. Aamiin.
45016001	Emi yiɗi teddinon banndii'en debbo bi'eteeɗo Fiibi, go'oto nder aardiiɓe ikiliisiya ngonka Kenkereya.
45016002	Njaɓɓee mo nder innde Jawmiraawo, noon no haani ɗum jaɓɓoroo yimɓe Allah. Kokkee mo ballal ngal o woodi bukaata muuɗum fuu to mooɗon, gam o vallii yimɓe ɗuuɗɓe, miin e hoore am o vallii yam.
45016003	Kinnee Piriisiila e Akiilas, ɓe kuudeymi kuugal Yeesu Almasiifu.
45016004	Ɓe kokkii yonki maɓɓe gam hisnugo ki am. Mi yettii ɓe, wanaa miin tan yettata ɓe, faa e ikiliisiyaaji yimɓe ɓe laataaki Yahuudu'en e ngetta ɓe.
45016005	Kinnee boo ikiliisiya kawritooha nder wuro maɓɓe. Kinnee higoo am mo ngiɗmi bi'eteeɗo Epaynetus, goonɗinɗo Almasiifu arano nder lesdi Aasiya fuu.
45016006	Kinnanee yam Maryaama kuwanɗo on e semmbee muuɗum fuu.
45016007	Kinnanee yam Anndaroonikus e Yuniyas, banndiraaɓe am Yahuudu'en ɓe omndidanoomi nder kaso. Ɓe lilaaɓe teddinaaɓe, kadimaa ɓe aartii yam goonɗingo Almasiifu.
45016008	Emi hinna Ampiliyatus higoo am mo ngiɗmi sabu Jawmiraawo.
45016009	Kinnanee yam Urbaanus, mo kuudeten nder kuugal Almasiifu, e higoo am Istaakis mo ngiɗmi.
45016010	Kinnanee yam Apeles, mo ɗum tabbitini e tokki Almasiifu e goonga. Kinnanee yam Aristobil e wuro muuɗum fuu.
45016011	Kinnanee yam Herodiyon banndam Yahuuduujo. Kinnanee yam yimɓe Jawmiraawo wonɓe nder wuro Narsisi.
45016012	Kinnanee yam Tiriifena e Tiriifosa, rewɓe huwanooɓe Jawmiraawo. Kinnanee yam boo Persis debbo giɗaaɗo kokkuɗo hoore muuɗum fuu gam kuugal Jawmiraawo.
45016013	Kinnanee yam Rufus kuwanoowo Jawmiraawo cuɓaaɗo, e inna ma'ako jogiiɗo yam kama ɓiyum.
45016014	Kinnanee yam Asinkiritus e Felegon e Hermes e Patorobas e Hermas e banndiraaɓe goonɗinɓe wonduɓe e maɓɓe.
45016015	Kinnanee yam Filologus e Juuliya e Nereyus e banndum debbo e Olimpas e seniiɓe fuu wonduɓe e maɓɓe.
45016016	Kinnindiree e hinnoore higaaku. Ikiliisiyaaji fuu e kinna on.
45016017	Banndiraaɓe, emi toroo on, kakkilanee waddooɓe ceedal hakkunde mooɗon, e majjina on gada e fe''aago ekkitinol ngol keɓɗon. Ngoɗɗee ɓe,
45016018	gam iri ɓen ɗoon yimɓe wanaa Jawmiraawo meeɗen Almasiifu ɓe kuwanta, ammaa deedi maɓɓe ɓe kuwanta. E bolle belɗe e manooje fewre ɓe majjinirta yimɓe ɓe ngalaa ƴoyre.
45016019	Koo moye nanii no tokkirɗon Yeesu, kanjum mbeloriiɗon yam. Ammaa emi yiɗi laatooɗon ƴoƴanɓe ko vooɗi, ɓe ngalaa feloore dow ko vooɗaa.
45016020	Allah kokkoowo jam no namey baawɗe Ceyɗaan, o yowa on dow ma'ako naa ko neeɓi. Jawmiraawo meeɗen Yeesu Almasiifu barkiɗina on.
45016021	Timote mo kuudeymi e hinna on. Noon boo Lusiyus e Jaason e Sosipater banndiraaɓe am Yahuudu'en e kinna on.
45016022	Miin Tertiyus balluɗo Bulus vinndango on ngo'ol ɗereewol, emi hinna on sabu kawtal meeɗen e Jawmiraawo.
45016023	Gaayus beernuɗo yam nder wuro muuɗum, mo ikiliisiya hawritata nder wuro muuɗum, e hinna on. Erastus desoowo ceede si'ire e banndii en Kartus boo e kinna on. [
45016024	]
45016025	Maaltooje laatanoo Allah, baawɗo semmbiɗingo on gada e Habaru Belɗum ɗum nga'ajineymi dow Yeesu Almasiifu. Habaru Belɗum ɗuum, ɗum sirri cuuɗanooɗum ila jaamanuuji ɗuuɗɗi ƴaɓɓiiɗi.
45016026	Ammaa jo'oni ɗum vannginanaama leƴƴi duuniyaaru fuu e njaayri, gada e defte annabo'en fodde ko Allah tabbitɗo vi'i, gam faa ɗi ngoonɗina mo, ɗi ɗowtanoo mo.
45016027	Allah kam tan woni annduɗo koo ɗume. Teddungal laatanoo mo faa abadaa, barkaa Yeesu Almasiifu~! Aamiin.
46001001	Miin Bulus noddaaɗo laatii lilaaɗo Yeesu Almasiifu gada e nyumo Allah, e Sostenes banndii en mbinndani on ngo'ol ɗereewol.
46001002	Emin kinna ikiliisiya Allah ngonka nder si'ire Korontu, ɓe Allah noddi laatoo yimɓe muuɗum seniiɓe. Allah senii on gada e kawtal mooɗon e Yeesu Almasiifu, onon e noddooɓe innde ma'ako wonɓe koo toye fuu. Kanko woni Jawmiraawo meeɗen, enen e maɓɓe fuu.
46001003	Allah Baaba meeɗen e Jawmiraawo meeɗen Yeesu Almasiifu kokku on jam e barkaa.
46001004	Wakkaci fuu emi yetta Allah gam mooɗon dow caahu ngu o hokki on gada e Yeesu Almasiifu.
46001005	Waato nder kawtal e Almasiifu keɓruɗon ko vooɗi fuu, on keɓii baawal bolle e anndal.
46001006	Kama no habaru Almasiifu ɗum min caaydini jooɗorii nder ɓerɗe mooɗon,
46001007	noon keɓruɗon kokke Allah fuu. Nder deentuki nyalaande bannguki Yeesu Almasiifu Jawmiraawo meeɗen, on keppaay koo go'otal.
46001008	Allah semmbiɗinta on faa timmoode, gam laatooɗon ɓe ngalaa feloore nyannde bittoyki Jawmiraawo meeɗen Yeesu Almasiifu.
46001009	Kanko nodduɗo on nattuɗon nder kawtal e Ɓiyiiko Yeesu Almasiifu Jawmiraawo meeɗen, o koolniiɗo.
46001010	Banndiraaɓe, emi toroo on nder innde Jawmiraawo meeɗen Yeesu Almasiifu~: to' jokkirgol laato nder mooɗon, ammaa potee, laatee ɓe hakkiilo wo'oto e nyumo wo'oto.
46001011	Banndiraaɓe am, yimɓe wuro Kolowe mbi'ii yam e woodi jokkirgol hakkunde mooɗon.
46001012	Mi nanii woɓɓe mooɗon e mbi'a~: «~Miin, Bulus tokkumi~», woɓɓe boo e mbi'a «~Miin, Apolos tokkumi~», woɓɓe e mbi'a «~Miin, Biiturus tokkumi~», kadimaa woɓɓe e mbi'a «~Miin, Almasiifu tokkumi~».
46001013	Koo Almasiifu sennditake geɓe feere-feere naa~? Nakay Bulus maayani on dow gaafagal, na e innde Bulus mba'aranaaɗon baptisma~?
46001014	Mi yettii Allah gam mi waɗanaay koo go'oto mooɗon baptisma, to naa Kirispus e Gaayus.
46001015	Noon boo, walaa koo go'oto mooɗon waawi vi'igo e innde am wa'aranaa baptisma.
46001016	(Kay, mi hiimtake, asee mi waɗanii Istefaanus e wuro muuɗum baptisma. Ammaa ɓaawo maɓɓe, mi anndaa koo mi waɗanii goɗɗo feere baptisma.)
46001017	Almasiifu lilaay yam gam mi waɗana yimɓe baptisma, ammaa o lilii yam gam mi wa'ajina yimɓe Habaru Belɗum, naa e huutinirgo anndal yimɓe, gam to' mi meheriɗin habaru maayde ma'ako dow gaafagal.
46001018	Habaru maayde Yeesu dow gaafagal e laatanii ɓeen halketeeɓe vemmbere, ammaa enen hisnaaɓe, eɗen ndaari ɗum baawɗe Allah.
46001019	Ɗum vinndaama nder Deftere Seniinde~: «~Mi bonney anndal ɓeen tammiiɓe e ngoodi anndal, mi majjiney fahamu ɓeen tammiiɓe no ƴoyɓe.~»
46001020	Ndeen annduɓe e moodiɓɓe Tawreeta e ɓeen tammiiɓe no annduɓe nder ndu'u jaamaniiru wakkaci maɓɓe re'i, gam Allah waylitii anndal duuniyaaru laatoo vemmbere.
46001021	Yimɓe e anndal mu''en fuu, mbaawaay yi'igo Allah toon to o vanngini anndal ma'ako. Gam ma'ajum Allah siryii hisnirgo goonɗinɓe gada e ko min nga'ajinta, ko yimɓe ndaari kama vemmbere.
46001022	Yahuudu'en e ngiɗi yi'igo alaamaaji kaayniiɗi, Helenankoo'en boo e ndaara anndal.
46001023	Ammaa minon, emin nga'ajina habaru Almasiifu ɓilanooɗo dow gaafagal. Habaru ɗuum e laatii daliila fergere to Yahuudu'en. Leƴƴi ɗi laataaki Yahuudu'en boo, e ɗum laatanii ɓe kama vemmbere.
46001024	Ammaa noddaaɓe Allah, koo ɓe Yahuudu'en, koo ɓe laataaki Yahuudu'en, Almasiifu e laatii baawɗe Allah e anndal muuɗum.
46001025	Gam kuugal Allah ngal yimɓe ndaari kama vemmbere, e ɓuri anndal yimɓe. Ko ɓe ndaari kama ciya semmbee Allah boo, e ɓuri semmbee neɗɗo.
46001026	Banndiraaɓe am, kiimtee no laatinooɗon ko Allah noddi on. Dow e giiɗe neɗɗo kam, woonɓe ƴoyre e woonɓe baawɗe e ɓiɓɓe laamu ɗuuɗaa nder mooɗon.
46001027	Ammaa Allah suɓii ko yimɓe mbi'ata ciya anndal, gam o semtina annduɓe duuniyaaru. O suɓii ko yimɓe mbi'ata semmbiɗaa boo, gam o semtina semmbiɗɓe.
46001028	O suɓii ko famɗi e ko yamni e ku'uje pamare laatiiɗe mehere yeeso yimɓe, gam o meheriɗina ko duuniyaaru raari mawɗum.
46001029	O waɗii ɗum, gam to' koo moye mawnin hoore muuɗum yeeso ma'ako.
46001030	O waɗii on nder kawtal e Yeesu Almasiifu. Yeesu laatanake en anndal ivoyngal to Allah. Gada e ma'ako keɓruɗen yerduye Allah e laɓɓineeki e cootteeki,
46001031	kama ko Deftere Seniinde vi'i~: «~Mantotooɗo fuu, sey mantoroo kuugal Jawmiraawo.~»
46002001	Banndiraaɓe am, miin kam nde ngarmi to mooɗon gam mi wa'ajina on goonga Allah cuuɗiika, mi yeccoraaki on ka e anndal duuniyaaru, koo boo e anndal ɓurngal fahamu mooɗon.
46002002	Nde ngondunoomi e mooɗon, mi jaɓaay wa'ajingo on goɗɗum feere, to naa Yeesu Almasiifu e maayde muuɗum dow gaafagal.
46002003	Ko ngarnoomi to mooɗon mi walaa semmbee, emi diwna korey gam kulol.
46002004	Ekkitinol am e wa'aji am daraaki dow baawal bolle am, koo dow anndal yimɓe. Eɗum darii dow kuuɗe kolleyɗe baawɗe Ruhu Allah,
46002005	gam to' goonɗinki mooɗon daro dow anndal yimɓe, ammaa ki daroo dow baawɗe Allah.
46002006	E noon fuu, emin ɗoon nga'ajina anndal luggungal nder goonɗinɓe semmbiɗɓe nder goonɗinki, ammaa wanaa anndal duuniyaaru min nga'ajinta, koo anndal laamiiɓe ndu'u jaamaniiru halketeeɓe.
46002007	Ammaa emin nga'ajina anndal Allah cuuɗaninoongal yimɓe, ngal Allah siryii teddinirgo en ila duuniyaaru tagaaka.
46002008	Laamiiɓe ndu'u jaamaniiru pahamaay anndal ngaal, gam kul ɓe pahamuno ngal, daa ɓe ɓilataano Jawmiraawo jawmu teddungal dow gaafagal.
46002009	Ammaa ɗum laatake kama ko Deftere Seniinde vi'i~: «~Ko neɗɗo meeɗaay yi'igo, meeɗaay nango, e ko neɗɗo meeɗaay nyumgo abadaa, kanjum Allah siryanii yiɗɓe ɗum.~»
46002010	Ammaa enen, Allah anndinii en sirri muuɗum gada e Ruhu Allah. Ruhu oon liinyata koo ɗume fuu, faa e nyumooji Allah lugguɗi.
46002011	Walaa annduɗo nyumo neɗɗo, to naa ruhu ma'ako. Noon boo, walaa annduɗo nyumooji Allah, sey Ruhu Allah tan.
46002012	Kanko oon njaɓɗen. En njaɓaay ruhu duuniyaaru, ammaa en njaɓii Ruhu ivoyɗo to Allah. Gam ma'ajum en mbaawi fahamugo caahu ngu Allah waɗani en.
46002013	Min mbolvanaay on bolle ma'ajum e anndal ngal min ekkitii gada e ɓiɓɓe-aadama. Ammaa emin mbolvana on bolle ɗe min ekkitii gada e Ruhu Allah, faa min pahamina ku'uje ruhu e ɓeen woonɓe Ruhu.
46002014	Neɗɗo mo walaa Ruhu Allah waawataa jaɓgo ku'uje Ruhu, gam e ɗum laatanii mo kama vemmbere. O waawataa fahamugo ɗum sam, gam sey gada e ballal Ruhu tan ɗum fahamirtee.
46002015	Neɗɗo goonɗo Ruhu Allah e waawi senndindirgo koo ɗume fuu, ammaa kanko walaa baawɗo fahamugo mo.
46002016	Ɗum vinndaama nder Deftere Seniinde~: «~Moye anndi nyumo Jawmiraawo~? Moye waawi hokkugo mo caawara~?~» Ammaa enen, nyumooji Almasiifu ngoonɗen.
46003001	Banndiraaɓe am, mi waawaay volvirango on kama no mboliraneymi heeɓɓe Ruhu Ceniiɗo. Ammaa mi volviranii on kama yimɓe tokkuɓe duuniyaaru, kama ɓikkon keccon nder goonɗinki Almasiifu.
46003002	Ɓiraaɗam njarnumi on, naa nyaamdu tekkundu, gam on potaay nyaamgo ndu. Faa jo'oni boo, on potaay nyaamgo ndu,
46003003	gam faa hannde on ngoodi gikku yimɓe duuniyaaru nder ɓerɗe mooɗon. On ngoodi nawta e jokkirgol. Kanjum hollata eɗon nder duuniyaaru, on ɗoon kuwa kuuɗe yimɓe duuniyaaru.
46003004	To goɗɗo mooɗon vi'ii Bulus tokki, goɗɗo feere boo vi'ii Apolos tokki, naa e ɗum holla eɗon tokki kuuɗe duuniyaaru naa~?
46003005	Apolos no moye~? Bulus boo no moye~? Min fuu min huwanooɓe Allah tan, ɓe ngoonɗinɗon Allah gada e mu''en. Koo moye amin fuu e huwa ko Jawmiraawo hokki ɗum.
46003006	Miin Bulus mi aawi, Apolos yarni, ammaa Allah woni puɗnoowo aawdi ndiin.
46003007	To noon, aawɗo e jarnuɗo fuu laataaki koo ɗume, sey Allah puɗnoowo aawdi ndiin tan jeyi teddungal.
46003008	Aawɗo e jarnuɗo fuu e pota, koo moye maɓɓe fuu no heɓey biya deydey e kuugal muuɗum.
46003009	Gam minon min huudooɓe e Allah, onon ngoni ngesaa Allah e nyiɓdi ma'ako.
46003010	Dow e caahu ngu Allah waɗani yam, mba'arumi fuɗɗoode nyiɓki noon no baawɗo nyiɓki fuɗɗirta, goɗɗo e maha dow ma'are. Ammaa sey koo moye mahoowo dow fuɗɗoode ndeen hakkila no maharata.
46003011	Gam walaa baawɗo waɗgo fuɗɗoode nyiɓki feere, to wanaa fuɗɗoode arande ndeen, waato Yeesu Almasiifu.
46003012	Woɓɓe e ɗoon mahara dow ma'are e jiinaariya e ajurfaari e kaaƴe dime, woɓɓe boo e ɗoon mahara e leɗɗe e ƴommbe e geene.
46003013	Kuugal koo moye fuu no vanngey nyannde-darngal, gam ngal godorte yiite. Yiite no holley koo moye kuugal ngal huwi.
46003014	Mo mahadi muuɗum wulaay dow fuɗɗoode ndeen fuu, no heɓey biya.
46003015	Mo yiite ngeen wuli mahadi muuɗum fuu heɓataa biya. Kanko o hisey, ammaa o nandey kama punngitɗo nder yiite.
46003016	Faa jo'oni on anndaa onon ngoni Suudu Allah naa~? Ruhu Allah boo e ɗoon jooɗii nder mooɗon.
46003017	Bonnuɗo Suudu Allah fuu, Allah no halkey mo. Gam Suudu Allah no seniindu. Ay onon ngoni suudu nduun.
46003018	To' on ƴoynu ko'e mooɗon. To goɗɗo mooɗon nyumii e woodi anndal iri ngal yimɓe ndu'u duuniyaaru, sey o laatina hoore ma'ako bemmbo tawo, gam o heɓa anndal goongawal.
46003019	Gam anndal ndu'u duuniyaaru e laatii vemmbere yeeso Allah. Ɗum vinndaama nder Deftere Seniinde~: «~Allah no nanngirey annduɓe ƴoyre mu''en.~»
46003020	Kadimaa nde vi'i~: «~Jawmiraawo e anndi nyumooji vi'eteeɓe annduɓe no mehereeji.~»
46003021	Gam ma'ajum, to' goɗɗo mantoro neɗɗo. Gam onon njeyi koo ɗume fuu~:
46003022	koo Bulus, koo Apolos, koo Biiturus, koo duuniyaaru, koo yonki, koo maayde, koo hanndejum, koo ko warata yeeso fuu, onon njeyi ɗum.
46003023	Ammaa onon Almasiifu jeyi on, Almasiifu boo Allah jeyi ɗum.
46004001	Ndaaree min huwanooɓe Almasiifu, halfinaaɓe sirriiji Allah.
46004002	Dow ma'ajum boo, ko ɗum yiɗi e halfinaaɓe woni ɓe laatoo hoolaaɓe.
46004003	Miin kam, koo onon, koo sernanooɓe yimɓe duuniyaaru cernani yam, ɗum waannataa yam. Koo miin boo, mi sernantaa hoore am.
46004004	Ɓernde am feldaay yam layfi, ammaa e noon fuu ɗum laatintaa yam gerdaaɗo. Jawmiraawo kam sernanta yam.
46004005	Gam ma'ajum, to' on cernan yimɓe ila wakkaci ceri'a waraay. Ndeentee faa Jawmiraawo vittoya. O suuɗtey ko suuɗii nder niɓre, o wadda ɗum nder jayngol, o vannginey anniyaaji yimɓe. Nyannde ndeen, koo moye fuu no heɓey manoore Allah deydey ko haani heɓgo.
46004006	Banndiraaɓe, bolle ɗe mbi'imi on fuu, mi volvaay ɗe gam min mana ko'e amin, miin e Apolos, ammaa gam min laatanoo on misaalu, faa pahamon ɗe'e bolle~: To' on kuultu ko vinndaa, to' on mantoro jannginoowo mooɗon, njavooɗon mo woɓɓe.
46004007	Moye tammiɗaa a laatii~? Wanaa ko ngoonɗaa fuu Allah hokku maa ɗum naa~? To Allah hokku maa ɗum caahu, ko jeyi mantortoɗaa ɗum~?
46004008	Ay onon on haarɓe, riskuɓe, faa ngu heƴii on. On laatake laamiiɓe, naa e ballal amin~! Kul on laatino laamiiɓe e goonga, daa min laamodake e mooɗon~!
46004009	Ammaa minon lilaaɓe, emi tammii Allah laatinii min ɓaawo'en, kama taƴanaaɓe ceri'a maayde, wareteeɓe yeeso koo moye. Min laatake jaltinirɓe yeeso malaa'ika'en e yimɓe duuniyaaru fuu.
46004010	Minon emin laatii vemmbuɓe gam Almasiifu, ammaa onon on hakkilɓe nder kawtal mooɗon e Almasiifu. Minon min ngalaa semmbee, onon on semmbiɗɓe. Minon min yavaaɓe, onon on mawninaaɓe.
46004011	Faa hannde min veelaaɓe, min ɗomɗuɓe, min holɓe, emin piyee, min ngalaa gure,
46004012	min kuurii juuɗe amin faa min tampi, gam min nyaamna ko'e amin. To yimɓe la'anii min, min mbarkiɗiney ɓe, to ɓe torrii min, min munyaney ɓe,
46004013	to yimɓe njaasnii min, min toontorto ɓe haala mbelka. Faa hannde emin ndaaree kama mbuubri duuniyaaru, e tuhundi ndi yimɓe ndufoyta.
46004014	Mi vinndanaay on ɗum gam mi semtina on, ammaa gam mi vaggina on, onon ɓiɓɓe am yiɗaaɓe.
46004015	Koo to on keɓii jannginooɓe dubuuje-dubuuje ekkitineyɓe on tokkugo Almasiifu, anndee baaba go'oto tan ngoonɗon. Gam nder kawtal mooɗon e Almasiifu kam, miin woni baaba mooɗon gada e Habaru Belɗum ɗum nga'ajinmi on.
46004016	Gam ma'ajum emi toroo on, ngemminee yam.
46004017	Kanjum waɗi lildoymi on Timote ɓiyam giɗaaɗo, koolaaɗo nder kawtal e Jawmiraawo. O hiimtiney on no tokkirmi Yeesu Almasiifu, e ko ekkitinmi koo toye nder ikiliisiyaaji.
46004018	Woɓɓe mooɗon e mawnitoo, gam ɓe nyumii mi warataa to mooɗon.
46004019	Ammaa to Jawmiraawo jaɓii, mi warey to mooɗon jaawɗum, mi yi'a baawɗe mawnitiiɓe ɓeen, naa bolle maɓɓe tan.
46004020	Gam laamu Allah naa ɗum e bolle woni, ammaa e kuuɗe kuuraaɗe e baawɗe Ruhu Ceniiɗo.
46004021	Ɗume ngiɗɗon mi warda to mooɗon, sawru, na yiɗde e ne'aare~?
46005001	Mi nanii e woodi waɗooɓe njeenu nder mooɗon. Iri njeenu nguun meeɗaay waɗeego koo nder heeferɓe, faa goɗɗo nder mooɗon laatinii debbo baaba muuɗum kama koree muuɗum~!
46005002	Faa on ɗoon mantoroo ɗum~! Ko haani ɓerɗe mooɗon metta dow ma'ajum, mburtinon baɗeyɗo iri kuugal ngaal nder mooɗon.
46005003	Miin kam, koo to mi waldaa e mooɗon nder ɓanndu, emi wondi e mooɗon nder ruhu. Gam ma'ajum mi aartii mi sernanii kuuɗo iri kuugal ngaal nder innde Jawmiraawo meeɗen Yeesu.
46005004	Nde kawritɗon fuu, ruhu am e baawɗe Jawmiraawo meeɗen Yeesu e ngondi e mooɗon,
46005005	kokkee iri neɗɗo oon nder junngo Ceyɗaan, gam suunooji ɓanndu ma'ako kalkee, ammaa yonki ma'ako hisnee nyannde bittoyki Jawmiraawo.
46005006	Ko mantortooɗon ɗuum vooɗaa~! On anndaa ƴuufnirɗum seɗɗa ƴuufnata conndi buroodi faa ndi heeva naa~?
46005007	Laɓɓinee ko'e mooɗon, ittee hakkeeji nannduɗi e ƴuufnirɗum kihiɗum gonɗi nder mooɗon, gam laatooɗon conndi kesri njiiɓaandi ndi walaa ƴuufnirɗum. Kayri laatiiɗon boo, gam lahiyaari meeɗen ndi juulɗe Kuultol hirsaama, waato Almasiifu.
46005008	Gam ma'ajum, mbaɗemma juulɗe Kuultol ɗeen, naa e buroodi ɗum ƴuufnirɗum kihiɗum, waato nganyaandi e halleende, ammaa mba'aremma ɗe e buroodi ɗum walaa ƴuufnirɗum, waato senaare e goonga.
46005009	Nder ɗereewol ngol mbinndannoomi on, mi vi'ii on to' on kawtu e waɗooɓe njeenu.
46005010	Mi vi'aay ɗum dow waɗooɓe njeenu e ɓe koɗey e wuyɓe e sujjidanooɓe gumkiiji wonɓe nder duuniyaaru. To ɗum noonno, daa doole mburtooɗon duuniyaaru.
46005011	Ammaa jo'oni raa ko ngiɗmi vi'igo on~: to' on kawtu e yimɓe vi'ooɓe no goonɗinɓe, ammaa ɓe waɗooɓe njeenu, koo sujjidanooɓe gumkiiji, koo ɓe koɗey, koo huɗooɓe yimɓe, koo yarooɓe, koo wuyɓe. To' on nyaamdu e iri yimɓe ɓeen.
46005012	-
46005013	Ɗume waanni yam e sernango yimɓe ɓe ngalaa nder ikiliisiya~? Allah sernanta yimɓe ɓeen. Ammaa onon njowanaa sernango goonɗinɓe. Gam Deftere Seniinde vi'i~: «~Ittee neɗɗo kalluɗo nder mooɗon.~»
46006001	To goɗɗo mooɗon e yiɗi wullaago banndum, ko jeyi o semtaay wullaago mo to yimɓe ɓe laataaki yimɓe Allah~? E haani o wulloyoo mo to yimɓe Allah.
46006002	On anndaa yimɓe Alah cernanoyta ndu'u duuniyaaru naa~? To onon cernanoyta ndu'u duuniyaaru, ndeen on mbaawi sernango fii pamarum.
46006003	Anndee, enen cernanoyta faa e malaa'ika'en, hakko fii duuniyaaru.
46006004	To on luhurii hakkunde mooɗon dow fii duuniyaaru, gam ɗume ngullootirton to yimɓe ɓe laataaki goɗɗum yeeso ikiliisiya~?
46006005	Mi vi'ii on ɗum gam cemton. Asee, on ngalaa neɗɗo koo go'oto mo hakkiilo baawɗo sernugo hakkunde banndiraaɓe goonɗinɓe naa~?
46006006	Ko jeyi goonɗinɗo yaharata banndum goonɗinɗo yeeso yimɓe ɓe ngoonɗinaay, gam ɓe cernana mo~?
46006007	Gullootirki mooɗon e holla on ŋakki. Ko jeyi on mbaawaay munyango baɗanɗo on layfi e gujjuɗo on~?
46006008	Ammaa onon e ko'e mooɗon on ɗoon mbaɗa ko halli, on ɗoon njammboo faa e banndiraaɓe mooɗon yimɓe Allah.
46006009	On anndi daahir waɗooɓe ko halli nattataa laamu Allah. To' on ƴoynee, gam halluɓe, e sujjidanooɓe gumkiiji, e waɗooɓe njeenu, e worɓe waaldeyɓe e worɓe,
46006010	e wuyɓe, e ɓe koɗey, e yarooɓe, e huɗooɓe yimɓe, e te'etooɓe, koo go'oto nder yimɓe ɓeen nattataa laamu Allah.
46006011	Noon woɓɓe mooɗon laatino, ammaa jo'oni on lootaama, on laɓɓinaama, on laatinaama yimɓe Allah gada e baawɗe innde Jawmiraawo meeɗen Yeesu Almasiifu, kam e Ruhu Allah meeɗen.
46006012	Woɓɓe mooɗon e mbi'a~: «~Emi waawi waɗgo ko veli yam fuu.~» Ee, ammaa wanaa ɗum fuu nafata. Ɗum goonga, emi waawi waɗgo koo ɗume fuu, ammaa mi jaɓataa laataago maccuɗo koo ɗume.
46006013	Kadimaa eɗon mbi'a~: «~Nyaamdu e laatii gam reedu, reedu e laatii gam nyaamdu~», ammaa Allah no halkey ɗum, ɗum fuu ɗiɗum. Ɓanndu neɗɗo tagaaka gam waɗgo njeenu, ammaa ndu tagaama gam teddingo Jawmiraawo, kanko jeyi ɓalli meeɗen.
46006014	Noon no Allah ummitiniri Jawmiraawo meeɗen nder maayde, noon o ummitinirta ɓalli meeɗen enen boo, gada e baawɗe ma'ako.
46006015	On anndaa ɓalli mooɗon ngoni jokkule ɓanndu Almasiifu naa~? Kadin mi hooƴa jokkule ɓanndu Almasiifu mi yahara ɗe to furdu naa~? Ɗum waɗataako sam~!
46006016	On anndaa baalduɗo e furdu laatake ɓanndu wo'oru e ma'ako naa~? Ɗum vinndaama nder Deftere Seniinde~: «~Ɓe fuu ɗiɗo ɓe laatoto ɓanndu wo'oru.~»
46006017	Ammaa kawtuɗo e Jawmiraawo laatake ruhu go'oto e ma'ako.
46006018	Nyaaree njeenu. Hakke ɗum neɗɗo waɗi fuu, ɗum nyiddintaa ɓanndu muuɗum, ammaa baɗɗo njeenu fuu nyiddinii ɓanndu muuɗum.
46006019	Koo on anndaa ɓalli mooɗon laatii suudu Ruhu Ceniiɗo gonɗo nder mooɗon mo Allah hokki on naa~? To noon, on njeyaa ko'e mooɗon,
46006020	Allah soottorake on e fii caɗɗum. Gam ma'ajum teddiniree Allah ɓalli mooɗon.
46007001	Jo'oni kam mi toontoto on ƴamɗe ɗe mbinndonoyɗon yam, waato~: «~To gorko jooɗake hoovaaki ɗum booɗɗum, na ɗum vooɗaa~?~»
46007002	Ɗum booɗɗum, ammaa gam hulgo njeenu, ɗum ɓurii vooɗgo gorko hoovoo, debbo boo hoovee.
46007003	Sey gorko jooɗodoo e koree muuɗum noon no haani, noon boo debbo jooɗodoo e koree muuɗum noon no haani.
46007004	Gam debbo jeyaa ɓanndu muuɗum, gorko jeyi ndu. Gorko boo jeyaa ɓanndu muuɗum, debbo jeyi ndu.
46007005	To' on calootir waaldugo, to naa on narrii dow ma'ajum gam wakkaci seɗɗa, faa keɓon de''ere gam waɗgo do'aare. Ammaa ɓaawo ma'ajum ɓesdee hawtugo, gam to' Ceyɗaan heɓ laawol jarrabaago on gada e dullere waawtugo suunooji mooɗon.
46007006	Ko mbi'imi on naa ɗum doole, ammaa ɗum caawara.
46007007	Emi yiɗnoo yimɓe fuu laatoo ɓe koovaaki kama no laatiimi. Ammaa koo moye fuu e kokkal ngal Allah hokki ɗum, o'o e ngal muuɗum, on ɗaa'e e ngal muuɗum.
46007008	Emi vi'a rewɓe e worɓe ɓe koovaaki, e ɓe koreeji mu''en maayi, ɗum ɓurii vooɗgo ɓe njooɗoo ɓe koovaaki kama am.
46007009	Ammaa to ɓe mbaawataa reengo ko'e maɓɓe, e haani ɓe koovoo, gam to' suunooji koobgal waannu ɓe.
46007010	Onon hoovotirɓe, emi hokka on dooka, ammaa naa to am ka ivi, to Jawmiraawo ka ivoyi. Kanka woni, to' debbo seed e koree muuɗum.
46007011	Ammaa to o seedii e koree ma'ako, sey o jooɗoo o gowroojo, koo boo o fota e koree ma'ako. Gorko boo to' seer koree muuɗum.
46007012	Ammaa dow e horiiɓe, miin e hoore am volidata e mu''en, wanaa Jawmiraawo. To goonɗinɗo Yeesu e woodi debbo mo goonɗinaay, to debbo jaɓii jooɗodaago e ma'ako, to o seer mo.
46007013	To debbo goonɗinɗo e wondi e gorko mo goonɗinaay, to gorko jaɓii jooɗodaago e ma'ako, to' o seed e ma'ako.
46007014	Gam gorko mo goonɗinaay e seniree kawtal e koree muuɗum goonɗinɗo, debbo mo goonɗinaay boo e seniree kawtal e koree muuɗum goonɗinɗo. To naa ɗum noon, daa ɓiɓɓe mooɗon cenaaki, ammaa jo'oni ɓe laatake senaaɓe.
46007015	Ammaa to mo goonɗinaay e yiɗi seedgo e goonɗinɗo, o yoofee. Goonɗinɗo debbo koo gorko, naa ɗum doole jooɗodoo e mo goonɗinaay. Gam Allah noddii on njooɗooɗon jam.
46007016	Aan debbo goonɗinɗo, a tammii a waawi hisnugo koree maaɗa naa~? Aan boo gorko goonɗinɗo, a tammii a waawi hisnugo koree maaɗa naa~? Daahir on anndaa.
46007017	E haani koo moye fuu jooɗoroo noon no Jawmiraawo hokkiri ɗum, e noon no laatinoo ko Allah noddi ɗum. Kanjum mbagginirmi ikiliisiyaaji fuu.
46007018	To neɗɗo no naadaaɗo wakkaci ko Allah noddi mo, to' o yillo laataago kama mo naadaaka. Neɗɗo mo naadaaka boo to Allah noddii mo, to' o yillo naadeego.
46007019	Naadeego e ciya naadeego fuu nafataa koo ɗume, sey tokkugo dookaaji Allah tan nafata.
46007020	Sey koo moye jooɗoroo noon no wontirnoo wakkaci ko Allah noddi ɗum.
46007021	To a maccuɗo ko Allah noddu ma, to' ɗum waannee. Ammaa to a heɓii laawol rimɗingo hoore maaɗa, sey naftoroɗaa ngol.
46007022	Gam laatinooɗo maccuɗo ko Jawmiraawo noddi ɗum, laatake dimɗinaaɗo Jawmiraawo. Noon boo, laatinooɗo dimo ko Jawmiraawo noddi ɗum, laatake maccuɗo Almasiifu.
46007023	Jawmiraawo soottorake on e fii caɗɗum, gam ma'ajum to' on laatin ko'e mooɗon maccuɓe yimɓe.
46007024	Banndiraaɓe am, sey koo moye fuu njooɗoo yeeso Allah noon no laatinoo ko o noddi ɗum.
46007025	Dow yimɓe ɓe koovaaki, mi walaa dooka gada Jawmiraawo gam maɓɓe. Ammaa mi yeccoto ko nyummi, sabu Jawmiraawo laatinii yam koolaaɗo nder yurmeende muuɗum.
46007026	Gam torraaji goonɗi hannde, mi nyumii ɗum ɓurii vooɗgo neɗɗo jooɗoroo noon no woni.
46007027	To gorko e woodi koree, to' o raar seergo mo. To o walaa koree boo, to' o yillo koobgal.
46007028	To a hoovake, a waɗaay hakke. To debbo boo hoovaama, waɗaay hakke. Ammaa torraaji no ngarey dow hooviiɓe e hoovaaɓe. Kanji ngiɗmi hisnugo on.
46007029	Banndiraaɓe, raa ko ngiɗmi vi'igo on, wakkaci rammiti. Gada jo'oni, sey hooviiɓe laatoo kama ɓe ngalaa koobgal,
46007030	voyooɓe to' mettam ɓeram jaalo ɓe, nanooɓe belɗum boo to' velvelo jaalo ɓe, waɗooɓe luumaaku laatoo kama ɓe njeyaa ngu,
46007031	naftortooɓe ko woni nder ndu'u duuniyaaru, to' ɓe ngoonɗin ɗum nder ɓerɗe maɓɓe. Gam fii duuniyaaru e no ndu va'i fuu no buutoto.
46007032	Emi yiɗi ngooron waannaago. Mo hoovaaki no hu'ucey e kuugal Jawmiraawo. Ko velata Jawmiraawo tan o yilloto.
46007033	Ammaa kooviiɗo e waannoo dow fii duuniyaaru, ko velata koree ma'ako tan o yilloto,
46007034	to noon, hakkiilo ma'ako senndake nde ɗiɗi. Debbo koovaaɗo boo e waannoo dow fii duuniyaaru, emo yilloo velgo koree ma'ako. Ammaa debbo mo walaa koobgal, koo debbo mo meeɗaay waaldugo e gorko, e waannii dow kuugal Jawmiraawo, gam o laatoo laaɓɗo nder ɓanndu e ruhu fuu.
46007035	Emi vi'a on ɗum gam ɗum nafa on, naa gam mi ƴoyna on. Ammaa emi yiɗi kuwon ko haani, tokkon Jawmiraawo e ɓernde wo'ore.
46007036	To goɗɗo e nder kayaaku muuɗum, ɗaɓɓii debbo hoovaaki mo tawo, ammaa e hula semtingo mo kul hoovaaki mo, sey o hoovoo mo. To o waɗii noon, o waɗaay hakke.
46007037	Ammaa to gorko oon waɗii anniya nder ɓernde muuɗum hoovataako, wanaa ɗum doole o hoovoo ɗaɓɓaaɗo ma'ako, to faa emo waawti ɓernde ma'ako, ndeen o waɗii ko vooɗi.
46007038	Gam ma'ajum, kooviiɗo ɗaɓɓaaɗo muuɗum waɗii ko vooɗi, ammaa mo hoovaaki mo ɓurii waɗgo ko vooɗi.
46007039	Debbo koovaaɗo laatake kaɓɓaaɗo, to faa koree ma'ako e foofa. Ammaa to koree ma'ako sooytii, emo waawi hoovaago mo o yiɗi fuu, ammaa sey o hoovoo tokkuɗo laawol Jawmiraawo.
46007040	Ammaa to o jooɗake o walaa koree, jo'onde ma'ako no ɓurey velgo. Kanjum woni nyumo am, kadimaa emi nyuma miin boo emi woodi Ruhu Allah.
46008001	Dow haala teewu cakkanaangu gumkiiji, en anndi en fuu «~en ngoodi anndal.~» Ammaa anndal no waddey mawnitaare, yiɗde tan semmbiɗinta ikiliisiya.
46008002	Neɗɗo tammiiɗo e anndi goɗɗum, o walaa anndal goongawal tawo.
46008003	Ammaa giɗɗo Allah fuu, Allah e anndi mo.
46008004	Dow e nyaamki teewu cakkanaangu gumkiiji, eɗen anndi «~gumkiiji nder duuniyaaru fuu no mehereeji~». Eɗen anndi boo «~Allah o go'oto, goɗɗo feere walaa.~»
46008005	E woodi ko yimɓe noddirta allaaji gonɗi dow e gonɗi nder duuniyaaru. Daahir e woodi ko noddirtee «~allaaji~» e «~jawmiraaɓe~» ɗuuɗɓe,
46008006	ammaa enen kam, en anndi Allah no go'oto, Baabiraawo Tagɗo koo ɗume mo poofeten gam muuɗum. Kadimaa Jawmiraawo no go'oto, kanko woni Yeesu Almasiifu, mo hu'unde fuu ivoyi to muuɗum, gada e ma'ako boo keɓruɗen yonki.
46008007	Ammaa wanaa yimɓe fuu ngoodi anndal ngaal. Woɓɓe vooɓnooɓe tokkugo gumkiiji, to eɓe nyaama ko sakkanaa gumkiiji, faa jo'oni eɓe tammii teewu nguun gumki jeyi ngu. Eɓe kula nyiddingo ko'e maɓɓe gada e nyumooji ɓerɗe maɓɓe peleyɗi ɓe.
46008008	Goonga, nyaamdu ɓattintaa en Allah. Nyaamki ɓesdataa en, ciya nyaamki boo ustataa en.
46008009	Ammaa kakkilee to' ndimkaaku mooɗon laato ko fergata woɓɓe, ɓe goonɗinki mu''en famɗi.
46008010	Gam aan annduɗo goonga, to goɗɗo mo goonɗinki muuɗum famɗi yi'ii ma eɗa nyaama nder suudu gumki, naa nyumo ɓernde ma'ako no semmbiɗiney mo, faa kanko boo o nyaama teewu cakkanaangu gumkiiji naa~?
46008011	Noon boo, anndal maaɗa no laatoto daliila do''ere bannda tampuɗo, mo Almasiifu maayi gam muuɗum.
46008012	Gada e waɗgo noon, on mbaɗii hakke dow banndiraaɓe mooɗon ɓe mbaawataa senndindirgo ko vooɗi e ko vooɗaa. Waɗgo hakke dow maɓɓe ɗum waɗgo hakke dow Almasiifu e hoore muuɗum.
46008013	Gam ma'ajum to nyaamdu e do''a banndam mo goonɗinki muuɗum famɗi, ndeen mi ɓesdataa nyaamgo teewu kadin sam, gam to' mi do''u banndam.
46009001	Naa mi dimo naa~? Naa mi lilaaɗo naa~? Naa mi yi'ii Jawmiraawo meeɗen Yeesu naa~? Naa onon laatii nafuuda kuugal am gam Jawmiraawo naa~?
46009002	Koo to woɓɓe njaɓaay mi lilaaɗo, dow mooɗon onon kam mi lilaaɗo. Gam goonɗinki mooɗon kam hollata daahir Jawmiraawo liloyi yam.
46009003	Raa ko toontortoomi felooɓe yam~:
46009004	wanaa emin kaani heɓgo yar e nyaam nder kuugal amin naa~?
46009005	Wanaa emin kaani yahadugo e rewɓe amin goonɗinɓe kama no minyiraaɓe Jawmiraawo e Biiturus e lilaaɓe horiiɓe fuu mbaɗata naa~?
46009006	Koo miin e Barnabas tan laatii lilaaɓe haanɓe huugo gam keɓa ko nyaami naa~?
46009007	Moye nder mooɗon meeɗi yi'igo soojeeru nyaamneyndu hoore muuɗum~? Moye remata, mo nyaamataa ko taƴi nder ngesaa muuɗum~? Moye durata mo yarataa kosam sefre muuɗum~?
46009008	Ko mbi'imi daraaki dow nyumooji yimɓe tan, ammaa faa e Tawreeta volvii dow ma'ajum.
46009009	Gam ɗum vinndaama nder Tawreeta Muusa~: «~Ta'a suum honnduko ngaari corɓirdi gawri.~» Wanaa gam Allah e waannaa, e ga'i tan o vi'i ka.
46009010	Naa ɗum dow amin o volvi bolle ɗeen naa~? Daahir, dow amin o volvi bolle ɗeen, sey demoowo e corɓoowo gawri fuu kuwa dow tammunde heɓgo geɗal mu''en nder ma'ari.
46009011	Min aawii barkaaji ruhunkeeji nder mooɗon. Kadin ɗum goɗɗum mawɗum to min taƴii fii duuniyaaru nder mooɗon naa~?
46009012	To woɓɓe e kaani heɓgo nyaamdu e juuɗe mooɗon, minon min ɓuraay ɓe naa~? Ammaa minon, min kuutiniraay baawɗe amin. Min munyanii koo ɗume fuu, gam to' koo ɗume haɗ Habaru Almasiifu Belɗum yahago yeeso.
46009013	Eɗon anndi laaɓɗum, huwooɓe nder Wuro Allah Seniingo e keɓa nyaamdu mu''en nder ko yimɓe ngaddata gam wuro ngoon. Noon boo sakkooɓe sadakaaji dow sakkirde e keɓa geɗal mu''en gada nder sadakaaji ɗiin.
46009014	Noon Jawmiraawo vi'i~: sey wa'ajinooɓe Habaru Belɗum nyaamra e kuugal Habaru Belɗum ɗuum.
46009015	Ammaa miin mi meeɗaay huutinirgo baawɗe ɗeen, kadimaa mi vinndaay ɗum gam mi heɓa ɗum. Mi ɓurii yiɗgo mi maaya dow e goɗɗo haɗammi mantoraago salaago jaɓgo biya gam kuugal am.
46009016	Mi mantortaako wa'ajingo Habaru Belɗum, gam e ɗum laatanii yam doole mi wa'ajina ɗum. Kayco am kul mi wa'ajinaay Habaru Belɗum ɗuum~!
46009017	To miin e hoore am suɓnoo huugo kuugal ngaal, daa mi heɓeyno biya. Ammaa naa ɗum kuugal ngal cuɓmi, emi huwa kuugal ngal kalfinaami.
46009018	To noon, ɗume woni biya am~? Biya am woni wa'ajingo Habaru Belɗum caahu, mi yillataako heɓgo ko haani mi heɓa gam kuugal ngaal.
46009019	Miin mi dimo, mi laataaki maccuɗo goɗɗo, ammaa mi waɗii hoore am maccuɗo yimɓe fuu, faa mi waddoya yimɓe ɗuuɗɓe to Almasiifu.
46009020	Nder Yahuudu'en, mi laatinii hoore am Yahuuduujo, gam mi fooɗoya ɓe. Koo nde laatii miin e hoore am mi laataaki maccuɗo Tawreeta. Nder tokkuɓe Tawreeta Muusa, mi laatiney hoore am tokkuɗo Tawreeta, gam mi fooɗoya ɓe.
46009021	To emi nder ɓe anndaa Tawreeta Muusa boo, mi laatiney hoore am kama mo anndaa Tawreeta, gam mi fooɗoya ɓe. Kanjum ɗum hollataa mi tokkaay dookaaji Allah, gam emi tokki dookaaji Almasiifu.
46009022	To emi wondi e tampuɓe nder goonɗinki boo, mi waɗey hoore am tampuɗo, gam mi fooɗoya ɓe. Walaa no mi laatinaay hoore am, gam no ɗum waɗi fuu woɓɓe keɓa kisndam.
46009023	Ko mbaɗeymi fuu, mi waɗey ɗum gam Habaru Belɗum, faa mi heɓa geɗal am nder barkaaji wa'ajingo Habaru Belɗum ɗuum.
46009024	Eɗon anndi ɗuuɗɓe e nyaara nder daɗootiro, ammaa go'oto tan daɗata, heɓa biya daɗki. Gam ma'ajum, nyaaree faa keɓon biya kaan.
46009025	Daɗootirooɓe e elta ɓalli mu''en elto naawngo. Eɓe mbaɗa noon, gam ɓe keɓa biya nde'ooha jaawɗum, ammaa enen en keɓey biya tabbiteyka.
46009026	Gam ma'ajum nyaardu am laataaki mehere, mi laatake kama lukkoowo mo voofataa ko lukkataa.
46009027	Ammaa miin emi fooroo ɓanndu am e semmbee, faa mi darvana ndu, gam miin ga'ajinɗo woɓɓe, to' mi vurtinee.
46010001	Banndiraaɓe, emi yiɗi pahamon ko laataninoo maamiraaɓe meeɗen jaamaniiru Muusa. Ɓe fuu ɓe nduugake lees ɗowdi ruuldere, ɓe kuultii maayo jam.
46010002	Nder kawtal maɓɓe e Muusa, ɓe fuu ɓe keɓii waɗaneego baptisma nder ruuldere e maayo ngoon.
46010003	Kadimaa ɓe fuu ɓe nyaamii nyaamdu wo'oru ivoyndu to Allah,
46010004	ɓe fuu ɓe njarii ndiyam ngo'otam iɓɗam asama, ɓe njarii ɗam e haayre ruhunkeere yahadunde e maɓɓe, haayre ndeen woni Almasiifu.
46010005	Ammaa e noon fuu, Allah nanaay belɗum ɗuuɗɓe maɓɓe, kanjum waɗi ɓe maayi nder ladde hawgaare.
46010006	Ku'uje ɗeen fuu laatanake en misaalu, gam to' en tokku giɗaaɗi yonki kalluɗi kama maɓɓe.
46010007	To' en laato tokkooɓe gumkiiji noon no woɓɓe maɓɓe mbaɗi, kama no ɗum vinndiraa~: «~Yimɓe njooɗii nyaami njari, ndeen ɓe ummii gam ɓe ngama.~»
46010008	To' en mbaɗ njeenu kama no woɓɓe maɓɓe mbaɗi, faa yimɓe dubuuje aciriin e tato (23~000) maayi nyalaande wo'ore.
46010009	To' en ngodo Almasiifu kama no woɓɓe maɓɓe mbaɗi, faa bo'ole mbari ɓe.
46010010	To' on mboyto kama no woɓɓe maɓɓe mbaɗi, faa malaa'ikaajo maayde halki ɓe.
46010011	Ku'uje ko heɓi ɓe fuu laatake misaalu, ɗum vinndaama gam ɗum vaggina en, enen wonɓe timmoode jaamaniiru.
46010012	Gam ma'ajum tammiiɗo e darii fuu, waɗa hakkiilo gam to' do''o.
46010013	Walaa jarrabeeji keɓɗi on ɗi meeɗaay heɓgo yimɓe. Allah no koolniiɗo, o woorataa jarrabeeji ɓurɗi semmbee mooɗon keɓa on. Ammaa nder jarrabeeji ɗiin fuu, o hokkey on laawol no mburtortooɗon ɗi, e semmbee munyango ɗi.
46010014	Gam ma'ajum yiɗaaɓe am, ngoɗɗee sujjidango gumkiiji.
46010015	Mi vi'ii on ɗum gam on yimɓe ɓe hakkiilo, onon e ko'e mooɗon nyumee dow ko mbi'imi on.
46010016	Horde kiirtaari ceniindi nde ngetteten Allah gam muuɗum, to en njardii nde, wanaa ende hawta en e ƴiiƴam Almasiifu naa~? Buroodi ndi cenndeten, to en nyaamii ndi, wanaa endi hawta en e ɓanndu Almasiifu naa~?
46010017	E woodi buroodiiwol go'otol tan, no ɗuuɗruɗen fuu en ɓanndu wo'oru, gam eɗen cennda buroodiiwol go'otol.
46010018	Ndaaree boo habaru lenyol Isiraa'iila~: yimɓe maɓɓe nyaamooɓe teewu cakkaangu e ngoodi kawtal e Allah gada e sakkirde seniinde.
46010019	Koo emi yiɗi vi'igo teewu cakkanaangu gumkiiji no goɗɗum naa~? Nakay gumki e hoore muuɗum no goɗɗum~?
46010020	Naa noon sam~! Ko ngiɗmi vi'igo on woni, ko heeferɓe kirsata, eɓe kirsana ginnaaji, wanaa Allah ɓe kirsanta. Mi yiɗaa kawton e ginnaaji ɗiin.
46010021	On mbaawataa yardugo horde Jawmiraawo, ndeen njardon horde ginnaaji. On mbaawataa nyaamgo e le'al Jawmiraawo, ndeen nyaamon e le'al ginnaaji.
46010022	Nakay en ngiɗi ummingo huunƴere Jawmiraawo~? Nakay en tammii en ɓurii mo semmbee~?
46010023	Woɓɓe e mbi'a~: «~Fii fuu no dagiiɗum.~» Ee, ammaa naa ɗum fuu nafata. Goonga, koo ɗume fuu no dagiiɗum, ammaa naa ɗum fuu semmbiɗinta goonɗinɓe.
46010024	To' on ngillo ko nafata on tan, ammaa ngillee faa e ko nafata woɓɓe.
46010025	Nyaamee teewu coodaangu e luumo, naa e ƴamgo to ngu ivoyi, gam to' nyumooji ɓerɗe mooɗon pel on.
46010026	Ɗum vinndaama nder Deftere Seniinde~: «~Lesdi e ko woni dow ma'ari fuu, Jawmiraawo jeyi ɗum.~»
46010027	To neɗɗo mo goonɗinaay noddii on nyaamdon e muuɗum, to on njaɓii yahago, nyaamee ko o hokki on fuu, naa e ƴamgo to ɗum ivoyi, gam to' nyumooji ɓerɗe mooɗon pel on.
46010028	Ammaa to goɗɗo vi'i on~: «~Teewu nguun sakkanaama gumkiiji~», ndeen to' on nyaam ngu, gam oon anndinɗo on e gam nyumooji ɓernde ma'ako.
46010029	Mi vi'aay ka dow nyumooji ɓerɗe mooɗon, ammaa ɗum dow nyumooji ɓernde oon biiɗo on ka. Ammaa noye nyumooji ɓernde goɗɗo cerniranta ndimaaku am~?
46010030	To emi yetta Allah dow nyaamdu am, ko jeyi goɗɗo felantanmi dow nyaamdu ndu ngettumi Allah gam muuɗum~?
46010031	Gam ma'ajum, to on ɗoon nyaama, koo on ɗoon njara, e ko mbaɗoton fuu, mbaɗee ɗum gam teddingo Allah.
46010032	To' on laato daliila fergere Yahuudu'en, koo yimɓe ɓe laataaki Yahuudu'en, koo ikiliisiya Allah.
46010033	Mbaɗee noon no mbaɗnoomi, gam emi yilloo velgo yimɓe nder koo ɗume fuu. Mi raarataa ko nafata yam miin tan, ammaa faa e ko nafata yimɓe ɗuuɗɓe, gam ɓe keɓa kisndam.
46011001	Njemminee yam, noon no njemminirmi Almasiifu.
46011002	Emi mana on gam on kiimtoo yam nder koo ɗume fuu, eɗon tokki ekkitinol ngol ekkitinmi on.
46011003	Ammaa e woodi ko ngiɗmi pahamon~: Almasiifu woni hooreejo gorko fuu, gorko kam woni hooreejo koree muuɗum, Allah boo kam woni hooreejo Almasiifu.
46011004	To gorko huufnake wakkaci o waɗata do'aare koo annabaaku, ndeen o semtinii Almasiifu hooreejo ma'ako.
46011005	Ammaa to debbo e waɗa do'aare koo annabaaku huuraaki, ndeen o semtinii hooreejo ma'ako, o laatake kama pemmbuɗo hoore muuɗum.
46011006	Kul debbo huuraay hoore muuɗum, sey o femmba gaasa ma'ako. Ammaa ɗum cemtuɗum debbo femmba hoore muuɗum, gam ma'ajum sey o huura hoore ma'ako.
46011007	Gorko haanaay huura hoore muuɗum, gam emo holla nanndi Allah e darajja muuɗum. Ammaa debbo e holla darajja gorko.
46011008	Gam naa gorko ivi e debbo, ammaa debbo ivi e gorko.
46011009	Daahir, gorko tagaaka gam debbo, ammaa debbo tagaama gam gorko.
46011010	Gam daliila malaa'ika'en, debbo e haani huura hoore muuɗum kama alaama baawɗe ma'ako.
46011011	Ammaa nder kawtal meeɗen e Jawmiraawo, debbo e takkii e gorko, gorko boo e takkii e debbo.
46011012	Kama no debbo iɓri e gorko, noon boo gorko danyaama gada e debbo. Ammaa ɗum fuu to Allah ɗum ivi.
46011013	Nyumee e ko'e mooɗon~: koo ɗum booɗɗum debbo waɗa do'aare, o huuraaki~?
46011014	Koo finaatawaaji e kolla on to gorko yoofii gaasa muuɗum faa ka juuti, ay ɗum cemtuɗum.
46011015	Ammaa to debbo e woodi gaasa njuutka, ɗum darajja muuɗum. Sabu o hokkaama gaasa njuutka kaan, gam ka sudda hoore ma'ako.
46011016	To goɗɗo e yiɗi yeddugo ka'a haala, sey o annda minon e ikiliisiyaaji Allah fuu, min ngalaa finaatawaa feere.
46011017	E woodi ko ngiɗmi vi'igo on dow haala hawriinde mooɗon. Mi manataa on, gam hawriinde mooɗon yaharataa on yeeso, sey to halli tan.
46011018	Aran fuu, mi nanii to on kawritii e woodi ceedal hakkunde mooɗon, faa maa mi jaɓii ngoɗka muuɗum.
46011019	Doole cennditooɗon, gam dariiɓe e goonga wonɓe nder mooɗon mbannga.
46011020	Nde kawritɗon fuu, wanaa gam nyaamgo kiirtaari Jawmiraawo kawritoton.
46011021	Gam koo moye mooɗon fuu e nyaama kiirtaari muuɗum, woɓɓe ngoordee e veelo, woɓɓe boo njarii faa ngiiltake.
46011022	Koo on ngalaa gure to haani nyaamon njaron naa~? Nakay on yaviiɓe ikiliisiya Allah~? Na on ngiɗi semtingo sooyɓe~? Ɗume ngiɗɗon mi vi'a on~? Mi mana on naa~? Mi waawataa mango on dow ma'ajum sam.
46011023	Gam ko nanmi e Jawmiraawo ngecciimi on~: nder jemmaare nde Jawmiraawo meeɗen Yeesu hokkitiranoo, o hooƴi buroodi,
46011024	o yetti Allah, o fecci ndi, o vi'i~: «~Ɗu'um woni ɓanndu am hokkaandu gam mooɗon. Mbaɗee ɗum gam hiimtaago yam.~»
46011025	Ɓaawo ɓe nyaamii kiirtaari boo, o hooƴi jardugel innaboojam, o vi'i~: «~Nge'el jardugel woni alkawal kesal tabbitiniraangal e ƴiiƴam am. Nde njaroton e jardugel ngeel fuu, kiimtee yam.~»
46011026	Nde nyaamɗon buroodi ɗuum fuu, njarɗon e jardugel innaboojam ɗaam boo, eɗon nga'ajina habaru maayde Jawmiraawo faa o vittoya.
46011027	Gam ma'ajum, nyaamɗo buroodi Jawmiraawo, yardi jardugel ma'ako, kul yardaay ɗum no haani, o waɗii hakke dow ɓanndu Jawmiraawo e ƴiiƴam muuɗum.
46011028	Sey koo moye fuu liinya hoore muuɗum ko hokka nyaama buroodi, yara e jardugel ngeel.
46011029	Gam neɗɗo nyaamɗo buroodi ɗuum, yari e jardugel ngeel, to faa o fahamaay teddungal ɓanndu Jawmiraawo, o nyaamanii hoore ma'ako ceri'a.
46011030	Kanjum tampini ɗuuɗɓe mooɗon, woɓɓe nyawi, woɓɓe boo maayi.
46011031	Kul en liinyii ko'e meeɗen, Allah sernantaa en.
46011032	Ammaa Jawmiraawo no sernaney en, o elta en, gam to' o sernidan en e duuniyaaru.
46011033	Gam ma'ajum banndiraaɓe am, to on kawritii gam nyaamgo kiirtaari Jawmiraawo, ndeenndeentiree.
46011034	To e woodi dolɗo nder mooɗon, sey o aarta o nyaama e wuro ma'ako tawo, gam to' hawriinde mooɗon fooɗonoy on ceri'a Allah. Ammaa dow haalaaji koriiɗi, to mi warii mi fahaminey on ɗi.
46012001	Jo'oni banndiraaɓe, emi yiɗi volvango on haala kokke ɗe Ruhu Ceniiɗo hokkata, gam emi yiɗi pahamon ɗe booɗɗum.
46012002	Nde laatinooɗon heeferɓe, ɓerɗe mooɗon e pooɗeynoo on tokkon gumkiiji ɗi mbolvataa.
46012003	Gam ma'ajum emi yiɗi pahamon~: walaa baawɗo vi'igo «~Yeesu no la'anaaɗo~», to Ruhu Ceniiɗo e nder ma'ako. Kadimaa walaa baawɗo vi'igo «~Yeesu no Jawmiraawo~», to Ruhu Ceniiɗo walaa nder ma'ako.
46012004	E woodi kokke feere-feere, ammaa Ruhu go'oto hokkata ɗe.
46012005	E woodi kuuɗe feere-feere, ammaa Jawmiraawo go'oto huwantee ɗe.
46012006	E woodi laabi huwango Jawmiraawo feere-feere, ammaa Allah go'oto hokkata koo moye baawɗe huurugo ɗi.
46012007	Koo moye fuu hokkaama kokkal banngineyngal Ruhu Ceniiɗo nder muuɗum, gam ɗum nafa goonɗinɓe.
46012008	Ruhu go'oto oon hokkata goɗɗo kokkal ekkitingo e anndal. O hokka goɗɗo boo anndal bolle.
46012009	Ruhu go'oto oon hokkata goɗɗo goonɗinki cemmbiɗki, goɗɗo boo kokkal yamɗitingo ɓe njamɗaa.
46012010	O hokka goɗɗo waɗgo kaayniiɗumji, goɗɗo boo waɗgo annabaaku, goɗɗo feere kokkal senndindirgo ruhuuji kalluɗi e Ruhu goonga, goɗɗo feere volvugo nder ɗemɗe ɗe anndaaka, goɗɗo boo baawal fassaraago ɗe.
46012011	Ruhu go'oto tan huwata ɗum, ɗum fuu, kanko senndanta koo moye fuu kokkal muuɗum noon no o yiɗiri.
46012012	Noon no ɓanndu woorri jokkule ɗuuɗɗe, noon boo jokkule ɗuuɗɗe e laatii ɓanndu wo'oru. Noon boo Almasiifu laatii.
46012013	Yahuudu'en e leƴƴi ɗi laataaki Yahuudu'en e maccuɓe e rimɓe, en fuu en mbaɗanaama baptisma, gam laatooɗen ɓanndu wo'oru gada e Ruhu go'oto. En fuu en njarnaama Ruhu go'oto.
46012014	Ɓanndu laataaki jokko wo'oto, ammaa ndu jokkule ɗuuɗɗe.
46012015	To kosngal vi'i~: «~Gam mi laataaki junngo, mi walaa nder ɓanndu~», ɗum senndataa ngal e ɓanndu.
46012016	Koo boo to nofru vi'i~: «~Gam mi laataaki yitere, mi walaa nder ɓanndu~», ɗum senndataa ndu e ɓanndu.
46012017	To ɓanndu fuu laatake yitere, noye ɓanndu nduun nanrata~? Koo boo to ndu fuu ndu laatake nofru, noye ɓanndu nduun luuɓtirta~?
46012018	Allah e huutinira jokkule ɗeen fuu nder ɓanndu wo'oru noon no o yiɗiri.
46012019	To ɓanndu fuu laatake jokko wo'oto, naa ɗum ɓanndu.
46012020	Ammaa e woodi jokkule ɗuuɗɗe nder ɓanndu wo'oru.
46012021	Yitere fotaay vi'igo junngo nafataa ɗum. Hoore boo fotaay vi'igo kosɗe nafataa ɗum.
46012022	Ammaa jokkule ɓanndu ɗe ndaareten kama ɗe ngalaa semmbee, kanje ngoni ɓurɗe nafgo.
46012023	Jokkule ɓanndu ɗe nyumeten ngalaa teddungal, kanje ɓureten teddingo. Ɗe ɓurɗen semtirgo boo, kanje ɓureten reengo.
46012024	Jokkule meeɗen booɗɗe ngalaa bukaata reeneego. Ammaa Allah hawtii jokkule ɓanndu fuu gada e mawningo jokkule ɓurɗe famɗugo,
46012025	sabu to' luhural nattu nder ɓanndu, ammaa gam ɗe fuu ɗe mballindira.
46012026	To jokko wo'oto naawii, koriiɗe fuu no naawdey e ma'ago, to jokko wo'oto teddinaama, koriiɗe fuu no nandey belɗum e ma'ago.
46012027	Onon on laatii ɓanndu Almasiifu, koo moye mooɗon fuu no jokko ɓanndu nduun.
46012028	Noon Allah darniri ikiliisiya~: aran o jo''ini lilaaɓe, ndeen o tokkini annabo'en, o tokkini ekkitinooɓe. Ɓaawo ma'ajum, waɗooɓe kaayniiɗumji, e yamɗitinooɓe nyawɓe, e vallooɓe, e aardotooɓe goonɗinɓe, e volvooɓe ɗemɗe ɗe anndaaka.
46012029	Wanaa ɓe fuu ngoni lilaaɓe, koo annabo'en, koo ekkitinooɓe, koo waɗooɓe kaayniiɗumji.
46012030	Wanaa yimɓe fuu kokkaa yamɗitingo ɓe njamɗaa, koo volvugo ɗemɗe ɗe anndaaka, koo fassaraago ɗemɗe ɗeen.
46012031	E noon fuu, ti'inee yillaago kokke ɓurɗe manngu. Jo'oni mi holley on laawol ɓurngol vooɗgo.
46013001	To mi volvii ɗemɗe yimɓe e malaa'ika'en fuu, kul mi walaa yiɗde, mi laatake kama lennguru senƴooru e mehere, koo mbaggu iidoowu e mehere.
46013002	To emi waɗa annabaaku, emi anndi sirriiji Allah, to emi woodi anndal fuu, koo emi woodi goonɗinki cemmbiɗki, faa emi waawi sottingo baamle, ammaa kul mi walaa yiɗde, mi laatake mehere.
46013003	To mi hokkii sooyɓe ko ngoonmi fuu, faa e yonki am, ammaa kul mi walaa yiɗde, ɗum nafataa yam koo ɗume.
46013004	Goonɗo yiɗde e woodi munyal e yehere. O walaa nalwiiru, o mantataako, o walaa mawnitaare.
46013005	Goonɗo yiɗde waɗataa ko semtini, o yillataako ko nafata mo kanko tan, o huunƴilawta, o jogitataako layfi goɗɗo boo.
46013006	Goonɗo yiɗde nanataa belɗum halleende, ammaa emo nana belɗum goonga.
46013007	Goonɗo yiɗde no munyaney koo ɗume fuu, goonɗinki ma'ako e tammunde ma'ako e munyal ma'ako tampataa sam.
46013008	Yiɗde re'ataa faa abadaa. Annabaaku no timmey, volvugo ɗemɗe ɗe anndaaka no majjey, anndal boo no majjey.
46013009	Gam anndal meeɗen e annabaaku meeɗen ŋakki,
46013010	ammaa to keeɓɗum wari, ko ŋakki ɗuum no majjey.
46013011	Nde laatinoomi ɓinngel, mi volvirii kama no ɓinngel volvirta, mi nyumrii kama no ɓinngel nyumrata, hakkiilo am laatake kama ngo ɓinngel. Ammaa nde mawnumi, mi woorii gikku mbilkaaku.
46013012	Ko ngi'eten jo'oni laaɓaay, kama daartiiɗo daarorgal kefiingal. Ammaa wakkaci no warey nde ngi'eten Allah gite e gite. Jo'oni anndal am e ma'ako no pamaral, ammaa wakkaci no warey nde anndeymoomi booɗɗum, noon no o anndiri yam.
46013013	Jo'oni e woodi ku'uje tati tabbitooje~: goonɗinki e tammunde e yiɗde. Ammaa ɗe fuu tati, yiɗde ɓurii ɗe manngu.
46014001	Ti'inee yillaago yiɗde, ngillee boo kokke Ruhu Ceniiɗo, ko ɓuri ɗum fuu woni waɗgo annabaaku.
46014002	Gam bolvoowo ɗemɗe ɗe anndaaka, Allah volidata, wanaa yimɓe. Walaa pahameyɗo ko o vi'ata, gam emo volva bolle sirriije nder baawɗe Ruhu.
46014003	Ammaa baɗoowo annabaaku e volida e yimɓe, gam o yahara ɓe yeeso nder goonɗinki, o semmbiɗina ɓe, o waaltina ɓerɗe maɓɓe.
46014004	Bolvoowo ɗemɗe ɗe anndaaka, hoore muuɗum tan nafata, ammaa baɗoowo annabaaku e nafa ikiliisiya fuu.
46014005	Emi yiɗi on fuu mbolvon ɗemɗe ɗe anndaaka, ammaa ko ɓurani yam woni mbaɗon annabaaku. Gam baɗoowo annabaaku ɓurii bolveyɗo ɗemɗe ɗe anndaaka, to naa e woodi baawɗo fassaraago ɗe, gam ɗum nafa ikiliisiya.
46014006	To noon banndiraaɓe, to mi warii to mooɗon emi volvirana on ɗemɗe ɗe anndaaka, ɗume ɗum nafata on~? Walaa ko ɗum nafata on kul mi fahaminaay on ko Allah vannginani yam~: koo anndal, koo annabaaku, koo ekkitinol haala Allah.
46014007	Ndaaremma misaalu ku'uje gimi kama duudaandu koo moolooru. To ɗi piyaaka laaɓɗum, noye anndirten gimol ngol duudaandu koo moolooru nduun vi'ata~?
46014008	Koo boo to puufoowo luwal konu fuufaay ngal booɗɗum, moye siryantoo konu nguun~?
46014009	Noon boo ɗum laatii e mooɗon, to on mbolvii ɗemɗe ɗe anndaaka, walaa pahamuɗo ko mbi'oton, on mbolvii e mehere~!
46014010	E woodi ɗemɗe feere-feere nder duuniyaaru, koo ngale fuu e woodi ma'ana muuɗum.
46014011	Ammaa to neɗɗo volvanii yam e ɗemngal ngal mi nanataa, mi laatanake mo jananno, kanko boo o laatanake yam jananno.
46014012	Noon boo, nde laatii on ngiɗi heɓgo kokke Ruhu, ti'inee yillaago kokke cemmbiɗineyɗe ikiliisiya.
46014013	Gam ma'ajum, bolvoowo ɗemɗe ɗe anndaaka fuu, sey toroo Allah baawal fassaraago ɗe.
46014014	Gam to emi waɗa do'aare nder ɗemngal ngal anndaaka, ruhu am waɗata do'aare, hakkiilo am nafataa koo ɗume.
46014015	To noon noye mbaɗeymi~? Mi waɗey do'aare e ruhu am e hakkiilo am fuu. Mi yimey gimi yettoore e ruhu am e hakkiilo am fuu.
46014016	To naa noon, to a maaltii Allah e ɗemɗe ɗe anndaaka, noye gewaniiɗo ma mo fahamaay vi'irata «~Aamiin~» e maaltoore maaɗa ndeen~? Sabu o nanaay ko mbiiɗaa.
46014017	Koo to do'aare maaɗa ndeen e vooɗi korey, nde nafataa neɗɗo oon sam.
46014018	Emi yetta Allah, sabu mi ɓurii on, on fuu volvugo ɗemɗe ɗe anndaaka.
46014019	Ammaa nder ikiliisiya, mi ɓurii yiɗgo mi volva bolle jovi pahameteeɗe, gam ɗe ekkitina yimɓe, dow e volvugo bolle dubuuje sappo ɗe pahamataake.
46014020	Banndiraaɓe, to' nyumooji mooɗon laato kama ɗi bilki'en. Nder halleende, laatee ɓe ngalaa semmbee kama bilki'en, ammaa nder hakkiilooji mooɗon laatooɗon mawɓe.
46014021	Raa ko vinndaa nder Deftere~: «~Mi volidey e yimɓe am nder ɗemɗe ɗe anndaaka, gada e konnduɗe jananɓe. Ammaa e noon fuu, ɓe ngewantaako yam.~» Noon Jawmiraawo vi'i.
46014022	Noon boo, kokkal volvugo ɗemɗe ɗe anndaaka, ɗum alaama gam ɓe ngoonɗinaay, naa ɗum gam goonɗinɓe. Waɗgo annabaaku boo, ɗum alaama gam goonɗinɓe, wanaa ɗum gam ɓe ngoonɗinaay.
46014023	Gam ma'ajum, to yimɓe goonɗinɓe fuu kawritii, koo moye e volva ɗemɗe ɗe anndaaka, to yimɓe ɓe ngoonɗinaay ngarii to kawritɗon, ɓe mbi'ataa on haaŋaaɓe naa~?
46014024	Ammaa to goɗɗo mo goonɗinaay warii, tawii goonɗinɓe fuu e mbaɗa annabaaku, bolle maɓɓe no pahaminey mo hakkeeji ma'ako. Bolle ɗeen no cernaney mo,
46014025	nyumooji ɓernde ma'ako cuuɗiiɗi fuu no mbanngintee, faa o diccoo o sujjidana Allah, o vi'a~: «~Goonga, Allah e nder mooɗon.~»
46014026	Too banndiraaɓe, noye mbaɗoton~? To on kawritii gam sujjidango Allah, kokkaaɗo gimol, e kokkaaɗo ekkitinki, e kokkaaɗo waɗgo annabaaku, e kokkaaɗo volvugo ɗemɗe ɗe anndaaka, e kokkaaɗo fassaraago ɗe, sey ɗum fuu ɗum waɗee gam semmbiɗingo goonɗinɓe.
46014027	To' volvooɓe ɗemɗe ɗe anndaaka ɓur ɗiɗo koo tato, ɓe mbolva e tokkindirki. Goɗɗo boo fassaroo ko ɓe mbi'i.
46014028	Ammaa to passarotooɗo walaa, sey o de''a nder hawriinde, o volida e Allah nder ɓernde ma'ako.
46014029	Waɗooɓe annabaaku boo, sey ɗiɗo koo tato mbolva, ndeen yewiiɓe boo liinya bolle maɓɓe.
46014030	To e woodi ko Allah vannginani goɗɗo nder jooɗiiɓe, sey bolvoowo arano de''a.
46014031	On fuu on mbaawi waɗgo annabaaku go'oto-go'oto, gam koo moye fuu heɓa anndal e semmbee goonɗinki.
46014032	Waɗooɓe annabaaku e kaani mbaawta ko'e mu''en,
46014033	gam Allah naa o Allah gaddoowo jiɓayeere, ammaa o Allah gaddoowo jam. Noon no ɗum laatii nder kawtal seniiɓe fuu,
46014034	e haani rewɓe nde''a nder hawriinde goonɗinɓe, gam ɓe ngalaa laawol volvugo ɗoon. Ɓe laatoo ɗowtiiɓe noon no Tawreeta Muusa vi'i.
46014035	To e woodi ko ɓe ngiɗi fahamugo, sey ɓe ngoora faa ɓe koota, ndeen ɓe ƴama worɓe maɓɓe. Gam ɗum cemtuɗum debbo volva nder ikiliisiya.
46014036	Nakay on tammii voliinde Allah ndeen to mooɗon nde fuɗɗiri~? Na onon tan keɓi nde~?
46014037	To goɗɗo e tammii o annabiijo, koo emo tammii o keɓɗo kokkal Ruhu Ceniiɗo, sey o annda dooka ka mbinndanmi on, to Jawmiraawo ka ivoyi.
46014038	Ammaa mo jaɓaay ka fuu, Allah jaɓataa ɗum.
46014039	Gam ma'ajum banndiraaɓe am, ngillee waɗgo annabaaku, to' on kaɗ yimɓe volvugo ɗemɗe ɗe anndaaka.
46014040	Ammaa sey koo ɗume fuu wa'aree noon no haani e laawol booɗngol.
46015001	Banndiraaɓe, emi yiɗi hiimtingo on Habaru Belɗum ɗum ngaddanmi on, njaɓɗon, tokkuɗon.
46015002	Gam e Habaru ɗuum kisnirteeɗon, to on njogorake ɗum noon no nga'ajinirmi on ɗum. To naa noon, goonɗinki mooɗon laatake mehere.
46015003	Mi waddanii on habaru ɓurduɗum fuu ɗum keɓmi, binndaaɗum nder Deftere Seniinde, waato~: Almasiifu maayii gam hakkeeji meeɗen,
46015004	o waɗaama nder yenaande, o ummitake nyannde tataɓre noon no Deftere Seniinde vi'inoo.
46015005	O vannganii Biiturus. Ɓaawo ma'ajum, o vanngani almaajiri'en sappo e ɗiɗo.
46015006	Ɓaawo ɗoon o vanngani ko ɓuri banndiraaɓe keme njovo (500) wakkaci go'otum. Ɗuuɗɓe maɓɓe e poofa faa jo'oni, ammaa woɓɓe maɓɓe cooytii.
46015007	Ɓaawo ɗoon kadimaa o vanngani Yaakuubu e lilaaɓe fuu.
46015008	Faa timmoode, o vannganii yam miin laatiiɗo kama ɓinngel ngel hebbidinaaka.
46015009	Gam miin ɓuri lilaaɓe fuu famɗugo, mi fotaay noddireego koo lilaaɗo, gam mi torriino goonɗinɓe Allah.
46015010	Ammaa gam yiɗde Allah laatoriimi no laatiimi. Yiɗde nde o waɗani yam laataaki mehere, gam mi ɓurii lilaaɓe horiiɓe fuu kuugal. To goonga kam, naa miin huwata, ammaa yiɗde Allah wonnde nder am huwata.
46015011	Ammaa koo miin, koo kamɓe, ko min nga'ajini on no go'otum, noon boo njaɓruɗon ɗum.
46015012	To emin nga'ajina on ummitineeki Almasiifu nder maayde, noye woɓɓe mooɗon mbi'irata maayɓe ummitataako~?
46015013	Kul ummitaaki maayɓe walaa, ndeen Almasiifu e hoore muuɗum ummitinaaka.
46015014	To nii Almasiifu ummitinaaka, wa'aji amin laatake mehere, goonɗinki mooɗon boo laatake mehere.
46015015	Ko ɓuri ɗum fuu, ndeen min laatake caaydu'en feɓnooɓe Allah, gam min mbi'ii Allah ummitinii Almasiifu, ammaa kul ɗum laatino goonga maayɓe ummitataako, ndeen Allah ummitinaay mo.
46015016	Gam kul maayɓe ummitataakono, Almasiifu e hoore muuɗum ummitaaki.
46015017	Kul Almasiifu ummitaakino, goonɗinki mooɗon laatake mehere, faa jo'oni eɗon ngondi e hakkeeji mooɗon.
46015018	To ɗum noon, maayɓe nder goonɗinki Yeesu ɓeen kalkii.
46015019	To tammunde meeɗen e Almasiifu e laatinoo nafuuda foofaango meeɗen jo'oniwo tan, daa en ɓurii yimɓe fuu yurminaago.
46015020	Ammaa daahir Almasiifu ummitinaama nder maayɓe, o laatake arano nder ɓeen ummitoytooɓe.
46015021	Noon no neɗɗo go'oto waddiri maayde, noon kadimaa neɗɗo go'oto waddiri ummitineeki maayɓe.
46015022	Noon no yimɓe fuu maayrata gada e hawtugo e Aadamu, noon kadimaa yimɓe fuu keɓrata yonki gada e hawtugo e Almasiifu.
46015023	Ammaa koo moye fuu no ummitinte e tokkindirki. Almasiifu woni arano e ummitineego, ndeen laatiiɓe ɓe ma'ako ummitinee nyannde bittoyki ma'ako.
46015024	Ndeen timmoode duuniyaare wara, Almasiifu no halkey laamuuji e baawɗeeji niɓre e semmbeeji fuu, o hokkita Allah Baabiraawo laamu.
46015025	Gam doole Almasiifu laamoo, faa Allah waɗa o yaaɓa wanywanyɓe ma'ako fuu.
46015026	Ganyo cakitotooɗo halkeego oon ɗum maayde.
46015027	Ɗum vinndaama nder Deftere~: «~Allah waɗii koo ɗume fuu lees laamu ma'ako.~» Ammaa to vi'aama noon, ɗum laaɓɗum Allah baɗɗo koo ɗume fuu lees laamu ma'ako walaa nder.
46015028	Nde laatii koo ɗume fuu heedii lees Ɓiɗɗo, sey Ɓiɗɗo e hoore muuɗum heeda lees Allah baɗɗo koo ɗume lees ma'ako, gam Allah laamoo dow koo ɗume e koo moye.
46015029	En nyumtu dow waɗanteeɓe baptisma gam maayɓe. To maayɓe ummitataako, ɗume woni nafuuda waɗaneego baptisma gam maayɓe~?
46015030	Minon e ko'e amin, ko jeyi min njahanta nder jootee wakkaci fuu~?
46015031	Goonga mbi'eymi on banndiraaɓe, nyalaande fuu emi nder jootee maayde. Ammaa e noon fuu, emi mantoroo on nder kawtal mooɗon e Jawmiraawo meeɗen Yeesu Almasiifu.
46015032	Nde kaɓnoomi e yimɓe nannduɓe e diiwe ladde nder si'ire Efesu, ɗume ɗum nafi yam kul maayɓe ummitataako~? To maayɓe ummitataako, ndeen mbaɗemma ko vi'ano~: «~Nyaamen, njaren, gam jahango en maayey.~»
46015033	To' on ƴoynee~: «~Yahadugo e kalluɗo no bonney gikku mbooɗngu.~»
46015034	Ngartiree hakkiilooji mooɗon dow nyumooji kaanduɗi, ngooree waɗgo hakke. Woɓɓe mooɗon anndaa Allah. Mi vi'ii on ka gam cemton.
46015035	Ammaa woɓɓe no ƴamey~: «~Noye maayɓe ummitortoo~? Noye ɓalli maɓɓe mba'ata~?~»
46015036	Aan mo ƴoƴaa~! Aawdi ndi aawɗaa, to naa ndi waati, ndi fuɗata.
46015037	Aawdi ndi aawɗaa fuu, koo gawri koo alkamaari koo aawdi feere, ndi nanndaa e ko fuɗata.
46015038	Allah e hokka aawdi fuu siifa ma'ari noon no o yiɗiri, koo ndiye aawdi e no va'i.
46015039	Wanaa ɓalli fuu no nannduɗi~: yimɓe e ɓalli mu''en, bisaaji e ɓalli mu''en, colli e ɓalli mu''en, liƴƴi boo e ɓalli mu''en.
46015040	E woodi ɓalli asamankeeji e ɓalli lesdinkeeji. Asamankeeji e ŋari mu''en, lesdinkeeji boo e ŋari mu''en.
46015041	Naange e ɗelkol muuɗum, lewru e ɗelkol muuɗum, koode boo e ɗelkol mu''en, hoodere fuu e ɗelkol muuɗum.
46015042	Noon ummitineeki maayɓe wontiri. Ko uvaa no nyoley, ko ummitotoo nyolataa.
46015043	Ko uvaa walaa teddungal, ko ummitotoo e woodi teddungal, ko uvaa walaa semmbee, ko ummitotoo e woodi semmbee.
46015044	Ko uvaa no ɓanndu lesdinkeeru, ko ummitotoo no ɓanndu ruhunkeeru. E woodi ɓalli lesdinkeeji, e woodi ɓalli ruhunkeeji.
46015045	Ɗum vinndaama nder Deftere~: «~Aadamu arandeejo laatake mo yonki.~» Aadamu cakitiiɗo boo, no Ruhu kokkoowo yonki.
46015046	Wanaa ruhunkeejo aarti wargo, ammaa lesdinkeejo aarti wargo, ɓaawo ɗoon ruhunkeejo wari.
46015047	Neɗɗo arano oon e lesdi ivoyi, gam e mbulmbuldi o tagiraa. Neɗɗo ɗiɗaɓo boo, dow ivoyi.
46015048	Noon no ivoyɗo e mbulmbuldi va'i, noon ivoyɓe e mbulmbuldi mba'i. Noon no ivoyɗo asama va'i, noon ivoyɓe asama mba'i.
46015049	Noon no nanndirɗen e ivoyɗo e lesdi, noon boo nanndirten e ivoyɗo asama.
46015050	Banndiraaɓe, raa ko ngiɗmi vi'igo on~: ɓe ɓanndu ndu teewu e ƴiiƴam mbaawataa rongo laamu Allah, kadimaa nyoleyɗo waawataa rongo ko nyolataa.
46015051	Ngewee mi vannginana on ko suuɗi~: wanaa en fuu maayata, ammaa en fuu en ngaylitetee
46015052	wakkaci go'otum kama maƴƴannde yitere, to luwal timmoode jaamaniiru fuufaama. To ngal fuufaama, maaynooɓe no ummodoto e ɓalli ɗi nyolataa, ndeen enen boo ngayliteeɗen.
46015053	Gam doole ɓalli nyolooji ɓornoo ɓalli ɗi nyolataa, ɓalli maayooji boo ɓornoo ɓalli ɗi maayataa.
46015054	To ɓalli nyolooji ɓornake ɗi nyolataa, maayooji ɓornake ɗi maayataa, ndeen ko vinndaa nder Deftere Seniinde no goonɗey~: «~Jaalorgal moɗii maayde.~»
46015055	«~Maayde, toye jaalorgal maaɗa woni~? Maayde, toye semmbee tooke maaɗa woni~?~»
46015056	Baawɗe maayde ivii e hakke, baawɗe hakke boo ivii e Tawreeta.
46015057	Ammaa yettoore laatanoo Allah kokkuɗo en jaalorgal gada e Jawmiraawo meeɗen Yeesu Almasiifu.
46015058	Gam ma'ajum banndiraaɓe am yiɗaaɓe, laatee dariiɓe ɓe ndimmbataako, ti'inee yahago yeeso nyalaande fuu nder kuugal Jawmiraawo, sabu on anndi ko kuwoton nder kawtal mooɗon e Jawmiraawo laataaki mehere.
46016001	Jo'oni emi yiɗi toontaago on dow haala hawritgo ceede gam yimɓe Allah wonɓe Urusaliima. Mbaɗee noon no mbi'inoomi ikiliisiyaaji gonɗi lesdi Galaatiya.
46016002	Nyannde alat fuu, koo moye mooɗon no hawrit ko waawi, to' on ndeentu faa mi wara, ndeen kawriton ballal ngaal.
46016003	To mi warii, mi liley ɓeen ɓe cuɓoton e ɗereeji anndinooji, ɓe njahara ballal mooɗon Urusaliima.
46016004	To e haani miin boo mi yaha, mi yahadey e maɓɓe.
46016005	To mi yaaloyii lesdi Makedooniya mi warey to mooɗon, gam mi anniyake yaaldoygo toon.
46016006	Kiila mi jooɗoo to mooɗon wakkaci seɗɗa, koo maa mi dabba to mooɗon, gam mballon yam nder jahaangal am to njaheymi fuu.
46016007	To mi warii to mooɗon mi yiɗaa dillugo jaawɗum. Emi yiɗi jooɗaago to mooɗon wakkaci seɗɗa, to Jawmiraawo jaɓii.
46016008	Ammaa mi jooɗoto si'ire Efesu faa juulɗe Pentekos ngara,
46016009	gam mi heɓii laawol huugo kuugal nafoowal, koo nde laatii wanywanyɓe ɗuuɗanii yam.
46016010	To Timote warii to mooɗon, njaɓɓee mo booɗɗum, faa o veddito, gam kanko boo o kuwanoowo Jawmiraawo kama am.
46016011	To' koo go'oto mooɗon yavo mo. Ammaa mballee mo nder jahaangal ma'ako, faa o vittoya to am jam, gam miin e banndiraaɓe emin ndeenti garol ma'ako.
46016012	Dow e banndii en Apolos, mi torake mo korey o yahada e banndiraaɓe to mooɗon, ammaa o jaɓaay wargo jo'oni, yeeso seɗɗa o warey to mooɗon to o heɓii laawol.
46016013	Ti'inee semmbiɗingo goonɗinki mooɗon, cemmbiɗinee ɓerɗe mooɗon, laatee worɓe.
46016014	Ko mbaɗoton fuu, mba'aree ɗum e yiɗde.
46016015	Eɗon anndi Istefaanus e wuro muuɗum aartii laataago goonɗinɓe nder lesdi Aakaya fuu, eɓe ti'inii boo huwango goonɗinɓe.
46016016	Emi toroo on~: ɗowtanee iri yimɓe ɓeen e huudiɗɗaaɓe maɓɓe ti'iniiɓe.
46016017	Mi nanii belɗum garki Istefaanus e Fortunaatus e Akaykus. Ɓe mbaɗanii yam ko onon on mbaawaay waɗango yam, gam on ngalaa ɗo'o.
46016018	Ɓe mbaaltinii ɓernde am e ɓerɗe mooɗon fuu. Gam ma'ajum, mawninee iri yimɓe ɓeen.
46016019	Ikiliisiyaaji gonɗi lesdi Aasiya fuu e kinna on. Akiilas e Piriisiila e goonɗinɓe hawrooɓe wuro maɓɓe e kinna on korey nder innde Jawmiraawo.
46016020	Banndiraaɓe fuu e kinna on. Onon boo kinnindiree e hinnoore yiɗde.
46016021	Miin Bulus vinndi nde'e hinnoore e junngo am.
46016022	Mo yiɗaa Jawmiraawo fuu, la'anoore e dow muuɗum~! War, aan Jawmiraawo amin Yeesu~!
46016023	Yiɗde Jawmiraawo meeɗen Yeesu wondu e mooɗon~!
46016024	Emi yiɗi on, on fuu, nder kawtal meeɗen e Yeesu Almasiifu.
47001001	Miin Bulus lilaaɗo Yeesu Almasiifu gada e nyumo Allah, e banndii en Timote mbinndani on ngo'ol ɗereewol. Emin kinna ikiliisiya Allah ngonka Korontu e seniiɓe wonɓe nder lesdi Aakaya fuu.
47001002	Allah Baaba meeɗen e Jawmiraawo meeɗen Yeesu Almasiifu mbarkiɗin on, kokka on jam nder ɓerɗe mooɗon.
47001003	Maaltemma Allah Baaba Jawmiraawo meeɗen Yeesu Almasiifu. Kanko woni Baabiraawo keeɓɗo yurmeende, Allah de''itinoowo ɓerɗe dum.
47001004	Kanko semmbiɗinta ɓerɗe meeɗen nder torraaji meeɗen fuu, gam enen boo mbaawen semmbiɗingo ɓerɗe wonɓe nder torraaji feere-feere, noon no Allah semmbiɗiniri ɓerɗe meeɗen.
47001005	Noon no min njardi torraaji ɗuuɗɗi iri ɗi Almasiifu yari, noon boo Almasiifu de''itinirta ɓerɗe amin ɗuuɗɗum.
47001006	To min torraama minon, ɗum gam ɓerɗe mooɗon nde''itinee kisneeɗon. To Allah de''itinii ɓerɗe amin minon, ɗum laatoto gam ɓerɗe mooɗon cemmbiɗa, mbaawon munyango torraaji iri ɗi min njarata.
47001007	Emin koolii on korey, gam emin anndi noon no kawtirɗon e amin nder torraaji, noon kadimaa kawtirton e amin nder de''itineeki ki min keɓi.
47001008	Banndiraaɓe, emin ngiɗi anndingo on torraaji ɗi min njari nder lesdi Aasiya. Torraaji ɗiin teddanii min korey, ɗi ɓadake ɓurgo semmbee amin, faa min ittii tammunde yonkiiji amin.
47001009	Min nanii nder ɓerɗe amin kama min taƴanaaɓe ceri'a maayde. Kanjum ɗum laatake gam min ekkitoo hoolaago Allah ummitinoowo maayɓe, naa hoolaago baawɗe ko'e amin.
47001010	Min ngoonɗinii kanko kisnuɗo min nde'e maayde hulniinde, o hisney min ɗo'o yeeso boo. Goonga, emin ngoonɗini o ɓesdey hisnugo min.
47001011	Onon, do'aaje mooɗon e mballa min. Noon boo yimɓe ɗuuɗɓe e ndo''oo gam amin. Allah boo no jaɓey do'aaje maɓɓe. Ndeen yimɓe ɗuuɗɓe no ngettey Allah sabu barkaaji ɗi min keɓi gada e toontol do'aaje ɗeen.
47001012	Raa ko min mantorto~: nyumooji ɓerɗe amin boo e caaydanoo min, jo'onde amin nder duuniyaaru, ɓurna muuɗum nder mooɗon, e nde laatii laaɓnde, goongaare iɓnde to Allah. Min tokkaay anndal yimɓe duuniyaaru, ammaa yiɗde Allah tan ɗowi min.
47001013	-
47001014	Nder ɗereeji amin min mbinndantaa on goɗɗum, to naa ko mbaawɗon janngugo e fahamugo. Jo'oni eɗon pahama ɗum seɗɗa tan, ammaa yeeso ɗo'o emi yiɗi pahamon ɗum booɗɗum. Ndeen on mbaawey mantoraago min, noon no minon boo min mantortoo on nyannde bittoyki Yeesu Jawmiraawo meeɗen.
47001015	Mi tabbitinii dow ma'ajum, kanjum waɗi ngiɗnoomi wargo to mooɗon, gam keɓon barkaa nde ɗiɗi.
47001016	Emi yiɗnoo yaalgo to mooɗon, ndeen mi wutoroo lesdi Makedooniya. To mi vittoyii gada Makedooniya boo, mi yaalta to mooɗon, gam mballon yam nder jahaangal am yahago lesdi Yahuudiya.
47001017	Nde mbi'inoomi mi warey to mooɗon, on tammii ɓerɗe ɗiɗi mbi'irumi ka naa~? Nakay on tammii mi vi'a «~ee~», ndeen kadimaa mi vi'a «~a'aa~», kama baɗoowo ko yiɗi~?
47001018	Daahir Allah saaydanii min, ko min mbi'i on laataaki «~ee~» e «~a'aa~» fuu nde wo'ore.
47001019	Gam Yeesu Almasiifu Ɓiɗɗo Allah, mo miin e Siilas e Timote min nga'ajini on habaru muuɗum, naa ɗum mo «~ee~» e «~a'aa~». «~Ee~» tan woni nder ma'ako dum.
47001020	Daahir alkawalji Allah fuu laatake «~ee~» nder Yeesu Almasiifu. Kanjum waɗi enen boo mbi'ireten «~Aamiin~», faa Allah teddinee.
47001021	Kanko tabbitini en nder kawtal e Almasiifu, minon e mooɗon fuu. Kanko boo suɓi en.
47001022	O waɗanii en lammba, gam hollugo enen ɗum ɓe ma'ako. O waɗii Ruhu ma'ako nder ɓerɗe meeɗen kama nannguru ko o siryii hokkugo en ɗo'o yeeso.
47001023	Allah woni caayduujo am, mi maaya to mi fevii. Mi yiɗaa mettinango on ɓerɗe, kanjum haɗi yam so''oyaago Korontu.
47001024	Wanaa darvango goonɗinki mooɗon min ngiɗi, gam on ɗoon tabbiti nder ma'aki. Ammaa emin ngiɗi huudugo e mooɗon gam velvelo mooɗon ɓesdoo.
47002001	Mi yiɗaa mettinango on ɓerɗe, kanjum waɗi paasitiimi wargo to mooɗon tawo.
47002002	To mi mettinanii on ɓerɗe, moye velnantammi ɓernde, to naa onon ɓe mettinammi ɓerɗe~?
47002003	Raa ko waɗi mbinndirmi no mbinndirannoomi on. Mi yiɗaa wargo to yimɓe haanɓe velnugo ɓernde am, ndeen kamɓe ɓe mettina ɓernde am. Mi tabbitinii to mi nanii belɗum, on fuu on naney belɗum.
47002004	Goonga, nder torraa e mettam ɓeram e gonɗi ɗuuɗɗi mbinndannoomi on. Mi yiɗaay mettingo ɓerɗe mooɗon, ammaa emi yiɗi anndingo on no ngiɗrumi on korey.
47002005	To goɗɗo nder mooɗon laatake daliila mettam ɓeram, wanaa miin tan ɗum mettata, ammaa on fuu. Mi vi'aay ka gam mi waanna on.
47002006	Ceri'a ka ɗuuɗɓe mooɗon taƴani neɗɗo oon ka heƴi.
47002007	Jo'oni ko ɓuri vooɗgo woni nja'afanooɗon mo, cemmbiɗinon mo, gam to' mettam ɓeram jaalo mo.
47002008	Gam ma'ajum, emi toroo on, kollee on ngiɗi mo.
47002009	Mi vinndaniino on gam mi liinya on, mi yi'a to on kuutinira ko mbi'imi on fuu.
47002010	Mo nja'afaniiɗon, miin boo mi ya'afanto mo. To mi ya'afake mo, kul maa e woodi ko haani mi ya'afanoo mo, mi ya'afake mo yeeso Almasiifu gam daliila mooɗon,
47002011	sabu to' Ceyɗaan jammbo en, gam en anndi dabareeji ma'ako.
47002012	Nde njottinoomi si'ire Toorowas gam mi wa'ajina Habaru Almasiifu Belɗum, Jawmiraawo omtanii yam laawol waɗgo kuugal ngaal.
47002013	Ammaa ɓernde am waaltaaki, gam mi tawaay banndam Tiitus toon. Kanjum waɗi accootirmi e maɓɓe, ndillirmi lesdi Makedooniya.
47002014	Ammaa yettoore laatanoo Allah kokkeyɗo en jaalorgal dum nder kawtal meeɗen e Almasiifu. Allah huutinirii min gam sankitgo habaru Almasiifu koo toye, kama urdi ndi uureengol muuɗum sankitotoo koo toye fuu.
47002015	Goonga, emin laatii kama urdi mbelndi ndi Almasiifu hokkata Allah, urdi ndiin uureengol ma'ari yottake hisneteeɓe e halkooɓe fuu.
47002016	To hisneteeɓe, ɗum uureengol yonki kokkeyngol ɓe yonki. To halkooɓe boo, ɗum kacceengol maayde bareyngol ɓe. Moye foti sankitgo habaru ɗuum~?
47002017	Minon kam, min luumortaako voliinde Allah, noon no woɓɓe mbaɗata. Ammaa minon emin mbolva yeeso Allah e ɓerɗe laaɓɗe, gam min yimɓe Almasiifu ɓe Allah lili.
47003001	Asee, minon ngeccotoo koo min ɓeye~? Na e haani min ndaara ɗereeji caaydineyɗi ko min laatii, noon no woɓɓe mbaɗata~? Nakay min njaɓey ɗereeji iri ma'aji to mooɗon, gam ɗi kolla woɓɓe min ɓeye~?
47003002	Ay, onon e ko'e mooɗon ngoni ɗereewol amin binndaangol nder ɓerɗe amin, ngol yimɓe fuu mbaawi anndugo e janngugo.
47003003	Ɗum laaɓɗum, onon ngoni ɗereewol ngol Almasiifu vinndi hokki min. Ɗereewol ngool vinndiraaka binndirgel, ammaa ngol vinndiraama Ruhu Allah mo yonki. Ngol vinndaaka dow alluwaaje kaaƴe, ammaa dow alluwaaje ɓerɗe yimɓe.
47003004	Min mbi'ii noon, gam min ngoonɗinii Allah gada e Almasiifu.
47003005	Minon e ko'e amin min ngalaa baawɗe huugo nga'al kuugal sam, ammaa baawɗe amin to Allah ivoyii.
47003006	Kanko hokki min baawɗe laataago huwanooɓe alkawal kesal. Alkawal ngaal daraaki dow dooka mbinndaaka, ammaa ɗum dow Ruhu Ceniiɗo. Gam dooka mbinndaaka e yahara e maayde, ammaa Ruhu e yahara e yonki.
47003007	Dookaaji mbinndaama dow alluwaaje kaaƴe. Wakkaci ma'ajum teddungal Allah yaynake dow yeeso Muusa korey. Koo nde jayngol ngool no buutotoongol, e noon fuu Isiraa'iila'en mbaawaay du'umbaago yeeso ma'ako. Kul dooka ngaddeyka maayde vanngirii e iri nga'al teddungal manngal,
47003008	ndeen kam kuugal Ruhu Ceniiɗo kokkeyngal yonki no vanngirey e teddungal ɓurngal manngu to woɗɗi~!
47003009	To kuugal jahareyngal nder maayde heɓii iri nga'al teddungal, ndeen kuugal jahareyngal nder aadilaaku Allah no ɓurey heɓgo teddungal to woɗɗi.
47003010	Goonga, alkawal aranal walaa darajja, to ngal fotnaama e teddungal alkawal kesal ɓurngal darajja.
47003011	To alkawal aranal buutotoongal wardii e teddungal, ndeen kam alkawal kesal tabbiteyngal faa abadaa no ɓurey teddungal to woɗɗi.
47003012	Gam min ndesi tammunde amin dow ɗe'e ku'uje, waɗi min mbolvata e ngorgu yeeso koo moye.
47003013	Min mbaɗataa kama no Muusa waɗi, cuddunooɗo yeeso muuɗum gudel, gam to' Isiraa'iila'en ngi' no ɗelkitaaki yeeso ma'ako ustortoo.
47003014	Ammaa ɓerɗe maɓɓe mbumi, gam faa hannde eɓe nanndi e huuriiɓe gudel ngeel wakkaci ɓe njanngata alkawal neeɓngal. Ngel huurtaaka, gam sey nder kawtal e Almasiifu tan ngel huurtetee.
47003015	Faa hannde, nde defte Muusa njanngetee fuu, gudel ngeel e ɗoon sudda ɓerɗe maɓɓe.
47003016	Ammaa to neɗɗo tuubii tokkii Jawmiraawo, gudel cuddungel ɓernde muuɗum no sudditetee, noon no Deftere Seniinde vi'i.
47003017	Bi'eteeɗo Jawmiraawo ɗo'o ɗum Ruhu. To Ruhu Jawmiraawo woni fuu, toon rimɗineego woni.
47003018	Enen ɓe geese mu''en cudditaa fuu, darajja Jawmiraawo e yi'itoo nder meeɗen kama daarorgal. Jawmiraawo waylitii en faa nannden e muuɗum, darajja ma'ako ɓesdoo nder meeɗen. Kanjum woni kuugal Jawmiraawo laatiiɗo Ruhu.
47004001	Allah hokkii min nga'al kuugal, sabu o enɗii min. Gam ma'ajum min ittataa tammunde amin.
47004002	Emin caloo kuuɗe cuuɗiiɗe cemtiniiɗe. Min ƴoynataa yimɓe, min ngaylataa haala Allah boo, ammaa emin mbolva goonga ma'aka e njaayri, faa koo moye fuu saaydoo laaɓal nyumooji ɓerɗe amin yeeso Allah nder ɓernde muuɗum.
47004003	To Habaru Belɗum ɗum min nga'ajinta laatake ko suuɗii maa, halkooɓe tan ɗum suuɗani.
47004004	Ɓe ngoonɗinaay, gam Ceyɗaan laamiiɗo ndu'u duuniyaaru vumnii ɓerɗe maɓɓe. O haɗii ɓe yi'igo jayngol ivoyngol to Habaru Belɗum, waato habaru teddungal Almasiifu. Nder Almasiifu boo Allah e hoore muuɗum vanngata.
47004005	Wanaa haala ko'e amin min nga'ajinta, ammaa emin nga'ajina haala Yeesu Almasiifu Jawmiraawo meeɗen. Minon min maccuɓe mooɗon sabu Yeesu.
47004006	Gam Allah biiɗo~: «~Jayngol yaynoo nder niɓre~», kanko oon yaynii jayngol ma'ako nder ɓerɗe meeɗen, faa njaynooɗen gada e anndugo teddungal ma'ako. Teddungal ngaal e yaynoo dow yeeso Almasiifu.
47004007	Ammaa minon heɓɓe risku ruhunkeewu nguun, emin nanndi e gaheeje loɓokke. Kanjum hollata baawɗe mawɗe ɗeen to Allah ɗe ivoyi, wanaa to amin.
47004008	Min torraama torraaji feere-feere, ammaa min njaalaaka. Nyumooji amin njiiɓake korey, ammaa min ittaay tammunde.
47004009	Nde ɗuuɗɗum yimɓe e torra min, ammaa Allah wooraay min. Eɓe ndo''a min e lesdi, ammaa min maayaay.
47004010	Dum emin ndoondii maayde Yeesu dow ɓalli amin, gam faa foofaango ma'ako vannga nder ma'aji.
47004011	To faa emin poofa fuu, nder jootee maayde min ngoni, gam daliila Yeesu. E noon fuu foofaango Yeesu no vanngey nder ɓalli amin maayooji.
47004012	To noon, maayde e huwa nder amin, gam yonki huwa nder mooɗon.
47004013	Deftere Seniinde vi'i~: «~Mi goonɗinii, kanjum waɗi mbolvumi.~» Minon boo emin ngoodi iri goonɗinki kiin, kanjum waɗi min ngoorataa wa'ajingo Habaru Belɗum.
47004014	Emin anndi boo Allah ummitinɗo Jawmiraawo meeɗen Yeesu nder maayde, o ummitiney min minon boo, o darna min, minon e mooɗon fuu yeeso ma'ako.
47004015	Ɗum ɗoon fuu laatake sabu mooɗon, gam faa caahu Allah ɓesda yottaago to yimɓe ɗuuɗɓe. Noon yettooɓe Allah boo ɓesdorto, ɓe teddina mo.
47004016	Gam ma'ajum en ittataa tammunde. Koo nde laatii ɓalli meeɗen e ustoo, ammaa yonki ɗum Allah hokki en e ɗoon hesɗita nyannde fuu.
47004017	Daahir torraaji ɗi torreteeɗen jo'oni ɗi pamari, ɗi neeɓataa, ammaa ɗi njaharey en e teddungal manngal tabbitoowal, ɓurngal koo ɗume fuu.
47004018	En tasaaki dow ko yi'etee, ammaa en ɗoon tasii dow ko yi'ataake. Ko yi'etee neeɓataa, ammaa ko yi'ataake ɗuum kam tabbitata faa abadaa.
47005001	Eɗen anndi suudu laral ndu ngonɗen nder muuɗum jo'oni no sissitoto, waato ɓalli meeɗen. To suudu nduun sissitaama, Allah no hokkey en suudu toon asama ndu yimɓe nyiɓaay, tabbiteyndu faa abadaa.
47005002	Jo'oni en ɗoon uuma, gam en kaaɓii nattugo cuuɗi meeɗen assamaaji, ɗi ɓornotooɗen kama koltal.
47005003	Gam to en ɓornaama ɗi, en laatataako ɓe cuhuraaki yeeso Allah.
47005004	Nde ngonnooɗen nder suudu laral lesdiiru, en ɗoon otta gam tedduɗum. Naa gam en ngiɗi ɓortaago ndu, ammaa en ngiɗi ɓornaago ɓanndu asama dow ma'aru, gam faa yonki jaaloo maayde.
47005005	Allah e hoore muuɗum e huwa nder meeɗen, gam faa keɓen ɗum. O hokkii en Ruhu ma'ako kama nannguru barkaaji ɗi o hokkata en ɗo'o yeeso.
47005006	Kanjum waɗi ɓerɗe meeɗen e tiiɗi wakkaci fuu. En anndi boo to faa en njooɗii nder ɗi'i ɓalli meeɗen, en ngoɗɗi e suudu meeɗen wondu to Jawmiraawo.
47005007	Foofaango meeɗen e yahada e goonɗinki, naa e ko ngi'eten e gite.
47005008	Gam ma'ajum en keevi ngorgu manngu. Ko ɓurɗen yiɗgo woni ceeden e ɗi'i ɓalli, kooten njooɗodooɗen e Jawmiraawo.
47005009	Koo en ɗo'o nder duuniyaaru, koo en toon dow asama, ko ɓurɗen yiɗgo woni mbaɗen ko velata mo.
47005010	Sabu doole en fuu ndaroyooɗen yeeso Almasiifu, gam o sernana en, koo moye fuu heɓa biya kuugal muuɗum ngal huwi nder duuniyaaru, koo booɗngal koo ngal vooɗaa.
47005011	Nde laatii emin anndi ko woni ɗowtanaago Jawmiraawo, gam ma'ajum emin ndaara nanngugo hakkiilooji yimɓe dow ma'ajum. Allah e anndi min booɗɗum, emi tammii onon boo on anndi min nder ɓerɗe mooɗon.
47005012	Min ngiɗaa mango ko'e amin yeeso mooɗon, ammaa emin ngiɗi hokkugo on laawol mantoraago min, gam keɓon toontaago mantortooɓe ko yi'etee e gite tan, wanaa ko woni nder ɓerɗe.
47005013	To yimɓe mbi'ii min haaŋaaɓe maa, ɗum gam Allah min laatii haaŋaaɓe. To min laatake ɓe hakkiilo boo, ɗum gam ɗum nafa on.
47005014	Ko mbaɗeten fuu, gada e yiɗde Almasiifu ɗum ivi. En tabbitinii to go'oto maayanii yimɓe fuu, ndeen yimɓe fuu laatake maayɓe.
47005015	Almasiifu maayanii yimɓe fuu, gam ma'ajum ɓeen heɓɓe yonki kesum njeyaa foofaango mu''en, ammaa ɓe poofey gam oon maayɗo ummitinaa gam maɓɓe.
47005016	Gam ma'ajum, gada jo'oni min ɓesdataa raargo goɗɗo noon no yimɓe ndaardata. Koo to minon min meeɗiino raardugo Almasiifu e daarɗe ɗeen, jo'oni min ɓesdataa raardugo mo noon.
47005017	To neɗɗo hawtii e Almasiifu o laatake tagitaaɗo keso. Ko o laatinoo fuu buutake, o hesɗitinaama.
47005018	Ɗum fuu ɗum kuugal Allah liloyɗo Almasiifu, gam narrina en e ma'ako. O hokkii en boo kuugal narringo woɓɓe e ma'ako.
47005019	Gada e Almasiifu, Allah narrini hoore muuɗum e yimɓe duuniyaaru, o limaay hakkeeji maɓɓe. O hokkii min boo wa'ajingo habaru narral ngaal.
47005020	Gam ma'ajum emin laatii wakiili'en Almasiifu. E ɗum nanndi kama Allah e hoore muuɗum volvanta on gada e konnduɗe amin. Emin toroo on nder innde Almasiifu~: narree e Allah~!
47005021	Almasiifu meeɗaay waɗgo hakke sam, ammaa Allah yowii hakkeeji meeɗen fuu dow ma'ako, gam laatooɗen goonga'en yeeso Allah, sabu kawtal meeɗen e Almasiifu.
47006001	Minon min huudiɗɗaaɓe Allah, gam ma'ajum emin toroo on to' on meheriɗin caahu Allah ngu keɓɗon.
47006002	Gam Allah vi'i~: «~Nder wakkaci kaanduɗum, mi jaɓii tornde mooɗon, nyalaande kisndam mi vallii on.~» Rah, jo'oni woni wakkaci kaanduɗum, hannde woni nyalaande kisndam.
47006003	Min ngiɗaa waɗgo ko fergata yimɓe, gam to' goɗɗo heɓ laawol felgo kuugal amin.
47006004	Ammaa nder koo ɗume fuu emin ngiɗi hollugo min huwanooɓe Allah, emin ti'inii munyango torraaji e caɗeele e daamayeeje.
47006005	Min piyaama, min omndaama nder kaso, ɗum umminii fitina dow amin, min kuwii faa min tampi, nde ɗuuɗɗum min ɗaanaaki, min ndoli.
47006006	Min kollii min huwanooɓe Allah gada e ɓerɗe laaɓɗe e anndal e munyal e mbooɗeenga e Ruhu Ceniiɗo e yiɗde goongaare,
47006007	gada e volvugo goonga e jogaago baawɗe Allah. Goongaaku e laatanii min kaɓruɗum ɗum min njogii gam fiigo wanywanyɓe amin, e gam reengo ko'e amin.
47006008	Woɓɓe e njaltinira min, woɓɓe e teddina min. Woɓɓe e kuɗa min, woɓɓe e mana min, woɓɓe e ndaara min fevooɓe, koo to goonga min mbi'ata.
47006009	Emin ndaaree kama ɓe anndaaka, ammaa koo moye e anndi min. Emin ndaaree kama maayɓe, ammaa rah, emin poofa. Emin piyee, ammaa min mbaraaka.
47006010	Eɓe mettina ɓerɗe amin, ammaa dum emin nana belɗum. Emin ndaaree min sooyɓe, ammaa emin ndiskina yimɓe ɗuuɗɓe. Emin ndaaree kama min ngalaa koo ɗume, ammaa emin ngoodi hu'unde fuu.
47006011	Onon Korontu'en, min cuuɗaay on koo ɗume, min omtanii on ɓerɗe amin fuu.
47006012	Minon, min njaajinanii on ɓerɗe amin, ammaa onon on paaɗnanii min ɗe mooɗon.
47006013	Emi volvana on kama ɓikkon am~: onon boo omtanee min ɓerɗe mooɗon~!
47006014	To' on kawtu ko'e e ɓe ngoonɗinaay. Noye aadilaaku hawtirta e halleende~? Na noye jayngol hawtirta e niɓre~?
47006015	Almasiifu e Ceyɗaan mbaawataa narrugo. To noon kam, noye goonɗinɗo narrata e mo goonɗinaay~?
47006016	Ɗume hawti Wuro Allah Seniingo e gumkiiji~? Anndee, enen ngoni Wuro Allah mo yonki. Gam Allah vi'i~: «~Mi jooɗodoto e maɓɓe, mi wondey e maɓɓe, mi laatoto Allah maɓɓe, kamɓe boo ɓe laatoto yimɓe am.~»
47006017	Kanjum waɗi Jawmiraawo vi'i ɓe~: «~Mburtee nder ɓe ngoonɗinaay~! Ceedee e maɓɓe~! To' on meem ko nyiddi~! Ndeen mi jaɓey on.~»
47006018	«~Mi laatanto on baaba, onon boo on laatanto yam ɓiɓɓe worɓe e rewɓe.~» Noon Jawmiraawo mo baawɗe vi'i.
47007001	Yiɗaaɓe am, ɗi'i alkawalji fuu e laatii ɗi meeɗen. Gam ma'ajum, sey laaɓnen ko'e meeɗen gada e ko nyiddinta ɓalli meeɗen, e ruhuuji meeɗen fuu, tabbitinen senaare meeɗen e kulol Allah.
47007002	Omtanee min ɓerɗe mooɗon. Walaa mo min mbaɗani layfi, walaa mo min majjini, walaa mo min njammbii boo.
47007003	Mi vi'aay ɗum gam mi sernana on. Mi aartii mi vi'ii on~: emin ngiɗi on korey. Walaa ko senndata en~: koo nder maayde koo nder foofaango.
47007004	Emi hoolii on booɗɗum, emi mantoroo on korey. Koo nder torraaji am fuu, mi heevii velvelo e semmbee ɓernde.
47007005	Nde min njottii lesdi Makedooniya, min keɓaay fooftiinde, min pottii e torraaji feere-feere. Jokkirli yimɓe tummbii min, kulol nanngii ɓerɗe amin.
47007006	Ammaa Allah cemmbiɗinoowo ɓerɗe torraaɓe, semmbiɗinirii ɓerɗe amin gada e garol Tiitus.
47007007	Wanaa garol ma'ako tan semmbiɗini ɓerɗe amin, ammaa faa e nango no cemmbiɗinirɗon ɓernde ma'ako. O yeccake yam no ngeewnirɗon yam, e no ngoorruɗon mettam ɓeram gam am, e no ti'inoriiɗon jinngango yam. Kanjum ɗuum ɓuri velgo yam.
47007008	Daahir ɗereewol ngol mbinndannoomi on mettiniino ɓerɗe mooɗon. Nde nanmi ɗum, mi voytii vinndugo ngol wakkaci seɗɗa.
47007009	Ammaa jo'oni emi nana belɗum, wanaa gam mi mettinii ɓerɗe mooɗon, ammaa gam mettam ɓeram mooɗon yaharii on e tuubu. Mettam ɓeram mooɗon ɗaam ɗum fodde nyumo Allah, to noon, min mbaɗanaay on layfi.
47007010	Gam mettam ɓeram fodde nyumo Allah e waɗa neɗɗo tuuba, tuubu boo no waddey kisndam. Iri ɗa'am mettam ɓeram voytaandu walaa. Ammaa mettam ɓeram fodde gikku duuniyaaru no yaharey nder maayde.
47007011	Mettam ɓeram mooɗon velii Allah. Raa ko ɗam waddani on~: ɗam hokkii on ti'inaare e yiɗde laaɓnugo ko'e mooɗon gada e hakke. Ɗam findinii ɓerɗe mooɗon, ɗam hulnii on. On ti'inake fooraago baɗɗo hakke, on ngeewnii yi'igo yam boo. E ma'ajum fuu, on kollii on laaɓɓe.
47007012	Nde mbinndannoomi on ɗereewol, mi vinndaay ngol gam baɗɗo layfi, koo gam baɗanaaɗo layfi, ammaa mi vinndanii on gam faa yiɗde nde ngiɗɗon min vannga yeeso Allah.
47007013	Kanjum semmbiɗini ɓerɗe amin. Belɗum ɗum Tiitus nani, kam ɓuri semmbiɗingo min, gam on fuu on cemmbiɗinii ɓernde ma'ako.
47007014	Daahir, mi mantorake on yeeso Tiitus, onon boo on cemtinaay yam. Ko min mbi'ani on fuu ɗum goonga. Manoore nde min mani on yeeso Tiitus boo laatake goonga.
47007015	Nde Tiitus hiimtii no njaɓɓoriiɗon mo e kulol e diwngol, e no tokkirɗon bolle ma'ako fuu, yiɗde nde o yiɗi on e ɓesdoo.
47007016	Emi nana belɗum sabu emi waawi hoolaago on nder koo ɗume fuu.
47008001	Banndiraaɓe, emin ngiɗi anndingo on ko caahu Allah huwi nder ikiliisiyaaji gonɗi lesdi Makedooniya.
47008002	Ɓe njarii torraaji ɗuuɗɗi, ammaa ɓe nanii belɗum korey, faa ɓe mballirii banndiraaɓe maɓɓe e caahuuji ɗuuɗɗi, koo nde laatii eɓe nder cooyndam naawɗam.
47008003	Emi saaydii ɓe kokkii ko ɓe mbaawi fuu, faa maa e ko ɓuri noon. Ɓe kokkirii ɗum boo e yiɗde maɓɓe naa e doole.
47008004	Ɓe torake min korey gam min kokka ɓe laawol waɗgo juuɗe maɓɓe nder vallooɓe goonɗinɓe wonɓe Urusaliima.
47008005	Ɓe mbaɗii ko ɓuri ko min tammi, gam ɓe aartii ɓe kokkii ko'e maɓɓe Jawmiraawo, ndeen ɓe kokkirii min ko'e maɓɓe minon boo, fodde nyumo Allah.
47008006	Kanjum waɗi min torii Tiitus valla on yottingo ballal ngaal, noon no puɗɗirɗon ngal e caahu.
47008007	On riskuɓe e koo ɗume fuu, on keevii goonɗinki e bolle anndal e ti'inaare e yiɗde nde ngiɗɗon min. Nde laatii on keɓii ɗum ɗoon fuu, emin ngiɗi kuwon kuugal caahaaki kiin e ɓerɗe mooɗon fuu.
47008008	Wanaa ɗum doole mbaɗeymi on, ammaa emi yiɗi mi hokka on habaru ti'inaare woɓɓe, gam faa ɗum hokka on laawol hollugo yiɗde mooɗon no goongaare.
47008009	Gam eɗon anndi yiɗde nde Jawmiraawo meeɗen Yeesu Almasiifu waɗani en. Kanko jawmu risku fuu, o laatinii hoore ma'ako cooyɗo, gam o laatina on riskuɓe gada e cooyndam ma'ako.
47008010	Mi yeccoto on ko nyummi dow e vallugo goonɗinɓe wonɓe Urusaliima, gam ɗum nafey on. Rowani onon ngoni aramɓe e nyumgo vallugo ɓe, on puɗɗii ɗum boo.
47008011	Jo'oni sey njottiniron kuugal ngaal e iri ti'inaare nde anniyoriiɗon. Ti'inee huugo ɗum fodde baawɗe mooɗon.
47008012	Gam to on ti'inake hokkugo, Allah no jaɓey kokkal mooɗon. O ƴamataa on ko on ngalaa, sey ko ngoonɗon.
47008013	Mi vi'aay cooynon ko'e mooɗon, gam ndiskinon woɓɓe, ammaa emi yiɗi poton.
47008014	Jo'oni on ngoodi ɗuuɗɗum ko mbaawoton vallirgo wonɓe nder ciya. Kamɓe boo, ɗo'o yeeso, to ɓe keɓii ɗuuɗɗum, ɓe mballey on to on keppi. Noon potal laatorto.
47008015	Ɗum laatoto kama ko vinndaa nder Deftere Seniinde~: «~Mooɓtuɗo ɗuuɗɗum ɓurnaay, mooɓtuɗo seɗɗa boo ɗum ŋakkiraay ɗum.~»
47008016	Yettoore laatanoo Allah baɗɗo ti'inaare iri nde amin nder ɓernde Tiitus gam vallugo on.
47008017	O jaɓii tornde amin. Wanaa kanjum tan, ammaa gam daliila ti'inaare ma'ako, o anniyake wargo to mooɗon kanko e hoore ma'ako.
47008018	Min liley mo, gam o ga'ajinoowo Habaru Belɗum e goonga, kanko e banndii'en mo ikiliisiyaaji fuu manata.
47008019	Wanaa kanjum tan, ammaa ikiliisiyaaji cuɓii mo, gam o ɗofta min wakkaci min njaharata caahu nguun. Min kokkaama ngu, gam teddingo Jawmiraawo e hollugo ti'inaare amin, minon boo.
47008020	Min mbaɗey ko min mbaawi fuu, gam to' goɗɗo fel kuugal amin dow e kokkal ceede ɗuuɗɗe ɗe min kokkaa.
47008021	Emin ngiɗi huugo kuugal booɗngal, naa yeeso Jawmiraawo tan, ammaa faa e yeeso yimɓe.
47008022	Min liloyey goɗɗo banndii'en boo yahada e maɓɓe. Min ngodake mo nde ɗuuɗɗum, min tawii o ti'iniiɗo. Ammaa jo'oni ti'inaare ma'ako ɓesdake, gam emo hoolii on korey.
47008023	Tiitus boo e laatii kuudiɗɗaawo am. Miin e ma'ako emin kuuda gam vallugo on. Banndiraaɓe meeɗen wonduɓe e ma'ako boo no lilaaɓe ikiliisiyaaji, huwooɓe gam teddingo Almasiifu.
47008024	Gam ma'ajum, kollee ɓe yiɗde, ndeen ikiliisiyaaji fuu no anndey daahir, min mantoraaki on e mehere.
47009001	Ɗum laataaki doole mi vinndana on dow vallugo seniiɓe wonɓe Urusaliima,
47009002	gam emi anndi on ngoodi anniya vallugo ɓe korey. Mi mantorake on yeeso yimɓe lesdi Makedooniya. Mi vi'ii ɓe onon yimɓe lesdi Aakaya on ciryake hokkugo ballal mooɗon ila rowani. Ti'inaare mooɗon umminii ɗuuɗma maɓɓe, faa ɓe mballa.
47009003	Ammaa mi liloyey banndiraaɓe ɓeen to mooɗon, gam to' ko min mantortoo on laato mehere, ammaa tawee on ciryii vallugo, noon no mbi'inoomi.
47009004	To naa noon, to mi wardii e yimɓe Makedooniya, min tawii on ciryaaaki hawritgo ballal, ndeen mi semtey dow ɗuum ko mbi'inoomi. Wanaa miin tan semtata, ammaa faa e onon on cemtey.
47009005	Kanjum waɗi nyummi ɗum kaanduɗum mi toroo banndiraaɓe ɓeen aartammi yahago to mooɗon, gam ɓe kawrita kokkal ngal mbaɗɗon alkawal muuɗum. Ndeen to mi warii, mi tawey ɗum hawritaama. Kanjum hollata on kokkii e ɓerɗe laaɓɗe, naa e doole.
47009006	Kiimtee ɗu'um~: aawɗo seɗɗa no taƴey seɗɗa, aawɗo ɗuuɗɗum boo no taƴey ɗuuɗɗum.
47009007	Koo moye fuu no hokku ko ɓernde muuɗum waawi, naa nder mettam ɓeram, naa e doole boo, gam Allah e yiɗi kokkiroowo e velvelo.
47009008	Allah e waawi hebbingo on barkaaji feere-feere, gam keɓon ko heƴata on dum, faa tawee on mbaawi senndango woɓɓe.
47009009	Kama ko Deftere Seniinde vi'i~: «~Emo ye'eda caahuuji ma'ako nder sooyɓe, mbooɗeenga ma'ako e tabbiti faa abadaa.~»
47009010	Allah kokkoowo demoowo aawdi e nyaamdu, no hokkey on onon boo aawdi deydey e bukaata mooɗon. O fuɗna ndi ndi mawna, gam faa caahu mooɗon waɗa nafri ɗuuɗndi.
47009011	O riskiney on nder koo ɗume, gam laatooɗon saahiiɓe dum. Ndeen yimɓe ɗuuɗɓe no ngettey mo, sabu ballal ngal lildoton ɓe gada e juuɗe amin.
47009012	Ballal ngaal laataaki gam biyaago bukaata seniiɓe tan, ammaa e ngal ɓesdana Allah boo yetteego.
47009013	Kokkal ngaal no vannginey goonɗinki mooɗon. Gam ma'ajum yimɓe ɗuuɗɓe no teddiney Allah, gam on ɗowtanake Habaru Almasiifu Belɗum ɗum ngoonɗinɗon. Kadimaa ɓe ngettey mo gam on cenndii risku mooɗon e maɓɓe, faa e woɓɓe boo.
47009014	Eɓe ngeewni on nder ɓerɗe maɓɓe, eɓe mbaɗa do'aare gam mooɗon, sabu barkaa makka ka Allah waɗani on.
47009015	Yettoore laatanoo Allah, sabu caahu muuɗum ngu tindintaaku~!
47010001	Woɓɓe e mbi'a miin Bulus mi leestinɗo hoore to emi wondi e mooɗon, ammaa mi ca'atuɗo to mi waldaa e mooɗon. Emi tororoo on e munyal e mbooɗeenga Almasiifu~:
47010002	to' on ndoolam hollugo semmbee am to mi warii to mooɗon. Emi siryii hollugo semmbee am dow ɓeen vi'ooɓe emi huwa gam heɓgo fii duuniyaaru.
47010003	Goonga, min ɓiɓɓe-aadama, ammaa min kaɓrataa noon no ɓiɓɓe-aadama kaɓrata.
47010004	Nder haɓre amin, min kaɓrataa e kaɓruɗum duuniyaaru, sey kaɓruɗum ɗum semmbee muuɗum ivoyi to Allah. E ma'ajum min njaalortoo wanywanyɓe Allah, min kalka nyumooji leliiɗi.
47010005	Emin kalka nyumooji mawnitaare kaɗeyɗi yimɓe anndugo Allah. Emin kawrita nyumooji fuu, min laatina ɗi ɗowtaniiɗi Almasiifu.
47010006	To on kollii ɗowtaare timmunde, ndeen emin ciryii eltugo neɗɗo fuu mo ɗowtaaki.
47010007	Njaɓee ko woni yeeso mooɗon. Nder mooɗon to e woodi tammiiɗo no neɗɗo Almasiifu, sey o fahama minon boo emin laatii yimɓe Almasiifu kama ma'ako.
47010008	Koo to mi mantake ɗuuɗɗum, mi semtirtaa ɗum. Jawmiraawo meeɗen hokkii min baawɗe, faa min njahara on yeeso, naa gam min tampina on.
47010009	Mi yiɗaa tammooɗon emi yiɗi hulnirgo on ɗereeji am.
47010010	Gam woɓɓe e mbi'a ɗereeji am no ca'atuɗi, cemmbiɗɗi. Ammaa to emi wondi e mooɗon, mi ɗelemɗo, bolle am boo no jamniiɗe.
47010011	Bi'eyɗo noon fuu, sey annda~: ko min mbinndata to min ngaldaa e mooɗon, kanjum boo min mbaɗata to emin ngondi e mooɗon.
47010012	Min potaay fotnugo ko'e amin e ɓeen mantortooɓe ko'e mu''en, min nanndaa e maɓɓe boo. Kamɓe eɓe potna ko'e maɓɓe e no ɓe poti, ɓe potnataa ko'e maɓɓe e woɓɓe. Eɗum holla ɓe ƴoƴaa~!
47010013	Ammaa minon min mantortaako noon, min ƴaɓɓataako keerol to Allah darni min. O yottinii min e waddugo Habaru Belɗum to mooɗon. Kanjum woni ko min mantorto.
47010014	Kul min njahaayno to mooɗon, daa min ƴaɓɓake keerol to Allah darni min, min mbaɗaay ko o yiɗi. Ammaa min ƴaɓɓaaki keerol ngool, gam minon ngoni aramɓe e waddango on Habaru Almasiifu Belɗum.
47010015	Min mantortaako kuugal woɓɓe ngal walanaa min. Emin tammii to goonɗinki mooɗon ɓesdake, kuugal amin boo no ɓesdoto nder mooɗon. Ammaa min ngiɗaa ƴaɓɓaago keerol to Allah darni min.
47010016	Noon min keɓrata laawol yaharugo Habaru Belɗum nder goɗɗe lesɗe ɓurɗe woɗɗugo, to yimɓe ɓe meeɗaay nango Habaru Belɗum. E noon fuu, min mantortaako kuugal ngal woɓɓe aarti kuwi nder gese mu''en.
47010017	Deftere Seniinde vi'i~: «~Mantotooɗo fuu, sey mantoroo kuugal Jawmiraawo.~»
47010018	Wanaa maneyɗo hoore muuɗum woni gerdaaɗo, gerdaaɗo woni mo Jawmiraawo mani.
47011001	Koo to mi laatake kama kaaŋaaɗo, emi yiɗi munyanon yam seɗɗa. Emi toroo on munyanee yam.
47011002	Emi ha'aja on e ka'ajal ivoyngal to Allah, gam on laatii ɓe ɗaɓɓanmi gorko go'oto, waato Almasiifu. Emi yiɗi yaharugo on to ma'ako kama surbaajo laaɓɗo mo anndaa gorko.
47011003	On anndi no mbo'odi ƴoyniri Hawwa e ƴoyre ma'ari. Emi hula onon boo, nyumooji mooɗon mbonnoroo kama noon, faa ngooron tokkugo Almasiifu e ɓernde wo'ore laaɓnde.
47011004	Mi hulii ɗum, gam to goɗɗo warii wa'ajinii on habaru Yeesu feere ɗum min nga'ajinaay on, on munyana mo e koyɗum. On njaɓey ruhu feere e Habaru Belɗum feere ɗum on nanaayno to amin.
47011005	Mi tammaaki ɓeen ɓe ndaaroton no «~lilaaɓe mawɓe~» ɓurii yam.
47011006	Ɗum baɗoojum mi laataaki vela ɗemngaljo kama maɓɓe, ammaa miin boo mi dullaay anndal. Mi vannginanii on ngal laaɓɗum nder koo ɗume.
47011007	Mi wa'ajinii on Habaru Allah Belɗum e caahu. Mi leestinii hoore am gam laatooɗon mawɓe. To noon, kanjum mba'aranmi on layfi naa~?
47011008	Nde kuweynoomi nder mooɗon, mi jaɓii ceede to ikiliisiyaaji feere, gam mi huwana on.
47011009	Nde ngondunoomi e mooɗon, ɓillaare ceede heɓii yam, ammaa e noon fuu mi laatanaaki goɗɗo mooɗon donngal. Banndiraaɓe goonɗinɓe ivoyɓe Makedooniya ngaddanii yam ko ŋakkiri yam. Wakkaci ma'ajum mi yowanaay on donngal ngaal. Koo yeeso ɗo'o boo mi yiɗaa yowango on ngal.
47011010	Gada e goonga Almasiifu ngonka nder am waɗi mbi'eymi on ɗu'um~: nder lesdi Aakaya fuu walaa koo moye baawɗo haɗgo yam mantoraago ɗum.
47011011	Gam ɗume mi yiɗaa laatanaago on donngal~? Gam mi yiɗaa on naa~? A'aa, Allah e anndi emi yiɗi on~!
47011012	Mi yahey yeeso e huugo noon no kuureynoomi, gam to' mi hokku vi'eteeɓe «~lilaaɓe mawɓe~» laawol mantaago, eɓe mbi'a eɓe kuwa deydey e kuugal amin.
47011013	Yimɓe ɓeen, ɓe laataaki lilaaɓe goonga'en, ɓe fevooɓe. Ɓe laatinii ko'e maɓɓe kama lilaaɓe Almasiifu.
47011014	Ɗum ɗoon haaynaaki, gam koo Ceyɗaan e laatina hoore muuɗum malaa'ikaajo jayngol.
47011015	Gam ma'ajum, ɗum haaynaaki to huwooɓe ma'ako laatinii ko'e mu''en huwooɓe goonga. Ammaa ɓe keɓey laada deydey e kuuɗe maɓɓe kalluɗe.
47011016	Ko mbi'imi on naane, mi ɓesdey vi'igo on ɗum~: to' goɗɗo nyum mi kaaŋaaɗo. Ammaa to o nyumii noon, ndeen kam njaɓee yam kama kaaŋaaɗo, gam faa mi heɓa mantaago seɗɗa.
47011017	Ko mbolvumi jo'oni naa ɗum ko Jawmiraawo yiɗi, gam to mi mantake, mi volvey kama kaaŋaaɗo, ammaa emi woodi ko mantortoomi.
47011018	Nde laatii ɗuuɗɓe e mantoroo fii duuniyaaru, to noon miin boo mi mantoto.
47011019	Onon tammiiɓe no hakkilɓe, eɗon nana belɗum munyango haaŋaaɓe.
47011020	Lilaaɓe fevooɓe ɓeen e laatina on kama maccuɓe, eɓe nyaama jawdi mooɗon, eɓe ƴoyna on, eɓe njavii on, eɓe maaroo on, e noon fuu eɗon munyana ɓe.
47011021	Emi semta vi'igo minon min tampuɓe nde min mbaɗaay iri ɗen ɗoon ku'uje. Jo'oni kam, to goɗɗo e woodi ngorgu mantoraago goɗɗum, miin boo emi woodi ngorgu mantoraago ɗum, koo to emi volva kama kaaŋaaɗo.
47011022	To ɓe Yahuudu'en, miin boo mi Yahuuduujo. To ɓe Isiraa'iila'en, miin boo mi Isiraa'iilankeejo. To ɓe lenyol Ibraahim, miin boo mi lenyol Ibraahim.
47011023	Jo'oni kam, mi volvey kama kaaŋaaɗo. To ɓe huwanooɓe Almasiifu, miin mi ɓurii ɓe. Mi ɓurii ɓe ti'inaare, e omndeego nder kaso, e fiyeego piiɗe ɗuuɗɗe, e nattugo nder jootee maayde.
47011024	Nde jovi Yahuudu'en piyi yam buulaalaaji talaatiin e joveenayi (39).
47011025	Nde tati Roomankoo'en piiri yam cabbi. Mi ferdaama kaaƴe nde wo'ore. Nde tati emi natta akale ndiyam, eɗe njoolodoo e am nder maayo. Mi waɗii jemmaare wo'ore e nyalawmaare wo'ore nder maayo manngo.
47011026	Nder jahaale am mi fottii e torraaji ɗuuɗɗi~: torraaji nder maayo, wuyɓe torrii yam, lenyol am torrii yam, ɓe laataaki lenyol am boo torrii yam. Mi nattii torraa nder si'ire, e nder ladde hawgaare, e nder maayo manngo. Banndiraaɓe fewre'en boo torrii yam.
47011027	Mi huwii faa mi tampi, nde ɗuuɗɗum mi ɗaanaaki. Mi nanii veelo e ɗomka, mi suumake nde ɗuuɗɗum. Kolndam e peewol torrii yam.
47011028	E woodi ko mi limtaay. Nder ma'ajum fuu, ko ɓuri waannugo yam koo ndeye woni nyumgo dow ikiliisiyaaji.
47011029	To goɗɗo tampii nder laawol Jawmiraawo, ɗum laatanto yam kama miin tampi. To ɗum waɗii goɗɗo do''ake nder hakke boo, eɗum wula ɓernde am korey.
47011030	To ɗum doole mi manto, sey mi mantoroo ko hollata tampere am.
47011031	Allah Baaba Jawmiraawo meeɗen Yeesu e anndi mi fevaay. Maaltoore laatanoo mo faa abadaa.
47011032	Nde ngonnoomi Dimaska, kaliifaajo laamiiɗo bi'eteeɗo Areetas reenni yimɓe dammuɗe si'ire, gam ɓe nannga yam.
47011033	Ammaa goonɗinɓe mbaɗi yam nder sompoore, ɓe mburtiniri yam nder taagayel katanngaawol piltoyiingol si'ire. Noon kisrumi junngo kaliifaajo oon.
47012001	Doole mi manto, koo to ɗum nafataa. E noon fuu, mi volvey ko Jawmiraawo holli yam e ko o vannginani yam.
47012002	Emi anndi goɗɗo neɗɗo gonɗo nder kawtal e Almasiifu. O ƴeentinaama asama ɓurɗum towgo, ko waɗi duuɓi sappo e nayi, ndeen o warti. Koo o ƴeentinaama nder ɓanndu, koo naa nder ɓanndu, mi anndaa. Allah tan anndi.
47012003	-
47012004	Emi anndi neɗɗo oon o nattinaama nder aljanna. Koo e ɓanndu o nattidina, koo naa e ɓanndu, mi anndaa, Allah tan anndi. Toon o nani bolle sirriije ɗe neɗɗo fotaay volvugo.
47012005	Kanko oon mantortoomi. Mi mantortaako hoore am, to naa tampere am tan.
47012006	Kul mi yiɗii mantaago, mi laatataako kaaŋaaɗo, gam ko mbi'eymi ɗum goonga. Ammaa mi mantataako, gam to' yimɓe ɓurnam dow ko ɓe ngi'i emi huwa, e ko ɓe nani e bolle am.
47012007	Allah hollii yam kaayniiɗumji ɗi tindintaake. Ammaa gam to' mi mantoro ɗi, o waɗanii yam ko naawatammi nder ɓanndu kama gi'al. Eɗum laatanii yam kama lilaaɗo Ceyɗaan piyeyɗo yam, gam haɗa yam mantaago.
47012008	Nde tati toriimi Jawmiraawo faa o ittanam mi ɗum.
47012009	Ammaa o toontii yam, o vi'i~: «~Yiɗde am heƴii ma. Nder tampere maaɗa baawɗe am ɓurata huugo.~» Gam ma'ajum, mantoraago tampere am no ɓuraney yam, faa baawɗe Almasiifu njooɗoo nder am.
47012010	Kanjum waɗi naneymi belɗum tampere am. Mi naney belɗum huɗeego e ɓilleego e torreego e hulneego gam daliila Almasiifu, gam nde tampumi fuu, ndeen ɓesdeymi heɓgo semmbee.
47012011	Mi volvii kama bemmbo. Ammaa onon haannooɓe jinngango yam ndooli yam volvirgo noon. Gam koo to mi laataaki goɗɗum, e noon fuu ɗum yiɗaay vi'igo ɓe mbi'oton «~lilaaɓe mawɓe~» ɓurii yam.
47012012	Nde ngondunoomi e mooɗon, mi huurii munyal. Allah boo hokkii yam waɗgo alaamaaji kaayniiɗi feere-feere nder mooɗon. Kaayniiɗumji ɗiin e kolla mi lilaaɗo goongaajo.
47012013	E woodi ko kuumi nder goɗɗi ikiliisiyaaji ko mi huwaay nder mooɗon naa~? E woodi fii go'otum ko mi huwaay nder mooɗon, mi toraaki on nyaamnon yam. Nja'afanee yam ɗuum ko mbaɗmi~!
47012014	Jo'oni, emi siryii wargo to mooɗon garki tataɓi. To mi warii, mi yiɗaa laatanaago on donngal. Onon ngiɗmi, naa ceede mooɗon. Wanaa ɓiɓɓe nyaamnata danyooɓe mu''en, ammaa danyooɓe nyaamnata ɓiɓɓe mu''en.
47012015	Miin kam, mi naney belɗum hokkugo on ko ngoonmi fuu, faa e yonki am, gam vallugo on. Kadi, onon on ustey yiɗgo yam, gam mi ɓesdii yiɗgo on naa~?
47012016	On njaɓii mi teddanaay on naa~? Ee, on njaɓi, ammaa kiila woɓɓe no mbi'ey mi ƴoynii on, mi nanngirii on dabaree.
47012017	Mi lilaay lilaaɓe am to mooɗon gam ɓe nyaama jawdi mooɗon.
47012018	Mi torake Tiitus, kam e goɗɗo banndiraawo goonɗinɗo mo annduɗon njaha to mooɗon. Tiitus nyaami jawdi mooɗon naa~? A'aa, miin e Tiitus emin tokki laawol go'otol e nyumo wo'oto.
47012019	Ɗum baɗoojum on nyumii emin ndaara laɓɓingo ko'e amin yeeso mooɗon, ammaa wanaa ɗum noon. Emin mbolva goonga yeeso Allah, noon no Almasiifu yiɗiri. Banndiraaɓe yiɗaaɓe, ko min mbi'i fuu, min mbi'ii ɗum gam min cemmbiɗina goonɗinki mooɗon.
47012020	Emi hula, to mi warii to mooɗon, mi tawrataa on no ngiɗmi. Onon boo, on tawrataa yam no ngiɗɗon. Emi hula mi tawa jokkirgol e nalwiiru e huunƴere e nganyaandi e kuɗdi e nyo'ore e mawnitaare e fitina nder mooɗon.
47012021	Emi hula, to mi so''ake to mooɗon, Allah semtina yam dow ko mbaɗɗon, mi voya gam ɗuuɗɓe waɗooɓe hakke ɓe tuubaay, ɓe ngooraay waɗgo kuuɗe cemtiniiɗe ɗe ɓe mbaɗeynoo ilaa, njeenu e goɗɗe kuuɗe mehereeje.
47013001	Jo'oni mi warey to mooɗon garki tataɓi. «~Sey wullaandu fuu tabbitinee dow caaydaaku yimɓe ɗiɗo koo tato~», kama ko vinndaa nder Deftere Seniinde.
47013002	Mi vagginiino waɗnooɓe hakke nde ngarnoomi to mooɗon garki ɗiɗaɓi. Jo'oni nde mi waldaa e mooɗon, emi ɓesda vi'igo ɓe, kamɓe e horiiɓe fuu~: to mi so''oyake, daahir mi yurmataako koo go'oto maɓɓe.
47013003	Onon eɗon ngiɗi yi'igo alaama Almasiifu e volva gada e honnduko am naa~? Too, on ngi'ey ɗum laaɓɗum. Almasiifu tampaay nder mooɗon, ammaa emo holla baawɗe ma'ako.
47013004	Daahir, wakkaci Almasiifu ɓilaa dow gaafagal, o laatake tampuɗo. Ammaa jo'oni emo foofa gada e baawɗe Allah. Nder kawtal amin e ma'ako, minon boo, min tampuɓe. Ammaa min kolley on emin poofda e ma'ako gada e baawɗe Allah.
47013005	Liinyee ko'e mooɗon ngi'on, koo foofango mooɗon e nanndi e ngo goonɗinɓe. Ngodee ko'e mooɗon. On anndaa Almasiifu e nder mooɗon naa~? Goonga, emo nder mooɗon. To naa noon, on potaay laataago goonɗinɓe mo.
47013006	Ammaa emi yiɗi anndon, minon min fotɓe.
47013007	Emin toroo Allah gam mooɗon, tawee on mbaɗaay ko halli. Naa gam emin ngiɗi hollugo min goonga'en, ammaa gam onon kuwon ko vooɗi, koo to minon emin ndaaree kama ɓe potaay.
47013008	Gam min mbaawataa yeddugo goonga. Ko min mbaawi woni huutinirgo ka.
47013009	To on ngoodi semmbee dow laawol Allah, koo to minon min tampuɓe, ɗum veley min. Emin toroo Allah valla on gam laatooɗon timmuɓe.
47013010	Raa ko waɗi mbinndanmi on ila mi waraay tawo. Gam to mi warii, mi yiɗaa sa'atango on e baawɗe ɗe Jawmiraawo hokki yam. O hokkii yam baawɗe ɗeen gam mi semmbiɗina on, naa gam mi tampina on.
47013011	Jo'oni kam banndiraaɓe, mi accootirey e mooɗon. Ti'inee laatooɗon timmuɓe, njaɓee bolle am, laatee ɓe nyumo wo'oto, njooɗodee jam. Ndeen kam Allah mo yiɗde e jam no wondey e mooɗon.
47013012	Kinnindiree e hinnoore yiɗde. Goonɗinɓe wonɓe ɗo'o fuu e kinna on.
47013013	Barkaa Jawmiraawo meeɗen Yeesu Almasiifu, e yiɗde Allah, e kawtal Ruhu Ceniiɗo, ngondu e mooɗon on fuu~!
48001001	Ngo'ol ɗereewol ivii to am, miin Bulus lilaaɗo Yeesu Almasiifu. Mi laataaki lilaaɗo gada e baawɗe yimɓe, koo gada e neɗɗo, ammaa gada e Yeesu Almasiifu e Allah Baabiraawo meeɗen ummitinɗo mo nder maayde.
48001002	Miin e banndiraaɓe wonduɓe e am fuu emin kinna on, onon ikiliisiyaaji gonɗi lesdi Galaatiya.
48001003	Allah Baaba meeɗen e Jawmiraawo meeɗen Yeesu Almasiifu kokku on barkaa e jam.
48001004	Almasiifu hokkii hoore muuɗum sabu hakkeeji meeɗen, gam faa o hisna en gada e ndu'u jaamaniiru hallundu. Noon o huuri ko Allah Baabiraawo meeɗen yiɗi.
48001005	Teddungal laatanoo Allah faa abadaa abadin. Aamiin.
48001006	Ɗum haaynake yam no njawɗinirɗon hokkitgo Allah ɓaawo, kanko nodduɗo on gada e caahu Almasiifu, ndeen tokkuɗon Habaru Belɗum feere.
48001007	Pahamee~: Habaru Belɗum feere walaa~! Ammaa e woodi woɓɓe yimɓe giɓeyɓe on, eɓe ngiɗi waylitgo Habaru Almasiifu Belɗum.
48001008	To goɗɗo, koo ɗum minon e ko'e amin, koo malaa'ikaajo ivoyɗo gada dow wa'ajinii on habaru feere ɗum yahadaay e ko min nga'ajini on, ndeen kam Allah la'ana mo.
48001009	Emin ɓesda vi'igo on ko min mbi'inoo on~: to goɗɗo wa'ajinii on Habaru Belɗum feere ɗum yahadaay e ɗum njaɓnooɗon, Allah la'ana mo.
48001010	Jo'oni yerduye yimɓe njillotoomi naa~? A'aa, naa noon, yerduye Allah njillotoomi. Koo faa jo'oni emi yilloo waɗgo ko velata yimɓe~? Kul mi yillake waɗgo ko velata yimɓe, ndeen mi laatataako maccuɗo Almasiifu.
48001011	Banndiraaɓe am, emi yiɗi pahamon~: Habaru Belɗum ɗum nga'ajineymi ivaay to neɗɗo.
48001012	Wanaa to neɗɗo keɓmi ɗum, walaa jannginɗo yam ɗum, ammaa Yeesu Almasiifu vannginani yam ɗum.
48001013	On nanii no njooɗorinoomi nder diina Yahuudu'en ndeenno. Mi torriino ikiliisiya Allah korey, mi yillake halkugo ka.
48001014	Nder lenyol am, mi ɓuriino baalɗe am ɗuuɗɓe tokkugo diina Yahuudu'en e haɓango finaatawaaji maamiraaɓe amin.
48001015	Ammaa Allah suɓii yam ila mi rimaaka, o noddii yam sabu yiɗde ma'ako.
48001016	Ɗoon to o vannginani yam Ɓiyiiko gam mi wa'ajina Habaru muuɗum Belɗum nder yimɓe ɓe laataaki Yahuudu'en, mi volidaay e ɓii-aadama,
48001017	mi yahaay boo Urusaliima to aartuɓe yam laataago lilaaɓe. Ammaa jaawɗum njahami lesdi Arabiya, ndeen co''oyiimi si'ire Dimaska.
48001018	Ɓaawo duuɓi tati njahami Urusaliima gam mi anndindira e Biiturus. Min njooɗodii jontitanɗe ɗiɗi.
48001019	Mi yi'aay woɓɓe lilaaɓe sam, to naa Yaakuubu dimdaaɗo e Jawmiraawo.
48001020	Allah e saaydii ɗuum ko mbinndaneymi on ɗo'o ɗum goonga, naa ɗum fewre.
48001021	Ɓaawo ma'ajum, mi yahii lesdi Siiriya e Siliikiya.
48001022	Wakkaci ɗuum, ikiliisiyaaji gonɗi lesdi Yahuudiya meeɗaay yi'igo yam e gite mu''en.
48001023	Ammaa ɓe naney tan e ɗum vi'a~: «~Neɗɗo torreynooɗo en, jo'oni e ɗoon wa'ajina habaru goonɗinki ki o yiɗnoo halkugo.~»
48001024	Ɓe maalti Allah gam ko o waɗani yam.
48002001	Ɓaawo duuɓi sappo e nayi mi vittii Urusaliima miin e Barnabas. Min njahadi e Tiitus.
48002002	Mi yahii Urusaliima gam Allah hollii yam mi yaha. Nde njahami mi hawtii aardiiɓe ikiliisiya toon, miin tan e maɓɓe. Mi volvanii ɓe dow e Habaru Belɗum ɗum nga'ajinmi yimɓe ɓe laataaki Yahuudu'en. Mi waɗii noon gam mi yiɗaa kuugal am gutiingal e jo'oniwal laatoo mehere.
48002003	Raa o'o jahadidɗaawo am Tiitus, o Helenankeejo, ammaa o doolaaka naadeego,
48002004	koo nde laatii banndiraaɓe fewre'en e ngiɗnoo o naadee. Banndiraaɓe fewre'en ɓeen nattii ikiliisiya nder suuɗeefi, gam ɓe liinya dimɗineeki ki keɓɗen nder kawtal meeɗen e Yeesu Almasiifu, sabu ɓe laatina en maccuɓe Tawreeta.
48002005	Ammaa gam ɗum reenana on goonga Habaru Belɗum, min njaɓaay ko banndiraaɓe fewre'en ɓeen mbi'i koo seɗɗa.
48002006	Aardiiɓe resaaɓe no mawɓe nder ikiliisiya ɓeen, koo to ɗume ɓe laatii, walaa ko waanni yam, gam Allah ɓurdindirtaa yimɓe. Aardiiɓe ɓeen boo, ɓe njowanaay yam ɓesdugo goɗɗum.
48002007	Ɓe pahamii Allah hokkii yam wa'ajingo Habaru Belɗum yahago e yimɓe ɓe laataaki Yahuudu'en, kama noon no o hokkiri Biiturus wa'ajingo Yahuudu'en,
48002008	gam Allah laatinɗo Biiturus lilaaɗo nder Yahuudu'en, kanko laatini yam lilaaɗo nder yimɓe ɓe laataaki Yahuudu'en.
48002009	Yaakuubu e Biiturus e Yahayya, laatiiɓe kama danngalle nder ikiliisiya, nde ɓe ngi'i no Allah barkiɗiniri kuugal amin, ɓe njaɓrii min juuɗe ɗiɗi. Ɓe njaɓii, miin e Barnabas, min nga'ajina nder yimɓe ɓe laataaki Yahuudu'en, kamɓe boo ɓe nga'ajina nder Yahuudu'en.
48002010	Fii go'otum tan ɓe torii min, to' min njeggitan sooyɓe wonɓe nder maɓɓe. Ndeen maa ɗum ko ti'iniimi waɗgo.
48002011	Ammaa nde Biiturus wari si'ire Antaakiya, mi felii mo yeeso yimɓe gam o voofii.
48002012	Aran emo nyaamdeynoo e goonɗinɓe ɓe laataaki Yahuudu'en. Ammaa nde woɓɓe lilaaɓe Yaakuubu ngari, o woorii nyaamdugo e maɓɓe, gam o hulii ɓeen dooleyɓe yimɓe naadeego.
48002013	Woɓɓe Yahuudu'en goonɗinɓe Yeesu nder Antaakiya mbaɗii kama no o waɗi, faa ɓe mbaɗii Barnabas tokkii munaafukaare maɓɓe.
48002014	Nde ngi'imi ɓe tokkaay goonga Habaru Belɗum, sey mbi'imi Biiturus yeeso yimɓe fuu~: «~Aan a Yahuuduujo, ammaa ɗo'o a waɗa jo'onde iri nde ɓe laataaki Yahuudu'en. Jo'oni a yiɗi doolgo yimɓe ɓe laataaki Yahuudu'en mbaɗa jo'onde iri nde Yahuudu'en naa~?~»
48002015	Enen, en lenyol Yahuudu'en gaɗa e yeeso, en laataaki kama leƴƴi koriiɗi baɗooji hakke.
48002016	En anndi neɗɗo heɓataa yerduye Allah gada e tokkugo Tawreeta, sey gada e goonɗingo Yeesu Almasiifu. Kanjum waɗi enen ngoonɗinɗen Yeesu Almasiifu faa keɓen yerduye Allah gada e goonɗinki kiin, naa gada e tokkugo Tawreeta. Gam walaa keɓeyɗo yerduye Allah gada e tokkugo Tawreeta.
48002017	Enen Yahuudu'en yillotooɓe heɓgo yerduye Allah gada e kawtal meeɗen e Almasiifu, to tawaama en waɗooɓe hakke kama yimɓe ɓe laataaki Yahuudu'en, ndeen kam Almasiifu waɗi en e waɗgo hakke naa~? A'aa, naa noon sam~!
48002018	Gam to mi nyiɓtake Tawreeta ka njibbinnoomi, ndeen kam mi hollii mi kuultoowo Tawreeta.
48002019	Ammaa dow e Tawreeta mi maayɗo, gam kanka waɗi ɗum, heɓa mi foofa gam Allah. Mi maaydii e Almasiifu dow gaafagal.
48002020	Jo'oni wanaa miin e hoore am foofataa, Almasiifu kam foofata nder am. Foofaango ngo poofeymi jo'oni, emi foofa ngo gada e goonɗingo Ɓiɗɗo Allah giɗɗo yam, meheriɗinɗo yonki muuɗum gam am.
48002021	Miin mi salataako yiɗde Allah. Gam kul tokkugo Tawreeta e hokka neɗɗo yerduye Allah, ndeen kam ɗume maayde Almasiifu nafata~?
48003001	Onon Galaatiya'en vemmbuɓe~! Moye ƴoyni on~? On ngeccaama laaɓɗum no Yeesu Almasiifu maayri dow gaafagal.
48003002	Emi yiɗi mi ƴama on fii go'otum~: on keɓii Ruhu Ceniiɗo gada e tokkugo ko Tawreeta vi'i, nakay gada e nango Habaru Belɗum e goonɗingo ɗum~?
48003003	To hakkiilo mooɗon yahii~? Onon fuɗɗirɓe e semmbee Ruhu Allah, jo'oni on ngiɗi timminirgo e semmbee mooɗon naa~?
48003004	To noon, ko laatanii on ɗuum no mehere naa~? A'aa, ku'uje kama ɗe'e laatataako mehere.
48003005	Allah hokkii on Ruhu muuɗum, emo huwa kuuɗe kaayniiɗe nder mooɗon. O hokkii on mo gam on tokkii ko Tawreeta vi'i, nakay gam on nanii Habaru Belɗum on ngoonɗinii ɗum~?
48003006	Kiimtee ko Deftere Seniinde vi'i dow Ibraahim. Nde vi'i~: «~Ibraahim goonɗinii Allah, gam ma'ajum Allah raari mo aadaliijo.~»
48003007	To noon, on ngi'i yimɓe goonɗinɓe Allah kam'en ngoni ɓiɓɓe Ibraahim goonga'en.
48003008	Gam ilaa Deftere Seniinde vi'iino, Allah no laatiney yimɓe ɓe laataaki Yahuudu'en yerdaaɓe ma'ako gada e goonɗinki maɓɓe. Noon boo Deftere anndiniri Ibraahim Habaru Belɗum ila ɗum waraay, nde vi'i~: «~Gada e maaɗa leƴƴi yimɓe duuniyaaru fuu keɓrata barkaa.~»
48003009	Gam ma'ajum, goonɗinɓe Allah kama no Ibraahim goonɗiniri fuu no keɓey barkaa kama no Ibraahim heɓri ka.
48003010	Ammaa resɓe tammunde mu''en dow tokkugo ko Tawreeta vi'i fuu, no la'anaaɓe, gam aayaare vi'i~: «~Mo tokkaay ɗuum ko vinndaa nder Tawreeta fuu, no la'anaaɗo.~»
48003011	Jo'oni en pahamii walaa keɓreyɗo aadilaaku yeeso Allah gada e tokkugo ko Tawreeta vi'i, gam aayaare feere vi'i~: «~Aadaliijo no foofrey e goonɗinki.~»
48003012	Tokkugo Tawreeta e feerootiri e goonɗingo Allah, gam aayaare feere vi'i~: «~Koo moye tokki ko Tawreeta vi'i no heɓey yonki gada e tokkugo ka.~»
48003013	Almasiifu soottake en gada e la'anoore nde Tawreeta waddani en. O laatake la'anaaɗo mbattudi meeɗen, gam aayaare vi'i~: «~La'anoore laatanto ɓilaaɗo dow gaafagal.~»
48003014	Ye esu waɗii ɗum gam faa yimɓe ɓe laataaki Yahuudu'en keɓa barkaa ka Allah waɗani Ibraahim alkawal, gam enen goonɗinɓe Yeesu Almasiifu keɓen Ruhu mo Allah waɗi alkawal hokkugo.
48003015	Banndiraaɓe, emi yiɗi mi holla on ko annduɗon dow alkawal~: to yimɓe ɗiɗo potii mba'adii alkawal tabbitinii ngal, walaa baawɗo fiirtugo ngal koo ɓesdugo goɗɗum dow ma'agal.
48003016	Allah waɗanii Ibraahim e lenyol muuɗum alkawal. Deftere vi'aay~: «~taaniraaɓe~» kama yimɓe ɗuuɗɓe, ammaa nde vi'i~: «~taaniraawo maaɗa~», waato neɗɗo go'oto tan, kanko woni Almasiifu.
48003017	Ko ngiɗmi vi'igo woni~: Allah waɗanii Ibraahim alkawal, o tabbitinii ngal ila ɗum waraay. Ndeen kam Tawreeta ngarka ɓaawo duuɓi keme nayi e talaatiin (430) waawataa fiirtugo ngal, wartira ngal mehere.
48003018	Gam kul ndonu ngu Allah waɗani Ibraahim alkawal, ɗum gada e tokkugo Tawreeta, daa ngu ivoyaay e alkawal. Ammaa Allah barkiɗinii Ibraahim gam alkawal ngal o waɗani mo.
48003019	To noon, ɗume Tawreeta wari waɗgo~? Ka waddaama gam ka vanngina boofi yimɓe, faa wakkaci nde ivoyɗo e Ibraahim wari, mo Allah waɗi alkawal muuɗum. Malaa'ika'en ngaddi Tawreeta, ɓe kokki ka Muusa hakkundeejo yimɓe e Allah.
48003020	Ammaa hakkundeejo waɗgo alkawal yillataake to ɗum neɗɗo go'oto tan. Allah boo o go'oto.
48003021	To noon, Tawreeta e luudotira e alkawal Allah naa~? Naa noon sam~! Gam kul Tawreeta e waawnoo hokkugo yonki, daa koo moye e waawi heɓgo yerduye Allah to tokkii ka.
48003022	Ammaa ɓeen goonɗinɓe Yeesu Almasiifu no keɓey alkawal ngaal gada e goonɗinki mu''en, gam Deftere vi'i, hakke laamanake yimɓe duuniyaaru fuu.
48003023	Ko hokka wakkaci goonɗingo Yeesu wara, en laatinoo haɓɓaaɓe lees baawɗe Tawreeta, faa nde Allah vannginani en laawol goonɗinki.
48003024	Noon Tawreeta laatorii eltoowo en, faa garki Yeesu Almasiifu, gam faa keɓen yerduye Allah gada e goonɗingo mo.
48003025	Jo'oni nde wakkaci goonɗingo Almasiifu wari, en ndimɗii e elto Tawreeta.
48003026	On fuu, on laatake ɓiɓɓe Allah gada e goonɗingo Yeesu Almasiifu.
48003027	On fuu on mbaɗanaama baptisma gam hollugo Almasiifu jeyi on, on ɓornake gikku ma'ako.
48003028	Gam ma'ajum, walaa peerootiral hakkunde Yahuudu'en e ɓe laataaki Yahuudu'en, koo maccuɓe e rimɓe, koo worɓe e rewɓe. On fuu on go'o gam daliila kawtal mooɗon e Yeesu Almasiifu.
48003029	Nde laatii on laatake yimɓe Almasiifu, ndeen kam on taaniraaɓe Ibraahim, on ndoney alkawal ngal Allah waɗani mo.
48004001	Ko ngiɗmi vi'igo on nanndii e ɗu'um~: to ɓiɗɗo donoowo jawdi baaba muuɗum e laatii pamaro tawo, walaa ko senndi mo e maccuɗo, koo nde laatii kanko jeyi jawdi ndiin.
48004002	Ammaa o ɗowtanto reenooɓe mo e darvanooɓe jawdi ndi o ronata, faa wakkaci ɗum baaba ma'ako resi yottoo.
48004003	Noon enen boo, wakkaci ko laatinooɗen kama bilki'en, en laatake maccuɓe baawɗeeji laamaniiɗi duuniyaaru.
48004004	Ammaa nde wakkaci ɗum Allah resi heevi, o liloyii Ɓiyiiko. Ɓiɗɗo oon danyaama e debbo, o jooɗii lees Tawreeta,
48004005	gam o rimɗina ɓeen wonɓe lees baawɗe Tawreeta, o laatina en ɓiɓɓe Allah.
48004006	Daahir en ɓiɓɓe Allah, kanjum waɗi o liloyi Ruhu Ɓiyiiko nder ɓerɗe meeɗen. Ruhu oon gonɗo nder meeɗen e noddira Allah «~Baaba~».
48004007	Gam ma'ajum, jo'oni naa on maccuɓe, on ɓiɓɓe. Nde laatii on ɓiɓɓe, on ndoney ko Allah ronnata ɓiɓɓe muuɗum.
48004008	Ndeenno, nde on anndaano Allah, on ɗowtanake allaaji feere ɗi laataaki goonga.
48004009	Ammaa jo'oni nde annduɗon Allah, koo boo mi vi'a Allah e anndi on, noye co''ortooɗon lees baawɗeeji laamaniiɗi duuniyaaru tampuɗi, mehereeji~? Na on ngiɗi so''itaago lees maccungaaku ma'aji kadimaa~?
48004010	Eɗon teddina goɗɗe nyalɗe e goɗɗi lebbi e wakkaciiji goɗɗi e goɗɗi duuɓi.
48004011	Emi hula to' kuugal ngal kuumi hakkunde mooɗon laato mehere.
48004012	Banndiraaɓe am, emi toroo on~: tokkee laawol ngol tokkumi, gam miin boo emi tokki laawol ngol tokkuɗon. On mbaɗaayno yam layfi fuu.
48004013	Kiimtee, nyawu ngu nyawmi kam hokkii yam laawol wa'ajingo on Habaru Belɗum arande.
48004014	Nyawu am godake munyal mooɗon korey, ammaa e noon fuu on njavaaki yam, on nefaay yam boo. Ammaa on njaɓii yam kama malaa'ikaajo Allah, e kama no njaɓruɗon Yeesu Almasiifu.
48004015	To noon, toye velvelo ngo nannooɗon woni jo'oni~? Mi tabbitinii kul ɗum waɗotono, daa on ittiino gite mooɗon, on kokkii yam.
48004016	Jo'oni mi laatake ganyo mooɗon gam goonga ka mbi'imi on naa~?
48004017	Ɓen ɗoon yimɓe ɓe mbaɗii hakkiilooji maɓɓe fuu dow mooɗon gam ɓe mbaɗa tokkon ɓe. Ammaa ko ɓe ngiɗi waɗgo vooɗaa, eɓe ngiɗi senndugo on e am gam hakkiilo mooɗon leloroo to maɓɓe.
48004018	Waɗgo ko nafata e ti'inaare dum no booɗɗum. E haani mbaɗon noon koo ndeye, naa sey to emi wondi e mooɗon tan.
48004019	Onon ɓikkon am, emi ɗoon ɓesda yargo torraa gam mooɗon, kama no debbo torrortoo wakkaci ŋatawre, gam faa gikku Almasiifu tabbita nder mooɗon.
48004020	Daahir emi yiɗi tawee hannde emi wondi e mooɗon, gam mi annda no mboliraneymi on, sabu mi majjii no mba'adeymi e mooɗon.
48004021	Onon yiɗɓe tokkugo Tawreeta, ngeccee yam~: on nanaay ko Tawreeta kaan vi'i naa~?
48004022	Ka vi'i~: Ibraahim e woodi ɓiɓɓe worɓe ɗiɗo. Go'oto o rimdii ɗum e korɗo ma'ako Hajara, go'oto boo e Saaratu dimo.
48004023	Ɓii korɗo danyaama kama no koo moye danyiraa, ammaa ɓii dimo oon danyaama fodde alkawal Allah.
48004024	Ɗu'um ɗum misaalu. Rewɓe ɗiɗo ɓeen e kolla alkawalji ɗiɗi. Go'otal ngal Hajara, kangal woni alkawal vaamnde Sinaay, e ngal rima maccuɓe.
48004025	Hajara ɗum misaalu vaamnde Sinaay wonnde lesdi Arabiya. Emo nanndi e si'ire Urusaliima jo'oniire, gam emo nder maccungaaku, kanko e ɓiɓɓe ma'ako.
48004026	Ammaa Urusaliima wonde toon dow asama no rimre, kayre woni inna meeɗen.
48004027	Gam Deftere Seniinde vi'i~: «~Velveltu, aan dimaro mo meeɗaay danygo~! Wullu wullaandu velvelo, aan mo meeɗaay nango naawɗum ŋatawre, gam ɓikkon boora no ɓurey ɓikkon giɗaaɗo ɗuuɗgo.~»
48004028	Ammaa onon banndiraaɓe am, on ɓiɓɓe alkawal Allah kama Iciyaaku.
48004029	Noon no danyaaɗo no koo moye danyiraa torrirnoo danyiraaɗo gada e Ruhu Allah ndeenno, kama noon boo ɗum laatorii faa hannde.
48004030	Ammaa ɗume Deftere vi'i~? Nde vi'i~: «~Laggu korɗo oon e ɓiyum, gam ɓii korɗo rondataa e ɓii dimo sam.~»
48004031	To noon banndiraaɓe, enen naa en ɓiɓɓe korɗo, ammaa en ɓiɓɓe dimo.
48005001	Almasiifu rimɗinii en faa laatooɗen rimɓe e goonga. Gam ma'ajum, ndaree e semmbee to' on co''o nder maccungaaku.
48005002	Ngewee~! Miin Bulus, emi vi'a on~: to on njaɓii naadeego, ndeen kam ko Almasiifu waɗani on nafataa on sam.
48005003	Emi ɓesda vi'igo on~: neɗɗo fuu jaɓi tokkugo dooka naadeego, ndeen ɗum laatake doole o tokka ko Tawreeta vi'i fuu.
48005004	Onon yillotooɓe heɓgo yerduye Allah gada e tokkugo ko Tawreeta vi'i, on ceedii e Almasiifu, on mburtake alkawal caahu Allah boo.
48005005	Ammaa enen, eɗen ndeenti keɓen yerduye Allah gada e goonɗinki. Kanjum ndeentuɗen, en tabbitinii boo en keɓey ɗum gada e baawɗe Ruhu Ceniiɗo.
48005006	Gam to goɗɗo hawtii e Yeesu Almasiifu, naadeeki koo ciya ma'aki nafataa. Ko nafata woni goonɗinki kuudeyki e yiɗde.
48005007	On puɗɗirii no vooɗi. Moye haɗi on tokkugo goonga~?
48005008	Ko wayliti hakkiilooji mooɗon ɗuum, ivaay to Allah nodduɗo on.
48005009	E vi'ee~: «~Ƴuufnirɗum seɗɗa ƴuufnata conndi fuu.~»
48005010	Gam daliila Jawmiraawo emi goonɗini on, mi tabbitinii nyumooji mooɗon mbittaay bannye feere. Ammaa majjineyɗo on oon, koo o moye, Allah no sernaney mo.
48005011	Banndiraaɓe am, to haala naadeeki nga'ajineymi faa jo'oni, kama no woɓɓe mbi'ata, ndeen gam ɗume torrirteemi~? Kul ɗum goonga kanka nga'ajineymi, daa habaru maayde Yeesu dow gaafagal laatantaako goɗɗo fergere.
48005012	Vi'eeno maa, ɓen ɗoon jiiɓreyɓe on haala naadeeki, no naadino faa ɓe taƴi lees maɓɓe~!
48005013	Onon banndiraaɓe, on noddaama gam laatooɗon rimɗinaaɓe. Ammaa to' on kuutinir ndimaaku mooɗon laatanoo on laawol waɗgo giɗaaɗi ɓalli, sey nii mballindiron e yiɗde.
48005014	Gam Tawreeta fuu hawti nder nde'e voliinde wo'ore~: «~Yiɗ ko'odiɗɗaawo maaɗa noon no ngiɗruɗaa hoore maaɗa.~»
48005015	Ammaa to eɗon ŋatŋattira, on nyaamnyaamtira kama diiwe ladde, ndeen kakkilee to' on moɗmoɗtir.
48005016	Raa ko ngiɗmi vi'igo on~: Ngooree Ruhu Ceniiɗo ɗowa foofaango mooɗon, ndeen on tokkataa giɗaaɗi ɓalli mooɗon.
48005017	Gam giɗaaɗi ɓanndu e luhuri e ko Ruhu yiɗi, ko Ruhu yiɗi boo e luhuri e ɓanndu. Gam daliila haɓre ma'ajum waɗi, on mbaawataa huugo booɗɗum ko ngiɗɗon huugo.
48005018	Ammaa to Ruhu Allah ɗowata on, ndeen Tawreeta walaa baawɗe dow mooɗon.
48005019	Ko giɗaaɗi ɓanndu mbannginta woni njeenu e kuuɗe nefniiɗe e cemtiniiɗe,
48005020	e teddingo gumkiiji e maayta e nganyaandi e jokkirgol e koɗey e huunƴere e yiɗde hoore e luhural e ciya potal,
48005021	e nalwiiru e jarɗe giya faa yiilto e nyaamtarci e kuuɗe ko nanndi e ma'ajum fuu. Emi vi'a on kadimaa, kama ko mbi'inoomi on ilaa~: huweyɓe iri ɗe'e kuuɗe fuu nattataa laamu Allah sam.
48005022	Ammaa Ruhu Ceniiɗo e rima yiɗde e velvelo e jam e munyal e gikku mbooɗngu e yurmeende e goonɗinki
48005023	e leestinki hoore e reengo hoore. Walaa dooka nganyeyka ɗe'e kuuɗe.
48005024	Koo moye laatii mo Yeesu Almasiifu, giɗaaɗi ɓanndu e suunooji ma'ako kalluɗi laatanake mo mehere.
48005025	Nde laatii Ruhu Allah hokkii en yonki, sey njooɗorooɗen no Ruhu oon yiɗiri.
48005026	To' en laato mawnitiiɓe, koo ummindirooɓe hakkiilo, koo hollindirooɓe nalwiiru.
48006001	Banndiraaɓe, to on ngi'ii goɗɗo e waɗa layfi, onon woonɓe Ruhu Allah mbittinee mo dow laawol booɗngol e hakkiilo. Ammaa onon boo, kakkilanee ko'e mooɗon gam to' on njan nder jarrabeeji.
48006002	Mballindiree roondaago dowle mooɗon. To on mbaɗii noon, ndeen on kebbinii ko dooka Almasiifu vi'i.
48006003	To neɗɗo nyumii e laatii goɗɗum, ammaa o laataaki noon, o ƴoynii hoore ma'ako.
48006004	Sey koo moye fuu eta kuugal muuɗum yi'a to e ngal vooɗi. Ndeen o mantoro hoore ma'ako e ko o waɗi, naa sey to o fotnii hoore ma'ako e goɗɗo.
48006005	Gam nyanndeere e wara nde koo moye fuu roondotoo donngal kuuɗe muuɗum.
48006006	Jannginteeɗo habaru Allah e haani hokka janngineyɗo ɗum gada nder jawdi muuɗum fuu.
48006007	To' on ƴoynu ko'e mooɗon, gam Allah jammbataake. Ko neɗɗo aawi fuu, kanjum taƴata.
48006008	Aawɗo ko velata giɗaaɗi ɓanndu muuɗum, no taƴey ko giɗaaɗi ɓanndu rimata, waato maayde. Ammaa aawɗo ko velata Ruhu Ceniiɗo no taƴey yonki ɗum faa abadaa.
48006009	To' en com huugo ko vooɗi, gam kul en tampaay en taƴey ko vooɗi to wakkaci ɗuum warii.
48006010	Gam ma'ajum, nde keɓɗen laawol fuu en kuwan yimɓe ko vooɗi, ɓurna muuɗum banndiraaɓe meeɗen goonɗinɓe.
48006011	On ngi'ii ɗi'i binndi mawɗi, miin vinndonoyi on ɗi e junngo am.
48006012	Yillotooɓe doolgo on naadeego ɓeen e ndaara manoore yimɓe, eɓe mbaɗa noon, gam to' ɓe torre sabu habaru maayde Almasiifu dow gaafagal.
48006013	Gam koo kamɓe naadaaɓe, ɓe tokkataa ko Tawreeta vi'i. Ammaa eɓe ngiɗi naadeeɗon, gam ɓe mantoroo ɗum.
48006014	Miin kam, mi mantortaako goɗɗum, to naa maayde Jawmiraawo meeɗen Yeesu Almasiifu dow gaafagal. Barkaa maayde ma'ako dow gaafagal, ko woni nder duuniyaaru fuu laatanii yam mehere, miin boo laataniimi ndu mehere.
48006015	Gam naadeego e ciya naadeego fuu walaa nafuuda. Ko nafata woni, Allah laatina neɗɗo tagitaaɗo keso.
48006016	Allah hokku ɓeen tokkuɓe ekkitinooje ɗeen fuu jam e enɗam, gam kamɓe ngoni Isiraa'iila'en goonga'en ɓe Allah.
48006017	Gada hannde, to' goɗɗo ɓesdu torrugo yam. Nawnanɗe ɓanndu am e kolla mi maccuɗo Yeesu.
48006018	Banndiraaɓe am, barkaa Jawmiraawo meeɗen Yeesu Almasiifu wondu e mooɗon~! Aamiin.
49001001	Miin Bulus, mo Allah suɓi laatoo lilaaɗo Yeesu Almasiifu, vinndi ngo'ol ɗereewol. Emi hinna yimɓe Allah wonɓe nder si'ire Efesu, goonɗinɓe Yeesu Almasiifu e ɓernde wo'ore.
49001002	Allah Baaba meeɗen e Jawmiraawo meeɗen Yeesu Almasiifu kokku on barkaa e jam.
49001003	Maaltoore laatanoo Allah Baaba Jawmiraawo meeɗen Yeesu Almasiifu, kokkuɗo en koo iri ɗiye barkaaji gonɗi dow asama sabu kawtal meeɗen e Almasiifu.
49001004	Barkaa Almasiifu, o suɓii en ila duuniyaaru tagaaka, gam laatooɗen seniiɓe, ɓe ngalaa feloore yeeso ma'ako.
49001005	Nder yiɗde ma'ako o anniyake laatooɗen ɓiɓɓe ma'ako gada e Yeesu Almasiifu. Kanjum woni ko o yiɗi ko waɗani mo.
49001006	En maaltu Allah gam caahu yiɗde ma'ako mawnde nde walaa keerol, nde o waɗani en gada e Ɓiyiiko giɗaaɗo.
49001007	Gam gada e ƴiiƴam Ɓiyiiko oon, keɓɗen ndimkaaku e ya'afuye hakkeeji meeɗen. Noon Allah vannginirani en manngu yiɗde muuɗum.
49001008	O hebbinii en barkaaji ma'ako, o hokkii en anndal e fahamu keeɓɗum.
49001009	O anndinii en anniya ma'ako sirriha ka o siryinoo waɗgo. Ila aran o anniyorii tabbitinirgo ka e Almasiifu.
49001010	To wakkaci waɗi, Allah no hebbiney ɗuum ko siryinoo waɗgo, o hawtey tagle gonɗe dow e lees, o waɗa ɗe lees laamu Almasiifu.
49001011	Nder kawtal meeɗen e Almasiifu, Allah suɓii en gam laatooɗen yimɓe ma'ako. O siryake ɗum ila duuniyaaru tagaaka, gam kanko woni baɗoowo koo ɗume ko o siryii noon no o yiɗiri.
49001012	O waɗii ɗum gam faa enen aartuɓe resgo tammunde mu''en dow Almasiifu maalten teddungal ma'ako.
49001013	Onon maa on laatake yimɓe Allah wakkaci ɗum nanɗon voliinde goonga, waato Habaru Belɗum gaddanɗum on kisndam. Nde ngoonɗinɗon Almasiifu, Allah jelii on, jelgol ngool woni Ruhu Ceniiɗo mo o waɗnoo alkawal hokkugo.
49001014	Ruhu Ceniiɗo oon kam woni jingina barkaaji ɗi Allah waɗi alkawal hokkugo en. En keɓey ɗi to wakkaci nde Allah rimɗinta en, enen jeyaaɓe ma'ako, heevi. To noon, sey maalten teddungal Allah~!
49001015	Gam ma'ajum, ila wakkaci nde nanmi habaru no ngoonɗinirɗon Jawmiraawo meeɗen Yeesu, e no ngiɗruɗon yimɓe Allah,
49001016	mi wooraay yettugo Allah gam mooɗon, emi waɗana on do'aare koo ndeye.
49001017	Emi toroo Allah mo Yeesu Almasiifu Jawmiraawo meeɗen, Baabiraawo jawmu teddungal, hokka on Ruhu muuɗum, Ruhu oon fahamina on, vannginana on Allah, faa anndon mo booɗɗum.
49001018	Kadimaa emi toroo Allah omta gite ɓerɗe mooɗon, faa anndon tammunde nde o noddiri on, e darajja barkaaji ɗi o waɗani yimɓe ma'ako alkawal,
49001019	pahamon boo baawɗe ma'ako mawɗe ɗe ngalaa ko potnirte, kuweyɗe nder meeɗen, enen goonɗinɓe Yeesu. Baawɗe cemmbiɗɗe ɗeen,
49001020	Allah huutiniri wakkaci o ummitini Almasiifu nder maayde, o jo'ini ɗum dow jooɗorgal laamu toon dow, e junngo ma'ako nyaamo.
49001021	Toon Almasiifu woni e laamanii jawmiraaɓe baawɗe e semmbee e koo ɗiye laamuuji gonɗi dow e lees, e inɗe mawɗe inneteeɗe fuu, wanaa nder ndu'u jaamaniiru tan, ammaa faa e jaamaniiru wareyndu.
49001022	Allah waɗii koo ɗume lees laamu ma'ako, o laatinii mo jawmiraawo dow koo ɗume fuu e aardiiɗo ikiliisiya.
49001023	Ikiliisiya kaan woni ɓanndu Almasiifu, eka hebbita mo, kanko kebbinoowo koo ɗume e koo toye.
49002001	Onon on laatinoo maayɓe sabu boofi mooɗon e hakkeeji mooɗon.
49002002	E wakkaci ɗuum on tokkiino laabi duuniyaaru kalluɗi, on tokkiino Ceyɗaan laamiiɗo ginnaaji. Kanko oon huwata faa hannde nder ɓerɗe yimɓe saliiɓe tokkugo ko Allah vi'i.
49002003	En fuu en laatinoo kama maɓɓe, en tokkiino ko ngiɗen, en mbaɗii ko ɓalli meeɗen e ɓerɗe meeɗen ngiɗi. Gam sabu tabiya meeɗen kalluka kaan, en kaandunoo e huunƴere Allah kama yimɓe horiiɓe.
49002004	Ammaa Allah o keeɓɗo yurmeende. Yiɗde nde o yiɗi en boo e mawnii,
49002005	gam ma'ajum o foofnirii en e Almasiifu, enen maaynooɓe sabu hakkeeji meeɗen. Gada e yiɗde ma'ako tan kisniraaɗon.
49002006	Allah fintidinii en e Yeesu Almasiifu, o jo'idinii en e ma'ako toon dow asama.
49002007	Gada e mbooɗirka ma'ako ka o waɗani en nder Yeesu Almasiifu o yiɗi hollirgo jaamanuuji gareyɗi fuu ɗuuɗal yiɗde ma'ako.
49002008	Daahir kisndam mooɗon e darii dow yiɗde Allah tan, naa ɗum kuugal mooɗon, ɗum caahu ma'ako ngu njaɓruɗon e goonɗinki.
49002009	Ɗam ivaay e kuuɗe mooɗon, gam to' koo go'oto mantoro hoore muuɗum.
49002010	Allah waɗi en no laatiiɗen jo'oni. Nder kawtal meeɗen e Yeesu Almasiifu o tagitii en, faa kuwen kuuɗe booɗɗe ɗe o siryanii en ila duuniyaaru tagaaka.
49002011	Gam ma'ajum, kiimtee ko laatinooɗon ndeenno. Onon on ndanyaaka nder lenyol Yahuudu'en. Yahuudu'en e noddira on «~ɓe naadaaka~», kamɓe boo eɓe noddira ko'e maɓɓe «~naadaaɓe~». Naadeeki kiin boo, e ɓanndu tan ki waɗete, kadimaa e juuɗe ki wa'aretee.
49002012	Kiimtee e ɗum toon wakkaci on anndaano Almasiifu, on jananɓeno, on kawtaano e lenyol Isiraa'iila ngol Allah suɓi, on ngalaa nder alkawalji ɗi Allah waɗannoo suɓaaɓe muuɗum, on poofeynoo nder duuniyaaru on ngalaa tammunde, on ngalaa Allah boo.
49002013	Ammaa jo'oni nder kawtal mooɗon e Yeesu Almasiifu, onon woɗɗunooɓe on ɓattiniraama e ƴiiƴam ma'ako ndufaaɗam.
49002014	Gam Almasiifu e hoore muuɗum woni narrinoowo meeɗen. O narrinii Yahuudu'en e yimɓe ɓe laataaki Yahuudu'en, o laatinii ɓe lenyol go'otol. Gada e hokkugo yonki ma'ako o yibbiniri mahagol nganyaandi cenndungol ɓe.
49002015	O ittii Tawreeta e dookaaji muuɗum, gam faa o waɗa leƴƴi ɗiɗi ɗiin laatoo lenyol go'otol kesol nder kawtal e ma'ako. Noon o wa'ari narral hakkunde maɓɓe.
49002016	E maayde ma'ako dow gaafagal o ittiri nganyaandi ngonndi hakkunde Yahuudu'en e ɓe laataaki Yahuudu'en, o hawti ɓe, ɓe laatii ɓanndu wo'oru, o narrini ɓe e Allah.
49002017	Onon yimɓe ɓe laataaki Yahuudu'en woɗɗinooɓe Allah, e Yahuudu'en ɓadinooɓe mo, Almasiifu warii wa'ajinii on habaru narral.
49002018	Gam gada e Almasiifu en fuu en mbaawi ɓaditaago Allah Baabiraawo, sabu ballal Ruhu go'oto.
49002019	Gam ma'ajum, onon yimɓe ɓe laataaki Yahuudu'en, naa on jananɓe koo hoɗɓe, ammaa jo'oni on kawtaama e yimɓe Allah, on ɓiɓɓe wuro ma'ako.
49002020	Eɗon nanndi e mahadi ndi fuɗɗoode muuɗum laatii lilaaɓe e annabo'en. Yeesu Almasiifu e hoore muuɗum woni haayre jogiinde mahadi ndiin.
49002021	Gada e ma'ako mahadi ndiin fuu jogotiri, e ndi towa faa ndi laatoo wuro Jawmiraawo seniingo.
49002022	Nder kawtal mooɗon e ma'ako, onon maa on mahadaama e goonɗinɓe horiiɓe, faa laatooɗon mahadi to Ruhu Allah jooɗoto.
49003001	Kanjum waɗi emi toroo Allah, miin Bulus omndaaɗo nder kaso gam kuugal Yeesu Almasiifu ngal kuweymi nder mooɗon, onon yimɓe ɓe laataaki Yahuudu'en.
49003002	Daahir on nanii habaru kuugal ngal Allah hokki yam nder yiɗde muuɗum, gam vallugo on.
49003003	Allah vannginanii yam anniya muuɗum sirriha, kama ko aartumi vinndango on e bolle seɗɗa.
49003004	To on janngii ko mbinndumi, on keɓtey no pahamirmi sirri dow Almasiifu.
49003005	Sirri ɗuum anndinaaka ɓiɓɓe-aadama nder jaamanuuji gutiiɗi. Ammaa jo'oni, gada e Ruhu Ceniiɗo, Allah vannginanii ɗum lilaaɓe muuɗum seniiɓe e annabo'en.
49003006	Sirri ɗuum woni~: gada e Habaru Belɗum yimɓe ɓe laataaki Yahuudu'en no keɓey geɗal barkaaji deydey e ko Allah hokkata Yahuudu'en, ɓe kawtii ɓanndu wo'oru e maɓɓe. Nder kawtal maɓɓe e Yeesu Almasiifu, ɓe keɓey ko Allah waɗi alkawal hokkugo Yahuudu'en.
49003007	Barkaa yiɗde Allah e baawɗe muuɗum, o hokkii yam kuugal wa'ajingo Habaru Belɗum ɗuum.
49003008	Miin ɓuri goonɗinɓe fuu famɗugo, ammaa e noon fuu Allah enɗii yam, hokkii yam wa'ajingo yimɓe ɓe laataaki Yahuudu'en barkaaji Almasiifu ɗi pahamataako.
49003009	Mi hokkaama boo fahamingo yimɓe fuu no Allah tagɗo koo ɗume hebbinirta sirri muuɗum cuuɗinooɗum ila fil ajal.
49003010	O waɗii noon gam jo'oni, gada e ikiliisiya Yeesu, laamuuji e baawɗeeji gonɗi dow pahama anndalji Allah feere-feere.
49003011	Ɗum fuu Allah wa'arii ɗum noon no siryorii wa'arugo ɗum ila fil ajal, o hebbinirii ɗum gada e Yeesu Almasiifu Jawmiraawo meeɗen.
49003012	En nder Almasiifu, en ngoonɗinii mo, gam ma'ajum en mbaawi ɓaditaago Allah naa e kulol, en tabbitinii boo o jaɓey en.
49003013	Gam ma'ajum emi toroo on, to' ɓerɗe mooɗon mettu sabu torraaji ɗi njareymi gam mooɗon, sabu kanji ngoni mantorɗum mooɗon.
49003014	Kanjum waɗi ndiccotoomi yeeso Allah Baabiraawo,
49003015	kokkuɗo leƴƴi gonɗi dow e lees fuu inɗe.
49003016	Emi toroo mo, kanko jawmu teddungal manngal, o semmbiɗina ɓerɗe mooɗon gada e baawɗe Ruhu ma'ako Ceniiɗo,
49003017	o jo''ina Almasiifu nder ɓerɗe mooɗon gada e goonɗingo mo. Emi toroo mo boo, o waɗa yiɗde lugga semmbiɗa nder ɓerɗe mooɗon,
49003018	gam faa keɓon fahamugo, onon e yimɓe Allah horiiɓe, no yiɗde Almasiifu yaajiri e no juutiri e no towri e no luggiri,
49003019	anndon yiɗde Almasiifu ndeen, koo to walaa baawɗo fahamugo nde. Emi toroo mo ɗum, ɗum fuu, gam faa laatooɗon heeɓɓe gikku Allah.
49003020	Allah kuwoowo nder meeɗen e baawɗe muuɗum mawɗe, e waawi waɗgo ko ɓuri ko torotooɗen mo e ko nyumeten.
49003021	Teddungal laatanoo mo nder ikiliisiya gada e Yeesu Almasiifu nder jaamanuuji fuu faa abadaa abadin~! Aamiin.
49004001	Gam ma'ajum, miin omndaaɗo gam huwango Jawmiraawo, emi toroo on mbaɗee jo'onde yahadunde e noddaango ngo Allah noddi on.
49004002	Laatee ɓe hakkiilo koo ndeye, leestinɓe ko'e mu''en, ɓe munyal. Munymunytiree e yiɗde.
49004003	Ti'inee jogaago ngo'otaaku ngu Ruhu Allah hokki on, gada e jo'onde jam hawtunde on.
49004004	En ɓanndu wo'oru, en ngoodi Ruhu go'oto e tammunde wo'ore nde Allah noddiri en.
49004005	E woodi Jawmiraawo go'oto e goonɗinki go'oti e baptisma go'otum.
49004006	E woodi Allah go'oto Baaba yimɓe fuu, emo laamanoo yimɓe fuu, emo huutira yimɓe fuu, emo jooɗii nder yimɓe fuu.
49004007	Koo moye meeɗen fuu heɓii kokkal caahu Allah, deydey e no Almasiifu ye'ediri ɗum.
49004008	Gam Deftere Seniinde vi'i~: «~Nde o ƴeenti dow, o yaharii nanngaaɓe konu, o hokkii yimɓe kokke.~»
49004009	Ɗume woni ma'ana «~o ƴeentii dow~»~? Ma'ana ma'ajum woni Almasiifu aartii jippake nder duuniyaaru.
49004010	Jippinooɗo oon, kanko woni ƴeentuɗo toon dow, gam o hebbina duuniyaaru fuu.
49004011	Kanko hokki woɓɓe kokkal laataago lilaaɓe, woɓɓe annabo'en, woɓɓe wa'ajinooɓe, woɓɓe boo pasto'en e ekkitinooɓe jama'aare.
49004012	O waɗii ɗum gam o siryoo yimɓe Allah faa ɓe mbaawa huwango mo, ɓe cemmbiɗina ɓanndu Almasiifu, waato ikiliisiya.
49004013	Noon laatortooɗen go'o nder goonɗinki e anndugo Ɓiɗɗo Allah, mawnen nder goonɗinki kiin, faa laatooɗen heeɓɓe kama Almasiifu.
49004014	Ndeen kadi en laatataako bilki'en difreteeɓe koo toye, kama no ɓoggi ndiyam e henndu ndifrata akalel ndiyam. Ekkitinooɓe fevooɓe boo majjinirtaa en e ƴoyre mu''en.
49004015	Ammaa to eɗen mbi'a goonga nder yiɗde, en mawney nder koo ɗume fuu, faa njottooɗen darnde Almasiifu, laatiiɗo hoore meeɗen.
49004016	Gada e ma'ako jokkule ɓanndu fuu njogootiri. To jokkule ɓanndu nduun fuu e kuura no haani, ɓanndu nduun no mawney, semmbiɗa nder yiɗde.
49004017	Gam ma'ajum emi toroo on nder innde Jawmiraawo~: to' on ɓesdu waɗgo jo'onde iri nde heeferɓe, ɓe nyumooji mehereeji.
49004018	Hakkiilooji maɓɓe niɓɓi, ɓe ngalaa geɗal yonki ɗum Allah hokkata, gam ɓe anndaa Allah, ko'e maɓɓe boo njo'orii.
49004019	Ɓe ngalaa cemtuɗum, ɓe mbaɗii ko'e maɓɓe tokkuɓe giɗaaɗi ɓalli mu''en, ɓe comataa huugo koo iri ɗeye kuuɗe nefniiɗe.
49004020	Onon kam, on ekkitaaki iri kuuɗe ɗeen nder ekkitinol Almasiifu~!
49004021	Mi tabbitinii on nanii habaru Yeesu, on ekkitinaama goonga ngonka nder ma'ako.
49004022	Ɓortee gikku ngu ngoonnooɗon ndeenno, ngu suunooji duuniyaaru mbonni, majjini.
49004023	Ngooree yonkiiji mooɗon e hakkiilooji mooɗon kesɗitinee.
49004024	Ɓornee gikku kesu ngu Allah tagi nder nanndi muuɗum. Gikku nguun e vanngina aadilaaku e senaare ivoyɗum e goonga.
49004025	Gam ma'ajum ngooree fewre~! Sey koo moye mooɗon vi'a banndum goonga, gam en fuu en laatii jokkule ɓanndu wo'oru.
49004026	To on kuunƴii, to' on njaɓ huunƴere ndeen waɗa on e waɗgo hakke. To' mutki naange tawdu on e huunƴere.
49004027	To' on kokku Ceyɗaan lovel nder mooɗon koo seɗɗa.
49004028	Laatinooɗo gujjo woora nguyka, ammaa o huwa kuugal booɗngal e juuɗe ma'ako, gam o heɓa ko o foofri e ko o valliri ɓe ngalaa.
49004029	To' on ngoor bolle naawɗe mburtoo e konnduɗe mooɗon, ammaa mbolvee bolle nafooje, cemmbiɗineyɗe goonɗinki woɓɓe, gam yewantooɓe on nana ko nafata ɗum'en.
49004030	To' on mettinan Ruhu Ceniiɗo ɓernde, gam Ruhu Ceniiɗo oon woni jelgol ngol Allah waɗani on, gam hollugo onon ɗum ɓe ma'ako, faa yahago nyalaande nde o rimɗinta on.
49004031	Ittee mettam ɓeram e nganyaandi e huunƴere e huɗhuɗtirgo e haɓre, kam e koo iri ndeye halleende nder mooɗon.
49004032	Ngiɗngiɗtiree, njurmindiree hakkunde mooɗon, nja'afootiree noon no Allah ya'aforanii on, sabu kawtal mooɗon e Almasiifu.
49005001	Jo'oni, onon on ɓiɓɓe Allah yiɗaaɓe, gam ma'ajum ngemminee gikku ma'ako nder jo'onde mooɗon.
49005002	Mbaɗee jo'onde yiɗde, noon no Almasiifu yiɗiri en, hokki yonki muuɗum gam meeɗen, o laatanii en cakkiri ndi Allah nani belɗum muuɗum kama urdi mbelndi.
49005003	Nde laatii onon on yimɓe Allah, haanaa haala njeenu e kuuɗe nefniiɗe e koɗey volvee nder mooɗon.
49005004	Noon boo, to' bolle kalluɗe e bolle bemmbe e njoolka nanee hakkunde mooɗon, gam ɗum haanaa. Igga ngettiron Allah e ɗemɗe mooɗon.
49005005	Pahamee booɗɗum~: baɗoowo njeenu e baɗoowo kuuɗe nefniiɗe e biiro ɓe ngalaa geɗal nder laamu Almasiifu e Allah. Gam biiranci e tokkugo gumki no go'o.
49005006	To' on njaɓ koo moye ƴoynira on e haalaaji mehereeji, gam iri ba ma'aji waddata huunƴere Allah dow ɓeen saliiɓe ɗowtanaago mo.
49005007	Gam ma'ajum to' on kawtu ko'e mooɗon e maɓɓe.
49005008	Ndeenno nder niɓre ngonnooɗon, ammaa jo'oni nder kawtal mooɗon e Jawmiraawo, on nattii nder jayngol. Gam ma'ajum mbaɗee jo'onde ɓiɓɓe jayngol.
49005009	Mi vi'ii noon gam jayngol kam rimata gikku mbooɗngu e aadilaaku e goonga fuu.
49005010	Ti'inee ekkitooɗon ko velata Jawmiraawo.
49005011	To' on mbaɗ juuɗe mooɗon nder kuuɗe mehereeje, kuweteeɗe nder niɓre, ammaa cuuɗtee ɗe.
49005012	Gam ko yimɓe ɓeen mbaɗata nder suuɗeefi, koo volvugo ɗum maa no cemtuɗum.
49005013	Ammaa ko suuɗtaa fuu, jayngol no holley no ɗum va'i,
49005014	gam ko waddaa to jayngol fuu no laatoto jayngol. Kanjum waɗi ɗum vi'i~: «~Fin, aan ɗaaniiɗo, Umma nder maayɓe, Almasiifu boo no yaynante.~»
49005015	Gam ma'ajum kakkilanee jo'onde mooɗon. To' on mbaɗ jo'onde vemmbuɓe, ammaa mbaɗee jo'onde yimɓe ɓe hakkiilo.
49005016	Nde keɓɗon wakkaci waɗgo ko vooɗi fuu, mbaɗee ɗum, gam yimɓe ndu'u jaamaniiru no halluɓe.
49005017	Gam ma'ajum, to' on laato vemmbuɓe, ammaa ngillee anndugo ko Jawmiraawo yiɗi mbaɗon.
49005018	To' on ɗuɗɗin yare-yare ko sottinta hakkiilo, gam ɗum ittey cemtuɗum. Ammaa keevee Ruhu Ceniiɗo.
49005019	Cemmbiɗindiree e gimi jabuura e gimi maaltooje e gimi ɗi Ruhu hokkata on. Ngimanee Jawmiraawo, maalton mo e ɓerɗe mooɗon fuu.
49005020	Ngettee Allah Baabiraawo meeɗen koo ndeye nder koo ɗume e innde Jawmiraawo meeɗen Yeesu Almasiifu.
49005021	Koo moye mooɗon ɗowtanoo banndum, gam mawninki ki mawninton Almasiifu.
49005022	Onon rewɓe, ɗowtanee worɓe mooɗon, noon no ɗowtorantooɗon Jawmiraawo.
49005023	Gam gorko kam woni hoore debbo muuɗum, noon no Almasiifu laatorii hoore ikiliisiya. Kanko woni kisnoowo ikiliisiya laatiika ɓanndu ma'ako.
49005024	Noon no ikiliisiya teddinirta Yeesu, noon haani debbo teddinira gorko muuɗum nder koo ɗume fuu.
49005025	Onon worɓe, ngiɗee rewɓe mooɗon noon no Almasiifu yiɗiri ikiliisiya. O hokki yonki ma'ako gam ma'aka,
49005026	faa o laatina ka ceniika, ɓaawo o lootirii ka ndiyam e voliinde ma'ako.
49005027	O waɗii ɗum, ɗum fuu, gam faa o darna ikiliisiya kaan yeeso ma'ako, eka heevi darajja, ka walaa tuhundi, koo ko nefni, ammaa ka laatoo ceniika ka walaa feloore.
49005028	Noon boo, sey worɓe ngiɗa rewɓe mu''en, noon no ngiɗiri ɓalli mu''en. Giɗɗo debbo muuɗum fuu yiɗii hoore muuɗum.
49005029	Gam walaa meeɗɗo wanygo ɓanndu muuɗum, ammaa o nyaamney ndu, o reena ndu, noon no Almasiifu reenrata ikiliisiya,
49005030	laatiika ɓanndu ma'ako, ndu enen maa laatiiɗen jokkule muuɗum.
49005031	Deftere vi'i~: «~Neɗɗo no seedey e baaba muuɗum e inna muuɗum takkootira e debbo muuɗum, ɓe fuu ɗiɗo ɓe laatoo ɓanndu wo'oru.~»
49005032	Nde'e aayaare e suuɗi goonga makka. E am kam, ende volva dow Almasiifu e ikiliisiya.
49005033	E noon fuu, sey koo moye mooɗon yiɗa debbo muuɗum, noon no yiɗiri hoore muuɗum, debbo boo mawnina gorko muuɗum.
49006001	Onon ɓiɓɓe, ɗowtanee danyooɓe mooɗon sabu kawtal mooɗon e Jawmiraawo, gam kanjum woni booɗɗum.
49006002	«~Teddin baaba maaɗa e inna maaɗa.~» Kanjum woni dooka arana ngoonka alkawal nder dookaaji Allah sappo.
49006003	Alkawal ngaal woni~: «~A heɓey barkaa, balɗe maaɗa boo njuuta nder duuniyaaru.~»
49006004	Onon danyooɓe, to' on kuunƴin ɓiɓɓe mooɗon, ammaa ekkitinee ɓe gikku mbooɗngu, elton ɓe, ɓe mawna nder laawol Jawmiraawo.
49006005	Onon maccuɓe, ɗowtanee jawmiraaɓe mooɗon nder ndu'u duuniyaaru, mawninee ɓe nder kulol e diwngol. Mbaɗee ɗum e ɓernde wo'ore kama on mbaɗana Almasiifu.
49006006	Ɗowtanee ɓe, wanaa yeeso gite maɓɓe tan, gam velnango ɓe ɓerɗe, ammaa ɗowtanee ɓe gam on maccuɓe Almasiifu waɗooɓe ko Allah yiɗi e ɓernde wo'ore.
49006007	Kuwanee ɓe e velvelo kama huwanooɓe Jawmiraawo wanaa yimɓe.
49006008	On anndi Jawmiraawo no biyoto koo moye kuuɗo kuuɗe booɗɗe, koo o maccuɗo koo o dimo.
49006009	Onon boo jawmiraaɓe, njogoree maccuɓe mooɗon no haani. To' on nyaaɗan ɓe, gam on anndi onon e maɓɓe on ngoodi Jawmiraawo go'oto gonɗo toon dow asama, mo ɓurdindirtaa yimɓe.
49006010	Raa ko timminireymi vi'igo on~: cemmbiɗee nder kawtal mooɗon e Jawmiraawo. Ngooree baawɗe ma'ako mawɗe cemmbiɗina on.
49006011	Ɓornee konruɗumji ɗi Allah hokkata on fuu, gam faa mbaawon dartanaago dabareeji Ceyɗaan.
49006012	Gam wanaa yimɓe konkontirten, ammaa en konkontira e ginnaaji kalluɗi gonɗi hakkunde dow e lees, goonɗi baawɗe e semmbee, laamaniiɗi ndu'u duuniyaaru ndu niɓre.
49006013	Gam ma'ajum, kooƴee konruɗumji Allah fuu, gam to nyalaande hallunde warii mbaawon dartanaago dabareeji Ceyɗaan. Ɓaawo on njottini koo ɗume, ɗum tawa on ndari.
49006014	To noon, ummee ndaree. Taadee goonga kama taadorde, ɓornee aadilaaku kama toggoore njamndi nde konu.
49006015	Siri wa'ajingo Habaru Belɗum ɗum jam laatanoo on paɗe.
49006016	Wakkaci fuu njogee goonɗinki kama vavaade. E ma'aki nyifroton cenye ɗe yiite ɗe Kalluɗo fiɗroyta on.
49006017	Kuufnee kisndam kama huufneere njamndi nde konu. Kooƴee voliinde Allah kama kaafahi ki Ruhu Ceniiɗo hokkata on.
49006018	Wakkaci fuu mbaɗee do'aaje e torɗe noon no Ruhu Ceniiɗo hollirta on. Kakkilee to' on com waɗango yimɓe Allah fuu do'aare dum.
49006019	Miin boo, mbaɗanee yam do'aare gam Allah hokka yam ka mbi'eymi, mi anndina yimɓe sirri Habaru Belɗum naa e kulol.
49006020	Koo nde laatii jo'oni emi nder kaso, e noon fuu mi wakiliijo Habaru Belɗum ɗuum. Mbaɗee do'aare gam mi waɗa ga wa'ajingo Habaru ɗuum noon no haani, naa e kulol.
49006021	Tikikus banndii en giɗaaɗo, kuwoowo koolaaɗo nder kuugal Jawmiraawo, no yeccoto on njamu am e ko kuweymi fuu.
49006022	Mi liloyey mo to mooɗon, gam o yeccoo on no koo moye amin wontiri, o semmbiɗina ɓerɗe mooɗon boo.
49006023	Banndiraaɓe, Allah Baabiraawo meeɗen e Jawmiraawo meeɗen Yeesu Almasiifu kokka on jo'onde jam e yiɗde e goonɗinki.
49006024	Allah barkiɗina koo moye giɗɗo Jawmiraawo meeɗen Yeesu Almasiifu e yiɗde nde re'ataa.
50001001	Miin Bulus e Timote maccuɓe Yeesu Almasiifu emin kinna on, onon seniiɓe wonɓe si'ire Filipi hawtuɓe e Yeesu Almasiifu, e darvanooɓe ikiliisiya e vallooɓe wonɓe nder mooɗon.
50001002	Allah Baaba meeɗen e Jawmiraawo meeɗen Yeesu Almasiifu kokku on barkaa e jam.
50001003	Nde kiimtiimi on fuu, emi yetta Allah am gam mooɗon.
50001004	Nde torotoomi Allah gam mooɗon fuu, ɓernde am e nana belɗum dum,
50001005	gam on mballii yam wa'ajingo Habaru Belɗum ila fuɗɗam faa wargo hannde.
50001006	Mi tabbitinii Allah puɗɗuɗo kuugal booɗngal nder mooɗon, o yahey yeeso e huugo ngal, faa ngal heeva nyanndeere nde Yeesu Almasiifu vittoyta.
50001007	Ɗum booɗɗum mi nyumra on noon on fuu, gam mi waɗii on nder ɓernde am. On fuu on kawtii e am nder barkaa ka Allah hokki yam, koo nde kaɓɓaami nder kaso, koo nde noddaami gam heedango Habaru Belɗum e tabbitingo ɗum.
50001008	Allah e saaydii mi yeewnii on, emi yiɗi on, on fuu, noon no Yeesu Almasiifu yiɗiri on.
50001009	Raa ko torantoomi on Allah~: yiɗde mooɗon ɓesdoo yeeso-yeeso nder anndal e fahamu senndindirgo goonga e fewre,
50001010	gam mbaawon anndugo ko vooɗi. Ndeen on laatoto ɓe ɓerɗe laaɓɗe, ɓe ngalaa feloore nyannde bittoyki Almasiifu,
50001011	faa ɓerɗe mooɗon kebbinee ɓiɓɓe aadilaaku iɓɗum e Yeesu Almasiifu, gam Allah teddinee, maaltee.
50001012	Banndiraaɓe, emi yiɗi anndon torraa keɓka yam yaharii kuugal Habaru Belɗum yeeso.
50001013	Gam faa e reenooɓe laamorde e yimɓe horiiɓe fuu e anndi laaɓɗum gam Almasiifu kaɓɓaami.
50001014	Gam daliila kaɓɓeeki am, banndiraaɓe ɗuuɗɓe nder Jawmiraawo keɓii semmbee volvugo habaru Allah, naa e kulol.
50001015	Goonga, e woodi wa'ajotooɓe habaru Almasiifu gam nalwiiru e pooɗpooɗtiral, ammaa e woodi wa'ajotooɓe e nyumooji booɗɗi.
50001016	Ɓeen wa'ajortooɓe e nyumooji booɗɗi e kuwa nder yiɗde, eɓe anndi Allah suɓii yam gam heedango Habaru Belɗum.
50001017	Ammaa horiiɓe e nga'ajina habaru Almasiifu gam yillanaago ko'e mu''en manngu, nyumooji maɓɓe mbooɗaa. Kadimaa eɓe ngiɗi ɓesdugo torraa am nder kaɓɓorgol.
50001018	Koo to ɓe nga'ajinii e nyumooji kalluɗi, koo e nyumooji booɗɗi, ɗum waannataa yam. Ammaa emi nana belɗum gam habaru Almasiifu wa'ajinaama. Kadimaa mi ɓesdey nango belɗum,
50001019	gam emi anndi sabu do'aaje mooɗon e ballal Ruhu Yeesu Almasiifu, re'erde torraa am no laatanto yam kisndam.
50001020	Ko ngiɗmi e ko woni nder ɓernde am fuu woni, to' mi semtu nder kuugal Jawmiraawo koo seɗɗa. Emi yiɗi boo Almasiifu teddinee sabu ko heɓi yam, gada jo'oni faa abadaa, koo poofmi koo maaymi.
50001021	Gam miin kam, Almasiifu woni yonki am, maayde am boo ɗum ɓesdaari.
50001022	Kul emi foofa nder duuniyaaru, mi yahey yeeso e huugo ko nafata. Ammaa mi anndaa ko cuɓeymi.
50001023	Hakkiilo am senndake nde ɗiɗi. Ko ɓurmi yiɗgo mi yaha mi jooɗodoo e Almasiifu, gam ɗum ɓuranii yam vooɗgo,
50001024	ammaa foofaango am nder duuniyaaru ɓurii nafgo on.
50001025	Gam ma'ajum emi anndi mi daroto nder duuniyaaru mi wonda e mooɗon on fuu, gam njahon yeeso e velveltugo nder goonɗinki mooɗon.
50001026	Noon boo to mi wartii to mooɗon, on ɓesdey mantoraago kawtal mooɗon e Yeesu Almasiifu gam am.
50001027	Sey jo'onde mooɗon laatoo haandunde e Habaru Almasiifu Belɗum, gam koo ngarmi yi'igo on, koo mi waraay, mi nana vi'ee eɗon kawti e semmbee, on ngoodi hakkiilo wo'oto, eɗon kuuda e ɓernde wo'ore sabu goonɗinki mooɗon ivoyki e Habaru Belɗum.
50001028	To' on kul wanywanyɓe mooɗon koo seɗɗa. Gam kanjum laatantoo ɓe alaama halkere, ammaa onon ɗum alaama kisndam mooɗon gada to Allah.
50001029	Allah hokkaay on caahu muuɗum gam ngoonɗinon Almasiifu tan, ammaa faa e torreego gam ma'ako.
50001030	On kawtii e am nder haɓre nde ngi'inooɗon mi haɓaama, nde nanɗon kadimaa emi haɓee faa jo'oni.
50002001	To kawtal mooɗon e Almasiifu e semmbiɗina on, to yiɗde ma'ako e waaltina ɓerɗe mooɗon, to on kawtii nder Ruhu Ceniiɗo, to on ngoodi yiɗde e yurmeende hakkunde mooɗon,
50002002	to ɗum noon, ndeen kam kebbinee velvelo am, laatooɗon ɓe nyumo wo'oto e yiɗde wo'ore e ɓernde wo'ore e anniya ngo'ota.
50002003	To' on mbaɗ koo ɗume nder yiɗde hoore koo mawnitaare, ammaa leestinee ko'e mooɗon, sey ndaaron woɓɓe kama ɓe ɓurii on.
50002004	To' koo moye mooɗon yillo ko nafata hoore muuɗum tan, ammaa o yilloo ko nafata woɓɓe boo.
50002005	Ngooree gikku Yeesu Almasiifu tawee nder mooɗon~:
50002006	Kanko laatiiɗo Allah, o raaraay fotgo e Allah kama fii jogeteeɗum e semmbee,
50002007	ammaa o leestinii hoore ma'ako, o jaɓii laataago maccuɗo, o rimaama kama neɗɗo. O vanngii kama neɗɗo,
50002008	o leestinii hoore ma'ako, o ɗowtanii Allah faa o maayi, maayde dow gaafagal.
50002009	Gam ma'ajum Allah teddini mo korey, o hokki mo innde ɓurnde inɗe fuu,
50002010	gam to innde Yeesu noddaama, koo moye no diccoto yeeso ma'ako, ko woni toon dow e ko woni dow lesdi e ko woni lees lesdi fuu.
50002011	Kadimaa ɗemɗe fuu no mbi'ey Yeesu Almasiifu woni Jawmiraawo, gam Allah Baabiraawo teddinee.
50002012	Gam ma'ajum higooɓe am ɓe ngiɗmi, noon no ɗowtorinooɗon wakkaci fuu, sey koo moye huura kisndam muuɗum e kulol Allah. Naa nde ngondumi e mooɗon tan, ammaa ɓuree jo'oni nde ngoɗɗiimi on.
50002013	Gam Allah e huwa nder mooɗon, faa ngiɗon waɗgo ko veli mo.
50002014	Nder ko kuwoton fuu, to' on mboyto, to' on njokkir,
50002015	gam laatooɗon seniiɓe ɓe ngalaa feloore, laatooɗon ɓiɓɓe Allah laaɓɓe, wonɓe nder jaamaniiru selndu bonndu. Laatee yaynotooɓe nder duuniyaaru kama jayngol koode,
50002016	hollooɓe voliinde yonki kesum. Laatee daliila ko mantortoomi nyannde bittoyki Almasiifu, gam mi tabbitina kuugal am e torra am laataaki mehere.
50002017	Goonɗinki mooɗon laatake kama kokkal gam Allah. Koo nde laatii ƴiiƴam am rufaama dow sakkirde mooɗon, emi nana belɗum e daneewol ɓernde hawtaade e mooɗon.
50002018	Noon boo nanee belɗum, mbelmbeltidee e am.
50002019	To Yeesu Jawmiraawo jaɓii, emi nyuma liloygo Timote to mooɗon yeeso seɗɗa, gam to mi nanii habaru mooɗon, ɗum semmbiɗiney ɓernde am.
50002020	Gam mi walaa goɗɗo potɗo e ma'ako, mo hakkiilo muuɗum woni to mooɗon, sey kanko tan.
50002021	Horiiɓe fuu ko'e mu''en tan nyumata, naa Yeesu Almasiifu.
50002022	Ammaa on anndi no Timote holliri no koolaaɗo. O huudii e am nder kuugal Habaru Belɗum noon no ɓiɗɗo huudirta e baaba muuɗum.
50002023	Kanko ngiɗmi liloygo to mooɗon jaawɗum nde anndumi ko laatantoo yam.
50002024	Kadimaa mi goonɗini miin e hoore am mi warey to mooɗon yeeso seɗɗa.
50002025	Ammaa mi yi'ii e haani mi liloya Epaforoditus to mooɗon. Kanko woni banndam kuudoowo e am, o vallii yam haɓango Habaru Belɗum. On liloyii mo gam o valla yam, o huwana yam nder ciya am.
50002026	O yeewnii on, on fuu. Kadimaa o waannake korey nde nanɗon habaru ciya njamu ma'ako.
50002027	Goonga, o waɗii ciya njamu faa o ɓadii maaygo. Ammaa Allah nanii jurumɗum ma'ako, naa kanko tan, faa e miin Allah yurmake yam, gam to' mettuɗum ɗuuɗanam.
50002028	Kanjum waɗi ɓurmi yiɗgo liloygo mo to mooɗon, gam nanon belɗum yi'igo mo, kadimaa miin e hoore am ɓernde am waalto.
50002029	Gam ma'ajum njaɓɓoree mo nder innde Jawmiraawo, nanee belɗum ɗuuɗɗum. Teddinee yimɓe va'aɓe noon,
50002030	gam o ɓadake maaygo sabu kuugal Almasiifu. O hokkii yonki ma'ako gam hebbitgo ko on mbaawaay vallugo yam huugo, gam en ngaldaa.
50003001	Ɓaawo ma'ajum, banndiraaɓe am, nanee belɗum nder kawtal mooɗon e Jawmiraawo. Ɓesdugo vinndango on ɗen ɗoon bolle naa ɗum fii caɗɗum e am, ɗum ɓuranii on boo, gam ɗum reeney ɓerɗe mooɗon.
50003002	Kakkilee e halluɓe laatiiɓe kama caafaali, waɗooɓe ko boni, vi'ooɓe doole neɗɗo fuu naadee ko hokka o laatoo neɗɗo Allah. Ɗum fewre~!
50003003	Gam enen ngoni naadaaɓe goonga'en, enen huwanooɓe Allah gada e Ruhu ma'ako, mawninooɓe Yeesu Almasiifu, ɓe koolaaki kuuɗe ɓalli mu''en.
50003004	Koo nde laatii miin e hoore am emi waawi hoolaago kuuɗe ɓanndu am. To woɓɓe e tammii e mbaawi hoolaago kuuɗe ɓalli mu''en, miin mi ɓurii ɓe.
50003005	Mi naadaama balɗe joveetati ɓaawo danyeeki, mi Isiraa'iilankeejo ivoyɗo e lenyol Bennyamin, Ibraninkeejo ɓii Ibraninkeejo. Dow e tokkugo Tawreeta boo mi Fariisaajo.
50003006	Dow e ti'inaare mi torriino goonɗinɓe Yeesu. Dow e aadilaaku tokkugo Tawreeta mi walaa feloore.
50003007	Ɗe'e ku'uje fuu mi nyumiino ɗum geetum, ammaa jo'oni ɗum fuu mi yi'ii ɗum mehere gam Almasiifu.
50003008	Goonga, mi yi'ii ko mbaɗnoomi fuu ɗum mehere, gam ko ɓuri teddugo fuu woni anndugo Yeesu Almasiifu Jawmiraawo am. Gam ma'ako mi waɗii asaara koo ɗume fuu, ɗum laatanii yam mbuubri mehereeri, gam mi heɓa mi laatoo mo Almasiifu.
50003009	Ko ngiɗmi woni mi tawee e ma'ako, naa gam aadilaaku am ivoyngu e tokkugo Tawreeta, ammaa gam aadilaaku ivoyngu to Allah, kanjum woni goonɗingo Almasiifu.
50003010	Ko ngiɗmi woni anndugo Yeesu Almasiifu e baawɗe ummitineeki muuɗum, kadimaa mi heɓa geɗal torraa ma'ako, gam mi nannda e ma'ako nder maayde,
50003011	gam no ɗum waɗi fuu, miin boo mi heɓa yottaago ummitineeki maayɓe.
50003012	Mi vi'aay mi heɓii ɗum jo'oni, mi laataaki keeɓɗo tawo. Ammaa emi waɗa ga nyaargo yeeso-yeeso, noon no yimɓe ndaɗootirta faa mi nannga keɓal jaalorgal, sabu Yeesu Almasiifu nanngii yam gam daliila ma'ajum.
50003013	Banndiraaɓe, miin e hoore am mi vi'aay mi aartii mi nanngii ɗum. Fii go'otum tan mbaɗeymi~: emi yeggitana ko wutii, emi raara ko woni yeeso.
50003014	Emi nyaara faa mi yottoo keerol daɗki, gam mi heɓa biya ka Allah noddiri en keɓen nder kawtal e Yeesu Almasiifu.
50003015	Gam ma'ajum enen ɓennduɓe nder tokkugo Yeesu, sey nyumen kama noon. Kadimaa to goɗɗo e woodi nyumo feere, Allah no vannginaney mo ɗum.
50003016	Ammaa sey ti'inooɗen tokkugo laawol goongawol.
50003017	Banndiraaɓe, kawtee e ɓeen tokkuɓe misaalu jo'onde am, ndaaree jooɗoriiɓe kama noon.
50003018	Gam jo'onde ɗuuɗɓe e holla ɓe laatake wanywanyɓe habaru maayde Almasiifu dow gaafagal. Mi vi'ii on ɗum nde ɗuuɗɗum, kadimaa emi ɓesda vi'igo on ɗum jo'oni, faa e bojji.
50003019	Timmoode maɓɓe ɗum halkere, deedi maɓɓe laatii allah maɓɓe, ciya cemtuɗum ɓe mantorto, eɓe ndaara ko woni nder duuniyaaru tan.
50003020	Ammaa enen ngoni ɓiɓɓe laamu dow. Jo'oni boo en ndeenti bittoyki Kisnoowo en ivoyeyɗo gada dow, Jawmiraawo meeɗen Yeesu Almasiifu.
50003021	Kanko waylitata ɓalli meeɗen leestuɗi, o laatina ɗi tedduɗi kama ndu ma'ako, gada e baawɗe ma'ako ɗe o laamorantoo koo ɗume fuu.
50004001	Gam ma'ajum banndiraaɓe am ɓe ngiɗmi, ɓe ngeewnumi korey, onon ngoni velvelo am e teddungal am. Onon higooɓe am ɓe ngiɗmi, ndaree e semmbee nder Jawmiraawo.
50004002	Emi toroo Ewoodiya e Sintike ɓerɗe maɓɓe laatoo wo'ore nder Jawmiraawo.
50004003	Aan kuudoowo e am goongaajo, emi toro maa mballitoɗaa rewɓe ɓeen haɓduɓe e am nder kuugal Habaru Belɗum, e Keleman e huudooɓe e am horiiɓe, ɓe inɗe mu''en mbinndaa nder deftere yonki.
50004004	Wakkaci fuu nanee belɗum gam kawtal mooɗon e Jawmiraawo. Emi ɓesda vi'igo on ɗum kadimaa, nanee belɗum~!
50004005	Ngooree booɗal gikku mooɗon yi'oo yeeso yimɓe fuu. Bittoyki Jawmiraawo ɓadake.
50004006	To' on ngaanno dow koo ɗume, ammaa nder koo ɗume toree Allah, ngeccooɗon mo tornde mooɗon e yettoore.
50004007	Ndeen Allah kokkoowo jam ɓurɗum fahamu neɗɗo fuu no reeney ɓerɗe mooɗon e nyumooji mooɗon gada e Yeesu Almasiifu.
50004008	Banndiraaɓe, raa ko kornumi vi'igo on~: mbaɗee nyumooji mooɗon dow ko woni goonga, e ko foti teddineego, e aadilaaku, e ko laaɓi, e ko heƴi yiɗeego, e ko woni belɗum. Nyumee dow ko ɓuri vooɗgo e ko foti mawnineego.
50004009	Ko ekkitinmi on, ko njaɓɗon, ko nanɗon e ko ngiiɗon e am fuu, kuwee ɗum. Allah kokkoowo jam boo no wondey e mooɗon.
50004010	Emi nana belɗum nder Jawmiraawo korey, gam jo'oni on ɓesdii waanneego dow am. Goonga, koo ndeenno on nyumeynoo yam, ammaa on keɓaay daama vallugo yam.
50004011	Mi yeccake on ɗum, naa gam emi yiɗi goɗɗum to mooɗon, gam mi ekkitake jooɗaago e ɓernde waaltiinde nder ko tawi yam fuu.
50004012	Emi anndi jooɗaago nder cooyndam e risku. Koo ndeye e koo toye fuu, mi ekkitake haargo e dolgo, e wongo nder ɗuuɗɗum e wongo nder ciya.
50004013	Emi waawi jaɓɓaago ko tawi yam fuu, sabu Almasiifu cemmbiɗinoowo yam.
50004014	Ammaa on mbaɗii booɗɗum nde mballuɗon yam nder torraa am.
50004015	Onon Filipi'en eɗon anndi ila wakkaci nde ɗalmi lesdi Makedooniya, nde Habaru Belɗum fuɗɗi sankitaago, walaa ikiliisiya hawti e am nder hokkugo e jaɓgo, sey onon tan.
50004016	Nde ngonnoomi si'ire Tesaloonika, on lildoyii yam valliiru nder bukaata am naa nde wo'ore, naa nde ɗiɗi.
50004017	Wanaa kokkal mooɗon ndaareymi, ammaa emi raara riiba goonɗinki mooɗon ɓesdoo faa ɗuuɗa.
50004018	Ko lildoyɗon yam e junngo Epaforoditus ɗuum heƴi, ɗum biyake bukaata am, faa ɗum ɓurii. Kokkal mooɗon ngaal nanndii e uureengol sakkirde belngol, ngol Allah nani belɗum muuɗum jaɓi.
50004019	Allah am nder ɗuuɗal risku muuɗum no hebbiney bukaataaji mooɗon fuu, sabu kawtal mooɗon e Yeesu Almasiifu.
50004020	Teddungal laatanoo Allah Baabiraawo meeɗen faa abadaa~! Aamiin.
50004021	Kinnanee yam seniiɓe hawtuɓe e Yeesu Almasiifu fuu. Banndiraaɓe wonduɓe e am boo e kinna on.
50004022	Seniiɓe wonɓe ɗo'o fuu e kinna on, ɓurna muuɗum huwooɓe nder wuro laamiiɗo Roomankoo'en.
50004023	Barkaa Yeesu Almasiifu Jawmiraawo wondu e mooɗon on fuu~!
51001001	Miin Bulus mo Allah suɓi laatoo lilaaɗo Yeesu Almasiifu, hawtaade e banndi en Timote mbinndi ngo'ol ɗereewol.
51001002	Emin kinna on, onon yimɓe Allah wonɓe si'ire Koloosi, banndiraaɓe amin hoolaaɓe sabu kawtal mu''en e Almasiifu. Allah Baabiraawo meeɗen hokka on barkaa e jam.
51001003	Koo ndeye nde min mbaɗata do'aare gam mooɗon, emin njetta Allah Baaba Jawmiraawo meeɗen Yeesu Almasiifu.
51001004	Min nanii no ngoonɗinirɗon Yeesu Almasiifu e no ngiɗruɗon yimɓe Allah fuu.
51001005	On kollii nde gam tammunde nde ngoonɗon dow ko Allah resani on toon dow. Tammunde mooɗon ndeen ivii e nanki ki nanɗon voliinde goonga, waato Habaru Belɗum.
51001006	Habaru Belɗum ɗuum e sankitoo koo toye nder duuniyaaru e ɗum rima. Noon ɗum waɗi nder mooɗon onon boo, nyannde nde aartuɗon nango haala yiɗde Allah, pahamuɗon no nde va'i e goonga.
51001007	Epafaras kuudiɗɗaawo amin giɗaaɗo, kam waddani on habaru yiɗde Allah ndeen. O kuwanoowo Almasiifu koolaaɗo nder mooɗon.
51001008	Kanko yeccii min habaru yiɗde mooɗon nde Ruhu Ceniiɗo hokki on.
51001009	Gam ma'ajum minon boo, gada nyannde nde min nani habaru ɗuum, min ngooraay waɗango on do'aare. Emin toroo Allah hebbina on anndal e fahamu ɗum Ruhu ma'ako hokkata, faa anndon ko woni nyumo ma'ako.
51001010	Noon mbaawroton waɗgo foofaango haandanngo goonɗinɓe Jawmiraawo, laatooɗon velooɓe mo nder koo ɗume. Foofaango mooɗon holla koo iri ɗeye kuuɗe booɗɗe. Noon ɓesdirton anndugo Allah.
51001011	Emin toroo mo boo o semmbiɗina on e semmbee ma'ako e baawɗe ma'ako mawɗe, gam mbaawon munyango koo ɗume ko tawi on.
51001012	Ngettee Baabiraawo e velvelo, gam o waɗii on fotɓe heɓgo geɗal barkaaji gonɗi nder laamu jayngol, desanaaɗi senaaɓe ma'ako.
51001013	O vurtinii en nder baawɗe niɓre, o nattinii en nder laamu Ɓiyiiko giɗaaɗo.
51001014	Ɓiɗɗo oon soottii en, ya'afanii en hakkeeji meeɗen.
51001015	Almasiifu woni nanndi Allah mo yi'ataake. Kanko woni afo, ɓurɗo koo ɗume ko tagaa.
51001016	E ma'ako Allah tagiri koo ɗume, ko woni dow e lees, ko yi'etee e ko yi'ataake, malaa'ika'en e koo ɗume ko jogii laamu e baawɗe. Gada e ma'ako ɗum fuu ɗum tagiraa, gam ma'ako boo ɗum tagaa.
51001017	Emo woodi ila walaa ko tagaa. Gada e ma'ako koo ɗume fuu jogootiri.
51001018	Kanko woni hoore ikiliisiya, laatiika ɓanndu ma'ako. Kanko hokkata ɓanndu nduun yonki, kanko woni arano e ummitaago nder maayɓe, gam faa o laatoo arano dow koo ɗume fuu.
51001019	Gam Allah suɓii jo''ina gikku e baawɗe muuɗum fuu nder Ɓiɗɗo muuɗum.
51001020	Gada e ma'ako Allah narrini hoore muuɗum e koo ɗume ko woni dow e lees. Gada e ƴiiƴam Ɓiɗɗo oon ndufaaɗam dow gaafagal, o waddiri jam hakkunde ma'ako e ɓiɓɓe-aadama.
51001021	Ndeenno Allah suɓaay on, on nganyii mo nder nyumooji mooɗon e kuuɗe mooɗon kalluɗe.
51001022	Ammaa jo'oni Almasiifu laatiiɗo neɗɗo maayi. Gada e maayde Almasiifu oon, Allah narriniri on e hoore muuɗum. O waɗii ɗum gam o darna on yeeso ma'ako on seniiɓe, ɓe ngalaa layfi e feloore.
51001023	On laatoto noon to nii on njahii yeeso nder goonɗinki mooɗon, on cemmbiɗii, on ndarake booɗɗum, on ngoɗɗaaki tammunde nde mbaɗɗon wakkaci ɗum nanɗon Habaru Belɗum. Ko woni nder duuniyaaru fuu wa'ajinaama habaru ɗuum. Miin Bulus, mi maccuɗo ma'ajum.
51001024	Jo'oni emi nana belɗum torraaji ɗi njareymi gam mooɗon. Gam torraa am kaan e hebbita ko ŋakki nder torraaji Almasiifu, sabu ɗum nafa ɓanndu ma'ako, waato ikiliisiya.
51001025	Allah suɓii yam mi laatoo kuwaneyɗo ikiliisiya kaan. O hokkii yam kuugal ngaal gam mooɗon, faa mi wa'ajina haala ma'ako fuu.
51001026	Haala kaan woni sirri ɗum o suuɗnoo yimɓe ila jaamanuuji ɗuuɗɗi, ammaa jo'oni o vannginanii ɗum senaaɓe ma'ako.
51001027	Allah anniyake anndingo suɓaaɓe muuɗum risku manngu ngu darajja ngonngu nder sirri ɗum o siryanii yimɓe ɓe laataaki Yahuudu'en. Kanjum woni~: Almasiifu e ɗoon nder mooɗon. Kanko hokkata on tammunde heɓgo geɗal nder teddungal Allah.
51001028	Habaru Almasiifu oon min nga'ajinta, emin mbaggina yimɓe, emin ekkitinira ɓe e anndal ngal Allah hokki min fuu, gam faa min ndarna koo moye maɓɓe yeeso Allah, tawee o keeɓɗo nder kawtal ma'ako e Almasiifu.
51001029	Kanjum waɗi emi huwa, emi durvira e baawɗe Yeesu Almasiifu kuwooje e semmbee nder am.
51002001	Emi yiɗi anndon haɓre mawnde nde kaɓeymi gam mooɗon, onon e yimɓe si'ire Lawdikiya, faa e yimɓe fuu ɓe meeɗaay yi'igo yam e gite mu''en.
51002002	Emi yiɗi mi semmbiɗina ɓerɗe mooɗon, yiɗde hawta on, laatooɗon go'o, keevon barkaaji ivoyɗi nder anndal goongawal, gam faa mbaawon anndugo sirri Allah, waato Almasiifu e hoore muuɗum.
51002003	Nder ma'ako risku Allah fuu suuɗii. Kangu woni hikima e anndal.
51002004	Mi vi'ii on ka, gam to' goɗɗo majjinir on haalaaji belɗi.
51002005	Gam koo to emi woɗɗodii e mooɗon nder ɓanndu, e noon fuu ɓernde am e wondi e mooɗon dum. Emi nana belɗum yi'igo potal gonngal hakkunde mooɗon, e no ndaroriiɗon e semmbee nder goonɗingo Almasiifu.
51002006	Jo'oni nde njaɓɗon Yeesu Almasiifu laatoo Jawmiraawo mooɗon, tokkee mo.
51002007	Ɗisee e ma'ako, noon no ɗaɗi lekki ɗisortoo e lesdi. Mahee yonkiiji mooɗon e ma'ako, cemmbiɗee nder goonɗinki mooɗon, noon no ɗum ekkitiniri on. Ngettee Allah wakkaci fuu.
51002008	Kakkilee, to' goɗɗo estir on anndal ndu'u duuniyaaru, waɗa on celon laawol goonga. Iri anndal ngaal no meherewal, ngal majjiney on tan. Anndal ngaal ivii e finaatawaaji ɓiɓɓe-aadama e ginnaaji jogiiɗi baawɗe nder duuniyaaru. Ngal ivaay to Almasiifu.
51002009	Gam nder ɓanndu Almasiifu, gikku Allah e baawɗe muuɗum fuu tawetee.
51002010	Onon on keɓii koo ɗume sabu kawtal mooɗon e Almasiifu, kanko hooreejo koo nguye laamu e baawɗe fuu.
51002011	Kawtal mooɗon e Almasiifu hokki on naadeeki. Naadeeki kiin naa ɗum iri ki yimɓe mbaɗata, ammaa ɗum iri ki Almasiifu waɗata, waato o ɓortii gikku mooɗon ngiɗngu waɗgo hakke.
51002012	Nde mbaɗanaaɗon baptisma, ɗum nanndii kama on uɓdaama e Almasiifu, on ummitidinaama e ma'ako nder maayde, gam on ngoonɗinii baawɗe Allah ummitinɗo mo.
51002013	On laatinoo maayɓe sabu boofi mooɗon, e gam on laataakino yimɓe Allah. Ammaa jo'oni o hokkii on yonki sabu kawtal mooɗon e Almasiifu, o ya'afanake en hakkeeji meeɗen fuu.
51002014	O seekii ɗereewol nyamaande hakkeeji meeɗen ɗi o nanngiri en. O ittanii en ngol wakkaci ɗum Almasiifu ɓilaa dow gaafagal.
51002015	O te'etii laamuuji e baawɗeeji konruɗum mu''en, o semtinii ɗi yeeso yimɓe fuu, nde o jaalorii ɗi gaafagal Almasiifu.
51002016	Gam ma'ajum, to' on ngoor goɗɗo felda on ko nyaamoton e ko njaroton, koo gam on mbaɗaay juulɗe diina e juulɗe darorɗe lewru e nyannde-fooftiinde.
51002017	Ku'uje ɗeen fuu ɗum nanndi ko warata ɗo'o yeeso tan, ammaa goonga ma'aje woni Almasiifu.
51002018	To' on ngoor sujjidanooɓe malaa'ika'en vi'ooɓe no leestinɓe ko'e mu''en njavoo on. Iri yimɓe ɓeen e mantoroo ko ngi'i nder koyɗi. E mehere ɓe ɓottini, gam nyumooji maɓɓe ɗum ɗi duuniyaaru.
51002019	Ɓe ceedii e Almasiifu laatiiɗo hoore ɓanndu muuɗum, waato ikiliisiya. Kanko hokkata ɓanndu nduun fuu ko ndu woodi bukaata. Kanko waɗi jokkule e ɗaɗi ɓanndu nduun fuu e kawti, endu mawnira noon no Allah yiɗiri.
51002020	On maaydii e Almasiifu, on mburtinaama lees laamu ginnaaji laamaniiɗi duuniyaaru. To noon, gam ɗume faa jo'oni mbaɗoton foofaango iri ngo yimɓe duuniyaaru~? Ko jeyi tokkoton mboɗaaji duuniyaaru biiɗi~:
51002021	«~Ta'a meem ɗu'um.~» «~Ta'a mettu ɗum ɗaa'e.~» «~Ta'a jogo ɗu'um~»~?
51002022	Ku'uje ɗe mboɗaaji ɗiin mbolvata dow muuɗum fuu ɗe nyoley. Mboɗaaji ɗiin fuu ɗum nyumooji yimɓe e ekkitinol mu''en tan.
51002023	Goonga, mboɗaaji ɗiin e nanndi e ko woodi ma'ana, gam eɗi ekkitina yimɓe tokka diina e semmbee mu''en fuu, ɓe leestina ko'e maɓɓe, ɓe torra ɓalli maɓɓe. Ammaa mboɗaaji ɗiin fuu mballataa ɓe, ɓe njaaloo giɗaaɗi maɓɓe.
51003001	On ummidinaama e Almasiifu nder maayde. Gam ma'ajum ndesee ɓerɗe mooɗon dow ku'uje gonɗe dow, toon to Almasiifu jooɗii e junngo Allah nyaamo.
51003002	Kohoree hakkiilooji mooɗon dow ko woni toon dow, naa dow ku'uje duuniyaaru,
51003003	gam on maayii, yonkiiji mooɗon kesi e ɗoon cuuɗodii e Almasiifu to Allah.
51003004	Almasiifu woni yonki mooɗon. To o vanngii, onon boo on mbanngidey e ma'ako, on teddidinte e ma'ako.
51003005	Gam ma'ajum kibinee suunooji duuniyaaru gonɗi nder mooɗon, waato njeenu e kuuɗe nefniiɗe e tokkugo giɗaaɗi ɓanndu e suunooji kalluɗi e yiɗgo ko jeyaa, gam yiɗgo ko jeyaa e sujjidango gumki no go'o.
51003006	Gam iri kuuɗe ɗeen njippinta huunƴere Allah dow saliiɓe ɗowtanaago mo.
51003007	Onon boo on kuwiino kuuɗe ɗeen ndeenno, nde poofeynooɗon nder ma'aje.
51003008	Ammaa jo'oni, kibinee iri ɗe'e kuuɗe~: huunƴere e nganyaandi e halleende e kuɗle. To' haalaaji kalluɗi mburto nder konnduɗe mooɗon.
51003009	To' on peɓpeɓtir, gam on ɓortake gikku mooɗon ngu ndeenno e kuuɗe muuɗum.
51003010	Jo'oni on ɓornake gikku kesu. Allah tagɗo gikku kesu nguun, woorataa hesɗitingo ngu, faa ngu nannda e ngu ma'ako, anndon mo booɗɗum.
51003011	To noon, peerootiral walaa hakkunde Yahuuduujo e mo laataaki Yahuuduujo, koo naadaaɗo e mo naadaaka, walaa koɗo, walaa laddeejo, walaa maccuɗo, walaa dimo. Gam Almasiifu woni koo ɗume, emo nder mooɗon on fuu.
51003012	Nde laatii Allah suɓii on, laatinii on yimɓe muuɗum yiɗaaɓe, gam ma'ajum laatee ɓe yurmeende e yiɗde, leestinɓe ko'e mu''en, moƴƴuɓe, ɓe munyal.
51003013	Munymunytiree. To goɗɗo voofanii on, nja'afootiree. Nja'afootiree noon no Jawmiraawo ya'aforanii on.
51003014	Ko ɓuri ɗum fuu ngiɗngiɗtiree, gam yiɗde kam haɓɓindirta kawtal, ngal laatoo booɗngal.
51003015	Ngooree jam Almasiifu laamanoo ɓerɗe mooɗon, gam kanjum ɗuum Allah noddiri on, faa laatooɗon ɓanndu wo'oru. Ngettee Allah dum.
51003016	Ngooree haala Almasiifu jooɗoo nder ɓerɗe mooɗon. Ekkitindiree, ngaaytindiree e anndal e hakkiilo fuu. Maaltee Allah e ɓerɗe mooɗon fuu. Maaltiree mo e jabuura e gettooje e gimi ɗi o hokkata on.
51003017	Ko mbolvoton e ko mbaɗoton fuu, mbaɗee ɗum e innde Yeesu Jawmiraawo. Ngettiree Allah Baabiraawo e innde ma'ako.
51003018	Onon rewɓe, ɗowtanee worɓe mooɗon, noon no haani rewɓe goonɗinɓe Jawmiraawo mbaɗa.
51003019	Onon worɓe, ngiɗee rewɓe mooɗon. To' on ca'atan ɓe.
51003020	Onon ɓiɓɓe, ɗowtanee danyooɓe mooɗon nder koo ɗume, gam kanjum velata Jawmiraawo.
51003021	Onon danyooɓe, to' on monnin ɓiɓɓe mooɗon, gam to' ɓe tampu e ti'inaare maɓɓe.
51003022	Onon maccuɓe, ɗowtanee jawmiraaɓe mooɗon nder koo ɗume, wanaa yeeso gite maɓɓe tan, koo gam ɓe mana on. Ammaa ɗowtanee ɓe e ɓernde wo'ore e kulol Jawmiraawo.
51003023	Ko mbaɗoton fuu, mbaɗee ɗum e ɓernde wo'ore, kama huwanooɓe Jawmiraawo, wanaa yimɓe.
51003024	Anndee, Jawmiraawo no biyoto on, o hokkey on barkaaji ɗi o resani yimɓe ma'ako. Sabu jawmiraawo mo kuwanton oon ɗum Almasiifu.
51003025	Baɗɗo ko halli fuu no heɓey biya halleende muuɗum, sabu Allah ɓurdindirtaa yimɓe.
51004001	Onon jawmiraaɓe, njogee maccuɓe mooɗon booɗɗum, kokkee ɓe ko haani ɓe keɓa, gam on anndi onon maa on ngoodi Jawmiraawo toon dow.
51004002	Ti'inee e waɗgo do'aare, kohoree hakkiilo mooɗon dow do'aare ndeen, eɗon ngetta Allah.
51004003	Mbaɗanee min do'aare minon boo, gam faa Allah omtana min laawol wa'ajingo sirri muuɗum, waato habaru Almasiifu. Sabu daliila Habaru Belɗum ɗuum omndaami nder kaso.
51004004	Toranee yam Allah gam mi wa'ajina sirri ɗuum laaɓɗum, noon no haani mi waɗa.
51004005	Kakkilanee gondal mooɗon e yimɓe ɓe ngoonɗinaay Yeesu. Naftoree wakkaci ɗum Allah hokki on.
51004006	Haala mooɗon laatoo mbelka e nafooha, faa pahamon no haani toontorooɗon koo moye ƴamɗo on.
51004007	Tikikus no hokkey on habaru am fuu. O banndii en giɗaaɗo, kuudiɗɗaawo am koolaaɗo nder kuugal Jawmiraawo.
51004008	Kanjum waɗi liloymoomi to mooɗon, gam o hokka on habaru no min ngontiri, o waaltina ɓerɗe mooɗon.
51004009	O wardey e Onesimus banndii en giɗaaɗo, koolaaɗo, ɓii lesdi mooɗon. Ɓe kokkey on habaru koo ɗume ko waɗata ɗo'o.
51004010	Aristarkus mo omndidaami nder kaso e Markus, banndu Barnabas, e kinna on. Mi aartii mi vi'ii on~: njaɓɓooɗon Markus booɗɗum to o warii to mooɗon.
51004011	Yeesu bi'eteeɗo Justus, kanyum maa e hinna on. Kamɓe tan tato ngoni Yahuudu'en huudooɓe e am dow habaru laamu Allah. Ɓe mbaaltinii ɓernde am korey.
51004012	Epafaras hinnii on, kanko maa o ɓii lesdi mooɗon, kuwanoowo Yeesu Almasiifu. Koo ndeye emo ti'inii toraago Allah semmbiɗina on, laatooɗon heeɓɓe, waɗooɓe ko Allah yiɗi naa e cekka.
51004013	Emi saaydanii mo o huwii korey gam mooɗon, onon e yimɓe ci'e Lawdikiya e Hirapolis.
51004014	Luka likitaajo meeɗen giɗaaɗo e Demas e kinna on.
51004015	Kinnanee min banndiraaɓe wonɓe Lawdikiya e debbo bi'eteeɗo Nimfa e goonɗinɓe hawriteyɓe nder wuro ma'ako.
51004016	Ɓaawo on njanngii ngo'ol ɗereewol, sey lildon ngol goonɗinɓe wonɓe Lawdikiya, ɓe njannganee ngol. Onon maa njanngee ɗereewol ngol ɓe lildoyta on.
51004017	Mbi'ee Arkibus ti'inoo huwa kuugal ngal Jawmiraawo hokki ɗum.
51004018	Miin Bulus vinndi nde'e hinnoore e junngo am. To' on njeggit nder kaso ngonmi. Allah barkiɗin on.
52001001	Miin Bulus e Siilas e Timote emin kinna ikiliisiya gonka Tesaloonika, laatiika ka Allah Baabiraawo meeɗen e Jawmiraawo meeɗen Yeesu Almasiifu. Jam e barkaa Allah wonda e mooɗon.
52001002	Emin nyuma dow mooɗon nder do'aaje amin. Wakkaci fuu emin njetta Allah gam mooɗon.
52001003	Emin kiimtoo on wakkaci fuu yeeso Allah Baabiraawo meeɗen. Emin kiimtoo on gam kuuɗe ɗe kuuɗon sabu goonɗinki, e ti'inaare nde ti'iniiɗon nder yiɗde, e munyal gam tammunde mooɗon nder Yeesu Almasiifu Jawmiraawo meeɗen.
52001004	Banndiraaɓe amin ɓe Allah yiɗi, emin anndi Allah suɓii on,
52001005	sabu Habaru Belɗum ɗum min ngaddani on ɗuum laataaki bolle tan, ammaa ɗum wardii e baawɗe Allah e Ruhu Ceniiɗo fuu. Kadimaa boo on tabbitinii habaru ɗuum ɗum goonga. Nde min ngondunoo e mooɗon, kuuɗe e gikku amin kollii daahir ɗum laataaki fewre.
52001006	On ngemminii min, on ngemminii Yeesu Jawmiraawo meeɗen boo. Nde njaɓɗon bolle Yeesu on torraama korey, ammaa e noon fuu torraa kaan senndaay on e velvelo ngo Ruhu Ceniiɗo hokki on.
52001007	Gam ma'ajum on laatake misaalu to goonɗinɓe Yeesu nder lesɗe Makedooniya e Aakaya fuu.
52001008	Gada to mooɗon haala Yeesu Jawmiraawo meeɗen sankiti, naa nder lesɗe Makedooniya e Aakaya tan, ammaa habaru goonɗinki mooɗon e Allah nanaama nder lesɗe fuu. Gam ma'ajum naa doole min ɓesda yeccaago ɓe ɗum.
52001009	Gam kamɓe e ko'e maɓɓe ɓe ngeccake min no njaɓruɗon min nde min ngarnoo to mooɗon. Eɓe caaydoo no kibinirɗon gumkiiji mooɗon ngaylitiiɗon laatiiɗon maccuɓe Allah goongaajo mo yonki.
52001010	Eɗon ndeenti bittoyki Ɓiyiiko ivoyeyɗo gada dow. Kanko woni Yeesu mo Allah fintini nder maayde laatini mo mo yonki, kisneyɗo en gada e huunƴere Allah wareynde.
52002001	Banndiraaɓe amin, onon e ko'e mooɗon eɗon anndi garki amin to mooɗon laataaki mehere.
52002002	Eɗon anndi ila min ngaraay to mooɗon min torraama, min kuɗaama nder si'ire Filipi. Ammaa e noon fuu Allah meeɗen hokkii min ngorgu waddango on Habaru Belɗum ivoyɗum to ma'ako.
52002003	Gam wa'aji amin ivoyaay e boofi, koo e nyumooji kalluɗi. Min ndaarataa ƴoynugo on boo.
52002004	Ammaa Allah godake min, goonɗinii min, tamndinii min Habaru muuɗum Belɗum, noon no min mbolvirta ɗum. Gam ma'ajum min ndaaraay velgo yimɓe. Allah godotooɗo ɓerɗe meeɗen tan min ndaarata velgo.
52002005	Eɗon anndi min meeɗaay volvango on bolle belɗe tan. Min cuuɗaay koɗey nder ɓerɗe amin, Allah e saaydanii min ɗum.
52002006	Min ndaaraay teddungal gada to yimɓe, koo to mooɗon, koo to woɓɓe feere.
52002007	Emin mbaawnoo hollugo on teddungal amin, gam min lilaaɓe Almasiifu, ammaa nde min ngondunoo e mooɗon, min ndeenii on noon no inna reenrata ɓinngel muuɗum.
52002008	Emin ngiɗi on korey, faa ɗum velii min waddango on Habaru Allah Belɗum. Naa habaru tan, ammaa emin ngiɗnoo hokkugo on faa e yonkiiji amin, sabu on laatake yiɗaaɓe amin korey.
52002009	Banndiraaɓe, on njeggitaay nde min nga'ajotonoo on Habaru Belɗum ivoyɗum to Allah, min kuwii korey, min tampii korey. Min kuwii jemma e nyalawma fuu gam min nyaamna ko'e amin, sabu to' min laatano on donngal.
52002010	Onon on caaydu'en amin, Allah boo e saaydanii min, no min njooɗorii nder mooɗon e laaɓal, min kuwii ko foti, min ngalaa ko peldoton min.
52002011	Eɗon anndi no min mbagginiri go'oto-go'oto mooɗon noon no baaba vagginirta ɓiyum.
52002012	Min cemmbiɗinii on, min tiɗɗinii on, min torake on, mbaɗon jo'onde haandannde Allah nodduɗo on, gam natton nder laamu ma'ako, ngi'on teddungal ma'ako.
52002013	Kadimaa e woodi ko waɗi min e yettugo Allah wakkaci fuu, nde nanɗon bolle Allah e konnduɗe amin, on njaɓraay ɗe kama bolle ɓii-aadama, ammaa kama bolle Allah. Goonga, ɗum bolle Allah, eɗe kuwa nder ɓerɗe mooɗon onon goonɗinɓe.
52002014	Banndiraaɓe, on laatake kama ikiliisiyaaji gonɗi nder lesdi Yahuudiya. Goonga, on munyanii torraaji iri ɗi maɓɓe, on njarii bone e juuɗe lenyol mooɗon, noon no kamɓe maa ɓe njardi bone e juuɗe Yahuudu'en.
52002015	Yahuudu'en ɓeen mbarnoo Yeesu Jawmiraawo e annabo'en. Kadimaa ɓe torrii min. Eɓe kuwa ko velataa Allah, ɓe laatake wanywanyɓe yimɓe fuu.
52002016	Eɓe ngiɗi haɗgo min wa'ajingo leƴƴi ɗi laataaki Yahuudu'en, gam to' ɗi keɓ kisndam. Noon ɓe kebbinirta eterde hakkeeji maɓɓe wakkaci fuu. Ammaa jo'oni huunƴere Allah jippake dow maɓɓe.
52002017	Minon boo, banndiraaɓe amin, min ngeewnii on korey. Min ceedii e mooɗon wakkaci seɗɗa, ammaa ceedal ngaal naa ɗum ceedal ɓernde, ɗum ceedal ɓanndu tan. Emin kaaɓi yi'igo on korey.
52002018	Gam ma'ajum min mbaɗii anniya yi'igo on. Gam miin Bulus, nde ɗuuɗɗum ndaarmi wargo to mooɗon, ammaa Ceyɗaan haɗii yam.
52002019	Ɗume woni daliila tammunde amin e velvelo amin~? Wanaa onon ngoni giifol laamu ngol min mantorto yeeso Yeesu Jawmiraawo meeɗen to o vittoyii naa~?
52002020	Goonga, onon ngoni teddungal amin e velvelo amin~!
52003001	Gam ma'ajum, nde min mbaawaay munygo, emin tammii ɗum ɓurii vooɗgo min njooɗoo nder si'ire Ateena minon tan.
52003002	Min lilii Timote to mooɗon. O banndiraawo amin kuwanoowo Allah e kuudoowo e amin gam wa'ajingo Habaru Almasiifu Belɗum. Min lilii mo to mooɗon gam o semmbiɗina on, o tiɗɗina on nder goonɗinki mooɗon.
52003003	Gam to' koo go'oto mooɗon vittu ɓaawo nder goonɗinki muuɗum, sabu torraaji keɓeyɗi ɗum. Eɗon anndi kanjum woni geɗal meeɗen nder ko Allah yiɗi.
52003004	Ila nde min ngondunoo e mooɗon, min ngeccake on en njarey torraa. Eɗon anndi boo noon ɗum laatii.
52003005	Gam ma'ajum, nde mi waawaay ɓesdugo munygo, mi liloyii Timote gam mi nana to eɗon ndarii nder goonɗinki mooɗon. Mi hulii to' Ceyɗaan jarrabo on, o meheriɗina kuugal ngal min kuwi.
52003006	Ammaa jo'oni Timote wartii to amin. O wartiranii min habaru belɗum dow goonɗinki mooɗon e yiɗde mooɗon. O vi'ii min, faa hannde eɗon nyuma dow amin nder yiɗde. Noon no min ngeewniri on, noon onon boo ngeewnirɗon min.
52003007	Gam ma'ajum banndiraaɓe, koo to torraa e ɓillaare nanngii min, ɓerɗe amin cemmbiɗii, gam min nanii habaru goonɗinki mooɗon.
52003008	Jo'oni yomkiiji amin mbittoyii, sabu noon no ndaroriiɗon nder Jawmiraawo.
52003009	Iri ndeye yettoore min ngettata Allah, sabu belɗum ɗum min nani yeeso ma'ako gam daliila mooɗon~?
52003010	Jemma e nyalawma fuu emin toroo mo korey o hokka min laawol yi'igo on gite e gite, gam min kebbita ko horii nder goonɗinki mooɗon.
52003011	Allah Baabiraawo meeɗen e Yeesu Jawmiraawo meeɗen kokku min laawol wargo to mooɗon.
52003012	Jawmiraawo ɓesdana on yiɗyiɗtirgo, ɗuɗɗina yiɗde mooɗon to yimɓe fuu, nde laatoo noon no min ngiɗiri on.
52003013	Allah semmbiɗina ɓerɗe mooɗon, gam laatooɗon seniiɓe, ɓe ngalaa feloore yeeso Allah Baabiraawo meeɗen, faa nyannde nde Jawmiraawo meeɗen Yeesu jippodoytoo e seniiɓe muuɗum.
52004001	Ɓaawo ma'ajum banndiraaɓe, min ekkitinii on no haani njooɗorooɗon jo'onde veleynde Allah, eɗon mbaɗa ɗum boo. Ammaa jo'oni, emin toroo on nder kawtal mooɗon e Yeesu Jawmiraawo, ti'inee yahago yeeso-yeeso.
52004002	Eɗon anndi ekkitinooje ɗe min ekkitini on nder baawɗe Yeesu Jawmiraawo meeɗen.
52004003	Ko Allah yiɗi woni laatooɗon seniiɓe, to' on mbaɗ njeenu.
52004004	Sey koo moye nder mooɗon fuu ekkitoo no reenrata ɓanndu muuɗum nder senaare e teddungal.
52004005	To' on tokku ko velata ɓalli mooɗon noon no heeferɓe ɓe anndaa Allah mbaɗata.
52004006	Dow ma'ajum fuu, to' koo moye mooɗon selnu banndum, to' o ƴoynu banndiiko, gam Jawmiraawo no eltey baɗeyɗo iri ɗi'i hakkeeji kalluɗi fuu. Min mbi'ii on ɗum, ɗum fuu ilaa, min mbagginii on dow ma'ajum booɗɗum.
52004007	Allah noddaay en gam laatooɗen nyidduɓe, ammaa gam laatooɗen seniiɓe.
52004008	Gam ma'ajum caliiɗo ekkitinol amin naa neɗɗo o salii, ammaa Allah kokkuɗo on Ruhu muuɗum Ceniiɗo o salii.
52004009	Dow e yiɗde hakkunde banndiraaɓe boo, naa doole min mbinndana on ɗum, gam onon e ko'e mooɗon Allah ekkitinii on yiɗyiɗtirgo.
52004010	Emin anndi no ngiɗruɗon banndiraaɓe mooɗon wonɓe nder lesdi Makedooniya fuu. Ammaa banndiraaɓe, emin toroo on, ɓesdon yiɗde mooɗon yeeso-yeeso.
52004011	Ti'inee jooɗaago nder jam. Sey koo moye huwa kuugal e juuɗe muuɗum, heɓa ko marorto. Kanjum min ngeccii on ilaa.
52004012	Ndeen kam jo'onde mooɗon no laatoto haandunde yeeso yimɓe ɓe ngoonɗinaay Allah. Onon boo, on teddantaa koo moye.
52004013	Banndiraaɓe, emin ngiɗi pahamon habaru maayɓe, gam to' ɓerɗe mooɗon mettu kama yimɓe ɓe ngalaa tammunde.
52004014	Enen kam, en tabbitinii Yeesu maayii fintii. Gam ma'ajum en tabbitinii maayɓe goonɗinɓe no mbittidoyey e Yeesu.
52004015	Ko min ngeccotoo on, ɗum bolle Jawmiraawo, enen horiiɓe woonɓe yonki nyannde nde Jawmiraawo vittoyta, en aartataa maaynooɓe sam.
52004016	Gam to Jawmiraawo e hoore muuɗum e ɗoon jippoo gada dow, noddaango semmbiɗngo e voliinde mawɗo malaa'ika'en no nanetee, luwal Allah boo no fuufetee. Ndeen maayɓe goonɗinooɓe Almasiifu no aartey fintugo.
52004017	Ɓaawo ma'ajum, enen horiiɓe woonɓe yonki nyanndeere ndeen, en ƴeftete kawritoyen e maɓɓe nder duule, gam potten e Jawmiraawo toon dow, ngonden e ma'ako faa abadaa.
52004018	Gam ma'ajum, sey koo moye mooɗon semmbiɗina ɓernde banndum e ɗe'e bolle.
52005001	Banndiraaɓe, wanaa doole min mbinndana on dow wakkaciiji e nyalɗe gareyɗe.
52005002	Gam onon eɗon anndi booɗɗum nyannde nde Jawmiraawo warata, nde warey kama no gujjo wardata nder jemma.
52005003	Wakkaci nde yimɓe mbi'ata~: «~Jam tan woodi, torraa fuu walaa.~» E wakkaci ɗuum bone yooftoto dow maɓɓe, kama no ŋatawre wardanta debbo caawɗo. Ɓe mbaawataa hisgo bone ɗuum.
52005004	Ammaa onon banndiraaɓe on ngalaa nder niɓre hakko nyannde ndeen ruddoo on, kama no gujjo ruddorto.
52005005	On fuu on ɓiɓɓe jayngol, on yimɓe nyalawma. Enen naa en ɓiɓɓe niɓre koo jemma.
52005006	Gam ma'ajum to' en ɗaano noon no yimɓe horiiɓe ɗaanori. Pinemma, ndeenen ko'e meeɗen.
52005007	Gam ɗaanotooɓe nder jemma ɗaanoto, yarooɓe boo nder jemma njarata.
52005008	Ammaa enen en yimɓe nyalawma, sey ndeenen ko'e meeɗen. Ɓornooɗen goonɗinki e yiɗde Allah kama toggoore njamndi. Tammunde heɓgo kisndam boo laatanoo en huufneere njamndi.
52005009	Allah suɓaay en gam huunƴana en, ammaa gam keɓen kisndam gada to Yeesu Almasiifu Jawmiraawo meeɗen.
52005010	O maayii gam meeɗen faa poofden e ma'ako, koo to en ngoodi yonki, koo to en maayɓe.
52005011	Gam ma'ajum sey cemmbiɗindiron, mballindiron nder goonɗinki mooɗon, noon no mbaɗoton jo'oni.
52005012	Banndiraaɓe, emin toroo on, teddinee huwooɓe hakkunde mooɗon, laatiiɓe aardiiɓe on e vagginooɓe on nder laawol Jawmiraawo.
52005013	Teddinee ɓe korey, ngiɗee ɓe gam kuuɗe maɓɓe. Njooɗee jam hakkunde mooɗon.
52005014	Emin toroo on banndiraaɓe, mbagginee yamniiɓe, cemmbiɗinee hulooɓe, mballitee ɓe ngalaa semmbee, munyanee yimɓe fuu.
52005015	Kakkilee, to' goɗɗo mooɗon wa'ato baɗanɗo ɗum layfi, ammaa wakkaci fuu ndaaree waɗgo kuuɗe booɗɗe hakkunde mooɗon, onon e yimɓe fuu.
52005016	Mbelmbeltee wakkaci fuu.
52005017	To' on ngoor waɗgo do'aare.
52005018	Ngettee Allah nder ko tawi on fuu, gam kanjum woni ko Allah yiɗi nder kawtal mooɗon e Yeesu Almasiifu.
52005019	To' on kaɗ Ruhu Ceniiɗo huwa nder mooɗon.
52005020	To' on njavo annabaaku,
52005021	ammaa ngodee koo ɗume fuu, njogooɗon ko vooɗi nder ma'ajum.
52005022	Ngoɗɗee koo iri ndeye halleende.
52005023	Allah kokkoowo en jam e hoore muuɗum, sena on, reena laaɓal ɓerɗe e yonki e ɓalli mooɗon fuu, gam laatooɗon ɓe ngalaa feloore faa nyannde bittoyki Jawmiraawo meeɗen Yeesu Almasiifu.
52005024	Allah nodduɗo on o koolniiɗo, o waɗaney on ɗum.
52005025	Banndiraaɓe, ndo'anee min minon boo.
52005026	Kinnanee min banndiraaɓe fuu e yiɗde mawnde.
52005027	Emi toroo on nder innde Jawmiraawo meeɗen, njannganon banndiraaɓe meeɗen fuu ngo'ol ɗereewol.
52005028	Barkaa Jawmiraawo meeɗen Yeesu Almasiifu wondu e mooɗon.
53001001	Ngo'ol ɗereewol ivii to am miin Bulus, e Siilas e Timote. Emin kinna ikiliisiya ngonka si'ire Tesaloonika ka Allah Baabiraawo meeɗen e Jawmiraawo meeɗen Yeesu Almasiifu.
53001002	Allah Baabiraawo meeɗen e Jawmiraawo meeɗen Yeesu Almasiifu kokka on barkaa e jam.
53001003	Banndiraaɓe, e haani min njetta Allah wakkaci fuu gam mooɗon. Eɗum haandi gam goonɗinki mooɗon e yaha yeeso-yeeso, yiɗde nde ngiɗngiɗtirɗon boo e ɓesdoo dum.
53001004	Kanjum waɗi emin mantoroo on nder ikiliisiyaaji fuu. Emin ngeccoo ɓe no njogoriiɗon goonɗinki mooɗon e no munyranɗon torraaji e caɗeele keɓɗe on fuu.
53001005	Gada e torraaji ɗi torrotooɗon gam laamu Allah, o laatiney on fotɓe nattugo laamu ma'ako. Torraaji ɗiin e kolla ceri'a ma'ako no goonga.
53001006	Gam Allah o goongaajo, o biyorto torruɓe on ɓeen e torraa.
53001007	Ammaa onon torriiɓe jo'oni, o fooftidiney on e amin. Ɗum laatoto nder wakkaciire nde Jawmiraawo meeɗen Yeesu vanngata gada dow, kanko e malaa'ika'en ma'ako ɓe baawɗe.
53001008	O vanngey nder ɗemɗe yiite, gam o halka ɓe anndaa Allah, saliiɓe Habaru ma'ako Belɗum.
53001009	Ɓe kalkete halkere nde faa abadaa, to woɗɗi e Jawmiraawo e darajja baawɗe muuɗum.
53001010	Ɗum fuu ɗum laatoto nder nyalaande nde Jawmiraawo vittoyta. O vittoyey gam o teddinee nder seniiɓe ma'ako, goonɗinɓe mo fuu kaayɗina mo. Onon boo on ngondey e maɓɓe, gam on njaɓii caaydaaku amin.
53001011	Gam ma'ajum emin toroo Allah wakkaci fuu gam mooɗon, faa o waɗa laatooɗon fotɓe heɓgo yonki ɗum o noddiri on. Emin toroo mo o vallira on baawɗe ma'ako, faa njottinon kuuɗe booɗɗe ɗe ngiɗɗon huugo fuu ivoyɗe e goonɗinki.
53001012	Kama noon innde Jawmiraawo meeɗen Yeesu teddinirtee nder mooɗon. Onon boo teddineeɗon gam ma'ako, gada e barkaa ma'ako, kanko Allah meeɗen e Jawmiraawo meeɗen Yeesu Almasiifu.
53002001	Banndiraaɓe, emin ngiɗi yeccaago on habaru bittoyki Jawmiraawo meeɗen Yeesu Almasiifu, e no kawritiroyten e ma'ako. Emin toroo on~:
53002002	to' hakkiilooji mooɗon njaaw jiɓaago, to' on kul boo to woɓɓe mbi'ii on nyalaande bittoyki Jawmiraawo warii. Koo to annabiijo vi'i ka, koo to on nanii ɗum e wa'ajotooɓe, koo boo to on mbi'aama minon mbinndi ɗum, to' on njaɓ.
53002003	To' on njaɓ goɗɗo ƴoynira on e koo noye. Gam nyanndeere ndeen warataa sey to ɗum turtanii Allah turtol manngol, Neɗɗo Kalluɗo ɓii halkere boo vanngi.
53002004	Kalluɗo oon no yeddey ko vi'etee allah e ko sujjidantee fuu, o ɓurney hoore ma'ako dow koo ɗume, faa o jooɗoo nder Wuro Allah Seniingo, o vi'a kanko woni Allah.
53002005	Kiimtee, nde ngondunoomi e mooɗon, mi vi'iino on ɗum, ɗum fuu.
53002006	On anndi ko faddii Neɗɗo Kalluɗo oon jo'oni, ammaa to wakkaci ma'ako yottake, o vanngey.
53002007	Gam baawɗe turtango Allah e ɗoon kuwa e suuɗeefi nder duuniyaaru ila jo'oni, ammaa paddiiɗo ɗe oon e ɗoon tawo. Sey to o sottinaama,
53002008	ndeen neɗɗo Kalluɗo oon vannga. Ammaa Jawmiraawo meeɗen Yeesu no wardey mo poofɗe honnduko muuɗum, halkira mo teddungal garol muuɗum.
53002009	Neɗɗo Kalluɗo oon no wardey e baawɗe Ceyɗaan. O huwey kuuɗe mawɗe kaayniiɗe e alaamaaji majjinooji
53002010	e koo iri ndeye ƴoyre hallunde, faa o ƴoyna halketeeɓe, gam ɓe njaɓaay yiɗgo goonga kisnooha ɓe.
53002011	Kanjum waɗi Allah lildi ɓe baawɗe esto, faa ɓe ngoonɗina fewre.
53002012	Gam ma'ajum Allah no sernaney koo ɓeye saliiɓe jaɓgo goonga, nanɓe belɗum huugo kuuɗe kalluɗe.
53002013	Banndiraaɓe amin ɓe Jawmiraawo yiɗi, e haani min njetta Allah wakkaci fuu gam mooɗon. Ila fuɗɗam Allah suɓii on gam kison, barkaa Ruhu Ceniiɗo, laatinɗo on seniiɓe, e barkaa goonɗingo goonga.
53002014	Kanjum o noddiri on gada e Habaru Belɗum ɗum min nga'ajini on, faa keɓon geɗal nder teddungal Jawmiraawo meeɗen Yeesu Almasiifu.
53002015	Gam ma'ajum banndiraaɓe, ndaree e semmbee, njogee ko min ekkitini on gada e bolle amin e ɗereewol amin.
53002016	Emi toroo Jawmiraawo meeɗen Yeesu Almasiifu e Allah Baabiraawo meeɗen giɗɗo en, gada e barkaa ma'ako o hokka en semmbee ɓerɗe ɗum re'ataa e tammunde vooɗnde,
53002017	o de''itina ɓerɗe mooɗon, o hokka on semmbee huugo e volvugo ko vooɗi fuu.
53003001	Banndiraaɓe, ko sakitii woni, mbaɗanee min do'aare, gam faa voliinde Jawmiraawo sankitoo jaawɗum, kadimaa nde heɓa teddineego koo toye, noon no nde teddiniraa nder mooɗon.
53003002	Toranee min boo, Allah hisna min e juuɗe yimɓe oonyiiɓe, halluɓe, gam wanaa yimɓe fuu ngoonɗini.
53003003	Ammaa Jawmiraawo no koolniiɗo, o semmbiɗiney on, o reena on e Kalluɗo oon.
53003004	Jawmiraawo waɗi min koolii on, gam on tokkii ko min mbi'inoo on fuu, kadimaa on njahey yeeso e tokkugo ɗum.
53003005	Jawmiraawo meeɗen hokku on fahamugo yiɗde nde Allah yiɗi en, o hebbina on ti'inaare iri nde Almasiifu~!
53003006	Banndiraaɓe amin, emin ndoola on nder innde Jawmiraawo meeɗen Yeesu Almasiifu, ngoɗɗee koo moye goonɗinɗo, jamniiɗo, mo ɗowtanaaki ko min ekkitini on.
53003007	Onon e ko'e mooɗon, eɗon anndi e haani ngemminon min, gam nde min ngondunoo e mooɗon min kollaay on yamnaare.
53003008	Walaa mo min nyaami nyaamdu muuɗum e mehere. Min kuwii jemma e nyalawma fuu gam to' min laatano on donngal.
53003009	Daahir min potiino jaɓgo nyaamdu to mooɗon, ammaa min mbaɗaay noon, sabu emin ngiɗi laatanaago on misaalu ɗum tokkoton.
53003010	Gam nde min ngondunoo e mooɗon min ndoolii on vi'igo~: Caliiɗo huugo fuu, to' o nyaam.
53003011	Min mbi'ii noon, gam min nanii woɓɓe mooɗon no yamniiɓe, ɓe kuwataa koo ngale, to naa nattugo ko walanaa ɗum'en.
53003012	Emin toroo iri yimɓe ɓeen, emin ndoola ɓe boo nder innde Jawmiraawo meeɗen Yeesu Almasiifu, sey ɓe nde''a ɓe kuwa gam ɓe nyaamna ko'e maɓɓe.
53003013	Onon boo banndiraaɓe amin, to' on com huugo ko vooɗi.
53003014	Kul e woodi caliiɗo tokkugo ko min mbi'i nder ngo'ol ɗereewol, ma'andee mo, nyaaree mo gam o semta.
53003015	Ammaa to' on ndaar mo ganyo mooɗon, sey nii pelon mo kama banndii on.
53003016	Jawmiraawo jawmu jam, hokku on jam koo ndeye e koo noye. Jawmiraawo wondu e mooɗon, on fuu.
53003017	Miin Bulus vinndi nde'e hinnoore e junngo am. Emi vinnda ɗu'um nder ɗereeji ɗi mbinndumi fuu gam ɗum holla miin vinndi ɗi. Noon mbinndireymi.
53003018	Barkaa Jawmiraawo meeɗen Yeesu Almasiifu wondu e mooɗon, on fuu~!
54001001	Ngo'ol ɗereewol ivii to am, miin Bulus laatiiɗo lilaaɗo Yeesu Almasiifu gada e dooka Allah kisnoowo en, e Yeesu Almasiifu laatiiɗo daliila tammunde meeɗen.
54001002	Mi vinndii yahago to maaɗa, aan Timote, ɓiyam goongaajo nder goonɗinki. Allah Baabiraawo meeɗen e Jawmiraawo meeɗen Yeesu Almasiifu kokke barkaa e yurmeende e jam.
54001003	Emi yiɗi njooɗoɗaa si'ire Efesu noon no mbi'inomaami wakkaci njaheynoomi Makedooniya, gam mbagginaa woɓɓe ekkitinooɓe ekkitinol fewre, mbi'aa ɓe ɓe ngoora.
54001004	Yecca ɓe to' ɓe mbaɗ hakkiilooji maɓɓe dow habaruuji peve e liinygo defte asuli ɗe ngalaa keerol. Geddi tan ɗum umminta, ɗum nafataa hebbingo nyumo Allah ngo annduɗen gada e goonɗinki.
54001005	Nafuuda vagginoore ndeen woni ɓesdugo yiɗde iɓnde e nyumo ɓernde laaɓngo ngo walaa feloore, e goonɗinki ki walaa munaafukaare.
54001006	Woɓɓe celii laawol goonga, ɓe majjii, eɓe ɗoon tokka bolle mehereeje.
54001007	Eɓe njilloo laataago moodiɓɓe Tawreeta, eɓe mbolva haalaaji ɗi ngalaa ma'ana, eɓe tabbitina ko ɓe anndaa.
54001008	En anndi Tawreeta no booɗɗum, to ka huutiniraama no haani.
54001009	Kiimtee boo, Tawreeta waɗaaka gam goonga'en, ammaa ka waɗaama gam waɗooɓe ko halli, e saliiɓe tokkugo dooka Allah e dooka lesdi, e waɗooɓe hakke, e yimɓe yaviiɓe Allah e tagle muuɗum, e ɓe teddinaay mo, e warooɓe danyooɓe mu''en, e waɗooɓe war-hoore,
54001010	e waɗooɓe njeenu, e worɓe waaldooɓe e worɓe, e soorrooɓe maccuɓe, e fevooɓe, e saaydotooɓe fewre, e koo ɗume ko tokkaay ekkitinol goonga.
54001011	Ekkitinol ngool e hawti e Habaru Belɗum ɗum kokkaami, kolleyɗum teddungal Allah maalteteeɗo.
54001012	Mi yettii Jawmiraawo meeɗen Yeesu Almasiifu, kokkuɗo yam semmbee huugo kuugal muuɗum. Mi yettii mo boo, gam o raarii yam koolaaɗo, o nattinii yam nder kuugal ma'ako.
54001013	Koo nde laatii ndeenno mi huɗii mo, mi torriino yimɓe ma'ako, mi jaltinirii mo boo. Ammaa Jawmiraawo meeɗen nanii jurumɗum am, gam mi waɗiino ɗum nder ciya goonɗinki e anndugo ko kuweymi.
54001014	Jawmiraawo meeɗen waɗanii yam yurmeende ɗuuɗnde. O hokkii yam goonɗinki e yiɗde ivoynde e kawtal meeɗen e Yeesu Almasiifu.
54001015	Raa haala koolniika, ka haani yimɓe fuu njaɓa~: Yeesu Almasiifu warii nder duuniyaaru gam o hisna waɗooɓe hakke. Nder maɓɓe boo miin ɓuri waɗgo hakke.
54001016	Ammaa Allah enɗii yam, miin ɓurɗo koo moye hakke. Yeesu Almasiifu laatinii yam misaalu munyal muuɗum ɗuuɗngal, gam faa goonɗineyɓe mo ɗo'o yeeso keɓa yonki ɗum faa abadaa.
54001017	Allah woni laamiiɗo tabbitoowo, mo maayataa, mo yi'ataake, kanko tan woni Allah. Teddungal e manngu laatanoo mo faa abadaa. Aamiin~!
54001018	Aan ɓiyam Timote, mi tamndinii ma ekkitinol laatiingol fodde bolle annabaakuuji bolvanooɗi dow maaɗa ilaa. Bolle maɓɓe ɗeen laatano maa kaɓruɗum ɗum kaɓrataa haɓre vooɗnde.
54001019	Joga goonɗinki e nyumo ɓernde laaɓngo. Woɓɓe ngoorii yewanaago nyumooji ɓerɗe mu''en laaɓɗi. Gam ma'ajum goonɗinki maɓɓe majji kama akali ndiyam nuciiki.
54001020	Nder maɓɓe e woodi Himeniyus e Aleksandir. Mi hokkii ɓe nder junngo Ceyɗaan, faa ɓe annda haanaa ɓe mbonna innde Allah.
54002001	Raa ko aarteymi vi'igo ikiliisiya~: mbaɗee do'aaje e torɗe gam yimɓe fuu, ngettee Allah gam maɓɓe.
54002002	Ndo'anee laamiiɓe e aardiiɓe fuu, gam njooɗooɗen nder jam e de''ere e neɗɗaaku e tokkugo Allah e ɓernde wo'ore.
54002003	Kanjum woni booɗɗum, ko velata Allah kisnoowo en,
54002004	giɗɗo yimɓe fuu kisa, keɓa anndugo goonga.
54002005	Allah o go'oto. E woodi boo go'oto hakkundeejo ma'ako e yimɓe, kanko woni Yeesu Almasiifu laatiiɗo neɗɗo,
54002006	kokkuɗo hoore muuɗum, gam soottoo yimɓe, kebbinɗo anniya Allah nder wakkaci ɗum Allah taƴi.
54002007	Gam ma'ajum Allah laatinii yam lilaaɗo e ga'ajotooɗo leƴƴi ɗi laataaki Yahuudu'en. O hokkii yam anndingo ɓe ko laatii goonɗinki e ko woni goonga. Ko mbi'imi ɗum goonga, mi fevataa.
54002008	Emi yiɗi to worɓe kawriti gam waɗgo do'aare fuu, ƴefta juuɗe mu''en yeeso Allah e ɓerɗe laaɓɗe, naa e huunƴere koo geddi.
54002009	Emi yiɗi rewɓe boo ɓornoroo kolte deydey no haani, ɓe laatoo semtooɓe, leestinɓe ko'e mu''en. To' ɓe cinngitoro doorɗi e jiinaariya e co'ole caɗɗe, koo ɓornaago kolte caɗɗe.
54002010	Ammaa kuuɗe booɗɗe laatoo sinnga maɓɓe, gam noon haani rewɓe vi'ooɓe no teddinooɓe Allah mbaɗa.
54002011	Sey rewɓe njaɓa ekkitinol nder de''ere e ɗowtaare.
54002012	Mi jaɓaay rewɓe ekkitina worɓe koo ndarvana ɓe. Sey ɓe nde''a,
54002013	gam Aadamu aartii Hawwa tageego.
54002014	Wanaa Aadamu Ceyɗaan ƴoyni, ammaa debbo o ƴoyni waɗi hakke.
54002015	Ammaa rewɓe no kisnete barkaa danygol mu''en, to ɓe tabbitii nder goonɗinki e yiɗde e foofaango seniingo, ɓe laatake semtooɓe boo.
54003001	Raa haala koolniika~: Gilliiɗo laataago aardiiɗo ikiliisiya fuu, o yillake kuugal booɗngal.
54003002	Sey aardiiɗo laatoo neɗɗo mo walaa feloore, mo debbo go'oto, mo walaa koɗey, kakkilɗo, ne'iiɗo, jaɓɓotooɗo hoɗɓe, baawɗo ekkitinol.
54003003	To' o laato jaroowo koo kaɓeteeɗo, ammaa o laatoo moƴƴuɗo, giɗɗo jo'onde jam, mo walaa koɗey ceede.
54003004	Sey o laatoo darvanɗo wuro ma'ako booɗɗum. O elta ɓiɓɓe ma'ako, faa ɓe ɗowtanoo mo, ɓe teddina mo.
54003005	Gam to neɗɗo waawaay darvango wuro muuɗum, noye o waawrata darvirango ikiliisiya Allah~?
54003006	To' o laato goonɗinɗo keso, gam ɗum baɗoojum kul o keso nder goonɗinki o mawnito, Allah sernana mo noon no sernirani Ceyɗaan.
54003007	Sey o laatoo mo innde vooɗnde, koo nder yimɓe ɓe ngoonɗinaay, gam to' ɓe keɓ ko ɓe njaɓrani mo, o do''oo nder teppinirgol Ceyɗaan.
54003008	Vallooɓe nder ikiliisiya boo, e haani laatoo vooɗa gikku'en. To' ɓe laato ɓe konnduɗe ɗiɗi, koo yarooɓe, koo suunaaɓe riiba kalluka.
54003009	To' ɓe ngoɗɗo goonga ka ɓe njaɓnoo, ka Allah vannginani ɓe, ammaa ɓe njogoo ka e nyumooji ɓerɗe ɗi ngalaa feloore.
54003010	Kamɓe boo sey ikiliisiya aarta liinya ɓe, kul ɓe ngalaa feloore, ndeen kam eɓe mbaawi nattugo kuugal vallugo goonɗinɓe.
54003011	Rewɓe vallooɓe boo sey laatoo ɓe gikku mbooɗngu. To' ɓe laato nyo'ooɓe yimɓe, ammaa ɓe laatoo reenɓe ko'e mu''en, hoolniiɓe nder koo ɗume fuu.
54003012	Balloowo nder ikiliisiya sey laatoo mo debbo go'oto, darvanɗo ɓiɓɓe muuɗum e wuro muuɗum fuu booɗɗum.
54003013	To ɓe kuwii kuugal maɓɓe booɗɗum, ndeen ɓe keɓaney ko'e maɓɓe innde vooɗnde. Noon ɓe keɓrata volvugo e ngorgu dow goonɗinki maɓɓe e Yeesu Almasiifu.
54003014	Koo nde laatii emi nyuma wargo to maaɗa jaawɗum, mi vinndanii ma haalaaji ɗiin tawo.
54003015	Ammaa to mi waraay jaawɗum, ɗereewol ngool no anndinte no haani ɓiɓɓe Wuro Allah poofra, waato ikiliisiya Allah mo yonki, laatiika danngaral njogiingal goonga.
54003016	Daahir sirri diina meeɗen no mawɗum~: Mo vannginaama e siifa neɗɗo, Ruhu hollii o goongaajo, malaa'ika'en ngi'ii mo, habaru ma'ako ma'atinaama nder leƴƴi, yimɓe duuniyaaru ngoonɗinii mo, Allah ƴeentinii mo, hokkii mo teddungal manngal.
54004001	Ruhu Ceniiɗo vi'ii laaɓɗum~: nder balɗe timmoode duuniyaaru, woɓɓe yimɓe no ngoorey goonɗinki mu''en, ɓe tokka ekkitinooje fewre ivoyɗe to ginnaaji.
54004002	Ɓe tokkey munaafukaare fevooɓe ɓe nyumooji ɓerɗe mu''en mbaati, kama ɓerɗe cumraaɗe njamndi ngulndi jaw.
54004003	Iri yimɓe ɓeen e kaɗa koobgal e nyaamgo goɗɗe ku'uje feere-feere. Ammaa Allah tagii ku'uje ɗeen gam faa goonɗinɓe Almasiifu annduɓe goonga njaɓa ɗe e yettoore.
54004004	Ko Allah tagi fuu ɗum booɗɗum, walaa ko harmi, to ɗum jaɓraama e yettoore,
54004005	gam voliinde Allah e do'aare no seney ɗum.
54004006	To a ekkitinii goonɗinɓe ku'uje ɗeen, a laatoto kuwanoowo Yeesu Almasiifu booɗɗo, gam a nyaamnaama bolle goonɗinki, e ekkitinol booɗngol ngol tokkuɗaa.
54004007	Ammaa woɗɗa tahaleeji peve mehereeji, ɗi potaay e goonɗinki. Eltu hoore maaɗa dow kulol Allah.
54004008	Gam eltugo ɓanndu no nafey seɗɗa, ammaa hulgo Allah e wadda nafuuda ɗuuɗka. E ma'ajum tabbitinirten dow foofaango meeɗen ngo jo'oni e wareyngo.
54004009	Haala kaan ka tabbitka, potka jaɓeego e ɓernde wo'ore.
54004010	Eɗen kuwa, eɗen kaɓda, gam en ndesii tammunde meeɗen e Allah geeto kisnoowo yimɓe fuu, ɓurna muuɗum goonɗinɓe mo.
54004011	Yecca goonɗinɓe ku'uje ɗeen, ekkitin ɓe ɗe.
54004012	To' goɗɗo yave gam a ndottiɗaay, ammaa laatana goonɗinɓe fuu misaalu nder bolle e foofaango e yiɗde e goonɗinki e senaare.
54004013	Ti'ina janngango yimɓe Deftere Seniinde, semmbiɗin ɓe, ekkitinaa ɓe ko ngarmi.
54004014	Ta'a yeebo kokkal Ruhu Ceniiɗo ngal kokkeɗaa nde annabo'en mbolvi dow maaɗa, darvooɓe ikiliisiya boo njowan maa juuɗe mu''en.
54004015	Ti'ina huugo ku'uje ɗeen, gam yimɓe fuu ngi'a eɗa yaha yeeso-yeeso.
54004016	Reen hoore maaɗa, reen ekkitinol maaɗa boo, semmbiɗ dow ma'ajum. Gam kul a waɗii noon, a hisey, aan e yewaniiɓe ma fuu.
54005001	Ta'a nyaaɗan ndottiijo, ammaa to a yiɗi felgo mo, volvan mo kama o baaba maaɗa. Kaye'en boo, volvan ɓe kama minyiraaɓe maaɗa.
54005002	Raar yayri'en naye'en kama danyooɓe maaɗa. Raar surba'en boo e ɓernde laaɓnde, kama minyiraaɓe maaɗa rewɓe.
54005003	Teddin rewɓe ɓe worɓe mu''en maayi, vallu ɓe kul ɓe ngalaa vallooɓe.
54005004	Ammaa to debbo mo gorko muuɗum maayi e woodi ɓikkon koo taaniraaɓe, sey ɓe ekkitoo huwango danyooɓe maɓɓe kuuɗe diina, waato ɓe mballa ɓe. Noon ɓe mbiyortoo ko ɓe keɓnoo e danyooɓe maɓɓe koo maamiraaɓe maɓɓe, gam kanjum velata Allah.
54005005	Debbo mo gorko muuɗum maayi, ɗalaaɗo kanyum tan, mo walaa balloowo, e ɗoon resa tammunde muuɗum e Allah, emo toroo mo ballal jemma e nyalawma fuu.
54005006	Ammaa debbo mo gorko muuɗum maayi, daareyɗo ko velata ɗum tan, o laatake kama maayɗo, koo to emo foofa.
54005007	Kanjum haani ngeccoɗaa rewɓe goonɗinɓe ɓe worɓe mu''en maayi, gam to' goɗɗo heɓ felgo ɓe.
54005008	To goɗɗo vallaay banndiraaɓe muuɗum, ɓurna muuɗum ɓe hawti wuro, ndeen kam o yeddii ko o goonɗini, o ɓurii mo goonɗinaay hallugo.
54005009	To' ɗum vinndu innde debbo mo gorko muuɗum maayi nder limgal inɗe rewɓe ɓe worɓe mu''en maayi, to naa o waɗi duuɓi settiin (60), o koovanooɗo boo nde wo'ore tan.
54005010	Sey o laatoo anndiraaɗo waɗgo kuuɗe booɗɗe, waato o ekkitinii ɓiɓɓe ma'ako booɗɗum, o jaɓɓake hoɗɓe, o lootii kosɗe goonɗinɓe, o vallii ɓilliiɓe, o huwii kuuɗe booɗɗe feere-feere.
54005011	Ammaa ta'a vinndu inɗe haɓɓe-rewɓe nder limgal inɗe rewɓe ɓe worɓe mu''en maayi. Gam kul suuno koobgal ummanake ɓe, ngo woɗɗiney ɓe e Almasiifu, ɓe ndaara hooveego.
54005012	Noon ɓe pooɗranta ko'e maɓɓe ceri'a, gam ɓe piɓtii alkawal maɓɓe aranal ngal ɓe mbaɗnoo.
54005013	Dow ma'ajum, ɓe laatoto yamniiɓe, nattooɓe suudu yahago suudu. Ammaa ko ɓuri hallugo fuu, ɓe laatoto ɗuuɗa-haala'en, nyo'ooɓe, nattooɓe haala ka walanaa ɗum'en.
54005014	Gam ma'ajum mi ɓurii yiɗgo haɓɓe-rewɓe ɓe worɓe mu''en maayi koovee, ɓe ndanya ɓikkon, ɓe ndeena gure maɓɓe, gam to' wanywanyɓe meeɗen keɓ laawol hallingo en.
54005015	Woɓɓe maɓɓe aartii celii laawol goonga, tokki Ceyɗaan.
54005016	To debbo goonɗinɗo e woodi banndiraaɓe rewɓe ɓe worɓe mu''en maayi nder wuro muuɗum, sey o valla ɓe. To' o yowan ikiliisiya donngal, gam faa ka waawa vallugo rewɓe ɓe worɓe mu''en maayi, ɓe ngalaa vallooɓe.
54005017	To darvooɓe nder ikiliisiya mbaɗii aardungal booɗngal, eɓe kaandi heɓgo biya maɓɓe covi ɗiɗi, ɓurna muuɗum ti'iniiɓe wa'ajingo e ekkitingo.
54005018	Gam Deftere vi'i~: «~Ta'a suum honnduko ngaari corɓirdi gawri.~» Nde vi'i boo~: «~Kuwoowo e haani hokkeego biya muuɗum.~»
54005019	Ta'a jaɓ waddaneego wullaandu dow ko darvanoowo ikiliisiya waɗi, to naa keɓɗaa caaydu'en ɗiɗo koo tato.
54005020	Fel waɗooɓe hakke yeeso yimɓe fuu, gam horiiɓe kula.
54005021	Emi toro maa yeeso Allah e Yeesu Almasiifu e yeeso malaa'ika'en suɓaaɓe~: ɗowtana ɗi'i haalaaji, naa e jinngango yimɓe koo ɓurdindirgo ɓe.
54005022	Ta'a yawɗo yowango koo moye juuɗe maaɗa gam hokkugo mo kuugal nder ikiliisiya. Ta'a waɗ hoore maaɗa nder hakkeeji woɓɓe, ammaa waɗ jo'onde laaɓnde.
54005023	Ta'a yar ndiyam ɓaleejam tan, ammaa yar innaboojam seɗɗa, gam waaltingo nyawu reedu ummantoongu ma.
54005024	Hakkeeji woɓɓe yimɓe e njaayri ngoni, ko hokka ɗum sernana ɓe. Ammaa hakkeeji woɓɓe sey ɓaawo ɗoon ɗi mbannga.
54005025	Noon boo kuuɗe booɗɗe e njaayri ngoni. Koo to eɗe cuuɗii wakkaci seɗɗa, ɗe mbanngey.
54006001	Goonɗinɗo Yeesu laatiiɗo maccuɗo mo goonɗinaay e haani o raara jawmiiko potɗo teddineego, gam to' ɗum hallin innde Allah e ekkitinol meeɗen.
54006002	Kul jawmiiko no goonɗinɗo, to' o raar mo kama mo haanaay teddineego, gam ɓe kawtii diina. Ammaa sey o ɓura huwango mo e ti'inaare, gam jawmiiko mo o huwanta no goonɗinɗo Yeesu, giɗaaɗo Allah. Fahamin ɓe ɗe'e ku'uje, nga'ajinaa ɓe ɗe.
54006003	To goɗɗo wa'ajinii ekkitinol feere ngol tokkaay bolle Jawmiraawo meeɗen Yeesu Almasiifu goongaaje, o jaɓaay ekkitinol diina meeɗen boo,
54006004	neɗɗo oon o mawnitiiɗo, o anndaa koo ɗume. Walaa ko o anndi to naa geddi e jokkirgol dow bolle. Iri ma'ajum e wadda nalwiiru e jokkirgol e haalaaji kalluɗi e haadgo yimɓe
54006005	e geddi ɗi nde'ataa nder yimɓe ɓe hakkiilooji mu''en majji. Yimɓe ɓeen celii goonga, eɓe tammii goonɗingo Allah ɗum laawol heɓgo risku.
54006006	Daahir e woodi risku manngu nder goonɗingo Allah, kul neɗɗo yavaay ko woodi.
54006007	En ngardaay e koo ɗume nder duuniyaaru, noon boo co''ortooɗen.
54006008	Gam ma'ajum, to en ngoodi nyaamdu e kolte, ɗum heƴii en.
54006009	Ammaa yillotooɓe risku, estooji no ngaraney ɓe, ɓe ndo''oo nder teppinirgol suunooji mehereeji kalluɗi, jahareyɗi yimɓe nder do''ere e halkere.
54006010	Gam yiɗde ceede woni ɗaɗol koo iri ndeye halleende. Yiɗde ma'aje waɗi woɓɓe ngoori goonɗinki mu''en, ɓe pooɗani ko'e maɓɓe torraaji mettuɗi ɗuuɗɗi.
54006011	Aan neɗɗo Allah, woɗɗa ɗe'e ku'uje fuu, yillaa waɗgo ko vooɗi e ɗowtanaago Allah nder goonɗinki e yiɗde e munyal e de''ere ɓernde.
54006012	Haɓ haɓre goonɗinki booɗki gam keɓanaa hoore maaɗa yonki ɗum faa abadaa. Allah noddii ma keɓaa yonki ɗuum, wakkaci caaydinɗaa goonɗinki maaɗa yeeso caaydu'en ɗuuɗɓe.
54006013	Emi toro maa yeeso Allah kokkoowo koo ɗume yonki, e yeeso Yeesu Almasiifu baɗɗo caaydaaku booɗɗum yeeso Bilaatus gomnaajo~:
54006014	ɗowtana ko mbi'imaami e laaɓal, naa e feloore, faa nyannde nde Jawmiraawo meeɗen Yeesu Almasiifu vanngata.
54006015	O vanngey nder wakkaci ɗum Allah suɓi. Kanko go'oto, barkiɗinaaɗo, mo baawɗe, Laamiiɗo laamiiɓe, Jawmiraawo jawmiraaɓe.
54006016	Kanko tan woni tabbitoowo, jooɗiiɗo nder jayngol ngol walaa baawɗo ɓadaago ɗum. Walaa meeɗɗo yi'igo mo, walaa baawɗo yi'igo mo boo. Teddungal e baawɗe ɗe nde'ataa laatanoo mo. Aamiin.
54006017	Vaggin riskuɓe nder duuniyaaru, to' ɓe mawnito, to' ɓe ndes tammunde maɓɓe dow jawdi ndi neeɓataa, ammaa ɓe ndesa goonɗinki maɓɓe e Allah kokkeyɗo en koo iri nguye caahu, gam nanen belɗum.
54006018	Vi' ɓe, ɓe kuwa ko vooɗi, kuuɗe booɗɗe laatoo risku maɓɓe, ɓe laatoo saahiiɓe, ɓe mballira woɓɓe e jawdi maɓɓe.
54006019	To ɓe mbaɗii noon, ɓe ndesanii ko'e maɓɓe risku tabbiteyngu, gam faa ɓe keɓa yonki goongajum.
54006020	Timote, ta'a yeebo ko kokkeɗaa. Woɗɗa haalaaji mehereeji e geddi luhuruɗi e goonɗinki, ɗi woɓɓe mbi'ata «~anndal~», ammaa naa ɗum goonga.
54006021	Woɓɓe e mantoroo anndal ngaal, gam ma'ajum ɓe celii goonɗinki maɓɓe. Yiɗde Allah wondu e mooɗon.
55001001	Miin Bulus lilaaɗo Yeesu Almasiifu gada e nyumo Allah vinndi ngo'ol ɗereewol. O hokkii yam anndingo yimɓe habaru yonki. Allah resanii en ɗum gada e Yeesu Almasiifu.
55001002	Emi vinndan maa, aan Timote ɓiyam giɗaaɗo. Allah Baabiraawo e Jawmiraawo meeɗen Yeesu Almasiifu kokke barkaa e yurmeende e jam.
55001003	Emi yetta Allah mo kuwammi e nyumo ɓernde laaɓngo, noon no maamiraaɓe am kuurani mo. Jemma e nyalawma fuu emi hiimto maa nder do'aaje am.
55001004	Emi hiimtoo gonɗi maaɗa. Mi yeewnii yi'igo ma korey, gam faa mi nana belɗum ɗuuɗɗum.
55001005	Emi hiimtoo goonɗinki ki ngoonɗinɗaa Allah e ɓernde laaɓnde nde walaa munaafukaare, goonɗinki iri ki maama maaɗa debbo bi'eteeɗo Looyis, e inna maaɗa Enis ngoodi. Mi tabbitinii aan boo noon ngoonɗinirɗaa mo.
55001006	Gam ma'ajum emi hiimtin ma~: ɓesdaa huutinirgo kokkal ngal Allah hokku maa wakkaci nde njowanmaami juuɗe am.
55001007	Allah hokkaay en Ruhu gam kulen yimɓe, ammaa gam keɓen semmbee e yiɗde e nantaare.
55001008	Gam ma'ajum ta'a hul yeccaago yimɓe habaru Jawmiraawo meeɗen, ta'a semtiram miin boo omndaaɗo nder kaso gam ma'ako. Ammaa jaɓ torrodaago e am nder saaydingo Habaru Belɗum gada e baawɗe Allah.
55001009	Allah hisnii en, o noddii en laatooɗen yimɓe ma'ako seniiɓe. Wanaa gam en mbaɗii kuuɗe booɗɗe o hisni en, ammaa ɗum gam caahu ma'ako e nyumo ma'ako. O hokkii en caahu nguun gada e kawtal meeɗen e Yeesu Almasiifu ila duuniyaaru tagaaka.
55001010	Ammaa jo'oni caahu nguun vannganii en gada e garki Yeesu Almasiifu kisnoowo en. Kanko o halkii baawɗe maayde. O vannginanii en yonki ɗum re'ataa, gada e Habaru Belɗum.
55001011	Allah laatinii yam ga'ajotooɗo e lilaaɗo e ekkitinoowo Habaru Belɗum ɗuum.
55001012	Gam ma'ajum njareymi ɗi'i torraaji, ammaa mi semtaay, gam emi anndi mo ngoonɗinmi. Mi tabbitinii emo waawi reengo ko o hokki yam faa nyannde-jahango.
55001013	Tokku ekkitinooje goongaaje ɗe ekkitinmaami. Joga ɗe booɗɗum faa ɗe nafa goonɗinki e yiɗde meeɗen nde keɓɗen gada e kawtal meeɗen e Yeesu Almasiifu.
55001014	Reen ekkitinol booɗngol ngol kokkeɗaa gada e ballal Ruhu Ceniiɗo gonɗo nder meeɗen.
55001015	A anndi yimɓe wonɓe lesdi Aasiya fuu kibinii yam. Nder maɓɓe e woodi Fayjelus e Hermojenes.
55001016	Onesifoor boo, Jawmiraawo yurmoo wuro ma'ako, gam o de''itinii ɓernde am nde ɗuuɗɗum. O semtiraay boo kaɓɓeeki am nder kaso.
55001017	Nde o yottii Rooma, o yillake yam korey, faa o mooɓi yam.
55001018	Jawmiraawo yurmoo mo nyannde-jahango. A anndi booɗɗum no o vallirnoo yam nder si'ire Efesu.
55002001	Ammaa aan ɓiyam Timote, semmbiɗ nder barkaa ka keɓɗen nder kawtal meeɗen e Yeesu Almasiifu.
55002002	Ko nanɗaa mi ekkitinii yeeso caaydu'en ɗuuɗɓe, tamndin ɗum yimɓe hoolaaɓe, waawɓe ekkitingo ɗum woɓɓe.
55002003	Munyan geɗal torraaji maaɗa, kama soojeeru Yeesu Almasiifu goongaaru.
55002004	Soojeeru yiɗndu velgo ɓernde mawɗo muuɗum waannataake e fii duuniyaaru.
55002005	Walaa keɓeyɗo laada fijo, kul o tokkaay dookaaji fijo ngoon.
55002006	Noon boo, demoowo kuuɗo faa tampi, kam haani aarta heɓgo laada ko taƴaa nder ngesaa.
55002007	Nyum dow ko mbi'imaami. Jawmiraawo no hokkete fahamu nder koo ɗume fuu.
55002008	Hiimta Yeesu Almasiifu mo lenyol Dawda, ummitinaaɗo nder maayde, fodde Habaru Belɗum ɗum nga'ajineymi.
55002009	Gam daliila Habaru Belɗum ɗuum torrotoomi, kaɓɓiraami sarkaaji kama gujjo calorɗo, ammaa voliinde Allah haɓɓaaka.
55002010	Gam ma'ajum emi munyana koo ɗume fuu, gam faa suɓaaɓe Allah boo keɓa kisndam ivoyɗam to Yeesu Almasiifu e teddungal ma'ako ngal faa abadaa.
55002011	Raa haala koolniika~: To en maaydii e Yeesu, en poofdey e ma'ako.
55002012	To en munyanii torraaji, en laamodoto e ma'ako. To en mbi'ii en anndaa mo, kanko boo o vi'ey o anndaa en.
55002013	To en laatanaaki mo hoolniiɓe, kanko o tabbitey o koolniiɗo, gam o waawataa yeddugo hoore ma'ako.
55002014	Kanjum haani kiimtinaa goonɗinɓe. Vaggin ɓe yeeso Allah, to' ɓe pooɗpooɗtir dow bolle. Ɗum nafataa koo ɗume, to naa bonnugo nanooɓe tan.
55002015	Ti'ina ndaroɗaa yeeso Allah a koolaaɗo. Laatoɗaa kuwoowo mo semtintaake nder kuugal muuɗum, ekkitinoowo voliinde holleynde goonga, noon no haani.
55002016	Woɗɗa haalaaji mehereeji ɗi tokkaay laawol Allah, gam eɗi ɓesda woɗɗingo yimɓe e Allah.
55002017	Haalaaji fooɗfooɗtirooɓe ɓeen e laya kama jonnde nyaameynde laral ɓanndu. Nder maɓɓe boo, e woodi Himeniyus e Filetus.
55002018	Ɓe ngoorii tokkugo goonga, eɓe mbi'a ummitineeki maayɓe aartii wutake, noon ɓe mbonniri goonɗinki woɓɓe.
55002019	Ammaa caɓɓawal ngal Allah waɗi no tabbitngal. Raa ko vinndaa dow ma'agal~: «~Jawmiraawo e anndi yimɓe muuɗum.~» Ɗum vinndaama boo~: «~Biiɗo e tokki Jawmiraawo fuu, sey woɗɗoo halleende.~»
55002020	Nder wuro diskuɗo e woodi gaheeje e taasaaje feere-feere. Wanaa ɗe fuu laatii ɗe ajurfaari e jiinaariya. E woodi boo ɗe leɗɗe e loɓokke. Ɗeen ɗe ajurfaari e jiinaariya e kuutiniree nyannde juulɗe tan. Ɗe leɗɗe e loɓokke boo e kuutiniree dum.
55002021	To neɗɗo laaɓnii hoore muuɗum gada e kuuɗe kalluɗe ɗe mbi'imi, o laatoto kuutinirdi cuɓaandi cenaandi, nafoowo jawmum, ciryiiɗo gam huwa koo iri ngale kuugal booɗngal.
55002022	Nyaar suunooji mbilkaaku kalluɗi. Yilla aadilaaku e goonɗinki e yiɗde e jam, aan e noddirooɓe innde Jawmiraawo e ɓerɗe laaɓɗe fuu.
55002023	Ta'a nattin hoore maaɗa nder geddi majjere ɗi nafataa. A anndi haɓre tan ɗi ngaddata.
55002024	To' kuwanoowo Jawmiraawo laato jokkirteeɗo, ammaa o laatoo kersoowo yimɓe fuu. O laatoo baawɗo ekkitingo, mo munyal.
55002025	O laatoo pahaminoowo yeddooɓe ekkitinol ma'ako e leestinki hoore. Ɗum baɗoojum Allah hokka ɓe laawol tuubgo, ɓe annda goonga.
55002026	Ndeen ɓe keɓtey hakkiilooji maɓɓe, ɓe kisa e teppinirgol Ceyɗaan nannguɗo ɓe, laatini ɓe waɗooɓe ko o yiɗi.
55003001	Anndu, nder timmoode jaamaniiji, caɗeele no ngarey.
55003002	Yimɓe no laatoto yiɗɓe ko'e mu''en e yiɗɓe ceede, mantotooɓe, mawnitiiɓe, bonnooɓe innde Allah, ɓe teddintaa danyooɓe mu''en, ɓe ngettataa, yaviiɓe ko seni,
55003003	yo'ora ɓerɗe'en, ɓe ngalaa yurmeende, nyo'ooɓe, ɓe ngalaa nantaare, halluɓe, wanyɓe ko vooɗi fuu,
55003004	jammbotooɓe, ɓe nyumataa ko ɓe mbaɗata, ƴuufeyɓe mawnitaare, ɓurɓe yiɗgo belɗum dow e Allah.
55003005	Ɓe nanndiney ko'e maɓɓe e ɗowtantooɓe Allah, ammaa ɓe ngeddey baawɗe ma'ako. Woɗɗa iri yimɓe ɓeen~!
55003006	Nder maɓɓe e woodi nattooɓe nder gure e ƴoyna rewɓe ɓe ngalaa ƴoyre, ɓe hakke nyo'i, ɓe suunooji laamani.
55003007	Rewɓe ɓeen e ndaara ekkitaago dum, ammaa ɓe mbaawataa anndugo goonga sam.
55003008	Noon no Jeenis e Jammberes ngeddirnoo Muusa, noon worɓe ɓeen ngeddirta goonga. Nyumooji maɓɓe no leliiɗi, goonɗinki maɓɓe boo e laatii mehere.
55003009	Ammaa ɓe njahataa yeeso, gam yimɓe fuu no annditey vemmbere maɓɓe, noon no ɗum annditiri nde Jeenis e Jammberes.
55003010	Ammaa aan Timote, a tokkii ekkitinol am e gikku am e anniya am e goonɗinki am e munyal am e yiɗde am e ti'inaare am.
55003011	A yi'ii boneeji am e torraaji am. A yi'ii boo ko heɓi yam nder lesɗe Antaakiya e Ikooniya e Listira, e no munyrammi torraaji ca'atuɗi keɓɗi yam. Ammaa Jawmiraawo hisnii yam ɗi, ɗi fuu.
55003012	Goonga, kawtuɗo e Yeesu Almasiifu giɗɗo jooɗaago jo'onde iri nde Allah yiɗi fuu, o torrete.
55003013	Ammaa yimɓe halluɓe e ƴoynooɓe woɓɓe no njahey yeeso-yeeso e waɗgo halleende mu''en. Eɓe ƴoyna woɓɓe, kamɓe e ko'e maɓɓe boo ɓe ƴoyneteeɓe.
55003014	Ammaa aan yah yeeso e jogaago ko ekkitiɗaa, ko ngoonɗinɗaa e ɓernde wo'ore, gam a anndi jannginɓe maa.
55003015	Ila a ɓinngel pamarel a anndi defte ceniiɗe. Kanje mbaawi fahamingo maa laawol kisndam keɓotooɗam gada e goonɗingo Yeesu Almasiifu.
55003016	Ko vinndaa nder Deftere Seniinde fuu e laatii ko fuufaa gada Allah. Nafuuda ma'are woni ekkitingo goonga, e felgo yimɓe, e vo''ingo boofi maɓɓe, e ekkitingo jo'onde nde Allah yiɗi.
55003017	Ɗum fuu ɗum laatake gam kuwanoowo Allah laatoo timmuɗo, ciryiiɗo gam huugo koo iri ngale kuugal booɗngal.
55004001	Emi toro maa yeeso Allah e Yeesu Almasiifu cernaneyɗo ɓe yonki e maayɓe fuu, emi toroo boo gam bittoyki ma'ako e Laamu ma'ako~:
55004002	wa'ajin yimɓe voliinde Allah, koo ɗum veli, koo ɗum metti, tindin ɓe, fel ɓe, semmbiɗin ɓerɗe maɓɓe, ekkitin ɓe e munyal.
55004003	Wakkaci no warey nde yimɓe calotoo yewanaago ekkitinol goonga, ɓe tokka suunooji maɓɓe, ɓe cuɓana ko'e maɓɓe ekkitineyɓe ɓe ko noppi maɓɓe ngiɗi nango.
55004004	Ɓe ngoorey yewanaago goonga, ɓe ngewanoo tahaleeji.
55004005	Ammaa aan, nantu hoore maaɗa nder koo ɗume, munyan torraa, ti'inaa wa'ajingo Habaru Belɗum, timmin kuugal ngal Allah hokku maa booɗɗum.
55004006	Miin kam, ƴiiƴam am ɓadake laataago kama sadaka ndufeteeka, waato wakkaci waɗii nde ɗaleymi duuniyaaru.
55004007	Mi haɓii haɓre vooɗnde nder kuugal ngal Yeesu hokki yam, mi heynii ngal, mi yoofaay goonɗinki am.
55004008	Ila jo'oni laada daɗki e ɗoon reenti yam, waato giifol jaalorgal ngol ɗum hokkata waɗɓe jo'onde laaɓnde. Jawmiraawo cerniroowo goonga no hokkey yam laada kaan nyannde-darngal. Wanaa miin tan o hokkata ka, ammaa o hokkey ka faa e reentirɓe bittoyki ma'ako e yiɗde.
55004009	Yawɗa war to am jaawɗum.
55004010	Gam Demas ɗalii yam sabu yiɗde fii duuniyaaru, o dillirii Tesaloonika. Kiresnas yahii Galaatiya, Tiitus boo dillirii Dalmaatiya.
55004011	Luka tan wondi e am. Hooƴoy Markus ngardon, gam o valley yam korey nder kuugal Jawmiraawo.
55004012	Mi lilii Tikikus si'ire Efesu.
55004013	Nde ngarɗaa wargo fuu, waddanam burnus am ɗum ɗalmi e junngo Karbus toon Toorowas. Waddanam boo defte, ɓurna muuɗum defte lare taggaaɗe.
55004014	Aleksandir bayillo waɗanii yam halleende ɗuuɗnde. Jawmiraawo boo, no wa'atoto mo deydey e kuugal ma'ako kallungal.
55004015	Aan boo hakkil e ma'ako, gam o yeddii bolle meeɗen korey.
55004016	Nyannde arande nde ndariimi yeeso cernoowo gam mi toontanoo hoore am, walaa balluɗo yam, ɓe fuu ɓe kibinii yam. Yala to' Allah sutoro ɓe ɗum~!
55004017	Ammaa Jawmiraawo vallii yam, o hokkii yam semmbee, gam mi wa'ajina haala ma'ako nder leƴƴi ɗi laataaki Yahuudu'en. Noon o hisniri yam e honnduko mawndu.
55004018	Jawmiraawo no vurtiney yam kalluɗum fuu, o hisney yam faa mi natta nder laamu ma'ako. Teddungal laatanoo mo faa abadaa abadin. Aamiin~!
55004019	Hinnanam Piriisiila e Akiilas, e Onesifoor e wuro muuɗum.
55004020	Erastus darake Korontu, Torofimus boo mi ɗalii ɗum si'ire Miletus, gam o yamɗaa.
55004021	Yawɗa ngaraa ila dabbunde waraay. Ewbulus e Puden e Laynus e Kalawdiya e banndiraaɓe goonɗinɓe fuu e kinnu maa.
55004022	Jawmiraawo wondu e maaɗa~! Caahu ma'ako boo wondu e maaɗa, aan e ɓe ngonduɗaa fuu.
56001001	Miin Bulus maccuɗo Allah e lilaaɗo Yeesu Almasiifu vinndi ngo'ol ɗereewol. Allah suɓii yam gam mi semmbiɗina yimɓe ma'ako suɓaaɓe dow goonɗingo Yeesu, mi anndina ɓe goonga ngonka e kulol Allah,
56001002	gam faa tammunde maɓɓe daroo dow heɓgo yonki ɗum faa abadaa. Allah mo fevataa waɗanii en alkawal yonki ɗuum ila duuniyaaru tagaaka.
56001003	Nde wakkaci ɗum o resnoo yottii, kanko Allah kisnoowo en, o vannginirii voliinde ma'ako gada e wa'aju ɗum o hokki yam, o dooli yam wa'ajingo.
56001004	Emi hinnu maa aan Tiitus laatiiɗo ɓiyam goongaajo gada e goonɗinki kawtuki en. Allah Baabiraawo meeɗen e Yeesu Almasiifu kisnoowo en mbarkiɗin maa, kokku maa jam~!
56001005	Mi ɗalii ma runnde Kereeta gam kebbitaa kuugal koriingal, kadimaa nder si'ire fuu cuɓaa darvanooɓe ikiliisiya, noon no mbi'imaami.
56001006	E haani darvanoowo ikiliisiya laatoo mo walaa feloore, mo debbo go'oto, mo ɓiɓɓe muuɗum laatii goonɗinɓe Yeesu, ɓe peldataake gikku kallungu koo ciya ɗowtaare.
56001007	Nde laatii Allah hokki darvanoowo ikiliisiya kuugal ngaal, e haani o tawee mo walaa feloore. To' o laato mawnitiiɗo, koo kuunƴi lawoowo, koo jaroowo, koo gillotooɗo haɓre, koo mo suuno ceede.
56001008	Ammaa e haani o laatoo beernoowo hoɗɓe, giɗɗo waɗgo ko vooɗi, kakkilɗo, goongaajo, laaɓɗo, nantiiɗo.
56001009	O laatoo ti'iniiɗo jogaago voliinde Allah hoolniinde, noon no nde ekkitinirano, gam faa o waawa semmbiɗingo ɓerɗe woɓɓe fodde ekkitinol goongawol, kadi boo o do''a yeddooɓe ekkitinol ma'ako.
56001010	Gam e woodi yimɓe ɗuuɗɓe saliiɓe tokkugo goonga, vi'ooɓe bolle mehereeje, majjinooɓe yimɓe. Ɗuuɗma nder yimɓe ɓeen ɓe Yahuudu'en goonɗinɓe Yeesu.
56001011	Doole ɗum omnda konnduɗe maɓɓe, sabu eɓe majjina gureeji ɗuuɗɗi gada e ekkitinooje ɗe kaanaa, gam ɓe keɓa ceede haram.
56001012	Goɗɗo nder Kereeta'en mo ɓe mbi'ata e woodi anndal vi'i~: «~Kereeta'en no fevooɓe dum, yamniiɓe, aardinɓe deedi, eɓe nanndi e diiwe ladde kalluɗe.~»
56001013	Ko Kereetaajo oon vi'i ɗum goonga. Gam ma'ajum fel ɓe e feloore sa'atunde, gam goonɗinki maɓɓe semmbiɗa,
56001014	ɓe ngoora yewanaago tahaleeji Yahuudu'en ɗi fewre, koo dookaaji yimɓe saliiɓe tokkugo goonga.
56001015	Koo ɗume no laaɓɗum yeeso laaɓa ɓerɗe'en. Ammaa ɓe nyumooji ɓerɗe ɗi laaɓaa, e ɓe ngalaa goonɗinki, walaa ko laatii laaɓɗum yeeso maɓɓe, gam nyumooji maɓɓe e ɓerɗe maɓɓe nyiddi.
56001016	Eɓe mbi'a eɓe anndi Allah, ammaa kuuɗe maɓɓe e kolla ɓe anndaa mo. Ɓe nefniiɓe, turtanɓe Allah, ɓe mbaawataa huugo kuugal booɗngal koo go'otal.
56002001	Ammaa aan, ekkitin ko yahadi e ekkitinol goonga.
56002002	Vi' ndotti'en naye'en laatoo hakkilɓe, hersiniiɓe, reenɓe ko'e mu''en, ɓe goonɗinki cemmbiɗki, heeɓɓe yiɗde e munyal.
56002003	Noon boo, yecca yayri'en naye'en mbaɗa jo'onde haandannde goonɗinɓe Allah. To' ɓe laato nyo'ooɓe woɓɓe koo yarooɓe, ammaa ɓe laatoo ekkitinooɓe ko vooɗi,
56002004	gam faa ɓe kolla haɓɓe rewɓe no ngiɗrata worɓe mu''en e ɓikkon mu''en,
56002005	ɓe laatoo hakkilɓe, laaɓɓe, reenɓe ko'e mu''en, e reenɓe gure mu''en, ɗowtantooɓe worɓe mu''en. Ɓe mbaɗa ɗum, ɗum fuu gam to' goɗɗo yavo voliinde Allah.
56002006	Tiɗɗin kaye'en boo, ɓe laatoo hakkilɓe nder ko ɓe mbaɗata fuu.
56002007	Aan boo, laatana ɓe misaalu nder koo ngale kuugal booɗngal. Wa'aji maaɗa daroo dow goonga, ko foti teddineego.
56002008	Bolle maaɗa laatoo goongaaje ɗe ngeddataake, ndeen wanywanyɓe meeɗen no cemtey, gam ɓe keɓataa ko ɓe kalliniri en.
56002009	Ekkitin maccuɓe boo ɗowtanoo jawmiraaɓe mu''en nder koo ɗume fuu, ɓe mbelna ɓerɗe maɓɓe, to' ɓe ngeddu ɓe,
56002010	to' ɓe ngujju ɓe boo. Ammaa ɓe kolla ɓe potii hooleego, gam faa ekkitinol Allah Kisnoowo meeɗen teddinee nder koo ɗume fuu.
56002011	Allah vannginii yiɗde muuɗum faa yimɓe fuu kisa.
56002012	Yiɗde ndeen ekkitini en no calortooɗen waɗgo keeferaaku e salaago suunooji duuniyaaru. Kayre ndeen ekkitinta en no laatortooɗen nantiiɓe, waɗooɓe ko vooɗi, ɗowtaniiɓe Allah nder ndu'u jaamaniiru.
56002013	En ndeenti nyalnde barkiɗinaande nde kaaɓanɗen, nyalnde nde teddungal Allah mawɗo e Kisnoowo meeɗen Yeesu Almasiifu vanngata.
56002014	Kanko e hoore ma'ako hokki yonki ma'ako, gam faa o soottoo en gada e koo ndeye halleende, o laɓɓina en, laatooɗen yimɓe ma'ako ti'iniiɓe huugo kuuɗe booɗɗe.
56002015	Kanjum ɗuum haani ekkitinaa yewaniiɓe ma, semmbiɗin ɓe, fel ɓe e baawɗe maaɗa fuu. Ta'a boo jaɓ goɗɗo yavo maa.
56003001	Hiimtin goonɗinɓe Yeesu ɓe leestana laamiiɓe e mawɓe lesdi, ɓe ɗowtanoo ɓe, ɓe ciryoo huugo koo iri ngale kuugal booɗngal.
56003002	To' ɓe laato jaasnooɓe woɓɓe koo haɓeteeɓe, ammaa ɓe laatoo moƴƴuɓe, ɓe kolla yimɓe fuu leestinki hoore.
56003003	Gam ndeenno enen boo en vemmbuɓe, en ɗowtanaakino Allah, en majjunooɓe, en laatinoo maccuɓe suunooji e koo iri ɗiye giɗaaɗi kalluɗi. En njooɗakeno nder halleende e nalwiiru, woɓɓe nganyii en, enen boo en nganyii ɓe.
56003004	Ammaa nde Allah kisnoowo en vanngini yiɗde muuɗum e enɗam muuɗum
56003005	o hisnii en. Wanaa gam kuuɗe meeɗen booɗɗe, ammaa gam yurmeende ma'ako. O hisnirii en gada e lootam danyteeki, o hesɗitinii en gada e Ruhu Ceniiɗo.
56003006	O loovanii en Ruhu ma'ako gada e Yeesu Almasiifu Kisnoowo meeɗen, faa en keevi tep.
56003007	O waɗii ɗum gam enen laaɓniraaɓe gada e yiɗde ma'ako, laatooɗen ronooɓe yonki ɗum faa abadaa ɗum ndeentuɗen.
56003008	Haala kaan ka koolniika. Emi yiɗi tabbitinaa dow ma'ajum, gam faa goonɗinɓe Allah ti'inoo huugo kuuɗe booɗɗe. Kanjum woni booɗɗum ko nafata yimɓe fuu.
56003009	Ammaa aan woɗɗa geddi mehereeji e mantoraago taariifi inɗe maamiraaɓe e yiɗde haɓre e yeddootirgo dow dookaaji Tawreeta, gam ɗum fuu ɗum mehere, walaa ko ɗum nafata.
56003010	Cenndoowo yimɓe, fel ɗum nde wo'ore koo nde ɗiɗi. Kul o jaɓaay, woɗɗa mo.
56003011	A anndi baɗoowo noon fuu selii laawol goonga, o baɗoowo hakke, gam kuuɗe kalluɗe ɗe o huwata e kolla o halkii hoore ma'ako.
56003012	To mi liloyii Artemas koo Tikikus to maaɗa, yawɗa ngaraa tawaa yam si'ire Nikopoolis, gam toon ngiɗmi dabbugo.
56003013	Ti'ina mballiraa Jenas laywaajo e Apolos ko ɓe ngoodi bukaata nder jahaangal maɓɓe fuu.
56003014	Doole yimɓe meeɗen goonɗinɓe ekkitoo huugo kuuɗe booɗɗe, gam ɓe mbaawa vallugo haanɓe valleego, gam to' goonɗinki maɓɓe laato ki walaa nafri.
56003015	Wonduɓe e am fuu e kinnu maa. Hinnan min higooɓe meeɗen goonɗinɓe wonɓe toon fuu. Barkaa Allah wondu e mooɗon, on fuu.
57001001	Ngo'ol ɗereewol ivii to am, miin Bulus omndaaɗo nder kaso gam wa'ajingo habaru Yeesu Almasiifu. Miin e banndiraawo meeɗen Timote emin kinnu maa, aan Filimon kuudiɗɗaawo amin giɗaaɗo.
57001002	Emin kinna ikiliisiya Yeesu ngonka wuro maaɗa e banndii'en debbo bi'eteeɗo Aafiya e Arkibus balluɗo yam haɓango Habaru Belɗum.
57001003	Allah Baaba meeɗen e Jawmiraawo meeɗen Yeesu Almasiifu kokku on barkaa e jam.
57001004	Koo ndeye nde mbaɗeymi do'aare emi hiimto maa Filimon, emi yetta Allah
57001005	gam mi nanii yiɗde nde ngiɗɗaa seniiɓe e no ngoonɗinirɗaa Yeesu Jawmiraawo.
57001006	Emi toroo Allah, gam goonɗinki kawtuki en valla ma fahamugo barkaaji fuu ɗi keɓɗen nder kawtal meeɗen e Yeesu Almasiifu.
57001007	Banndiraawo am, mi nanii belɗum korey, ɓernde am waaltake gam a hollii a yiɗi goonɗinɓe, a semmbiɗinii ɓerɗe maɓɓe.
57001008	Gam ma'ajum koo nde laatii nder kawtal meeɗen e Almasiifu, emi woodi laawol vi'igo ma mbaɗaa ko haani,
57001009	ammaa gam yiɗde nde ngiɗmaami, mi ɓurii yiɗgo mi toro ma. Miin Bulus ndottiijo nayeejo, mo Yeesu lili, jo'oni boo mi omndaaɗo nder kaso gam Yeesu Almasiifu.
57001010	Emi toro maa gam Onesimus laatiiɗo ɓiyam nder goonɗinki, gam miin holli mo laawol Yeesu ɗo'o nder kaso.
57001011	Ilaano walaa ko o nafno ma, ammaa jo'oni o nafey en, miin e maaɗa fuu.
57001012	Jo'oni Onesimus mo ngiɗmi e ɓernde am fuu, mi vittiney mo to maaɗa.
57001013	Mi ɓuriino yiɗgo o jooɗodoo e am keerol wakkaci ɗum ngonmi nder kaso sabu Habaru Belɗum, gam o valla yam mbattudi maaɗa.
57001014	Ammaa mi yiɗaa waɗgo goɗɗum to naa e yerduye maaɗa, gam ta'a huu booɗɗum e doole, ammaa ɗum laatoo e yiɗde ɓernde maaɗa.
57001015	Kiila Onesimus seediino e maaɗa wakkaci seɗɗa, gam o wonda e maaɗa faa abadaa.
57001016	Jo'oni naa o maccuɗo tan, ammaa ko ɓuri maccuɗo, o laatake banndiraawo maaɗa giɗaaɗo nder goonɗinki. Miin emi yiɗi mo korey, ammaa a ɓurii yam yiɗgo mo, naa gam o maccuɗo maaɗa tan, ammaa gam o laatake bannda nder goonɗingo Jawmiraawo.
57001017	Gam ma'ajum, to a resii yam mi higoo maaɗa nder kuugal, ndeen kam jaɓɓa mo, noon no njaɓɓortoɗaa yam.
57001018	To o waɗaniino ma ko halli, koo a tokkiino mo nyamaande, yow ɗum ɗum fuu dow am.
57001019	Miin Bulus vinndan maa ɗum e junngo am, mi biyete. Naa gam emi yiɗi hiimtingo ma, aan maa emi tokku maa nyamaande, gam miin waddu maa dow laawol kisndam.
57001020	Banndiraawo am, emi yiɗi mbaɗanaa yam ɗum gam Jawmiraawo, velnanam ɓernde, sabu kawtal meeɗen e Yeesu Almasiifu.
57001021	Mi vinndanii ma ngo'ol ɗereewol, gam mi tabbitinii a waɗey ko torimaami, faa mbaɗaa ko ɓuri noon.
57001022	Kadimaa mo''inanam suudu to mbeereymi, gam emi tammii Allah no jaɓey do'aaje mooɗon, o vittina yam to mooɗon.
57001023	Epafaras mo omndidaami nder kaso gam Yeesu Almasiifu e hinnu maa.
57001024	Huudiɗɗaaɓe am boo e kinnu ma, waato Markus e Aristarkus e Demas e Luka.
57001025	Barkaa Jawmiraawo meeɗen Yeesu Almasiifu wondu e mooɗon~!
58001001	Ndeenno Allah volvanii maamiraaɓe meeɗen nde ɗuuɗɗum gada e konnduɗe annabo'en e laabi feere-feere.
58001002	Ammaa nder ɗe'e balɗe cakitiiɗe, Allah volviranii en e Ɓiyum. E ma'ako o tagiri duuniyaaru, o waɗii mo boo o laatoo donoowo koo ɗume fuu.
58001003	Ɓiɗɗo oon woni jayngol kolleyngol teddungal Allah, e no Allah va'i e goonga. Emo tiigorii koo ɗume fuu e baawɗe voliinde ma'ako. Ɓaawo o hebbinii kuugal laaɓnugo yimɓe gada e hakkeeji mu''en, o jooɗake toon dow e nyaamo Allah mo Baawɗe.
58001004	Ɓiɗɗo Allah oon laatake ɓurɗo malaa'ika'en manngu, noon no innde nde Allah hokki mo ɓurdi inɗe maɓɓe.
58001005	Gam Allah meeɗaay vi'igo malaa'ikaajo koo go'oto~: «~Aan a ɓiɗɗo am, hannde mi laatake Baaba maaɗa.~» Koo boo~: «~Mi laatanto mo Baaba, O laatanto yam Ɓiɗɗo.~»
58001006	Ammaa wakkaci nde Allah siryii lilgo Ɓiɗɗo muuɗum afo nder duuniyaaru, o vi'i~: «~Sey malaa'ika'en Allah fuu cujjidana mo.~»
58001007	Raa ko Allah vi'i dow malaa'ika'en~: «~Allah waɗii malaa'ika'en muuɗum kama keni, o waɗii huwooɓe ma'ako boo kama ɗemɗe yiite.~»
58001008	Ammaa o volvii dow Ɓiyiiko o vi'i~: «~Yaa Allah, jooɗorgal laamu maaɗa no tabbitey faa abadaa abadin. Goonga woni sawru laamu maaɗa.
58001009	A yiɗi aadilaaku, a wanyi ko halli. Kanjum waɗi aan Allah, Allah maaɗa waɗ maa cuɓaaɗo, hokku maa velvelo e manngu ɓurngu ngu wonduɓe e maaɗa.~»
58001010	Kadimaa o vi'i~: Jawmiraawo, aan jo'ini duuniyaaru ila aran, asama boo ɗum kuugal juuɗe maaɗa.
58001011	Kanjum ɗum majjey, ammaa aan a tabbitey. Ɗum fuu ɗum hihiɗey kama kolte,
58001012	a taggey ɗum kama wudere, ɗum waylitete kama no ɗum waylirta kolte. Ammaa aan a waylataako, duuɓi maaɗa nde'ataa faa abadaa.
58001013	Allah meeɗaay vi'igo malaa'ikaajo koo go'oto~: «~Jooɗa e junngo am nyaamo faa mi waɗa wanywanyɓe maaɗa laatoo jaaɓruɗum kosɗe maaɗa.~»
58001014	Ɓeye ngoni malaa'ika'en~? Malaa'ika'en fuu ɓe ruhuuji kuwanooji Allah, ɗi o lilata gam mballa ɓeen heɓeyɓe kisndam.
58002001	Gam ma'ajum en kaani waɗgo hakkiilo meeɗen fuu dow ɗuum ko nanɗen, gam to' en cel laawol goonga.
58002002	Lilal Allah ngal malaa'ika'en ngaddi goonɗii. Huultuɓe ngal e saliiɓe tokkugo ngal keɓii elto haandanngo ɗum'en.
58002003	To noon, noye enen kisreten to en ngeebake ɗa'am kisndam mawɗam~? Jawmiraawo e hoore muuɗum aarti volvugo haala ma'ajam, ɓeen nanɓe mo boo tabbitinanii en haala kaan ka goonga.
58002004	Kadimaa Allah semmbiɗinii caaydaaku maɓɓe, gada e alaamaaji e kuuɗe kaayniiɗe feere-feere, o senndanii ɓe kokke Ruhu Ceniiɗo, noon no o yiɗiri.
58002005	Wanaa malaa'ika'en ɓeen, Allah hokki laamanoo duuniyaaru wareyndu, ndu mbolveten dow muuɗum.
58002006	Ammaa raa ko Deftere Seniinde saaydini dow mo o hokki laamu, nde vi'i~: «~Yaa Allah, neɗɗo no moye faa nyumataa dow muuɗum~? Ɗume ɓii-aadama laatii faa eɗa reena ɗum~?
58002007	A leestinii mo lees malaa'ika'en wakkaci seɗɗa. A yiifii mo giifol darajja e manngu,
58002008	a waɗii koo ɗume fuu lees laamu ma'ako.~» To Allah waɗii koo ɗume fuu lees laamu ma'ako, ndeen e ɗum holla walaa goɗɗum ko o laamanaaki. Ammaa to goonga kam, en ngi'aay koo ɗume fuu lees baawɗe ma'ako tawo.
58002009	Jo'oni en ngi'ii Yeesu yiifaama giifol darajja e manngu, gam torraa maayde ka o yari. O leestinaama lees malaa'ika'en wakkaci seɗɗa, gam gada e yiɗde Allah o maayana yimɓe fuu.
58002010	Allah tagɗo koo ɗume, mo koo ɗume laatii gam muuɗum, anniyake waddugo yimɓe ɗuuɗɓe nder darajja muuɗum. Gam ma'ajum, o yi'i e haani o laatina Yeesu aardiiɗo keeɓɗo, gada e yargo torraa, potɗo omtango yimɓe laawol kisndam.
58002011	Gam Yeesu cenoowo yimɓe gada e hakkeeji mu''en, oon, e ɓeen ɓe o seni fuu, ɓe siibiiru wo'oru. Kanjum waɗi o semtaay noddirgo ɓe rimdaaɓe ma'ako.
58002012	O vi'i Allah~: «~Mi yeccoto rimdaaɓe am a moye, mi maaltete nder kawtal maɓɓe.~»
58002013	Kadimaa o vi'i~: «~Mi resey goonɗinki am e Allah.~» Ndeen o ɓesdi vi'igo~: «~Rammi ɗo'o, miin e ɓiɓɓe ɓe Allah hokki yam.~»
58002014	Nde laatii ɓiɓɓe ɓeen e ngoodi teewu e ƴiiƴam, Yeesu e hoore muuɗum hawtii e maɓɓe tagaadi. O waɗii ɗum gam gada e maayde ma'ako o halka oon jogiiɗo baawɗe maayde, waato Ceyɗaan.
58002015	Noon o rimɗiniri yimɓe ɓe kulol maayde haɓɓi keerol foofaango mu''en fuu.
58002016	Ɗum laaɓɗum, wanaa malaa'ika'en o wari vallugo, ammaa o warii vallugo taaniraaɓe Ibraahim.
58002017	Gam ma'ajum o laatinaa nannduɗo e banndiraaɓe ma'ako ɓeen nder koo ɗume fuu, gam faa o laatanoo ɓe aardiiɗo diina mawɗo mo yurmeende, koolniiɗo nder kuugal Allah. O waɗii ɗum gam hakkeeji yimɓe nja'afee.
58002018	Kanko e hoore ma'ako o godoraama torraaji, gam ma'ajum emo waawi vallugo ɓeen godorteeɓe torraaji.
58003001	Onon banndiraaɓe am goonɗinɓe, ɓe Allah noddi natta laamu muuɗum, mbaɗee gite mooɗon dow Yeesu. Allah lilii mo o laatoo Aardiiɗo diina mawɗo dow goonɗinki ki caaydinten.
58003002	Yeesu o koolaaɗo dow kuugal ngal Allah cuɓɗo mo hokki mo o waɗa, noon no Muusa laatorii koolaaɗo nder Wuro Allah.
58003003	To goonga kam, nyiɓoowo ɓurii nyiɓdi muuɗum darajja, kama noon boo Yeesu ɓurdi Muusa darajja.
58003004	Koo ngoye wuro e woodi nyiɓɗo ɗum, nyiɓoowo koo ɗume oon woni Allah.
58003005	Muusa o maccuɗo Allah koolaaɗo nder kuugal vallugo yimɓe Allah. O saaydinii ko Allah vi'ata ɗo'o yeeso.
58003006	Ammaa Almasiifu o ɓiɗɗo koolaaɗo, aardinaaɗo yimɓe Allah. Enen ngoni yimɓe ɓeen, to faa en njogake goonɗinki meeɗen e semmbee, en ndarake dow tammunde nde mantortooɗen.
58003007	Gam ma'ajum kakkilee e ko Ruhu Ceniiɗo vi'i~: «~Hannde, to on nanii voliinde Allah,
58003008	to' on njo'orin ko'e mooɗon kama no maamiraaɓe mooɗon mbaɗnoo nde ɓe calii Allah, wakkaci ɓe ngodii mo nder ladde.~»
58003009	Allah vi'i~: «~Toon maamiraaɓe mooɗon ngeddi yam, koo nde laatii ɓe ngi'iino kuuɗe ɗe mbaɗmi duuɓi arba'iin (40).
58003010	Kanjum waɗi kuunƴanmi yimɓe jaamaniiru nduun, mbi'imi~: Wakkaci fuu eɓe caloo tokkugo yam, kadimaa eɓe caloo waɗgo ko mbi'imi~!
58003011	Faa mi hunake nder huunƴere am, mi vi'i~: Ɓe nattataa to pooftineymi ɓe sam~!~»
58003012	Banndiraaɓe am, kakkilee gam to' koo go'oto nder mooɗon tawre ɓernde hallunde, nde walaa goonɗinki, waɗeynde ɗum e selgo laawol Allah mo yonki.
58003013	Ammaa cemmbiɗindiree hakkunde mooɗon koo ndeye nyalaande, to faa vi'eteende «~hannde~» e ɗoon, gam to' hakke estu on, yo'orina ko'e mooɗon.
58003014	Gam en laatake hawtuɓe e Almasiifu, to en njogake goonɗinki meeɗen arani e semmbee, faa keerol balɗe meeɗen.
58003015	Raa ko Deftere Seniinde vi'i~: «~Hannde, to on nanii voliinde Allah, to' on njo'orin ko'e mooɗon kama no maamiraaɓe mooɗon mbaɗnoo nde ɓe ngeddi ko Allah vi'i.~»
58003016	Ɗum ɓeye nannoo voliinde Allah, ammaa e noon fuu ɓe ngeddi ko o vi'i, ɓe tokki laawol maɓɓe~? Ɗum yimɓe ɓe Muusa aardii vurtini lesdi Misira fuu.
58003017	Ɗum ɓeye Allah huunƴani duuɓi arba'iin (40)~? Ɗum ɓeen waɗɓe hakke maayi nder ladde.
58003018	Dow ɓeye Allah hunii vi'i, ɓe nattataa to o fooftinta ɓe sam~? Ɗum ɓeen saliiɓe ko o vi'i.
58003019	En ngi'ii, ɓe keɓaay nattugo to o fooftinta ɓe, gam ɓe ngoonɗinaay mo.
58004001	Nde laatii alkawal nattugo fooftiinde ngal Allah waɗi e woodi faa jo'oni, sey kakkilen, gam to' goɗɗo meeɗen dullu nattugo fooftiinde ndeen.
58004002	Gam enen maa en nanii Habaru Belɗum, noon no yimɓe ɓeen narri ɗum. Ammaa ko ɓe nani ɗuum nafaay ɓe, gam ɓe njaɓraay ɗum e goonɗinki.
58004003	Ammaa enen goonɗinɓe Allah, enen ngoni nattooɓe fooftiinde ndeen. Kayre woni nde Allah volvi dow muuɗum o vi'i~: «~Nder huunƴere am mi hunake mi vi'i~: Ɓe nattataa to pooftineymi ɓe sam~!~» O hunorake noon koo nde laatii o aartii o siryake koo ɗume ko o yiɗi waɗgo dow fooftiinde ndeen ila fuɗɗam tageeki duuniyaaru.
58004004	Gam bannye nder Deftere Seniinde ɗum volvii dow nyalaande joveeɗiɗaɓre, ɗum vi'i~: «~Nder nyalaande joveeɗiɗaɓre Allah fooftii gada e kuuɗe muuɗum fuu.~»
58004005	Nde ɓesdii volvugo dow haala kaan, nde vi'i~: «~Ɓe nattataa to pooftineymi ɓe sam.~»
58004006	Eɗum holla e woodi woɓɓe heɓeyɓe nattugo fooftiinde ndeen. Ɓeen aartuɓe nango Habaru Belɗum keɓaay nattugo fooftiinde ndeen, gam ɓe calake ɗowtanaago Allah.
58004007	Gam ma'ajum ɓaawo duuɓi ɗuuɗɗi, Allah waɗii woɗnde nyalaande vi'eteende «~hannde~». O volvii e honnduko Dawda dow ma'ajum nder aayaare nde nannooɗen naane, o vi'i~: «~Hannde, to on nanii voliinde Allah, to' on njo'orin ko'e mooɗon.~»
58004008	Gam kul Jocuwa no nattinno yimɓe fooftiinde ndeen, daa Allah volvataano dow woɗnde nyalaande feere.
58004009	Kanjum hollata faa jo'oni yimɓe Allah e ndesanaa fooftiinde nanndunde e nde Allah foofti nder nyalaande joveeɗiɗaɓre.
58004010	Gam nattuɗo fooftiinde Allah fuu, no fooftey gada e kuuɗe muuɗum, noon no Allah fooftiri gada e kuuɗe muuɗum.
58004011	Gam ma'ajum, sey ti'inooɗen mbaɗen no mbaawɗen fuu, faa natten fooftiinde ndeen. Ti'inooɗen boo to' goɗɗo meeɗen dullu nde, noon no maamiraaɓe meeɗen ndulliri nde, gam ɓe ɗowtanaaki Allah.
58004012	Voliinde Allah e woodi yonki ende huwa. Nde ɓurii koo kiye kaafahi ki mbeldiiji ɗiɗi velgo. Ende fe''a ɓanndu faa nde sennda ƴi'e e mbusam, waato yonki e ruhu. Ende heɓta giɗaaɗi e nyumooji gonɗi nder ɓernde.
58004013	Nder ko tagaa fuu, walaa ko suuɗii yeeso Allah. Koo ɗume e njaayri woni, e ɗum omtii yeeso gite ma'ako. Doole boo ngeccooɗen ko mbaɗɗen fuu yeeso ma'ako.
58004014	En njogo ko mbiiɗen en ngoonɗinii e semmbee, gam en ngoodi Aardiiɗo diina mawɗo jahaɗo asama faa yeeso Allah, waato Yeesu Ɓiɗɗo Allah.
58004015	Aardiiɗo diina mawɗo meeɗen oon e waawi nango jurumɗum meeɗen nder tampe meeɗen, gam o jarrabaama e laabi feere-feere, noon no njarraboraaɗen, ammaa kanko o waɗaay hakke.
58004016	Gam ma'ajum to' en kul ɓattaago jooɗorgal laamu to yiɗde Allah woni, gam keɓen yurmeende e yiɗde balleyɗum en koo ndeye nde ngoonɗen bukaata.
58005001	Koo moye aardiiɗo diina mawɗo e suɓee nder yimɓe, o hokkee kuugal huwango Allah gam nafuuda maɓɓe, o hokka Allah cakketeeɗi e kokke gam hakkeeji maɓɓe.
58005002	Emo waawi nango jurumɗum yimɓe ɓe ngalaa anndal, selɓe laawol Allah, gam kanko e hoore ma'ako o tampuɗo nder ku'uje ɗuuɗɗe kama maɓɓe.
58005003	Sabu tampere ndeen doole o wadda sadaka ittugo hakkeeji, naa gam yimɓe ɓeen tan, ammaa faa e gam hoore ma'ako.
58005004	Walaa baaweyɗo hokkugo hoore muuɗum manngu laataago aardiiɗo diina mawɗo, to naa Allah suɓi mo, noon no o suɓri Haruuna.
58005005	Almasiifu boo wanaa kanyum hokki hoore muuɗum manngu laataago aardiiɗo diina mawɗo, ammaa Allah hokki mo kuugal ngaal, vi'i mo~: «~Aan a ɓiɗɗo am, hannde mi laatake Baaba maaɗa.~»
58005006	Bannye nder Deftere boo o vi'i~: «~A aardiiɗo diina mo faa abadaa, kama aardungal Malkisadek.~»
58005007	Nde Yeesu wonnoo nder duuniyaaru o waɗii do'aaje e bojji naawɗi e gonɗi, o torake Allah baawɗo hisnugo mo e maayde. Allah boo jaɓii do'aare ma'ako, gam o ɗowtanake ɗum e kulol.
58005008	Koo nde o Ɓiɗɗo Allah, e noon fuu o ekkitake ɗowtanaago Allah gada e torraaji ɗi o yari.
58005009	Nde o laatinaa keeɓɗo, o laatanake ɓeen ɗowtantooɓe mo ɗaɗol kisndam ɗam faa abadaa.
58005010	Allah boo waɗii mo aardiiɗo diina mawɗo kama aardungal Malkisadek.
58005011	Dow ka'a haala, emin ngoodi fii ɗuuɗɗum ko min ngiɗi vi'igo, ammaa fahamingo on ɗum e saɗi, gam on pahamilawtaa.
58005012	Wakkaci waɗii nde kaanɗon laataago ekkitinooɓe, ammaa faa jo'oni eɗon ngiɗi goɗɗo ekkitina on ku'uje ɓurɗe hoygo nder haala Allah. E haannoo tawee nyaamdu tekkundu nyaamoton, ammaa faa jo'oni on musiney.
58005013	Musinoowo fuu no baddo tawo, o waawataa senndindirgo booɗɗum e kalluɗum.
58005014	Ammaa mawɓe nyaamdu tekkundu nyaamata, gam ɓe mboobnii ko'e maɓɓe senndindirgo booɗɗum e kalluɗum.
58006001	Gam ma'ajum en ngoor ekkitinooje pamare dow anndugo Almasiifu, en njaha yeeso dow ekkitinol mawɓe. To' en tawee faa jo'oni en ƴama dow haala woorgo kuuɗe jahareyɗe e halkere, e goonɗingo Allah,
58006002	e ekkitinol dow baptisma feere-feere, e yowango yimɓe juuɗe, e ummitineeki maayɓe, e no Allah tayranta yimɓe ceri'a tabbitka.
58006003	Njahemma yeeso dow ekkitinol mawɓe~! Kanjum mbaɗeten to Allah jaɓii.
58006004	En anndi ɗum waɗataako ɓeen yoofɓe laawol Allah mbittinoyee tuuba, gam ɓe keɓiino jayngol Allah, ɓe meeɗii barkaa ma'ako, ɓe keɓii kokkal Ruhu Ceniiɗo,
58006005	ɓe anndii belɗum voliinde Allah, ɓe meeɗii baawɗe jaamaniiru wareyndu,
58006006	e noon fuu ɓe kokkitii Allah ɓaawo. Ɗum laatake kama kamɓe e ko'e maɓɓe eɓe ɓesda ɓilgo Ɓiɗɗo Allah dow gaafagal, eɓe cemtina mo yeeso yimɓe.
58006007	Lesdi njareyndi ndiyam toɓoojam dow ma'ari dum, endi fuɗna fuɗirmaaji nafooji remooɓe ndi, Allah e barkiɗina ndi.
58006008	Ammaa to ndi fuɗnii gi'e e tuppe, ɗume ndi nafi~? Ndi woɗɗaa la'aneego, ndi halkiree e yiite.
58006009	Ammaa onon banndiraaɓe am yiɗaaɓe, koo to min mbolirii nihini, e noon fuu min tabbitinii on dow laawol ɓurngol vooɗgo, waato laawol kisndam.
58006010	Gam Allah o goongaajo, o yeggitataa kuugal ngal mbaɗɗon, koo yiɗde nde kolluɗon mo nde mballuɗon yimɓe ma'ako e ballal ngal mballoton ɓe faa jo'oni.
58006011	Emin ngiɗi koo moye mooɗon ti'inoo yahago yeeso e waɗgo noon faa timmoode, gam keɓon ɗuum ko tammiiɗon heɓgo fuu.
58006012	Min ngiɗaa laatooɗon yamniiɓe, ammaa laatee tokkuɓe misaalu ɓeen ronɓe ko Allah waɗi alkawal hokkugo ɓe, sabu goonɗinki e munyal maɓɓe.
58006013	Nde Allah waɗani Ibraahim alkawal, o hunorake hoore ma'ako, gam walaa ɓurɗo mo manngu mo o hunorto.
58006014	O vi'i~: «~Mi hunake, mi barkiɗinte e barkaa makka, mi ɗuɗɗina lenyol maaɗa.~»
58006015	Ibraahim reentii e munyal, faa o heɓi ko Allah waɗi alkawal hokkugo mo.
58006016	En anndi, to yimɓe e kunoo, eɓe kunoroo ko ɓuri ɓe manngu. Hunayeere ndeen kam senndata geddi gonɗi hakkunde maɓɓe.
58006017	Noon boo, nde laatii Allah e yiɗi ɓeen ronooɓe alkawal muuɗum pahama booɗɗum anniya ma'ako waylitataako, kanjum waɗi o ɓesdi hunayeere dow alkawal ngaal.
58006018	E woodi ku'uje ɗiɗi ɗe ngaylitataako sam, ɗum waɗataako Allah feva dow ma'aje, waato alkawal e hunayeere. Kanjum semmbiɗinta ɓerɗe meeɗen, enen hibinɓe koo ɗume gam nanngen tammunde wonnde yeeso meeɗen.
58006019	Tammunde ndeen e laatanii en kama tiggere tabbitnde nde diɓataako, jogiinde yonkiiji meeɗen. Kayre nattata faa yottoo ɓaawo wudere viirnunde yaayre ɓurnde senaago wonnde toon dow.
58006020	Yeesu aartii en nattugo toon, o nattii toon gam meeɗen. O laatanake en aardiiɗo diina mawɗo mo faa abadaa kama aardungal Malkisadek.
58007001	Malkisadek oon wonnoo laamiiɗo si'ire Salem e aardiiɗo diina mo Allah Mawɗo suɓi. Kanko fottunoo e Ibraahim wakkaci wartata gada konu ngu heɓi jaalorgal dow woɓɓe laamiiɓe, o barkiɗini ɗum.
58007002	Kanko boo heɓi jakka gada nder koo ɗume ko Ibraahim heɓoyi nder konu nguun. Ma'ana innde Malkisadek woni «~laamiiɗo aadilaaku~». Kadimaa o laamiiɗo Salem, waato «~laamiiɗo jam~».
58007003	Walaa annduɗo baaba ma'ako koo inna ma'ako e maamiraaɓe ma'ako, gam ɗum vinndaaka. Walaa to ɗum vinndi habaru danyeeki ma'ako, koo maayde ma'ako. Noon o nanndiri e Ɓiɗɗo Allah, gam o aardiiɗo diina mo faa abadaa.
58007004	Ndaaree iri manngu ngu Malkisadek woodi, faa Ibraahim maama meeɗen hokkii mo jakka gada koo ɗume ko heɓoyi nder konu.
58007005	Tawreeta vi'ii taaniraaɓe Leewi laatiiɓe aardiiɓe diina njaɓa jakka nder jawdi Isiraa'iila'en. Waato eɓe njaɓa nder banndiraaɓe maɓɓe, koo nde laatii ɓeen e ko'e mu''en no taaniraaɓe Ibraahim.
58007006	Ammaa koo nde laatii Malkisadek ivaay e lenyol Leewi, e noon fuu o jaɓii jakka gada nder koo ɗume ko Ibraahim heɓoyi. O barkiɗini mo, kanko keɓɗo alkawal Allah.
58007007	Geddi fuu ngalaa, barkiɗinɗo ɓurii barkiɗinaaɗo manngu.
58007008	Kadimaa aardiiɓe diina ɓe ɗum hokkata jakka, ɓe yimɓe maayooɓe. Malkisadek boo jaɓii jakka to Ibraahim, ammaa kanko emo foofa, noon no Deftere saaydiniri.
58007009	To noon, en mbaawi vi'igo nde Ibraahim hokki jakka, Leewi jaɓeyɗo jakka hannde, kam boo hokkii jakka muuɗum gada e Ibraahim.
58007010	Gam wakkaci ko Ibraahim fotti e Malkisadek, Leewi rimaaka tawo, ammaa emo nder ɓanndu Ibraahim.
58007011	Wakkaci ko Allah hokki Isiraa'iila'en Tawreeta, o suɓii lenyol Leewi ɓe laatoo aardiiɓe diina. Kul aardungal diina maɓɓe laatakeno keeɓngal, daa walaa bukaata ɗum heɓa aardiiɗo diina feere. Aardiiɗo oon no ivey e aardungal Malkisadek, naa ngal Haruuna.
58007012	En anndi to aardungal diina waylitake, doole dookaaji boo ngaylitoo.
58007013	Ɗe'e ku'uje e mbolva dow Jawmiraawo meeɗen. Kanko o ivii e lenyol feere, ngol walaa meeɗɗo laataago aardiiɗo diina nder muuɗum.
58007014	Gam en anndi Jawmiraawo meeɗen oon ivii e lenyol Yahuuda, ngol Muusa meeɗaay volvugo haala muuɗum, nde o volvunoo dow aardungal diina.
58007015	Bannguki goɗɗo aardiiɗo diina nannduɗo e Malkisadek ɓesdii laɓɓingo haala kaan.
58007016	O laataaki aardiiɗo diina gam o ivii e lenyol Leewi, ammaa o laatake aardiiɗo diina gada e baawɗe yonki ɗum faa abadaa.
58007017	Gam Deftere Seniinde vi'i~: «~Aan a aardiiɗo diina mo faa abadaa kama aardungal Malkisadek.~»
58007018	To noon dooka arana resaama vuttudu, gam ka walaa semmbee, ka nafaay.
58007019	Gam Tawreeta waɗataa koo moye laatoo keeɓɗo. Ammaa jo'oni en keɓii tammunde ɓurnde ka vooɗgo, nde ɓattortooɗen Allah.
58007020	Kadimaa Allah tabbitinirii aardungal Yeesu e hunayeere. Ammaa o hunanaaki aardiiɓe diina ɓe lenyol Leewi.
58007021	Yeesu tan laatii aardiiɗo diina dow hunayeere nde Allah hunii vi'i~: «~Miin Jawmiraawo mi hunake, mi waylitataa ko mbi'imi~: A laatoto aardiiɗo diina mo faa abadaa.~»
58007022	Gam gada e hunayeere ndeen Yeesu laatorii tabbitinanɗo en alkawal ɓurngal aranal vooɗgo.
58007023	Ngoɗka feere boo woni~: Aardiiɓe diina ɓe ndeenno no ɗuuɗɓe, gam maayde haɗii ɓe tabbitgo dow kuugal maɓɓe.
58007024	Ammaa Yeesu e laatii aardiiɗo diina mo faa abadaa, gam o maayataa.
58007025	Gam ma'ajum, emo waawi hokkugo ɓeen ɓattortooɓe Allah gada e ma'ako kisndam keeɓɗam. Emo foofa dum, gam o toranoo ɓe Allah.
58007026	Daahir kanko woni Aardiiɗo diina mawɗo kaandanɗo en. O ceniiɗo, ko nyiddi koo ko halli walaa e ma'ako. O senndaama e waɗooɓe hakke, o ƴeftaama dow ko woni toon dow asama fuu.
58007027	O nanndaa e mawɓe aardiiɓe diina horiiɓe. Gam ɓeen, nyannde fuu sey ngaddana Allah sadaka kirsum~: aran gam hakkeeji maɓɓe, ndeen gam hakkeeji yimɓe. Ammaa Yeesu walaa bukaata waɗgo noon. O hokkitirii hoore ma'ako sadaka gam ittugo hakkeeji yimɓe nde wo'ore heƴoore faa abadaa.
58007028	Tawreeta e darna yimɓe tampuɓe laatina ɓe mawɓe aardiiɓe diina. Ammaa hunayeere Allah warnde ɓaawo Tawreeta darnii Ɓiɗɗo laatinaaɗo keeɓɗo faa abadaa.
58008001	Nder ma'ajum fuu, raa ko ngiɗmi vi'igo~: daahir en ngoodi Aardiiɗo diina mawɗo jooɗiiɗo toon dow asama, e nyaamo jooɗorgal laamu Allah Mawɗo.
58008002	Emo huwa kuugal aardiiɗo diina mawɗo nder yaayre seniinde, waato nder Suudu Fottirde ndu Jawmiraawo e hoore muuɗum tiggi toon dow, wanaa yimɓe.
58008003	Koo moye mawɗo aardiiɗo diina darnaama gam o wadda sadakaaji nyaamdu e kirseteeɗi to Allah. Noon boo Aardiiɗo diina mawɗo meeɗen doole heɓa goɗɗum ko waddi.
58008004	Kul emo nder duuniyaaruno faa jo'oni, daa o laatataako aardiiɗo diina koo seɗɗa, gam e woodi aardiiɓe diina hokkooɓe Allah kokke kama no Tawreeta vi'i.
58008005	Kuugal ngal ɓen ɗoon aardiiɓe diina kuwata e laatii misaalu e mbeelu ko woni toon dow asama. Noon boo ɗum laatii e Muusa, ko hokka o fuɗɗa tiggugo Suudu Fottirde, Jawmiraawo vi'ii mo~: «~Tabbitin a waɗii koo ɗume fuu deydey e misaalu ɗum kolleɗaa dow vaamnde.~»
58008006	Ammaa jo'oni Yeesu hokkaama kuugal aardiiɗo diina ɓurngal ngal maɓɓe. Amaana ka o siryii hakkunde Allah e yimɓe ɓurii vooɗgo, gam ka darnaama dow alkawalji ɓurɗi vooɗgo.
58008007	Kul alkawal aranal walaano ko ŋakki e muuɗum, daa walaa bukaata alkawal ɗiɗaɓal.
58008008	Ammaa Allah felii yimɓe muuɗum, noon no Deftere Seniinde vi'i~: «~Miin Jawmiraawo emi vi'a on~: balɗe e ngara ɗe kaɓɓeymi alkawal kesal e yimɓe Isiraa'iila e Yahuuda.
58008009	Ngal nanndataa e alkawal ngal kaɓɓunoomi e maamiraaɓe maɓɓe nyalaande nde nanngumi ɓe junngo mburtimmi ɓe lesdi Misira. Nde laatii ɓe njogaaki alkawal am ngaal, waɗi kokkitmi ɓe ɓaawo. Miin Jawmiraawo vi'i noon.~»
58008010	O ɓesdi vi'igo~: «~Raa alkawal ngal mba'adeymi e yimɓe Isiraa'iila nder balɗe gareyɗe~: Mi waɗey dookaaji am nder ɓerɗe maɓɓe, mi vinnda ɗi nder nyumooji maɓɓe. Mi laatoto Allah maɓɓe, kamɓe boo ɓe laatoto yimɓe am.
58008011	Naa sey to goɗɗo ekkitinii mo jooɗodii, koo vi'a banndum~: Anndu Jawmiraawo, gam ɓe fuu ɓe anndey yam, gada famarɓe maɓɓe faa yahago mawɓe maɓɓe.
58008012	Gam mi ya'afanto ɓe halleende maɓɓe, mi fuɗɗitataa limgo hakkeeji ɗi ɓe mbaɗi sam.~»
58008013	Gada e volvugo haala alkawal kesal Allah hihiɗiniri alkawal aranal. To noon ko hihiɗi naywi ɓadake majjugo.
58009001	Alkawal aranal e woonnoo dookaaji e Suudu to ɗum sujjidanta Allah nder duuniyaaru.
58009002	Suudu nduun ɗum suudu laral senndaandu cuuɗi ɗiɗi. Suudu arandu e vi'ee yaayre seniinde. Nder ma'aru e woodi to ɗum resata fitila ka ɗemɗe joveeɗiɗi e danki e buroodi gonɗum dow ma'aki, cakkanaaɗum Allah.
58009003	Ɓaawo wudere senndunde cuuɗi ɗiɗi ɗiin, e woodi suudu gaɗaaru vi'eteendu yaayre ɓurnde senaago.
58009004	Nder ma'aru e woodi wuldude urdi mbelndi wa'araande jiinaariya, e woodi boo akootiiwa alkawal molmanaanga jiinaariya. Nder ma'aga e woodi gaheeyel jiinaariya, nder ma'agel e woodi nyaamdu vi'eteendu manna. Nder akootiiwa ngaan e woodi sawru Haruuna vilitndu e alluwaaje kaaƴe ɗiɗi ɗe ɗum vinndi dookaaji Allah sappo dow muuɗum.
58009005	Dow akootiiwa ngaan e woodi nanndi malaa'ika'en vi'eteeɓe keruba'en, laatiiɓe alaama teddungal Allah. Biyeeli maɓɓe e kuuri omndoode akootiiwa to ɗum rufata ƴiiƴam gam ya'afaago hakkeeji. Ammaa jo'oni en ngalaa wakkaci nde ndarotooɗen linngiten koo ɗume fuu noon no wontirnoo.
58009006	Ku'uje ɗeen fuu ciryoraama noon, gam koo ndeye nyalaande aardiiɓe diina natta suudu arandu, ɓe kuwa kuugal maɓɓe ngal ɓe kuwanta Allah.
58009007	Ammaa aardiiɗo diina mawɗo tan nattata suudu gaɗaaru, nde wo'ore nder hitaande. O nattataa boo to o jogaaki ƴiiƴam bisaaji ɗam o wa'arata sadaka, gam ya'afuye hakkeeji ma'ako e ɗi yimɓe mbaɗi nder ciya anndal mu''en.
58009008	Gada e ma'ajum Ruhu Ceniiɗo holliri, to faa suudu arandu e ɗoon dari, laawol nattugo yaayre ɓurnde senaago omtaaka tawo.
58009009	Ɗum fuu ɗum misaalu kolleyɗum ko woodi hannde, e ɗum holla hokkugo Allah sadakaaji nyaamdu e sadakaaji kirseteeɗi mbaawataa laɓɓingo nyumooji ɓernde kokkoowo ɗi, faa hakkiilo ma'ako waalto.
58009010	Dookaaji nyaamdu e jarki e loote-loote feere-feere, ɗum fuu ɗum dookaaji ko yaalani ɓanndu tan, ɗum nafey faa yottoo wakkaci nde Allah waylitata ɗum.
58009011	Ammaa jo'oni Almasiifu vanngii, o Aardiiɗo diina mawɗo dow ku'uje booɗɗe garanɗe en jo'oni. O nattii suudu laral seniindu ɓurndu manngu e darajja, ndu junngo neɗɗo tiggaay, waato ndu ivaay nder ndu'u duuniyaaru tagaandu.
58009012	Almasiifu nattii nder yaayre ɓurnde senaago nde wo'ore tan faa abadaa. Nde o natti gam sakkango Allah, o nattidaay e ƴiiƴam ilohon e nga'on, ammaa o nattidii e ƴiiƴam ma'ako. Noon o soottorii en faa abadaa.
58009013	Ƴiiƴam ilohon e nga'on e tooka viige nge ɗum wuli meccaama dow yimɓe ɓe laaɓaay fodde diina, gam ɗum laatina ɓe laaɓɓe.
58009014	To noon kam, ƴiiƴam Almasiifu no waɗey ko ɓuri noon. Gam e baawɗe Ruhu goonɗo faa abadaa, Almasiifu hokkiri Allah hoore muuɗum, o laatii cakkiri ndi walaa liddaari. Ƴiiƴam ma'ako boo no laɓɓiney nyumooji ɓerɗe meeɗen gada e kuuɗe jahareyɗe en e maayde, gam faa kuwanen Allah mo yonki.
58009015	Kanjum waɗi Almasiifu laatii hakkundeejo Allah e yimɓe nder alkawal kesal. O waɗii ɗum gam faa yimɓe ɓe Allah noddi keɓa ndonu ngu faa abadaa, ngu Allah waɗi alkawal muuɗum. Maayde ma'ako rimɗinii yimɓe gada e boofi ɗi ɓe mbaɗnoo wakkaci ɓe ngonnoo nder alkawal aranal.
58009016	To goɗɗo waɗii alkawal ronnugo, sey to ɗum saaydake baɗɗo alkawal ngaal maayi.
58009017	Gam alkawal ndonu tabbitataa, sey to baɗɗo ngal maayii, to faa baɗɗo ngal e foofa ngal huwataa.
58009018	Kanjum waɗi, faa e alkawal aranal fuɗɗaay huugo, sey nde ƴiiƴam rufaa.
58009019	Nde Muusa yeccinoo yimɓe keerol dookaaji Allah gonɗi nder Tawreeta fuu, o hooƴi ƴiiƴam ga'i e ilooji hawtaade e ndiyam, o hooƴi haako hisop e gaasa baali mbo'ojinaaka, o suuvi ɗum nder ma'ajam, o mecci ɗam dow Deftere Tawreeta e dow yimɓe fuu.
58009020	O vi'i~: «~Ɗa'am woni ƴiiƴam tabbitinoojam alkawal ngal Allah vi'i on tokkon.~»
58009021	Noon boo, o mecciri ƴiiƴam ɗaam dow Suudu Fottirde e ku'uje gonɗe nder ma'aru fuu, kuutirteeɗe gam sujjidango Allah.
58009022	Dow e Tawreeta, ko ɓuri ɗuuɗgo fuu ƴiiƴam laɓɓinirte. Gam to naa ƴiiƴam rufaa, hakkeeji nja'afataake.
58009023	To ɗe'e ku'uje laatiiɗe misaalu ku'uje goongaaje gonɗe toon dow e laaɓniree ƴiiƴam bisaaji, ndeen ku'uje gonɗe toon dow doole laaɓniree e kirseteeɗi ɓurɗi ɗin toon darajja.
58009024	Gam wanaa nder yaayre seniinde nde yimɓe nyiɓi Almasiifu natti, laatiinde nanndi yaayre goongaare wonnde toon dow. Ammaa asama e hoore muuɗum o natti. Jo'oni emo toon yeeso Allah, gam o heedana en.
58009025	Mawɓe aardiiɓe diina Yahuudu'en e nattida e ƴiiƴam bisaaji nder yaayre seniinde nde wo'ore nder koo ndeye hitaande. Ammaa Almasiifu nattaay nde ɗuuɗɗum gam o sakka hoore ma'ako kama no ɓe mbaɗata.
58009026	Kul ɗum laatakeno noon, daa Almasiifu torranooma nde ɗuuɗɗum ila fuɗɗam duuniyaaru. Ammaa jo'oni faro timmoode jaamanuuji, o vanngii nde wo'ore tan faa abadaa, gam o itta hakkeeji gada e sakkugo hoore ma'ako.
58009027	Neɗɗo fuu no maayey nde wo'ore, ɓaawo ma'ajum Allah sernana mo.
58009028	Noon boo Almasiifu sakkiri hoore muuɗum nde wo'ore, gam o itta hakkeeji yimɓe ɗuuɗɓe. O vanngey ɗiɗaɓre naa gam o itta hakkeeji, ammaa gam o hisna ɓeen reentuɓe kisndam ma'ako.
58010001	Tawreeta Muusa e laatii mbeelu ku'uje booɗɗe gareyɗe ɗo'o yeeso tan, naa ɗum ku'uje ɗeen goongaaje e hoore muuɗum. Gam ma'ajum, ka waawataa laatingo ɓattotooɓe Allah heeɓɓe, gada e waɗgo sadakaaji koo ndeye hitaande.
58010002	Kul e ka waawnoo laatingo ɓe heeɓɓe, daa ɓe ngooriino waɗgo sadakaaji. Nyumooji ɓerɗe maɓɓe boo pelataa ɓe dow hakkeeji ɗi ɓe mbaɗi, gam ɓe laɓɓinaama nde wo'ore heynde faa abadaa.
58010003	Ammaa sadakaaji ɗiin e kiimtina yimɓe hakkeeji mu''en hitan-hiti fuu.
58010004	Gam ƴiiƴam ga'i e ilooji waawataa ittugo hakkeeji yimɓe sam.
58010005	Kanjum waɗi, nde Almasiifu wari nattugo duuniyaaru, o vi'i Allah~: «~Wanaa sadakaaji e kirseteeɗi ngiɗɗaa, ammaa a waɗanii yam ɓanndu.
58010006	Wanaa kirseteeɗi guleteeɗi e kirseteeɗi gam ittugo hakke mbelaney maa ɓernde.~»
58010007	Ndeen Almasiifu vi'i~: «~Yaa Allah, rammi~: Mi warii gam mi waɗa ko ngiɗɗaa, noon no ɗum vinndiraa dow am nder Tawreeta.~»
58010008	Aran o vi'i~: «~A yiɗaa sadakaaji e kirseteeɗi, a yiɗaa kirseteeɗi guleteeɗi e kirseteeɗi gam ittugo hakke, a nanataa belɗum ma'ajum.~» O vi'ii ɗum, koo nde laatii sadakaaji ɗiin fuu cakkiraama noon no Tawreeta vi'i.
58010009	Ɓaawo ma'ajum, o vi'i~: «~Rammi, mi warii gam mi waɗa ko ngiɗɗaa.~» Noon o ittiri kirseteeɗi arani, gam o jo''ina hoore ma'ako mbattudi ma'aji.
58010010	Nde Yeesu Almasiifu waɗi ɗuum ko Allah yiɗi, o laɓɓinii en gada e hakkeeji. O sakkii ɓanndu ma'ako gam meeɗen, o sakkii ndu nde wo'ore faa abadaa.
58010011	Koo moye aardiiɗo diina e daranii kuugal muuɗum koo ndeye nyalaande, emo sakka cakketeeɗi go'oti ɗiin dum, ammaa ɗi mbaawataa ittugo hakke.
58010012	Ammaa Almasiifu kam, nde wo'ore sakki hoore muuɗum faa abadaa, gam ittugo hakkeeji. Ɓaawo ma'ajum, o jooɗii e junngo Allah nyaamo.
58010013	Ila wakkaci ɗuum, emo reenti faa Allah laatina wanywanyɓe ma'ako to o yowata kosɗe ma'ako.
58010014	E sadaka ngo'ota kaan, o laatiniri ɓeen ɓe o laɓɓinta gada e hakkeeji mu''en heeɓɓe faa abadaa.
58010015	Ruhu Allah boo e saaydina en dow ma'ajum, nde o vi'i~:
58010016	«~Allah vi'i~: raa alkawal ngal mba'adeymi e yimɓe Isiraa'iila nder balɗe gareyɗe~: Mi waɗey dookaaji am nder ɓerɗe maɓɓe, mi vinnda ɗi nder nyumooji maɓɓe.~»
58010017	Ndeen o ɓesdi vi'igo~: «~Mi fuɗɗitataa limgo hakkeeji ɗi ɓe mbaɗi e kuuɗe kalluɗe ɗe ɓe kuwi.~»
58010018	Ndeen to hakke ya'afaama, walaa bukaata cakkuki feere gam ittugo hakke kadin.
58010019	Gam ma'ajum banndiraaɓe, ƴiiƴam Yeesu ndufaaɗam ɗaam hokkii en laawol nattugo nder yaayre ɓurnde senaago, e ɓerɗe baaltiiɗe.
58010020	O omtanii en laawol kesol kokkeyngol yonki, kuultirgol wudere senndunde Suudu Jawmiraawo, waato ɓanndu ma'ako.
58010021	En ngoodi aardiiɗo diina mawɗo, aardinaaɗo dow yimɓe Wuro Seniingo.
58010022	Gam ma'ajum, sey ɓaditooɗen Allah e ɓerɗe goongaaje e goonɗinki cemmbiɗki. En mbaawi waɗgo ɗum, sabu nyumooji ɓerɗe meeɗen laɓɓinaama, ɗi peldataa en ko halli, ɓalli meeɗen boo lootraama ndiyam laaɓɗam.
58010023	Tammunde nde mbolveten haala muuɗum, sey njogooɗen nde booɗɗum, gam Allah baɗanɗo en alkawal o koolniiɗo.
58010024	En ti'ino leggindirgo hakkunde meeɗen nder hollugo yiɗde e kuuɗe booɗɗe.
58010025	To' en ngoor hawritgo kama no woɓɓe ngoordi hawritgo. Ammaa enen en cemmbiɗindir, hakko maa jo'oni nde ngiiɗen nyalaande bittoyki Jawmiraawo ɓadake.
58010026	To en njahii yeeso e waɗgo hakke da gangaan, ɓaawo en anndii goonga, ndeen ngoɗka sadaka itteyka hakkeeji meeɗen walaa.
58010027	Ko horii woni reentugo ceri'a Allah kulniika, e yiite hallunge nyaamoyeynge wanyɓe Allah.
58010028	Koo moye huulti Tawreeta Muusa, o bareteeɗo dow e caaydaaku yimɓe ɗiɗo koo tato, naa e yurmeende.
58010029	To noon, javiiɗo Ɓiɗɗo Allah no heɓey ceri'a ɓurka naawgo, koo naa noon~? Gam neɗɗo oon meheriɗinii ƴiiƴam alkawal Allah laɓɓinɗam mo, huɗii Ruhu gaddoowo yiɗde.
58010030	En anndi Allah biiɗo~: «~Mba'ataari ndi am, miin wa'atotoo koo moye.~» Kadimaa o vi'ii~: «~Jawmiraawo no sernaney yimɓe muuɗum.~»
58010031	Ɗum fii kulniiɗum fa, neɗɗo yana nder junngo Allah mo yonki~!
58010032	Kiimtee no njooɗorinooɗon naane. Nder balɗe ɗeen, ɓaawo on keɓii jayngol Allah, on ndurvidii e torraaji naawɗi, ammaa on ndarake e semmbee.
58010033	Wakkaci go'o on kuɗaama, on njaltiniraama yeeso yimɓe. Wakkaci feere boo on njaɓii vallugo woɓɓe torriraaɓe kama mooɗon.
58010034	On njurminanii omndaaɓe nder kaso. Nde te'etaaɗon ko ngoonɗon, on njaɓii ɗum e velvelo, gam on anndi on ngoodi goɗɗum ko ɓuri ɗum vooɗgo, tabbiteyɗum faa abadaa.
58010035	Gam ma'ajum, to' on kibin goonɗinki mooɗon, gam eki waddana on laada makka.
58010036	On ngoodi bukaata munyal, gam faa mbaɗon ko Allah yiɗi, keɓon ko o waɗani on alkawal.
58010037	Gam Deftere Seniinde vi'i~: «~Horii wakkaci seɗɗa kaanɗo wara oon no warey, o neeɓataa.
58010038	Aadaliijo no foofrey e goonɗinki, ammaa to o hokkitii yam ɓaawo, mi nanataa belɗum ma'ako.~»
58010039	Enen kam, en ngalaa nder hokkitooɓe ɓaawo yahago halkere, ammaa en nder goonɗinɓe Allah yahago kisndam yonkiiji meeɗen.
58011001	Goonɗinki woni tabbitingo heɓgo ko tammoto, e tabbitingo ku'uje ɗe en ngi'ataa eɗe ngoodi.
58011002	Gada e ma'aki yimɓe ndeenno laatorii yerdaaɓe Allah.
58011003	Gada e goonɗinki pahamirɗen ko woni dow e lees fuu tagiraama voliinde Allah. Ko yi'etee boo ivii gada e ko yi'ataake.
58011004	Habiila goonɗinii Allah, kanjum waɗi o hokki Allah sadaka ɓurka ka Kaayinu. Sabu goonɗinki ma'ako Allah yerdii mo, nde e jaɓi kokkal ma'ako. Habiila maayi, ammaa goonɗinki ma'ako e volvana en faa hannde.
58011005	Enok goonɗinii Allah, kanjum waɗi Allah ƴeentini mo dow asama, o maayaay. Walaa puɗɗitɗo yi'igo mo, gam Allah hooyrii mo dow. Ko hokka o ƴeentinee dow, Deftere Seniinde saaydinii vi'igo o velii Allah.
58011006	En anndi to neɗɗo walaa goonɗinki waawataa velgo Allah, gam giɗɗo ɓattaago Allah fuu doole goonɗina Allah e woodi, emo hokka yillotooɓe mo laada.
58011007	Nuhu goonɗinii Allah, kanjum waɗi o jaɓi vagginoore Allah dow hu'unde ko waɗoyta ɗo'o yeeso, ɗum o yi'aay tawo. O ɗowtanii Allah, o sehi akali ndiyam gam o hisna wuro ma'ako. Noon o do''iri yimɓe duuniyaaru ceri'a. Sabu goonɗinki ma'ako Allah yerdii mo.
58011008	Ibraahim goonɗinii Allah, kanjum waɗi o ɗowtanii Allah, nde Allah vi'i mo o yaha lesdi ndi waɗi alkawal hokkugo mo. Ibraahim dillii koo nde laatii anndaa to fa'i.
58011009	Goonɗinki ma'ako waɗi o jooɗii kama jananno nder lesdi ndi Allah waɗi alkawal hokkugo mo. O jooɗii nder cuuɗi lare, kanko e Iciyaaku e Yaakuubu ɓe o rondata alkawal ngaal.
58011010	Ibraahim waɗii ɗum, gam o haaɓii o yi'a si'ire nde caɓɓawal tabbitngal, nde Allah diidi, nyiɓi.
58011011	Gada e goonɗinki Ibraahim heɓri ɓiɗɗo, koo nde laatii o naywii rugum, Saaratu debbo ma'ako boo e laatinoo dimaro. O heɓii ɓiɗɗo oon gam o tabbitinii Allah baɗanɗo mo alkawal no koolniiɗo.
58011012	Gam ma'ajum gada e o'o neɗɗo go'oto nayeejo ɓadiiɗo maaygo, ɗum heɓi lenyol ɗuuɗngol kama koode, ngol limataako kama njaareendi regorde maayo.
58011013	Ɓe'e yimɓe fuu maayii nder goonɗinki. Ɓe keɓaay ko Allah waɗani ɓe alkawal, ammaa ɓe teeynii ɗum to woɗɗi, ɓe njaɓɓii ɗum, ɓe mbi'i e njaayri ɓe hoɗɓe e jananɓe nder duuniyaaru.
58011014	Ko ɓe mbolvi ɗuum hollii laaɓɗum eɓe ndaara lesdi halal maɓɓe.
58011015	Kul ɓe nyumtuno dow lesdi ndi ɓe mburtoyii, daa ɓe keɓiino laawol so''aago.
58011016	Ammaa eɓe ngilloo lesdi ɓurndi vooɗgo, waato lesdi ngonndi toon dow. Gam ma'ajum Allah nanaay cemtuɗum noddireego Allah maɓɓe, o siryanake ɓe si'ire.
58011017	Ibraahim goonɗinii Allah, gam ma'ajum nde Allah godii mo, o siryii hokkugo ɓiyiiko Iciyaaku kama cakkiri. Kanko baɗanaaɗo alkawal lenyol ɗuuɗngol, emo siryii sakkango Allah ɓiyiiko bajjo,
58011018	koo nde Allah vi'iino mo~: «~Gada e Iciyaaku keɓrataa lenyol noddirteengol innde maaɗa.~»
58011019	Ibraahim nyumii Allah e woodi baawɗe ummitingo maayɗo. Gam ma'ajum o hokkitaa ɓiyiiko kama ummitinaaɗo nder maayde.
58011020	Iciyaaku goonɗinii Allah, kanjum waɗi o barkiɗini Yaakuubu e Isuwa, gam ko warata yeeso.
58011021	Yaakuubu goonɗinii Allah, kanjum waɗi nde o ɓadii maaygo, o barkiɗini ɓiɓɓe Yusufu. O tuggi sawru ma'ako o turii o sujjidani Allah.
58011022	Yusufu goonɗinii Allah, kanjum waɗi nde o ɓadii maaygo, o volvi haala burtaaki yimɓe Isiraa'iila nder lesdi Misira, o yeccii ɓe no ɓe mbaɗanta ƴi'e ma'ako.
58011023	Danyooɓe Muusa ngoonɗinii Allah, kanjum waɗi ɓe cuuɗi mo lebbi tati ɓaawo danyeeki ma'ako, gam ɓe ngi'ii o ɓinngel booɗngel. Ɓe kulaay huultugo dooka laamiiɗo.
58011024	Muusa goonɗinii Allah, kanjum waɗi nde o mawni, o salii noddireego ɓinngel ɓii Fira'awna debbo.
58011025	O iggitinii o yarda torraa e yimɓe Allah dow o nana belɗum nder hakke wakkaci seɗɗa.
58011026	O fahamii jaltinireego gam Almasiifu e laatii risku ɓurngu ngu lesdi Misira darajja, gam o raarii laada ka o heɓata ɗo'o yeeso.
58011027	Muusa goonɗinii Allah, kanjum waɗi o vurtii lesdi Misira, o hulaay huunƴere laamiiɗo. O darii e semmbee kama gi'oowo Allah mo yi'ataake.
58011028	O goonɗinii Allah, kanjum waɗi o jo'ini finaatawaa juulɗe Kuultol. O vi'i yimɓe Isiraa'iila molmana dammuɗe mu''en ƴiiƴam, gam to' kalkoowo meem ɓiɓɓe maɓɓe afɓe.
58011029	Isiraa'iila'en ngoonɗinii Allah, kanjum waɗi ɓe mbaawi huultugo Maayo Voɗeewo kama dow lesdi njo'orndi. Ammaa ngo nyaami Misira'en tokkoyɓe ɓaawo maɓɓe.
58011030	Isiraa'iila'en ngoonɗinii Allah, kanjum waɗi mahagol piliingol si'ire Jeriiko yibbi ɓaawo ɓe mbaɗii balɗe joveeɗiɗi eɓe piloo ngol.
58011031	Rahab furdu goonɗinii Allah, o jaɓɓake Isiraa'iila'en horooɓe lesdi nder jam. Kanjum waɗi o halkidaaka e ɓeen saliiɓe ɗowtanaago Allah.
58011032	Kaye ɓesdeymi vi'igo~? Wakkaci heƴataa yam mi volva dow Gidiyoon e Barak e Samson e Yefta e Dawda e Samaa'iila e annabo'en horiiɓe.
58011033	Ɓe fuu gada e goonɗinki ɓe konri lesɗe ɗuuɗɗe, ɓe njaalii ɗe, ɓe kuwi goonga, ɓe keɓi ko Allah vi'i no waɗaney ɓe, ɓe omndi konnduɗe mawɗi,
58011034	ɓe nyifi baawɗe yiite, ɓe ndaɗi mbelndi kaafahi. Ɓe ngalaa semmbee, ammaa ɓe cemmbiɗinaama. Ɓe laatii semmbiɗɓe nder konu, ɓe ndiiwi soojeeji lesɗe jananne.
58011035	Woɓɓe rewɓe keɓii maayɓe mu''en ummitinaama nder maayde. Woɓɓe boo torraama faa maayii, ɓe njaɓaay hisneego gam faa ɓe keɓa ummitineego nder foofaango ɓurngo vooɗgo.
58011036	Woɓɓe njaltiniraama, piiraama buulaalaaji, woɓɓe kaɓɓiraa geƴƴelle peraa nder kaso.
58011037	Woɓɓe perdaa kaaƴe faa maayii, woɓɓe taƴaa cende ɗiɗi, woɓɓe mbardaa kaafahi. Woɓɓe e ngiiloo koo toye e ɓornii lare baali e be'i, ɓe talkiɗi, ɓe torraama, ɓe pitinaama.
58011038	Ndu'u duuniyaaru fotanaay aadali'en ɓeen. Ɓe ngiilii nder ladde e nder baamle, ɓe njooɗii nder luurooji kaaƴe e nder gasɗe.
58011039	Yimɓe ɓeen fuu Allah manii ɓe gam goonɗinki maɓɓe, ammaa e noon fuu nder maɓɓe walaa keɓɗo ko Allah vi'i no hokkey ɓe.
58011040	Allah siryake goɗɗum ɓurɗum vooɗgo sabu meeɗen, gam to naa hawtaade e meeɗen ɓe laatataako heeɓɓe.
58012001	Caaydu'en goonɗinki ɗuuɗɓe e pilii en kama duule. Gam ma'ajum, enen maa sey kibinen koo ɗume ko teddanta jahal meeɗen, e hakke koyɗum taaraago e meeɗen. Sey nyaaren nyaardu ndu ndesanaaɗen e munyal kama daɗootirooɓe.
58012002	To' en ngoor raargo Yeesu omtanɗo en laawol goonɗingo Allah e kebbinoowo goonɗinki meeɗen. Kanko o munyanii maayde dow gaafagal, o yavii cemtuɗum ma'agal, gam o yi'ii belɗum mawɗum e reenti mo. Jo'oni emo toon jooɗii e junngo nyaamo jooɗorgal laamu Allah.
58012003	Nyumee dow ma'ako, kanko munyanɗo nganyaandi ndi waɗooɓe hakke kolli mo, gam to' on com, njoofon tammunde mooɗon.
58012004	Nder haɓre nde kaɓoton e hakke, on ndartaaki faa ƴiiƴam mooɗon rufi tawo.
58012005	Na on njeggitii bolle cemmbiɗinooje ɗe Allah volvani on kama ɓiɓɓe muuɗum~? O vi'i~: Ɓinngel am, ta'a yavo elto Jawmiraawo, to' ɓernde maaɗa mettu to o felii maa.
58012006	Gam Jawmiraawo e elta mo yiɗi, emo fiya koo moye mo o jaɓi kama ɓiyiiko.
58012007	Munyanee elto Allah ngoon, gam kango hollata Allah resii on ɓiɓɓe muuɗum. E woodi ɓiɗɗo mo baaba muuɗum eltataa ɗum naa~?
58012008	Kul on eltaaka, noon no baaba eltirta ɓiɓɓe muuɗum fuu, ndeen on laataaki ɓiɓɓe halal, on njaalu'en.
58012009	Baabiraaɓe meeɗen ɓe ɗo'o duuniyaaru e elta en, en mawnina ɓe boo. To noon, ɗume haɗata en ɓurgo jaɓgo elto Baaba meeɗen mo asama, gam poofen~?
58012010	Baabiraaɓe meeɗen e elta en wakkaci seɗɗa, kama no fotani ɓe. Ammaa Allah e elta en gam nafuuda meeɗen, faa kawten e ma'ako senaare.
58012011	Wakkaci elto, belɗum walaa, sey naawɗum. Ammaa ɓaawo ma'ajum ngo waddey jam e aadilaaku nder jo'onde eltaaɓe.
58012012	Gam ma'ajum cemmbiɗinee juuɗe mooɗon ŋooɗɗe, e koppi mooɗon ɗi ngalaa semmbee.
58012013	Tokkee laabi poortiiɗi, gam to' kosngal laƴoowal vonnito, ammaa ngal hoya.
58012014	Ngillee jam hakkunde mooɗon e yimɓe fuu, ngillooɗon senaare boo, gam to naa e ma'are walaa gi'eyɗo Jawmiraawo.
58012015	Kakkilanee ko'e mooɗon, gam to' goɗɗo vittu ɓaawo sooya barkaa Allah. To' on ngoor ɗaɗol kaaɗngol fuɗa, wadda torraa, ngol nyiddinira yimɓe ɗuuɗɓe e tooke ma'agol.
58012016	To' goɗɗo mooɗon laato baɗoowo njeenu, koo javiiɗo barkaa Allah, kama Isuwa coorruɗo darajja afaaku muuɗum, gam heɓa nyaama nde wo'ore tan.
58012017	On anndi ɓaawo ma'ajum, nde o yiɗi baaba ma'ako barkiɗina mo, o salaama. O yillake dabaree faa e gonɗi, no baaba ma'ako waylitirta nyumooji muuɗum, ammaa o waawaay.
58012018	Onon, on ngaraay to vaamnde meemeteende, kama Sinaay huɓɓunde yiite bolbolteynge, e to cuddi niɓɓundi, e niɓre, e henndu semmbiɗndu,
58012019	e duudaango luwal, e to olko voliinde woni. Nde yimɓe Isiraa'iila nani voliinde ndeen, ɓe torake to' ɗum ɓesdu volvango ɓe koo voliinde wo'ore,
58012020	gam ɓe mbaawaay munyango ko voliinde ndeen vi'i. Nde vi'i~: «~Koo to ɗum bisaa meemi vaamnde ndeen, ɗum ferdee kaaƴe faa ɗum waata.~»
58012021	Goonga, ko yi'aa ɗuum e hulnii, faa Muusa e hoore muuɗum vi'i~: «~Mi hulii korey, faa emi diwna.~»
58012022	Ammaa onon, on ngarii Vaamnde Siyoona e si'ire Allah mo yonki, waato si'ire Urusaliima nde dow, e to malaa'ika'en dubuuje dubuuje kawriti e mbelmbelta.
58012023	On ngarii to kawtal ɓiɓɓe Allah afɓe, ɓe ɗum vinndi inɗe mu''en toon dow. On ɓattake Allah cernaneyɗo yimɓe fuu, on ɓattake yonkiiji aadali'en laatinaaɓe heeɓɓe.
58012024	On ɓattake Yeesu narrinoowo yimɓe e Allah nder alkawal kesal. On ɓattake ƴiiƴam ma'ako misaaɗam mbolveyɗam haala mbooɗka ɓurka ka ƴiiƴam Habiila.
58012025	Gam ma'ajum kakkilee, to' on calo yewanaago bolvaneyɗo on. Gam to ɓeen saliiɓe yewanaago bagginɗo ɗum'en nder duuniyaaru kisaay, ndeen noye enen kisreten to en calake yewanaago baggineyɗo en gada dow~?
58012026	Wakkaci ɗuum voliinde ma'ako dimmbii lesdi, ammaa jo'oni o waɗii alkawal o vi'i~: «~Mi ɓesdey dimmbugo lesdi nde wo'ore tan. Wanaa lesdi tan ndimmbeymi, ammaa faa e dow.~»
58012027	Bolle «~nde wo'ore tan~» ɗeen, e kolla ko tagaa fuu no dimmbete, ɗum ittee, faa horoo ko dimmbataako.
58012028	Gam ma'ajum, ngettemma Allah, sabu en keɓey laamu ngu dimmbataako. En kuuran mo nder teddinki e kulol, noon no o yiɗiri,
58012029	gam Allah meeɗen o yiite nyaamooye.
58013001	Njahee yeeso e yiɗyiɗtirgo, sabu on banndiraaɓe.
58013002	To' on ngeebo dooka jaɓɓaago hoɗɓe, gam woɓɓe waɗɓe noon njaɓɓake malaa'ika'en, naa e anndugo ɓe malaa'ika'en.
58013003	To' on ngeggitan haɓɓaaɓe nder kaso, kama on kaɓɓidaama e maɓɓe. To' on ngeggitan torreteeɓe, kama on torridee e maɓɓe.
58013004	Sey koo moye fuu teddina koobgal, jogoroo alkawal ma'agal e senaare, gam Allah no sernaney lalwotooɓe e yeenooɓe fuu.
58013005	To' on ngoor yiɗde ceede aardanoo foofaango mooɗon, ammaa ndannganee dow ko ngoonɗon, gam Allah e hoore muuɗum vi'i~: «~Mi yeebataako ma, mi hibintaa ma faa abadaa.~»
58013006	Gam ma'ajum, en mbaawi vi'igo e ngorgu~: «~Jawmiraawo woni balloowo yam, mi hulataa koo ɗume~! Ɗume neɗɗo waɗanta yam.~»
58013007	Kiimtee aardiiɓe on, wa'ajinɓe on voliinde Allah. Ndaaree no foofaango maɓɓe heyniri, ngemminee goonɗinki maɓɓe.
58013008	Yeesu Almasiifu waylataako. Noon no o va'anoo keenya, noon o va'i hannde, e faa abadaa.
58013009	To' on njaɓ ekkitinooje jananne celna on laawol goonga. Gam ko ɓuri vooɗgo woni, semmbee ɓerɗe mooɗon iva e yiɗde Allah, wanaa gada e dookaaji dow nyaamdu ɗi nafaay tokkooɓe ɗi.
58013010	En ngoodi sakkirde nde huwooɓe nder Suudu Fottirde kokkaaka laawol nyaamgo ko woni dow muuɗum.
58013011	Aardiiɗo diina mawɗo Yahuudu'en e nattida yaayre ɓurnde senaago e ƴiiƴam bisaaji cakkaaɗi gam ittugo hakke, ammaa emo wula ɓalli bisaaji ɗiin yaasi koɗolle.
58013012	Kanjum waɗi Yeesu boo torraa yaasi si'ire, gam faa o laɓɓinira yimɓe gada e hakkeeji mu''en ƴiiƴam ma'ako.
58013013	Gam ma'ajum en njah to ma'ako yaasi koɗolle, nanden e ma'ako cemtuɗum ɗum o semtinaa.
58013014	Gam nder ndu'u duuniyaaru en ngalaa si'ire tabbitnde, ammaa en ngilloo si'ire wareynde.
58013015	Barkaa Yeesu en kokku Allah maaltooje meeɗen wakkaci fuu kama sadaka, waato caaydinen innde Yeesu e konnduɗe meeɗen.
58013016	To' on ngeebo waɗgo ko vooɗi e senndugo e woɓɓe ko ngoonɗon, gam iri sadakaaji ɗiin e mbeloo Allah.
58013017	Ɗowtanee aardiiɓe on, reenɓe yonkiiji mooɗon. Tokkee ko ɓe mbi'i on, gam ɓe toontoto Allah dow kuugal ngal ɓe kuwi. Ɗowtanee ɓe, gam faa ɓe kuwa kuugal maɓɓe nder velvelo, naa e mettam ɓeram, gam to ɓe kuwii nder mettam ɓeram ɗum nafataa on.
58013018	Mbaɗee do'aare gam amin. Min tabbitinii nyumooji ɓerɗe amin e laaɓi, emin ngoodi anniya waɗgo ko haani nder koo ɗume.
58013019	Ɓurna muuɗum, emi toroo on mbaɗon do'aare gam Allah hokka yam laawol so''oyaago to mooɗon jaawɗum.
58013020	Allah mo jam ummitinii Jawmiraawo meeɗen Yeesu nder maayde. Yeesu woni gaynaako baali mawɗo, tabbitinirɗo alkawal ngal faa abadaa gada e ƴiiƴam muuɗum.
58013021	Allah oon laatina on heeɓɓe nder ko vooɗi fuu, ko ngoonɗon bukaata muuɗum, gam faa mbaɗon ko o yiɗi. O waɗa ko velata mo nder meeɗen gada e Yeesu Almasiifu. Teddungal laatanoo Yeesu faa abadaa abadin. Aamiin.
58013022	Banndiraaɓe am, emi toroo on njaɓee ɗe'e bolle cemmbiɗinooje e munyal. Seɗɗa tan mbinndanmi on.
58013023	Emi yiɗi anndingo on banndii en Timote vurtinaama nder kaso. To o warlayii to am, mi wardey e ma'ako to mooɗon.
58013024	Kinnanee min aardiiɓe on fuu, faa e seniiɓe Allah horiiɓe. Goonɗinɓe wonɓe lesdi Itaaliya e kinna on.
58013025	Barkaa Allah wondu e mooɗon on fuu~!
59001001	Miin Yaakuubu maccuɗo Allah e Jawmiraawo Yeesu Almasiifu, emi hinna on, onon leƴƴi sappo e ɗiɗi cankitiiɗi nder duuniyaaru.
59001002	Banndiraaɓe am, nanee belɗum nder torraaji feere-feere gareyɗi to mooɗon, njaɓee ɗi e velvelo manngo,
59001003	gam eɗon anndi to goonɗinki mooɗon godaama, ki rimey munyal.
59001004	Sey to munyal hebbinii kuugal muuɗum nder mooɗon, ndeen laatotooɗon heeɓɓe, ɓe ndullaay koo ɗume.
59001005	To goɗɗo nder mooɗon walaa hikima, sey o toroo Allah hokka mo ka, gam Allah o kokkoowo ko ɗuuɗɗi, mo vajataa.
59001006	Ammaa torotooɗo sey goonɗina, to' o waɗ ɓerɗe ɗiɗi, gam baɗeyɗo ɓerɗe ɗiɗi e nanndi e ɓoggi ndiyam ɗi henndu soggirta to ndu yiɗiri fuu.
59001007	Neɗɗo muuɗum, to' tammo e woodi ko heɓata to Jawmiraawo.
59001008	Nyumooji ma'ako cenndiri. Mo ɓerɗe ɗiɗi waawataa daraago e wo'ore.
59001009	Sey goonɗinɗo cooyɗo nana belɗum, to Allah mawninii ɗum.
59001010	Goonɗinɗo diskuɗo boo no nan belɗum to Allah leestinii ɗum. Gam diskuɗo nanndii e pihindi geene ndi neeɓataa.
59001011	To naange wulnge ummake, no yo'oriney geene ɗeen, pihindi ndiin ndi saamey, booɗal ma'ari fuu no halkey. Noon diskuɗo oon halkirta wakkaci o huufti kuuɗe ma'ako.
59001012	Barkaa laatanto munyanɗo torraaji, gam to o heɓii jaalorgal dow torraa kaan, Allah no hokkey mo giifol yonki ɗum faa abadaa, ngol o waɗi alkawal hokkugo yiɗaaɓe ma'ako.
59001013	To neɗɗo jarrabaama, to' o vi'~: Allah jarrabake yam. Gam Allah jarrabataake e halleende, o jarrabataako boo koo moye.
59001014	Ammaa jarrabeeji e nannga goɗɗo to suunooji ma'ako kalluɗi estii mo, nanngii mo.
59001015	To suunooji kalluɗi caawii, ɗi ndimey hakke. To hakke mawnii no rimey maayde.
59001016	Banndiraaɓe am ɓe ngiɗmi, to' on njaɓ majjineego.
59001017	Caahu mbooɗngu e kokkal geetal ko kokkaaɗen fuu, gada dow ɗum ivonoyi en, to Allah tagɗo jayli dow. Kanko o waylataako, o nanndaa e ɗowdi ngoseyndi.
59001018	E yiɗde ma'ako o danyitorii en e voliinde goongaare, gam laatooɗen afɓe tagle ma'ako.
59001019	Banndiraaɓe am ɓe ngiɗmi, pahamee ɗu'um~: sey koo moye yaawa nango, ammaa to' o yaaw volvugo, to' o yaaw huunƴugo boo.
59001020	Gam huunƴere neɗɗo huwataa aadilaaku ngu Allah yiɗi.
59001021	Gam ma'ajum, kibinee kuuɗe nyidduɗe e kalluɗe fuu. Leestinee ko'e mooɗon, njaɓon voliinde nde Allah aawi nder ɓerɗe mooɗon, waaweynde hisnugo on.
59001022	To' on estu ko'e mooɗon. Mbaɗee ko voliinde ndeen vi'i on, to' on laato nanooɓe nde tan.
59001023	Gam nanɗo voliinde Allah, ammaa waɗaay ko nde vi'i, nanndii e daarɗo yeeso muuɗum nder daarorgal,
59001024	yi'i no va'i, dilli, ɗoon e ɗoon yeggiti no va'i.
59001025	Ammaa kohoruɗo hakkiilo muuɗum dow dooka keeɓka, ndimɗineyka yimɓe, tokki ka, kanko naa o nanoowo ka tan o yeggita, ammaa emo waɗa ko ka vi'i o waɗa. Neɗɗo oon no heɓey barkaa nder kuugal ngal huwata fuu.
59001026	To goɗɗo e tammii no neɗɗo diina e goonga, ammaa o waawtaay ɗemngal ma'ako, o estii hoore ma'ako, diina ma'ako boo laatake mehere.
59001027	Diina ngoongaha laaɓka yeeso Allah Baabiraawo woni, vallugo maraaya'en e rewɓe torrotooɓe ɓe worɓe mu''en maayi, e reengo hoore muuɗum gada e tuhundi duuniyaaru.
59002001	Banndiraaɓe am, onon goonɗinɓe Jawmiraawo meeɗen Yeesu Almasiifu Jawmu teddungal, to' on ɓurɗindir ɓiɓɓe-aadama.
59002002	To diskuɗo ɓorniiɗo kolte booɗɗe, mo jamngel jiinaariya e hohondu warii hawriinde mooɗon, cooyɗo ɓorniiɗo kolte ceesɗe boo warii,
59002003	to on teddinii ɓorniiɗo kolte booɗɗe, on njaɓɓake mo booɗɗum, on mbi'ii mo~: «~Jooɗa dow daago heso.~» Ammaa on mbi'ii cooyɗo~: «~Dara toon~», koo~: «~Jooɗa e lesdi.~»
59002004	To on mbaɗii noon, wanaa on ɓurdindirii yimɓe naa~? On laatake sernooɓe ɓe nyumooji kalluɗi.
59002005	Banndiraaɓe am ɓe ngiɗmi, ngewanee yam~! Wanaa sooyɓe ɓeen Allah suɓi nder duuniyaaru gam o laatina ɓe riskuɓe nder goonɗinki, ɓe ndona laamu ngu o waɗi alkawal hokkugo yiɗɓe mo naa~?
59002006	Ammaa onon, on njamnii cooyɗo oon. Wanaa ɗum riskuɓe torrata on naa~? Wanaa ɗum kamɓe njaharata on yeeso ceri'a naa~?
59002007	Wanaa kamɓe kuɗata innde Almasiifu vooɗnde nde noddirteeɗon naa~?
59002008	On mbaɗii booɗɗum to on ɗowtanake dooka laamu Allah ngonka nder Deftere mbi'ika~: «~Yiɗ ko'odiɗɗaawo maaɗa noon no ngiɗruɗaa hoore maaɗa.~»
59002009	Ammaa to on ɓurdindirii yimɓe on mbaɗii hakke, ceri'a boo nanngii on, gam on kuultii dooka.
59002010	Gam to neɗɗo ɗowtanake dooka kaan fuu, ammaa o fergake goɗɗum nder ma'aka, o laatake mo hakke dow dooka kaan fuu.
59002011	Gam Allah biiɗo~: «~Ta'a waɗ njeenu.~» Kanko boo vi'i~: «~Ta'a waɗ war-hoore.~» To a waɗaay njeenu, ammaa a waɗii war-hoore, a huultii dooka kaan fuu.
59002012	Gam ma'ajum, ngooree bolle mooɗon e kuuɗe mooɗon laatoo kama ɗe yimɓe serniranteeɓe dooka ndimɗinooha.
59002013	Gam nyannde ceri'a, Allah yurminantaa mo walaa yurmeende. Ammaa kolloowo yurmeende hulataa ceri'a.
59002014	Banndiraaɓe am, to goɗɗo vi'ii e woodi goonɗinki, ammaa kuuɗe ma'ako kollataa goonɗinki kiin, ɗume ki nafi~? Iri ki'i goonɗinki waawataa hisnugo mo.
59002015	To tawii a woodi banndiraawo goonɗinɗo gorko koo debbo kolɗo koo dolɗo,
59002016	to goɗɗo mooɗon vi'ii mo~: «~Yah jam, holtu, yar~», ammaa kul o hokkaay mo kolte koo nyaamdu, ɗume ɗum nafi mo~?
59002017	Goonɗinki e hoore muuɗum noon laatii, kul ki waldaa e kuuɗe booɗɗe ki baatki.
59002018	Goɗɗo e waawi vi'igo~: «~Aan a woodi goonɗinki, miin emi woodi kuuɗe booɗɗe.~» Mi toontoto mo~: «~Hollam goonɗinki maaɗa ki waldaa e kuuɗe booɗɗe. Miin boo mi hollu maa goonɗinki am nder kuuɗe.~»
59002019	A goonɗinii Allah no go'oto naa~? Booɗɗum~! Ginnaaji maa ngoonɗinii, faa eɗi ndiwna gam kulol~!
59002020	Aan kaaŋaaɗo~! A anndaa goonɗinki ki walaa kuuɗe no mehere naa~?
59002021	Wanaa gada e kuugal booɗngal Allah laatiniri maama meeɗen Ibraahim aadaliijo, nde o jaɓi sakkugo ɓiyiiko Iciyaaku dow sakkirde naa~?
59002022	A yi'ii, goonɗinki ma'ako e kuugal ma'ako njahadi, kadimaa kuugal ngaal hebbitii goonɗinki ma'ako.
59002023	Noon ko Deftere vi'i heeɓri, nde vi'i~: «~Ibraahim goonɗinii Allah, gam ma'ajum Allah limani mo ɗum aadilaaku, faa o noddiraa higoo Allah.~»
59002024	To noon on ngi'ii, gada e kuuɗe neɗɗo laatortoo aadaliijo, naa e goonɗinki muuɗum tan.
59002025	Noon boo Rahab furdu heɓri aadilaaku gada e kuuɗe booɗɗe ɗe o huwi, nde o jaɓɓii seewtooɓe Yahuudu'en, o valli ɓe vurtoraago laawol feere.
59002026	Noon no ɓanndu laatortoo maayndu to waldaa e poofɗe, noon boo goonɗinki laatortoo maayki to ki waldaa e kuuɗe booɗɗe.
59003001	Banndiraaɓe am, to' on ngoor ɗuuɗɓe mooɗon ndaara laataago ekkitinooɓe. Gam eɗon anndi minon ekkitinooɓe, min cernante ceri'a ɓurka ka yimɓe horiiɓe naawgo.
59003002	En fuu en mboofa nder laabi ɗuuɗɗi. To e woodi mo voofataa nder bolle muuɗum, o laatake neɗɗo keeɓɗo, baawɗo darvango ɓanndu muuɗum fuu.
59003003	Ndaaree, en mbaɗa lagambal nder honnduko puccu gam darvango ngu. Noon mbaawreten yaharugo ɓanndu ma'agu to ngiɗɗen fuu.
59003004	Kooƴemma boo misaalu akali ndiyam, no ki mawniri, e no keni cemmbiɗɗi laggirta ki fuu, e leltirgel pamarel pooɗoowo yaharirta ki to o yiɗi fuu.
59003005	Noon ɗemngal boo laatii. Ɗemngal no ku'ungel pamarel nder ɓanndu neɗɗo, ammaa engal mantoroo volvugo haalaaji mawɗi. Ndaaree ladde, no nde mawniri fuu, pe'etel yiite e waawi wulgo nde, nde fuu.
59003006	Ɗemngal boo no yiite. Engal saawi koo iri ndeye halleende, engal jooɗii nder ɓanndu neɗɗo, engal nyiddina ndu, ndu fuu. E yiite jahannama ngal huɓɓiraa, engal suma foofaango meeɗen.
59003007	Yimɓe e mbaawi darvango bisaaji feere-feere, e diiwe ladde e colli e ko dasoto e liƴƴi fuu.
59003008	Ammaa ɗemngal, walaa baawɗo darvango ɗum. Ɗemngal no kallungal. Ngal jooɗataako e wo'ore, engal heevi tooke barooje.
59003009	E ma'agal maaltirten Allah Jawmiraawo, Baaba meeɗen, e ma'agal boo kuɗreten yimɓe ɓe Allah tagi nder nanndi muuɗum.
59003010	Maaltooje e kuɗle nder honnduko wo'oto mburtoto. Banndiraaɓe am, naa noon haani.
59003011	Koo ndiyam mbelɗam e kaaɗɗam e mbaawi vurtaago ɓuldude wo'ore naa~?
59003012	Banndiraaɓe, dabinoohi rimataa jaaɓe. Barkehi boo rimataa dabiinooje. Noon boo, ɓuldude wo'ore waawataa ɓulnugo ndiyam mbelɗam e kaaɗɗam.
59003013	Moye nder mooɗon woodi hikima e fahamu~? Sey goonɗo ɗum holla ɗum nder jo'onde vooɗnde, e kuuɗe kuuraaɗe leestinki hoore e hikima.
59003014	Ammaa to e woodi nalwiiru hallundu e yiɗde hoore nder ɓerɗe mooɗon, to' on manto mbi'on on ngoodi hikima, noon ɗum feɓnugo goonga.
59003015	Iri ka'a hikima ivoyaay to Allah, ammaa to duuniyaaru e nyumooji neɗɗo e Ceyɗaan ka ivi.
59003016	Gam to nalwiiru e yiɗde hoore ngoni, ɗoon ciya potal e koo iri ɗeye kuuɗe kalluɗe tawetee.
59003017	Ammaa hikima ivoyka to Allah, aran fuu ka laaɓka. Kadimaa ka waddey jam, eka heevi moƴƴeendam, eka hawta enɗam, eka heevi yurmeende e kuuɗe booɗɗe. Iri hikima kaan ɓurdindirtaa yimɓe, munaafukaare boo walaa nder ma'aka.
59003018	Gaddoowo jam, aawi jam, no taƴey aadilaaku.
59004001	Toye kaɓe e jokkirli gonɗi nder mooɗon ivi~? Wanaa ɗi ivii e giɗaaɗi ɓalli kalluɗi kaɓooji nder ɓerɗe mooɗon naa~?
59004002	On ngiɗi heɓgo goɗɗum, on keɓataa ɗum. On mbaɗa war-hoore. On keevi koɗey, ammaa on keɓataa ko ngiɗɗon. On kaɓa, on njokkira. On keɓaay ɗum, gam on toraaki ɗum Allah.
59004003	Koo to on torake Allah on keɓataa, gam nyumooji mooɗon no kalluɗi, eɗon ngilloo ko velata ɓalli mooɗon tan.
59004004	Onon nyaamooɓe amaana~! On anndaa yiɗgo duuniyaaru ɗum wanygo Allah naa~? Giɗɗo ndu'u duuniyaaru laatinii hoore muuɗum ganyo Allah.
59004005	To' on nyum ko Deftere vi'i no mehere, nde vi'i~: «~Allah e ha'aji Ruhu mo o waɗi nder meeɗen korey.~»
59004006	Allah saahanake en caahu ɓurngu koo ɗume. Kanjum waɗi Deftere vi'i~: «~Allah e wanyi mawnitiiɓe, ammaa emo hokka leestinɓe ko'e mu''en caahu ma'ako.~»
59004007	Gam ma'ajum ɗowtanee Allah. Ndartee Ceyɗaan, ndeen o nyaarey on.
59004008	Ɓaditee Allah, kanko boo o ɓaditoto on. Laɓɓinee juuɗe mooɗon, onon ɓe hakke~! Laɓɓinee ɓerɗe mooɗon, onon ɓe ɓerɗe ɗiɗi~!
59004009	Mettinee ɓerɗe mooɗon, mboyee, pahatee. Jaleeɗe mooɗon koota bojji, velvelo mooɗon hoota mettam ɓeram.
59004010	Leestinee ko'e mooɗon yeeso Jawmiraawo, ndeen o ɓantey on.
59004011	Banndiraaɓe, to' koo moye mooɗon nyo' banndum. Nyo'ɗo banndum fuu, koo sernani mo, o nyo'ii Tawreeta, o sernanii ka. To o sernanii Tawreeta, naa o ɗowtantooɗo ka, ammaa o laatake cernanoowo ka.
59004012	Go'oto tan woni kokkoowo Tawreeta e cernoowo ka, kanko tan woodi baawɗe hisnugo e halkugo. Ammaa aan a moye, faa eɗa sernana banndaa~?
59004013	Kakkilee, onon vi'ooɓe~: Hannde koo jahango, min njahey ci'e feere, min mbaɗa hitaande toon, min mbaɗa luumaaku toon, min keɓa ceede.
59004014	On anndaa ko waɗata jahango. Noye yonki mooɗon va'i~? Yonki mooɗon e nanndi e cuurga mburtiika wakkaci seɗɗa tan, ka majja.
59004015	Raa no haani mbi'on~: To Allah jaɓii, yaharii yonki, min mbaɗey nihi e nihi.
59004016	Ammaa jo'oni eɗon mawnito, eɗon manto. Iri kan ɗoon manta ka kalluka.
59004017	To noon, annduɗo ko vooɗi fuu huwaay ɗum, o waɗii hakke.
59005001	Jo'oni ngewanee yam onon riskuɓe. Mboyee, ƴokee gam torraaji kalluɗi garaneyɗi on.
59005002	Jawdi mooɗon nyoli, kolte mooɗon mooƴi.
59005003	Jiinaariya e ajurfaari mooɗon puuni. Puunirka ma'ajum kam felata on, ka nyaama ɓalli mooɗon kama yiite. On kawritanii ko'e mooɗon jawdi nder ɗe'e balɗe ɗe duuniyaaru ɓadii timmugo.
59005004	Biya ka caliiɗon biyaago huwooɓe gese mooɗon wullake on~! Bojji taƴooɓe gese mooɗon ngarii e noppi Jawmiraawo jawmu baawɗe fuu.
59005005	On mbelnii jo'onde mooɗon nder duuniyaaru, on kaɗaay ko'e mooɗon koo ɗume. On paynii ko'e mooɗon kama jawɗi turkaaɗi gam nyannde hirseego.
59005006	On cernanii goonga'en, on mbarii ɓe, kamɓe boo ɓe ngeddaay on.
59005007	Banndiraaɓe, noon no demoowo munyrata gada iyoonde arande faa heltirde o taƴa, noon haani onon maa munyron faa Jawmiraawo vittoya.
59005008	Onon boo munyee, cemmbiɗinee ɓerɗe mooɗon, gam bittoyki Jawmiraawo ɓadake.
59005009	Banndiraaɓe, to' on mboymboytir, gam to' on cernanee. To' on njeggit Cernoowo woɗɗa, emo ɗoon darii e dammugal~!
59005010	Banndiraaɓe, kiimtee no annabo'en volvunooɓe e innde Jawmiraawo munyri nder torraaji. Onon boo, tokkee misaalu maɓɓe.
59005011	Eɗen mbi'a munyruɓe noon fuu no barkiɗinaaɓe. On nanii habaru munyal Ayyuuba, kadimaa on anndi ko Jawmiraawo hokki mo e timmoode, gam Jawmiraawo o keeɓɗo yurmeende e yiɗde.
59005012	Banndiraaɓe am, ko ɓuri fuu woni to' on kunoro dow, koo lees, koo koo ɗume. Ngooree «~ee~» mooɗon laatoo «~ee~», «~a'aa~» mooɗon laatoo «~a'aa~», gam to' ceri'a Allah nanngu on.
59005013	E woodi jareyɗo torraa nder mooɗon naa~? Too, o waɗ do'aare. E woodi naneyɗo belɗum nder mooɗon naa~? Too, o yim gimi maaltugo Allah.
59005014	E woodi mo yamɗaa nder mooɗon naa~? Too, o nodda darvanooɓe ikiliisiya, ɓe mooma mo nebbam e innde Jawmiraawo, ɓe mbaɗana mo do'aare.
59005015	Do'aare waɗaande e goonɗinki no hoyney mo yamɗaa oon, Jawmiraawo boo no umminey mo. To o waɗiino hakke maa, o ya'afetee.
59005016	Gam ma'ajum banndiraaɓe, ngeccootiree hakkeeji mooɗon, koo moye waɗana banndum do'aare, gam njamɗiton. Do'aare goongaajo e woodi baawɗe, ende huwa.
59005017	Iliya o neɗɗo kama meeɗen. Nde o waɗi do'aare e ti'inaare to' iyoonde toɓ, koo baadel yooftaaki dow lesdi, faa duuɓi tati e lebbi joveego'o.
59005018	Ɓaawo ma'ajum o ɓesdi waɗgo do'aare iyoonde toɓa, ndeen ndiyam toɓi, lesdi boo fuɗni barkaaji.
59005019	Banndiraaɓe am, to goɗɗo mooɗon selii laawol goonga, goɗɗo boo wartirii mo,
59005020	anndee gartirɗo baɗɗo hakke gada e laawol halkere, hisnii yonki ma'ako e maayde, hakkeeji ma'ako ɗuuɗɗi boo no mooytete.
60001001	Miin Biiturus lilaaɗo Yeesu Almasiifu vinndani on ngo'ol ɗereewol, onon suɓaaɓe Allah, laatiiɓe jananɓe, sankitiiɓe nder lesɗe Pontus e Galaatiya e Kapadookiya e Aasiya e Bitiniya.
60001002	Allah Baabiraawo meeɗen suɓii on dow anndaangal muuɗum. Ruhu ma'ako senii on, gam ɗowtanooɗon Yeesu Almasiifu, laaɓnireeɗon gada e ƴiiƴam ma'ako. Allah hokku on moƴƴere e jam ɗuuɗɗum~!
60001003	Maaltemma Allah, Baaba Jawmiraawo meeɗen Yeesu Almasiifu gam o nanii yurmeende meeɗen korey, faa o hokki en yonki kesum gada e ummitineeki Yeesu Almasiifu nder maayɓe. Noon keɓruɗen tammunde goongaare.
60001004	En ndeenti heɓgo barkaaji ɗi Allah resani yimɓe muuɗum toon dow, to ɗi mbonataa, ɗi nyolataa, ɗi ngaylataako.
60001005	Gam on ngoonɗini Allah, o reenrey on baawɗe ma'ako, faa keɓon kisndam ɗam o siryii vannginango on nyannde-darngal.
60001006	Gam ma'ajum mbelmbeltee velvelo manngo, koo nde laatii ɗum kaanduɗum ɓerɗe mooɗon metta seɗɗa jo'oni, gam torraaji feere-feere ɗi torreteeɗon.
60001007	Torraaji ɗiin ngarii gam godaago goonɗinki mooɗon, kul no goongaahi. Koo jiinaariya, fii gutotooɗum, e yiite godortee. Goonɗinki mooɗon boo ɓurii jiinaariya teddungal piw. Sey ki godoree e torraaji ɗi torreteeɗon, gam keɓon yetteego e teddungal e manngu nyannde Yeesu Almasiifu vanngata.
60001008	Koo nde laatii on meeɗaay yi'igo Yeesu, eɗon ngiɗi mo. On ngi'ataa mo jo'oni, ammaa e noon fuu eɗon ngoonɗini mo. On keevii velvelo manngo ngo ɗiiftintaako,
60001009	gam on puɗɗii hewtugo ko ndaaroton gada e goonɗinki mooɗon, waato kisndam yonkiiji mooɗon.
60001010	Annabo'en waɗnooɓe annabaaku caahu ngu Allah waɗani on alkawal muuɗum, liinyi kisndam ɗaam, ndaarii ɗam e hakkiilo.
60001011	Ɓe ndaari heɓtugo ndeye ɗum waɗata, e noye ɗum wa'arata. Ruhu Almasiifu gonɗo nder maɓɓe anndinii ɓe, doole Yeesu Almasiifu torree ko hokka o heɓa teddungal.
60001012	Allah hollii ɓe habaru ɗuum laataaki gam ko'e maɓɓe, ammaa ɗum gam mooɗon. Jo'oni boo, wa'ajotooɓe Habaru Belɗum ngari, ngaddiranii on habaru ɗuum e baawɗe Ruhu Ceniiɗo ivoyɗo gada dow. Faa e malaa'ika'en e ko'e mu''en e ngiɗi fahamugo habaru ɗuum korey.
60001013	Gam ma'ajum, sey ciryooɗon nyumooji mooɗon gam kuugal, peeron gite mooɗon, ndeson tammunde mooɗon fuu dow barkaa ka keɓoton nyannde bannguki Yeesu Almasiifu.
60001014	Ɗowtanee Allah, to' on tokku suunooji ɗi ngonnooɗon nder muuɗum ila ko on anndaano goonga.
60001015	Noon no Allah nodduɗo on o ceniiɗo, onon boo laatee seniiɓe nder ko kuwoton fuu.
60001016	Gam ɗum vinndaama nder Deftere Seniinde~: «~Laatee seniiɓe, gam miin mi ceniiɗo.~»
60001017	Nder do'aare eɗon noddira Allah Baaba, kanko sernanta koo moye fuu deydey e kuugal muuɗum, mo senndindirtaa yimɓe. Gam ma'ajum, timminee balɗe koɗaaku koraniiɗe on nder duuniyaaru e kulol Allah.
60001018	Eɗon anndi on coottaama e finaatawaaji mehereeji ɗi tawɗon gada e maamiraaɓe mooɗon. On coottoraaka e fii de''oojum, kama ajurfaari koo jiinaariya,
60001019	ammaa Yeesu Almasiifu soottorii on e ƴiiƴam muuɗum caɗɗam, kanko nannduɗo e njawdiri laaɓndi, ndi walaa liddaari koo go'otum.
60001020	Allah siryake mo ila duuniyaaru tagaaka, ammaa o vannginii mo nder ɗe'e balɗe cakitiiɗe gam mooɗon.
60001021	Gam ma'ako ngoonɗinɗon Allah, ummitinɗo mo gada maayde, mawninii mo boo. To noon, goonɗinki mooɗon e tammunde mooɗon fuu e ɗoon resii to Allah.
60001022	Gada e tokkugo goonga cenruɗon ko'e mooɗon, faa mbaawɗon yiɗgo banndiraaɓe nder goonɗinki e yiɗde goongaare. Gam ma'ajum ngiɗngiɗtiree korey e ɓernde laaɓnde.
60001023	On ndanyaama danyeeki kesi, wanaa gada e lenyol maayoowol, ammaa gada e lenyol ngol maayata, waato voliinde Allah nde yonki ɗum faa abadaa.
60001024	Gam ma'ajum Deftere Seniinde vi'i~: Ɓiɓɓe-aadama fuu nanndi e huɗo, teddungal maɓɓe boo nanndi e pihindi. Huɗo e yo'ora, pihindi e saama,
60001025	ammaa voliinde Jawmiraawo sottataa faa abadaa. Voliinde ndeen woni Habaru Belɗum ɗum nga'ajinaaɗon.
60002001	Gam ma'ajum, kibinee koo iri ndeye halleende, e fewre, e munaafukaare, e nalwiiru, e nyo'ore fuu.
60002002	Kama no ɓikkon keccon ngiɗiri kosam ɗam walaa jillo, noon onon boo haani ngiɗron voliinde Allah laaɓnde, gam faa nde mawnina on, njottooɗon e heɓgo kisndam.
60002003	Gam Deftere Seniinde vi'i~: «~On meeɗii mbooɗeenga Jawmiraawo.~»
60002004	Ɓaditee Yeesu, gam kanko woni haayre nde yonki nde mahooɓe kibini, ammaa Allah suɓii nde, nde vooɗnde yeeso muuɗum.
60002005	Onon boo, laatee kama kaaƴe ɗe yonki maharuɗe Wuro Allah Seniingo, laatooɗon kawtal aardiiɓe diina seniiɓe, waɗanooɓe Allah sadakaaji ruhu, ɗi o jaɓata gada e Yeesu Almasiifu.
60002006	Gam Deftere Seniinde vi'i~: «~Mi suɓii haayre ɓurdunde, laatiinde fuɗɗoode mahadi wuro am. Mi resey nde nder si'ire Siyoona. Goonɗinɗo haayre ndeen fuu semtintaake sam.~»
60002007	Haayre ndeen e laatii teddunde to mooɗon, onon goonɗinɓe. Ammaa ɓeen ɓe ngoonɗinaay nde, Deftere vi'ii ɓe~: «~Haayre nde mahooɓe kibini, kayre laatii haayre ɓurnde jogaago mahadi,
60002008	ɗum haayre fergoore yimɓe, e haayre do''oore ɓe.~» Yimɓe pergake nde, gam ɓe calake tokkugo bolle Allah, kanjum woni ko Allah siryaninoo ɓe.
60002009	Ammaa onon ngoni jama'aare suɓaande, kawtal aardiiɓe diina Laamiiɗo, lenyol ceniingol, yimɓe ɓe Allah suɓani hoore muuɗum. O suɓii on gam nga'ajinon habaru kuuɗe ma'ako booɗɗe, kanko nodduɗo on nder niɓre, ngarɗon nder jayngol ma'ako kaayniingol~!
60002010	Ndeenno wanaa on yimɓe Allah, ammaa jo'oni on laatake lenyol ma'ako. Ndeenno on keɓaayno yurmeende ma'ako, ammaa jo'oni on keɓii yurmeende ma'ako.
60002011	Yiɗaaɓe am, on laatii hoɗɓe e jananɓe nder ndu'u duuniyaaru. Gam ma'ajum emi toroo on ceedon e giɗaaɗi ɓerɗe mooɗon, gillotooɗi halkugo yonkiiji mooɗon dum.
60002012	Kollee gikku mbooɗngu nder yimɓe heeferɓe, gam koo to ɓe noddirii on halluɓe, e noon fuu doole ɓe ngi'a kuuɗe mooɗon booɗɗe, ɓe teddina Allah nyannde o vanngani ɓe.
60002013	Gam daliila Jawmiraawo, ɗowtanee aardiiɓe duuniyaaru~: gada laamiiɗo ɓurɗo manngu,
60002014	faa e gomna'en ɓe o liloyi, gam ɓe cernana waɗooɓe ko boni, ɓe mana waɗooɓe ko vooɗi.
60002015	Gam nyumo Allah woni cuumon konnduɗe yimɓe ɓe ngalaa ƴoyre, volvooɓe bolle mehereeje, gada e kuuɗe mooɗon booɗɗe.
60002016	Onon on rimɓe, ammaa to' on ngartir ndimaaku mooɗon laato hujja huugo halleende, sey njooɗooɗon jo'onde holleynde on maccuɓe Allah.
60002017	Teddinee yimɓe fuu, ngiɗee banndiraaɓe goonɗinɓe, kulee Allah, teddinee mawɗo lesdi.
60002018	Onon maccuɓe, ɗowtanee jawmiraaɓe mooɗon, teddinee ɓe. To' on ɗowtano ɓe gikku mbooɗngu, koo moƴƴuɓe tan, ammaa faa e sa'atuɓe boo.
60002019	Jarɗo torraa wanaa gam layfi muuɗum, to o munyii gam Allah, o waɗii ko vooɗi.
60002020	To on piyaama gam on mbaɗi layfi, koo to on munyi, ɗume mantortooɗon~? Ammaa to on munyii torraaji keɓɗi on nder kuugal mooɗon booɗngal, ndeen Allah no barkiɗiney on.
60002021	Iri torraaji ɗiin Allah noddiri on, gam Almasiifu boo torraama sabu mooɗon. O ɗalanii on misaalu gam tokkon kosɗe ma'ako.
60002022	O meeɗaay waɗgo hakke, fewre boo meeɗaay vurtaago e honnduko ma'ako.
60002023	Nde ɓe kuɗi mo, o huɗtaaki ɓe, nde ɓe torri mo, o wa'ataaki ɓe. Ammaa o halfini hoore ma'ako Allah, cerniroowo goonga.
60002024	Almasiifu roondake hakkeeji meeɗen dow ɓanndu muuɗum wakkaci o ɓilaa dow gaafagal, gam ceeden e hakke, poofen nder aadilaaku. «~Gada e nawnanɗe ma'ako keɓɗon hoyneego.~»
60002025	On laatinoo kama baali kalkuɗi, ammaa jo'oni on ngartiraama to gaynaako, deeneyɗo yonkiiji mooɗon.
60003001	Onon rewɓe ɗowtanee worɓe mooɗon, gam koo to ɓe tokkaay voliinde Allah, gikku mooɗon mbooɗngu e waawi waylitoygo ɓe, koo to on mbolvanaay ɓe voliinde Allah koo wo'ore,
60003002	gam ɓe ngi'ey no kuuɗe mooɗon laaɓri e no teddinirton ɓe.
60003003	To' mbooɗndam mooɗon laato ɗam ɓanndu tan, kama mooraago, e haɓɓugo koɗi jiinaariya, e ɓornaago kolte booɗɗe,
60003004	ammaa ngooree mbooɗndam mooɗon laatoo ɗam ɓernde, waato ɓernde nde munyal e jam. Kanjam woni mbooɗndam tabbitoojam, ɓurɗam yeeso Allah.
60003005	Bana nii rewɓe seniiɓe ndeenno kolliri mbooɗndam mu''en e resgo tammunde maɓɓe e Allah, ɓe ɗowtanii worɓe maɓɓe.
60003006	Noon Saaratu ɗowtoranii koree muuɗum Ibraahim, faa o noddiri mo jawmiiko. Onon boo, on laatake ɓiɓɓe Saaratu, kul on kuwii ko vooɗi, on kulaay saaydingo goonɗinki mooɗon.
60003007	Onon worɓe boo, njooɗodee e rewɓe mooɗon noon no haani. Anndee, semmbee debbo fotaa e ɗum gorko. Teddinee ɓe, gam onon e maɓɓe fuu on keɓii barkaa ngo'ota, waato yonki ɗum faa abadaa. Mbaɗee ɗum, gam to' goɗɗum haɗ do'aaje mooɗon.
60003008	Jo'oni kam, sey nyumo mooɗon laatoo wo'oto, njurmindiree, ngiɗngiɗtiree e yiɗde mbanndiraagu, mballindiree, leestinee ko'e mooɗon.
60003009	To' on mba'atoro halleende e halleende, koo kuɗdi e kuɗdi, ammaa mba'atoree barkaa, gam ma'ajum Allah noddi on faa keɓon barkaa.
60003010	Gam Deftere Seniinde vi'i~: «~Giɗɗo foofaango vooɗngo, e velvelo nder balɗe muuɗum, sey o woora bolle kalluɗe, o woora fewre boo.
60003011	O woora huugo ko halli, o waɗa ko vooɗi~: o yillo jam, o yilloo ɗum e ɓernde ma'ako fuu.
60003012	Gam gite Jawmiraawo e cutii goonga'en dum, emo yewanii do'aaje maɓɓe, ammaa emo wanyi waɗooɓe ko halli.~»
60003013	Moye torrata on kul on ti'inii huugo ko vooɗi~?
60003014	Ammaa on barkiɗinaaɓe to yimɓe torrii on gam huugo ko vooɗi. To' on kul yimɓe ɓeen, to' hakkiilooji mooɗon njiiɓo~!
60003015	Teddinee Almasiifu nder ɓerɗe mooɗon, gam o Jawmiraawo mooɗon. Sey wakkaci fuu ciryooɗon toontaago ƴamooɓe on daliila tammunde mooɗon.
60003016	Ammaa toontoree ɓe e leestinki hoore, mawninee ɓe, to' nyumooji ɓerɗe mooɗon pel on. Ndeen yimɓe ɓeen, hallinooɓe kuuɗe mooɗon booɗɗe ɗe kuwoton gam on tokkii laawol Almasiifu, no cemtey.
60003017	Torreego gam kuugal booɗngal, to ɗum nyumo Allah, ɓurii torreego gam kuugal kallungal.
60003018	Gam Almasiifu e hoore muuɗum torraama, faa o maayi gam hakkeeji yimɓe fuu, nde wo'ore faa abadaa. Kanko mo walaa hakke, o maayanii yimɓe ɓe hakke, gam o ɓattina on to Allah. O waraama e ɓanndu ma'ako, o ummitinaama e Ruhu.
60003019	E Ruhu oon Yeesu yahi, wa'ajiniroyi yonkiiji maayɓe omndaaɗi nder kaso.
60003020	Yonkiiji ɗiin ngoni yimɓe salinooɓe tokkugo Allah nder jaamaniiru Nuhu. Wakkaci ɗuum, Allah munyanii ɓe faa Nuhu sehi akali makki. Ammaa yimɓe seɗɗa tan natti akali kiin, waato yimɓe njoveetato, kisi ndiyam ɗaam.
60003021	Ndiyam ɗaam e laatii misaalu ko sappinta on baptisma ila ɗum waraay. Gada e ma'ajum kisɗon jo'oni. Baptisma ɗuum laataaki gam ittugo tuhundi ɓanndu, ammaa gam waɗgo alkawal tokkugo Allah e nyumo ɓernde laaɓngo. Gada e ummitineeki Yeesu Almasiifu baptisma hisnirta on.
60003022	Kanko ƴeentuɗo dow, emo jooɗii e junngo Allah nyaamo, malaa'ika'en e laamiiɓe e baawɗeeji asama fuu ɗowtanake mo.
60004001	Nde laatii Almasiifu torraama nder ɓanndu, onon boo sey ciryooɗon ɓerɗe mooɗon ndartanooɗon torraaji kama Almasiifu. Gam torriiɗo nder ɓanndu seedi e hakke.
60004002	To noon, gada jo'oni faa timmoode balɗe mooɗon nder duuniyaaru, tokkee ko Allah yiɗi, ngooree tokkugo giɗaaɗi ɓanndu.
60004003	Jo'onde nde njooɗinooɗon nder ko yimɓe heeferɓe kuwata heƴi. On njooɗakeno nder njeenu e tokkugo giɗaaɗi ɓanndu e yare-yare e pijirle kalluɗe e tokkugo gumkiiji, fii nyidduɗum.
60004004	Jo'oni ɗum haaynake ɓe korey gam on ɗalii hawtugo e maɓɓe nder kuuɗe kalluɗe, kanjum waɗi eɓe njaasna on dum.
60004005	Ammaa ɓe ndaroyto yeeso Allah, ɓe ngeccoo mo ko ɓe mbaɗi fuu, gam Allah siryake sernango maayɓe e foofooɓe fuu.
60004006	Kanjum waɗi faa e maayɓe nga'ajinaa Habaru Belɗum, koo nde laatii ɓe maayi, kama no yimɓe fuu maayrata, e noon fuu ɓe poofey noon no Allah foofrata.
60004007	Timmoode ku'uje fuu ɓadake. Gam ma'ajum, kakkilee, ndeenee ko'e mooɗon, gam mbaawon waɗgo do'aare.
60004008	Ko ɓuri manngu fuu woni, ngiɗngiɗtiron e ɓernde wo'ore, gam yiɗde e ya'afoo hakkeeji ɗuuɗɗi.
60004009	Njaɓɓee hoɗɓe nder gure mooɗon e velvelo, naa e hissa.
60004010	Allah hokkii koo moye mooɗon fuu kokkal muuɗum. Kuutiniree kokke ɗeen gam nafron ɗe woɓɓe, ndeen on laatake reennaaɓe kokke Allah vooɗɓe.
60004011	Ga'ajotooɗo, sey wa'ajina bolle Allah tan. Balloowo woɓɓe boo, sey vallira ɓe e semmbee ɗum Allah hokki ɗum. Gam Allah teddinee nder kuuɗe ɗeen fuu gada e Yeesu Almasiifu. Teddungal e baawɗe laatanoo mo faa abadaa~! Aamiin~!
60004012	Yiɗaaɓe am, to' torraa ngareyka to mooɗon gam godaago on, haayno on. Koo to ka naawri ba yiite, to' on ndaar ka kama ka haanaa heɓgo on.
60004013	Ammaa nanee belɗum to on kawtii e Yeesu Almasiifu nder torraaji, faa keevon velvelo ngo walaa keerol to teddungal ma'ako vanngi.
60004014	Barkaa laatanto on, to yimɓe njaltinirii on gam innde Yeesu Almasiifu, gam e ɗum holla Ruhu tedduɗo, waato Ruhu Allah, e wondi e mooɗon.
60004015	To' koo go'oto nder mooɗon yar torraa gam o baɗoowo war-hoore, koo gujjo, koo kuwoowo ko vooɗaa, koo nattoowo ko walanaa ɗum.
60004016	Ammaa to goɗɗo mooɗon torraama gam o tokkuɗo Yeesu, to' o nan cemtuɗum, ammaa sey o yetta Allah gam o raaraama tokkuɗo Almasiifu.
60004017	Wakkaci Allah sernanta yimɓe ɓadake, o fuɗɗirey yimɓe ma'ako tawo. To o fuɗɗirii en, enen, ndeen ɗume laatanto ɓeen saliiɓe jaɓgo Habaru Allah Belɗum~?
60004018	Gam Deftere vi'i~: «~To kisndam saɗanii goongaajo, ndeen ɗume laatantoo yimɓe ɓe ngoonɗinaay Allah e waɗooɓe hakke~?~»
60004019	Gam ma'ajum, torraaɓe dow nyumo Allah fuu, sey ɓe ti'inoo waɗgo kuuɗe booɗɗe, nder halfingo ko'e maɓɓe e Allah tagoowo, kebbinoowo alkawal muuɗum.
60005001	Miin Biiturus, emi toroo on, onon darvanooɓe goonɗinɓe, gam miin boo mi aardiiɗo goonɗinɓe, caayduujo torraaji Yeesu Almasiifu. Kadimaa boo, ɗo'o yeeso mi heɓey geɗal nder teddungal ma'ako nyannde o vittoyi. Gam ma'ajum, emi toroo on~:
60005002	ndeenee ikiliisiya ka Allah reenni on, kama no gaynaako reenrata baali muuɗum. To' on ndeenru ka doole, ammaa e ɓernde laaɓnde kama no Allah yiɗiri. To' on kuu ɗum gam heɓgo ceede e laabi leliiɗi, ammaa kuuree ɗum e ɓernde laaɓnde.
60005003	To' on kollu manngu dow yimɓe ɓe Allah hokki on, ammaa laatanee ɓe misaalu ɗum ɓe tokkata.
60005004	Ndeen to Gaynaako Mawɗo oon vanngi, on keɓey giifol manngu ngol waylataako faa abadaa.
60005005	Onon boo kaye'en, ɗowtanee mawɓe. On fuu, kollindiree leestinaare nder kuuɗe mooɗon, gam Deftere Seniinde vi'i~: «~Allah e wanyi mawnitiiɓe, ammaa emo hokka leestinɓe ko'e mu''en caahu ma'ako.~»
60005006	Gam ma'ajum leestinee ko'e mooɗon yeeso Allah Jawmu baawɗe, gam o ɓanta on nder wakkaci ɗum o suɓi.
60005007	Kokkee Allah ɓillaaje mooɗon fuu, gam emo reeni on.
60005008	Kakkilee, ndeenee ko'e mooɗon gam ganyo mooɗon Ceyɗaan e ɗoon yiiloo kama mawndu veelaandu, o ɗoon yilloo mo o nyaami.
60005009	Ndartee mo, cemmbiɗee nder goonɗinki mooɗon, gam eɗon anndi banndiraaɓe goonɗinɓe nder duuniyaaru fuu e ɗoon njara torraaji iri ɗi torreteeɗon.
60005010	To on torraama wakkaci seɗɗa fuu, ndeen Allah mo yiɗde nodduɗo on, gam natton teddungal muuɗum tabbitngal nder kawtal e Yeesu Almasiifu, kanko o laatiney on timmuɓe, o semmbiɗiney on, o tabbitina on, o waɗa ndarooɗon e semmbee.
60005011	Baawɗe tabbitana mo faa abadaa~! Aamiin.
60005012	Siilas mo ndesmi no banndiraawo koolniiɗo, valli yam vinndango on ngo'ol ɗereewol damungol. Mi vinndii ngol gam mi holla on ko woni caahu Allah goongajum. Cemmbiɗee nder caahu nguun~!
60005013	Jama'aare goonɗinɓe wonɓe lesdi Babiila, ɓe Allah suɓi noon no o suɓri on, kinnii on. Markus boo laatiiɗo ɓiyam nder goonɗinki hinnii on.
60005014	Kinnindiree e hinnoore kama nde yiɗruɓe. Jam wondu e mooɗon, onon hawtuɓe e Yeesu Almasiifu~!
61001001	Ngo'ol ɗereewol ivii to am, miin Simon Biiturus, maccuɗo Yeesu Almasiifu e lilaaɗo ma'ako. Emi hinna on, onon heɓɓe goonɗinki ki darajja iri ki min keɓi. En keɓrii goonɗinki kiin gada e aadilaaku Yeesu Almasiifu, Allah meeɗen e kisnoowo en.
61001002	Anndal ngal annduɗon Allah e Yeesu Jawmiraawo meeɗen ɓesdan on barkaa e jam.
61001003	Allah hokkii en koo ɗume ko nafata en nder foofaango meeɗen iri ngo ɗowtaniiɓe mo. O hokkirii en ɗum e baawɗe ma'ako e anndugo mo, kanko nodduɗo en kawten e ma'ako teddungal e mbooɗirka.
61001004	Noon o wa'arani en alkawalji mawɗi booɗɗi. O waɗii ɗi gam laatooɗon hawtuɓe e ma'ako nder tabiya ma'ako, kison suunooji kalluɗi gonɗi nder duuniyaaru.
61001005	Gam ma'ajum, ti'inee ɓesdon mbooɗirka dow goonɗinki mooɗon, dow mbooɗirka ɓesdon anndugo Allah,
61001006	dow anndal ɓesdon reengo hoore, dow reengo hoore ɓesdon munyal, dow munyal ɓesdon ɗowtanaago Allah,
61001007	dow ɗowtanaago Allah ɓesdon yiɗgo banndiraaɓe, dow yiɗgo banndiraaɓe boo, ɓesdon yiɗde goongaare.
61001008	To faa iri ɗi'i gikkuuji e ngoodi nder mooɗon, to faa eɗi ɓesdoo nder mooɗon dum, ɗi laatiney on ti'iniiɓe, yahooɓe yeeso nder anndugo Jawmiraawo meeɗen Yeesu Almasiifu.
61001009	Ammaa mo walaa iri ngun ɗoon gikku fuu, laatake bumɗo mo yi'ataa to woɗɗi. O yeggitii Allah laɓɓiniino mo gada e hakkeeji ma'ako kihiɗi.
61001010	Gam ma'ajum onon banndiraaɓe, ti'inee jogaago noddoore nde Allah noddi on, e cuɓol ngol o suɓi on. To on mbaɗii noon, on ndo''ataako sam~!
61001011	Noon keɓroton laawol nattugo laamu tabbitngu ngu Jawmiraawo meeɗen Yeesu Almasiifu kisnoowo en.
61001012	Mi tokkey hiimtingo on habaru ɗuum wakkaci fuu, koo nde laatii on anndi ɗum, on tabbitii boo nder goonga ka njaɓɗon.
61001013	To faa emi foofa, mi nyumii e haani mi findina hakkiilooji mooɗon gada e hiimtingo on habaru ɗuum.
61001014	Emi anndi mi ɓadake ɗalgo duuniyaaru, kama ko Jawmiraawo meeɗen Yeesu Almasiifu anndinnoo yam.
61001015	Gam ma'ajum mi waɗey ko mbaawmi fuu gam kiimtooɗon habaru ɗuum ɓaawo maayde am.
61001016	Nde min anndini on garol Jawmiraawo meeɗen Yeesu Almasiifu e baawɗe muuɗum, min anndiniraay on ɗum e tahaleeji yimɓe. Ammaa min ngi'ii teddungal ma'ako e gite amin.
61001017	Daahir, Allah Baabiraawo hokkii mo teddungal e manngu. Wakkaci ɗuum Allah mo teddungal manngal vi'i~: «~O'o woni Ɓiyam giɗaaɗo mo naneymi belɗum muuɗum.~»
61001018	Minon e ko'e amin, min nanii voliinde ndeen ivoynde dow, nde min ngondunoo e ma'ako dow vaamnde seniinde.
61001019	Ɗum semmbiɗinii goonɗinki meeɗen dow ko annabo'en mbi'inoo ndeenno. E haani ngewanooɗon bolle maɓɓe, gam ɗe laatanoo on kama fitila njaynotooka nder niɓre. Tokkee ka faa veeta. Ndeen hoodere fajiri no ɗelkey nder ɓerɗe mooɗon.
61001020	Emi yiɗi anndon laaɓɗum, walaa baawɗo fassaraago defte annabo'en e hoore muuɗum noon no yiɗiri.
61001021	Gam walaa annabaaku meeɗi iɓgo e nyumo neɗɗo, ammaa Ruhu Ceniiɗo, kam hokki annabo'en baawɗe volvugo ko Allah vi'i ɓe.
61002001	Noon no annabo'en fevooɓe ngardunoo nder lenyol Isiraa'iila ndeenno, noon boo ekkitinooɓe fevooɓe mbanngirta nder mooɗon. Ɓe ngaddaney on ekkitinol fewre kalkoowol, faa ɓe njedda Jawmiraawo coottiiɗo ɓe. Noon ɓe pooɗranta ko'e maɓɓe halkere yaawnde.
61002002	Yimɓe ɗuuɗɓe no tokkey kuuɗe maɓɓe kalluɗe. Ɓe laatoto daliila hallingo laawol goonga.
61002003	Koɗey ceede no waɗey ɓe ekkitina on habaruuji peve gam ɓe nyaamra on riiba. Ammaa ceri'a maɓɓe taƴaama ilaa, halkere boo e ɗoon reenti ɓe.
61002004	Koo malaa'ika'en ndeenno waɗɓe hakke maa, Allah wooraay ɓe ɓe eltaaka. O ferii ɓe nder yiite jahannama. O haɓɓirii ɓe sarkaaji nder niɓre. Eɓe ndeenti nyannde ceri'a.
61002005	Koo yimɓe duuniyaaru ndeenno boo, Allah wooraay ɓe, ɓe eltaaka. Ammaa o rufii ndiyam ƴufaana dow yedduɓe Allah, o hisni Nuhu ga'ajinoowo goonga, kam e yimɓe njoveeɗiɗo tan.
61002006	Kadimaa Allah sernanii ci'e Sodoma e Gomora, halkirii ɗe yiite, ɗe laatii ndo'oka, gam halluɓe fuu ngi'a ko tammii heɓgo ɗum'en.
61002007	O hisnii Luutu neɗɗo goongaajo, gam halleende yimɓe ci'e ɗeen mettinii ɓernde Luutu korey.
61002008	Luutu goongaajo oon, jooɗake nder yimɓe halluɓe. Nyalaande fuu ɓernde ma'ako e naawa korey, gam kuuɗe maɓɓe kalluɗe ɗe o yi'ata e ɗe o nanata.
61002009	To noon, Jawmiraawo e anndi no hisnirta ɗowtaniiɓe mo e torraaji mu''en. Emo anndi boo no o jogortoo halluɓe faa nyannde ceri'a,
61002010	ɓurna muuɗum ɓeen tokkuɓe giɗaaɗi ɓalli mu''en e yaviiɓe manngu Jawmiraawo. Ɓe'e ekkitinooɓe fevooɓe, ɓe cemtataa sam, ɓe mawnitii ɓe, ɓe kulataa huɗgo koo mawɓe asama.
61002011	Koo malaa'ika'en ɓurɓe ekkitinooɓe ɓeen semmbee e baawɗe, kuɗataa mawɓe ɓeen yeeso Jawmiraawo.
61002012	Ammaa ɓe'e yimɓe, ɓe tokkii tabiya maɓɓe, ɓe ngalaa hakkiilo kama diiwe ladde dimaaɗe gam nanngee mbaree. Eɓe ɗoon kuɗa ɗuum ko ɓe pahamaay. Allah no halkey ɓe kama diiwe ladde.
61002013	Ɓe mbiyorte halleende nde ɓe kallirannoo woɓɓe. Eɓe nana belɗum waɗgo giɗaaɗi ɓalli maɓɓe kalluɗi, faa e yeeso gite yimɓe. Eɓe nyaamda e mooɗon, eɓe nana belɗum majjingo on. Jo'onde maɓɓe e laatii semtunde.
61002014	Raartugo rewɓe yeenooɓe tan woni nyumo maɓɓe dum, ɓe comataa waɗgo hakke sam. Eɓe majjina ɓe goonɗinki mu''en semmbiɗaa. Ɓerɗe maɓɓe keevii koɗey ceede. Daahir eɓe nder la'anoore Allah.
61002015	Ɓe celii laawol goonga, ɓe kalki, ɓe tokkii laawol Balaama ɓii Beyor, giɗɗo waɗgo halleende gam heɓa ceede.
61002016	Ammaa o felaama dow boofol ma'ako. Njaakiwa nga meeɗaay volvugo, volvanii mo e voliinde neɗɗo, nga haɗi mo waɗgo vemmbere ndeen.
61002017	Ɓe'e ekkitinooɓe fevooɓee nanndi e ɓulli ɗi ngalaa ndiyam, e duule ɗe henndu soggata. Allah siryake niɓre ɓaleere kurum gam maɓɓe.
61002018	Eɓe mantoroo bolle mehereeje. Eɓe ngilloo huutinirgo suunooji kalluɗi gam ɓe esta yimɓe vurtoynooɓe nder ɓe anndaa Allah ko neeɓaay.
61002019	Eɓe mbi'a, ɓe'e yimɓe no laatoto rimɓe, ammaa kamɓe e ko'e maɓɓe ɓe maccuɓe hakke, gam ko jaalii neɗɗo fuu, laatinii mo maccuɗo ma'ajum.
61002020	To goɗɗo e anndi Jawmiraawo meeɗen Yeesu Almasiifu, faa o heɓii hisneego e baawɗeeji duuniyaaru kalkooji. Ndeen o vittii nder ma'aji, faa ɗi njaalii mo. Daahir timmoode ma'ako no ɓurey fuɗɗoode ma'ako hallugo.
61002021	Kul iri ɓe'e yimɓe anndaayno laawol goonga maa, daa ɗum ɓuraniino ɓe, dow e anndugo ngol, ndeen vitta ɓaawo, woora tokkugo dooka ceniika ka ɓe kokkaa.
61002022	Ko ɓe mbaɗi, fotii deydey e balndol bi'ingol~: «~Kareeru tuuti, so''ake tahii tuutam muuɗum.~» E bi'ingol kadimaa~: «~Ngaduwa lootaanga so''ake tallake nder loɓokke.~»
61003001	Yiɗaaɓe am, ngo'ol woni ɗereewol am ɗiɗaɓol ngol mbinndanmi on. Nder ɗereeji am ɗiɗi ɗiin fuu, mi raari hiimtingo on ko ekkitinooɗon, gam mi findina nyumooji mooɗon booɗɗi.
61003002	Emi yiɗi kiimtooɗon bolle ɗe annabo'en seniiɓe mbolvunoo ila ndeenno. Kiimtee boo ekkitinol Jawmiraawo meeɗen kisnoowo ngol lilaaɓe ngaddani on.
61003003	Aran fuu emi yiɗi anndon~: Nder balɗe timmoode duuniyaaru, tokkuɓe giɗaaɗi ɓalli mu''en no ngarey. Ɓe njaltinira on,
61003004	ɓe mbi'ey~: «~Yeesu waɗaniino on alkawal no wartey, ee toye mo~? Goonɗinɓe aartuɓe en maayii ilaa, ammaa fii fuu e ɗoon noon no wontiri, ila fuɗɗam duuniyaaru faa hannde.~»
61003005	Yimɓe ɓeen calake anndugo ka'a goonga~: Ndeenno, Allah tagirii dow e lees e voliinde muuɗum. O tagiri lesdi e ndiyam, o vurtini ndi e ndiyam.
61003006	Gada e ndiyam ƴufaana boo, Allah halkirnoo duuniyaaru ndeenno.
61003007	Jo'oni boo, dow e lees ko ngi'oton, voliinde Allah ndeen kam jogii ɗum tawo, faa nyannde ɗum wuletee e yiite, nyalaande nde ɗum sernanta halluɓe.
61003008	Yiɗaaɓe am, to' on njeggit ɗu'um~: to Jawmiraawo, nyalaande wo'ore e nanndani mo e duuɓi dubuu, duuɓi dubuu boo e nanndani mo e nyalaande wo'ore.
61003009	Woɓɓe e ɗoon mbi'a Jawmiraawo neeɓii hebbinaay alkawal muuɗum, ammaa naa ɗum noon. O munyanii yimɓe, gam o yiɗaa koo go'oto halka, ammaa emo yiɗi yimɓe fuu tuuba.
61003010	E noon fuu, Jawmiraawo no wartey daahir. O warey kama no gujjo wardata. Nyanndeere ndeen, assamaaji no majjey e olko semmbiɗngo. Ku'uje ko woni asama fuu no nguletee e yiite. Duuniyaaru e ko woni nder ma'aru fuu no majjey.
61003011	Nde laatii ku'uje ɗe'e fuu no kalkirey kama nii, on anndi no haani njooɗorooɗon. Sey njooɗooɗon jo'onde seniinde, tokkon Allah e goonga nder koo ɗume fuu.
61003012	Sey on laatoo reentuɓe nyalaande Allah. Ti'inee huugo ila nde waraay, gam nde wara jaawɗum. Nyalaande ndeen assamaaji no nguletee ɗi kalkee. Ko woni dow fuu no narkoto nder yiite.
61003013	Ammaa, Allah waɗanii en alkawal no hokkey en asama kesa e lesdi kesri, toon to aadilaaku woni dum. Kanjum ndeentuɗen.
61003014	Gam ma'ajum yiɗaaɓe am, nde laatii on ndeenti nyalaande bittoyki Jawmiraawo, ti'inee jooɗaago jo'onde laaɓnde, nde walaa feloore yeeso Allah, gam njooɗooɗon jam hakkunde mooɗon e ma'ako.
61003015	To' on njeggit munyal ngal Jawmiraawo meeɗen waɗani en, ngal omtanii on laawol hisgo. Bulus, banndii'en giɗaaɗo boo, vinndani on haala kaan gada e hikima ka Allah hokki mo.
61003016	Nder ɗereeji ma'ako ɗi o vinndi fuu, emo volva dow haala kaan. Ɗereeji ma'ako boo e ngoodi bolle caɗɗe heɓtaago. Yimɓe ɓe ngalaa anndal, ɓe goonɗinki mu''en cemmbiɗaa, e mbonna ma'ana ma'aje, kama noon no ɓe mboovi bonnirgo goɗɗe aayaaje Allah. Gam ma'ajum, eɓe pooɗana ko'e maɓɓe halkere.
61003017	Ammaa onon yiɗaaɓe am, nde laatii on aartii on anndinaama ku'uje ɗeen, ndeenee ko'e mooɗon gam to' saliiɓe tokkugo Allah estir on peve mu''en, ɓe cottina on to ndarinooɗon e semmbee.
61003018	Mawniree caahu e anndugo Jawmiraawo meeɗen Yeesu Almasiifu kisnoowo en. Teddungal laatanoo mo gada jo'oni faa abadaa~! Aamiin~!
62001001	Emin mbinndana on habaru goɗɗo bi'eteeɗo Voliinde, goonɗo ila fuɗɗam. Min nanii habaru ma'ako, min ngi'ii mo e gite amin, min ndaarii mo, min meemii mo e juuɗe amin. Kanko woni voliinde hokkoore yimɓe yonki.
62001002	Yonki kiin vannginaama. Min ngi'ii ki, min caaydii dow ma'aki. Min caaydinii on kanki woni yonki ɗum faa abadaa, gonnooki to Baabiraawo, bannginaaki e amin.
62001003	Ko min ngi'i e ko min nani, kanjum min ngeccotoo on, gam onon boo kawton e amin, minon hawtuɓe e Baabiraawo e Ɓiyum Yeesu Almasiifu.
62001004	Emin mbinndana on ɗum, gam faa velvelo meeɗen heeva.
62001005	Habaru ɗum min nani to Almasiifu, kanjum min ngeccotoo on, waato Allah o jayngol, niɓre walaa to ma'ako sam.
62001006	To en mbi'ii en kawti e ma'ako, ammaa en njooɗii nder niɓre, en pevii, en tokkaay goonga.
62001007	Ammaa to en njooɗii nder jayngol, noon no Allah e hoore muuɗum jooɗorii nder ma'agol, ndeen kam en laatoto hawtuɓe hakkunde meeɗen. Ƴiiƴam Ɓiyiiko Yeesu boo, no laɓɓiney en gada e hakkeeji meeɗen fuu.
62001008	To en mbi'ii en ngalaa hakke, en pevanii ko'e meeɗen, goonga boo walaa nder meeɗen.
62001009	Ammaa to en ngeccake Allah hakkeeji meeɗen, kanko o koolniiɗo, kebbinoowo alkawal ma'ako, o ya'afanto en, o laɓɓina en gada e koo ndeye halleende meeɗen fuu.
62001010	To en mbi'ii en mbaɗaay hakke, en laatinii Allah pevoowo, voliinde ma'ako boo walaa nder ɓerɗe meeɗen.
62002001	Ɓikkon am, mi vinndanii on ɗum gam to' on mbaɗ hakke. Ammaa to goɗɗo waɗii hakke, en ngoodi keedanoowo en yeeso Baabiraawo, waato Yeesu Almasiifu goongaajo.
62002002	Kanko sakki yonki ma'ako gam hakkeeji meeɗen nja'afee. Wanaa gam hakkeeji meeɗen tan, ammaa gam hakkeeji yimɓe duuniyaaru fuu.
62002003	To en ɗowtanake dookaaji Allah, kanjum hollata en anndi mo.
62002004	Biiɗo e anndi Allah, ammaa ɗowtanaaki dookaaji ma'ako, o pevoowo, goonga walaa nder ma'ako.
62002005	Ammaa to neɗɗo tokkii voliinde Allah, daahir yiɗde Allah heevii nder muuɗum. Noon anndirten en njooɗii nder kawtal e Allah.
62002006	Biiɗo e wondi e Allah, sey jooɗoroo noon no Almasiifu jooɗori.
62002007	Banndiraaɓe am ɓe ngiɗmi, ko mbinndanmi on wanaa ɗum dooka kesa, ammaa ɗum dooka neeɓka ka annduɗon ilaa. Dooka neeɓka kaan woni habaru ɗum nannooɗon.
62002008	Ammaa e noon fuu, dooka ka mbinndanmi on jo'oni e laatii kesa. Goonga dooka kaan vanngii nder Almasiifu, ka vannginaama nder mooɗon onon boo. Gam niɓre e dilla, jayngol goongawol fuɗɗii yaynaago.
62002009	To goɗɗo vi'ii nder jayngol woni, ammaa e wanyi banndum, ndeen kam nder niɓre o woni faa jo'oni.
62002010	Giɗɗo banndum nder jayngol jooɗii, o laatataako daliila fergere goɗɗo boo.
62002011	Ganyɗo banndum nder niɓre jooɗii, nder niɓre boo o yahata, o anndaa to o fa'i, gam niɓre vumnii mo.
62002012	Ɓikkon, mi vinndanii on gam hakkeeji mooɗon nja'afaama barkaa Almasiifu.
62002013	Baabaaji, mi vinndanii on gam eɗon anndi goonɗo ila fuɗɗam. Kaye'en, mi vinndanii on gam on njaalake Kalluɗo.
62002014	Ɓikkon, mi vinndanii on gam eɗon anndi Baabiraawo. Baabaaji, mi vinndanii on gam eɗon anndi goonɗo ila fuɗɗam. Kaye'en, mi vinndanii on gam on ngoodi semmbee, voliinde Allah e jooɗii nder mooɗon, kadimaa on njaalake Kalluɗo.
62002015	To' on ngiɗ duuniyaaru, e ko woni nder ma'aru fuu. Gam giɗɗo duuniyaaru waawataa yiɗgo Baabiraawo.
62002016	Ko woni nder duuniyaaru, waato giɗaaɗi ɓanndu e giɗaaɗi gite e mantoraago ko woodi, ɗum fuu ɗum ivoyaay to Baabiraawo, to duuniyaaru ɗum ivi.
62002017	Duuniyaaru e giɗaaɗi kalluɗi gonɗi nder ma'aru fuu no ngutoto, ammaa baɗoowo ko Allah yiɗi no tabbitey faa abadaa.
62002018	Ɓikkon am, timmoode ɓadake. On nanii ganyo Almasiifu no warey. Too, jo'oni wanywanyɓe Almasiifu ɗuuɗɓe ngari. Kanjum anndinta en timmoode ɓadake.
62002019	Wanywanyɓe Almasiifu ɓeen, nder meeɗen ɓe ivi, ndeen maa ɓe laataakino ɓe meeɗen e goonga. Gam kul ɓe laatino ɓe meeɗen e goonga, daa ɓe njooɗodotono e meeɗen, ammaa burtaaki maɓɓe hollii ɓe laataaki ɓe meeɗen.
62002020	Onon boo, Almasiifu hokkii on Ruhu Ceniiɗo, kanjum waɗi on fuu annduɗon goonga.
62002021	Wanaa gam on anndaa goonga mbinndanmi on, ammaa gam eɗon anndi ka. Kadimaa eɗon anndi fewre fuu ivataa nder goonga.
62002022	Kadi, moye woni pevoowo~? Oon caliiɗo Yeesu woni Almasiifu, kanko woni pevoowo. Caliiɗo Allah Baabiraawo e Ɓiɗɗo boo, kam woni ganyo-Almasiifu.
62002023	Koo moye salii Ɓiɗɗo waldaa e Baabiraawo, ammaa caaydinɗo Ɓiɗɗo e wondi e Baabiraawo.
62002024	Ti'inee jogaago ko nanɗon ila arande nder ɓerɗe mooɗon. To bolle ɗe nanɗon ila arande e njooɗii nder ɓerɗe mooɗon, ndeen onon boo, on njooɗoto nder kawtal e Ɓiɗɗo e Baabiraawo fuu.
62002025	Raa alkawal ngal Almasiifu waɗani en, waato yonki ɗum faa abadaa.
62002026	Ɗuum ko mbinndanmi on, mi vinndii ɗum dow majjinooɓe on.
62002027	Onon boo, Ruhu Ceniiɗo mo Almasiifu hokki on, e jooɗii nder mooɗon. Gam ma'ajum on ndaarataa ekkitinoowo feere, gam Ruhu ma'ako e ekkitina on koo ɗume. Ko o ekkitinta on boo, no goonga, naa no fewre. Sey njooɗooɗon nder kawtal e Almasiifu, noon no Ruhu ma'ako ekkitiniri on.
62002028	Jo'oni ɓikkon am, njooɗee nder kawtal e Almasiifu, ndeen en kulataa nyannde nde o vanngata, en cemtataa boo nyannde bittoyki ma'ako.
62002029	To on anndi Almasiifu no goongaajo, anndee boo kuwoowo goonga fuu laatake ɓiɗɗo Allah.
62003001	Ndaaree manngu yiɗde nde Baabiraawo yiɗi en, faa en noddaama ɓiɓɓe Allah. Noon boo laatiiɗen. Ndu'u duuniyaaru anndaa en, gam ndu anndaa Baabiraawo.
62003002	Yiɗaaɓe am, jo'oni en laatii ɓiɓɓe Allah. Ko laatoytooɗen vannginaaka tawo. Ammaa eɗen anndi to Almasiifu vanngii, en nanndey e ma'ako, gam en ngi'ey mo, noon no o va'i.
62003003	Desɗo tammunde muuɗum to ma'ako fuu, sey laaɓna ɓernde muuɗum noon no Almasiifu laaɓri.
62003004	Baɗɗo hakke fuu, voofii Dooka Allah, gam waɗgo hakke woni voofgo Dooka Allah.
62003005	Eɗon anndi Almasiifu vanngii faa itta hakkeeji meeɗen, gam kanko, hakke meemaay mo sam.
62003006	Jooɗiiɗo nder Almasiifu fuu tokkataa waɗgo hakke. Baɗoowo hakke yi'ataa mo, anndataa mo boo.
62003007	Ɓikkon am, ti'inee to' goɗɗo estu on~! Goongaajo woni kuwoowo goonga, kama no Almasiifu laatorii goongaajo.
62003008	Baɗoowo hakke fuu no ɓii Ceyɗaan, gam Ceyɗaan e waɗa hakke ila fuɗɗam. Kanjum waɗi Ɓiɗɗo Allah wari, gam halkugo kuuɗe Ceyɗaan.
62003009	Laatiiɗo ɓii Allah fuu yahataa yeeso e waɗgo hakke, gam Ruhu mo Allah waɗi nder ɓernde ma'ako oon e jooɗii nder ma'ako. O waawataa o tokka waɗgo hakke, gam emo laatii ɓii Allah.
62003010	Mo huwataa goonga, e mo yiɗaa banndum fuu laataaki ɓiɓɓe Allah, kanjum senndindirta ɓiɓɓe Allah e ɓiɓɓe Ceyɗaan.
62003011	Habaru ɗum nanɗon ila fuɗɗam woni ngiɗngiɗtiren.
62003012	To' en laato kama Kaayinu tokkuɗo Ceyɗaan, faa o wari minyiiko. Gam ɗume o wari mo~? Kaayinu warii mo gam kuuɗe muuɗum no kalluɗe, ammaa kuuɗe minyiiko no goongaaje.
62003013	Banndiraaɓe am, to duuniyaaru wanyii on, to' ɗum haayno on.
62003014	Enen kam, yiɗde nde ngiɗɗen banndiraaɓe meeɗen e holla daahir en kuultii maayde, en nattii nder yonki. Mo yiɗaa banndum fuu e nder baawɗe maayde tawo.
62003015	Ganyɗo banndum fuu waɗii war-hoore. Eɗon anndi baɗoowo war-hoore walaa yonki ɗum faa abadaa.
62003016	Raa no anndirɗen ko woni yiɗde~: Almasiifu hokkii yonki muuɗum gam meeɗen. Gam ma'ajum enen boo, e haani kokken yonkiiji meeɗen gam banndiraaɓe meeɗen.
62003017	To goɗɗo diskuɗo yi'ii banndum e nder ciya, ammaa hokkoraay mo, noye o vi'irata yiɗde Allah e nder ma'ako~?
62003018	Ɓikkon am, to' yiɗde meeɗen laato nde konnduɗe tan, ammaa ngiɗremma yiɗde goongaare vanngeynde nder kuuɗe booɗɗe.
62003019	-
62003020	Raa ko waɗata annden nder goonga ngonɗen. Koo to ɓerɗe meeɗen peldii en hakke, en kulataa daraago yeeso Allah, gam en anndi Allah ɓurii ɗe manngu. Kanko woni annduɗo koo ɗume fuu.
62003021	Yiɗaaɓe am, kul ɓerɗe meeɗen peldaay en hakke, en kulataa daraago yeeso Allah.
62003022	En keɓey ko toriiɗen mo fuu, gam en tokkii dookaaji ma'ako, eɗen kuwa ko veli mo.
62003023	Dooka ma'ako woni goonɗingo Ɓiyiiko Yeesu Almasiifu, e yiɗyiɗtirgo noon no o vi'i en.
62003024	Tokkuɗo dookaaji Allah e jooɗii nder Allah, Allah boo e jooɗii nder ma'ako. Ruhu Ceniiɗo mo o hokki en, kam hollata en Allah e jooɗii nder meeɗen.
62004001	Yiɗaaɓe am, to' on ngoonɗin koo moye biiɗo e woodi Ruhu Allah, ammaa ngodee mo, kul ɗum goonga Ruhu Allah e nder ma'ako, koo walaa nder ma'ako. Gam annabo'en fevooɓe ɗuuɗɓe cankitake nder duuniyaaru.
62004002	Biiɗo Yeesu Almasiifu warii laatake neɗɗo, oon kanyum woodi Ruhu Allah.
62004003	Ammaa mo saaydiniraay Yeesu noon fuu, Ruhu Allah walaa nder muuɗum. Ruhu gonɗo nder ma'ako ivoyii gada ganyo Almasiifu. On nanii habaru garol ganyo-Almasiifu. Jo'oni emo nder duuniyaaru.
62004004	Ɓikkon am, onon on yimɓe Allah, on njaalake fevooɓe ɓeen, gam Ruhu gonɗo nder mooɗon ɓuri ruhu gonɗo nder duuniyaaru semmbee.
62004005	Fevooɓe ɓeen, ɗum ɓe duuniyaaru. Haala maɓɓe ɗum ka duuniyaaru, gam ma'ajum, duuniyaaru e yewanoo ɓe.
62004006	Enen en yimɓe Allah, annduɗo Allah fuu no yewanto en. Mo laataaki neɗɗo Allah boo yewantaako en. Kama noon cenndindirten Ruhu goonga e ruhu fewre.
62004007	Yiɗaaɓe am, ngiɗngiɗtiremma gam yiɗde to Allah ivoyi. Goonɗo yiɗde e laatii ɓiɗɗo Allah, e anndi Allah boo.
62004008	Mo walaa yiɗde anndaa Allah, gam Allah e hoore muuɗum o yiɗde.
62004009	Raa no Allah holliri en yiɗde muuɗum~: o liloyii Ɓiyiiko Bajjo nder duuniyaaru, gam keɓren yonki gada e ma'ako.
62004010	Raa no yiɗde Allah va'i~: naa enen ngiɗi Allah, ammaa kanko yiɗi en. Nder yiɗde ma'ako o liloyii Ɓiyiiko faa hokka yonki muuɗum sadaka gam hakkeeji meeɗen nja'afee.
62004011	Yiɗaaɓe am, to noon Allah yiɗiri en, e haani enen boo ngiɗngiɗtiren kama noon.
62004012	Walaa meeɗɗo yi'igo Allah sam. To en ngiɗngiɗtirii, Allah no jooɗoto nder meeɗen, faa yiɗde ma'ako heeva nder meeɗen.
62004013	Allah hokkii en Ruhu muuɗum. Noon anndirɗen en njooɗii nder ma'ako, kanko boo emo jooɗii nder meeɗen.
62004014	Min ngi'i Baabiraawo liloyii Ɓiyum gam o hisna duuniyaaru, emin caaydina ɗum boo.
62004015	Caaydiiɗo Yeesu woni Ɓiɗɗo Allah fuu, Allah no jooɗoto nder ma'ako, kanko boo emo jooɗii nder Allah.
62004016	Enen, en anndi yiɗde nde Allah yiɗi en, en ngoonɗinii nde. Allah o yiɗde. Jooɗiiɗo nder yiɗde fuu, nder Allah o jooɗii, Allah boo e jooɗii nder ma'ako.
62004017	To yiɗde Allah heevii nder ɓerɗe meeɗen, en kulataa nyannde-darngal. Gam kama no Almasiifu jooɗorii nder duuniyaaru, noon enen boo njooɗoriiɗen nder ma'aru.
62004018	Kulol walaa nder yiɗde, gam yiɗde goongaare no laggey kulol. Kulol e hawti e ceri'a, kulɗo boo, yiɗde Allah heevaay nder muuɗum.
62004019	Enen, en ngoodi yiɗde, gam Allah aarti yiɗgo en.
62004020	To goɗɗo vi'ii e yiɗi Allah, ammaa e wanyi banndum, o pevoowo. Gam mo yiɗaay banndum mo yi'ata, waawataa yiɗgo Allah mo meeɗaay yi'igo.
62004021	Raa dooka ka keɓɗen to Almasiifu~: giɗɗo Allah fuu, sey yiɗa banndum boo.
62005001	Koo moye goonɗini Yeesu woni Almasiifu, o laatake ɓii Allah. Giɗɗo baaba fuu, no yiɗey ɓiyiiko boo.
62005002	Raa ko anndinta en en ngiɗi ɓiɓɓe Allah~: ngiɗen Allah, tokken dookaaji ma'ako.
62005003	Yiɗgo Allah woni tokkugo dookaaji ma'ako. Donngal dookaaji ma'ako boo, teddantaa en,
62005004	gam laatiiɗo ɓii Allah fuu, no jaaloto duuniyaaru. Gada e goonɗinki meeɗen njaalortooɗen duuniyaaru.
62005005	Moye jaalotoo duuniyaaru~? Sey goonɗinɗo Yeesu woni Ɓiɗɗo Allah.
62005006	Yeesu Almasiifu kam wardi e ndiyam e ƴiiƴam. Wanaa ndiyam tan o wardi, ammaa o wardii e ndiyam e ƴiiƴam fuu. Ruhu Ceniiɗo boo saaydinii ku'uje ɗeen ɗum goonga, gam Ruhu woni goonga.
62005007	Ku'uje tati e caaydina Yeesu woni Almasiifu,
62005008	kanje ngoni~: Ruhu e ndiyam e ƴiiƴam. Caaydaaku ma'aje boo no go'otum.
62005009	En ɗoon njaɓa caaydaaku yimɓe, ammaa caaydaaku Allah e ɓuri semmbee, waato caaydaaku ngu o saaydini dow Ɓiyiiko.
62005010	Goonɗinɗo Ɓiɗɗo Allah fuu heɓii caaydaaku nguun nder ɓernde muuɗum. Mo goonɗinaay Allah boo, laatinii Allah pevoowo, gam o jaɓaay caaydaaku ngu Allah saaydini dow Ɓiyum.
62005011	Raa caaydaaku nguun~: Allah hokkii en yonki ɗum faa abadaa, yonki ɗuum o hokkirii en ɗum gada e Ɓiyiiko.
62005012	Gonduɗo e Ɓiɗɗo Allah fuu e woodi yonki ɗuum. Mo waldaa e ma'ako boo, walaa yonki ɗuum.
62005013	Mi vinndanii on ɗum, onon goonɗinɓe Ɓiɗɗo Allah, gam tabbitinon on ngoodi yonki ɗum faa abadaa.
62005014	En tabbitinii o naney ko toriiɗen mo fuu, ko foti deydey e no o yiɗi.
62005015	Nde laatii emo nana do'aaje meeɗen, en tabbitinii en keɓey ko toriiɗen mo fuu.
62005016	To neɗɗo yi'ii banndum e waɗa hakke ɗum yaharataa mo e maayde, sey o toranoo mo Allah, Allah boo no hokkey mo yonki. E woodi hakke jahareyɗum e maayde. Mi vi'aay torooɗon Allah gam baɗoowo iri hakke ɗuum.
62005017	Kuuɗe kalluɗe fuu no hakke, ammaa wanaa hakke fuu yaharata neɗɗo e maayde.
62005018	Eɗen anndi laatiiɓe ɓiɓɓe Allah fuu tokkataa waɗgo hakke. Ɓiɗɗo Allah e reeni ɓe, gam to' Ceyɗaan heɓ baawɗe dow maɓɓe.
62005019	Eɗen anndi en yimɓe Allah, koo nde laatii yimɓe duuniyaaru e nder junngo Ceyɗaan.
62005020	Eɗen anndi boo, Ɓiɗɗo Allah warii hokkii en fahamu anndugo Allah goongaajo. Jo'oni en laatii hawtuɓe e Goongaajo oon gada e Ɓiyiiko Yeesu Almasiifu. Kanko woni Allah goongaajo, kanko woni yonki ɗum faa abadaa.
62005021	Ɓikkon am, ngoɗɗee gumkiiji~!
63001001	Miin ndottiijo ikiliisiya vinndi ngo'ol ɗereewol yahago to Inna wuro cuɓaaɗo Allah, e ɓiɓɓe muuɗum ɓe ngiɗmi e yiɗde goongaare. Wanaa miin tan yiɗi on, ammaa annduɓe goonga fuu e ngiɗi on,
63001002	ko waɗi wanaa miin tan yiɗi on, gam goonga e jooɗii nder ɓerɗe meeɗen, ka jooɗodoto e meeɗen boo faa abadaa.
63001003	Barkaa e yurmeende e jam ivoyɗum to Allah Baabiraawo e Ɓiyum Yeesu Almasiifu laatano en, faa njooɗooɗen nder goonga e yiɗde.
63001004	Mi nanii belɗum korey nde tawmi e woodi ɓiɓɓe maaɗa tokkuɓe goonga noon no Baabiraawo vi'i mbaɗen.
63001005	Jo'oni, Inna wuro giɗaaɗo, emi toro maa ngiɗngiɗtiree. Ko mbinndanmaami wanaa ɗum dooka kesa, ɗum dooka ka ngoonnooɗen ila arande.
63001006	Yiɗde goongaare woni tokkugo dookaaji Allah. Kanka woni dooka ka nanɗon ila arande, waato njooɗooɗon nder yiɗde.
63001007	Majjinooɓe yimɓe ɗuuɗɓe cankitake nder duuniyaaru. Ɓe calake saaydingo Yeesu Almasiifu warii laatake neɗɗo. Ekkitinirɗo noon fuu o majjinoowo, o ganyo Almasiifu.
63001008	Ndeenee ko'e mooɗon gam to' on majjin nafuuda kuugal meeɗen, faa keɓon biya mooɗon fuu.
63001009	Mo jooɗaaki nder ekkitinol Almasiifu, ammaa ɓesdi goɗɗum dow ma'agol, waldaa e Allah. Jooɗiiɗo nder ekkitinol ngool fuu e wondi e Baabiraawo e Ɓiɗɗo boo.
63001010	To goɗɗo warii e wa'ajina on ekkitinol feere, to' on njaɓɓo mo nder gure mooɗon, to' on kinnu mo boo.
63001011	Gam kinnuɗo mo fuu, hawtii e ma'ako nder kuugal ma'ako kallungal.
63001012	Emi woodi ko ngiɗmi vi'igo on ɗuuɗɗum, ammaa mi yiɗaa vinndango on ɗum e ɗereewol. Emi yiɗi wargo to mooɗon, mboliden honnduko e honnduko, gam velvelo meeɗen heeva.
63001013	Ɓiɓɓe bannda debbo mo Allah suɓi e kinnu maa.
64001001	Miin ndottiijo ikiliisiya vinndi ɗereewol ngo'ol yahago to higoo am Gaayus, mo ngiɗmi e goonga.
64001002	Giɗaaɗo am, emi waɗa do'aare gam maaɗa, faa tawee a jooɗii jam nder koo ɗume fuu, waato a jamo nder ruhu e ɓanndu.
64001003	Nde woɓɓe banndiraaɓe ngari, ngeccii yam no tokkirɗaa goonga, e no kuutinirɗaa ka, ɗum velii yam korey.
64001004	Nango ɓikkon am e tokki goonga, kam ɓuri velgo yam.
64001005	Giɗaaɗo am Gaayus, kuuɗe booɗɗe ɗe kuwanɗaa banndiraaɓe goonɗinɓe, ɓe annduɗaa e ɓe a anndaa fuu, eɗe kolla a koolniiɗo.
64001006	Yimɓe ɓeen ngarii nder ikiliisiya, ɓe ngeccake yiɗde nde kolluɗaa ɓe. Yah yeeso e vallugo iri yimɓe ɓeen nder jahaale maɓɓe, fodde ko velata Allah.
64001007	Gam nde ɓe mbaɗata jahaangal maɓɓe dow wa'ajingo innde Almasiifu, ɓe ndaaraay ballal e yimɓe ɓe ngoonɗinaay.
64001008	Gam ma'ajum enen goonɗinɓe e haani njaɓɓooɗen iri yimɓe ɓeen, gam laatooɗen huudooɓe e maɓɓe nder anndingo goonga Allah.
64001009	Mi vinndanii ikiliisiya ngonka to maaɗa ɗereewol, ammaa Diyooterefes jaɓaay bolle am sam, gam emo yiɗi laataago aardiiɗo dow mooɗon.
64001010	Gam ma'ajum, to mi warii mi vannginey ko o waɗata, waato peve e bolle kalluɗe ɗe o volvi dow amin. Naa kanjum tan o waɗata~: o jaɓɓataako banndiraaɓe hoɗɓe, kadimaa yiɗɓe jaɓɓaago ɓe maa, emo haɗa ɗum'en, o vurtina ɗum'en nder ikiliisiya.
64001011	Giɗaaɗo am Gaayus, ta'a yemmin waɗgo halleende, ammaa huu ko vooɗi. Baɗoowo ko vooɗi fuu, no neɗɗo Allah, ammaa baɗoowo ko halli anndaa Allah.
64001012	Demeetiriyus hollii o neɗɗo goongaajo, goonga boo e saaydina mo. Yimɓe fuu e caaydina ko vooɗi dow ma'ako. Minon boo, emin caaydanoo mo, eɗa anndi boo caaydaaku amin no goonga.
64001013	Ko ngiɗmi vi'igo ma e ɗuuɗi, ammaa mi yiɗaa vinndugo ɗum dow ɗereewol.
64001014	Emi yiɗi yi'igo ma ko ɓadii, gam mboliden honnduko e honnduko, to ɗum heɓake.
64001015	Jam wondu e maaɗa. Yiɗaaɓe maaɗa wonɓe ɗo'o e kinnu maa. Hinnu higooɓe amin wonɓe ɗoon fuu, go'oto-go'oto maɓɓe.
65001001	Ngo'ol ɗereewol ivii to am, miin Yahuuda maccuɗo Yeesu Almasiifu, mi minyiraawo Yaakuubu. Emi hinna on, onon noddaaɓe Allah, ɓe Allah Baabiraawo meeɗen yiɗi, ɓe Yeesu Almasiifu reeni.
65001002	Allah ɗuɗɗinan on yurmeende muuɗum e jam muuɗum e yiɗde muuɗum~!
65001003	Banndiraaɓe am yiɗaaɓe, emi yiɗnoo vinndango on korey dow kisndam kawtuɗam en, en fuu. Jo'oni mi yi'ii ɗum doole mi vinndana on, gam mi semmbiɗina ɓerɗe mooɗon faa kaɓanon haɓre goonɗinki nde Allah halfini seniiɓe muuɗum nde wo'ore heƴeynde yimɓe jaamanuuji fuu.
65001004	Gam halluɓe nattii nder kawtal mooɗon e suuɗeefi. Eɓe ngilloo wuurgo barkaa Allah, gam ɓe keɓa laawol waɗgo halleende, ɓe calake Yeesu Almasiifu laamiiɗo meeɗen e Jawmiraawo meeɗen. Halkere halluɓe ɓeen vinndaama nder Deftere Seniinde ila ko neeɓi.
65001005	Jo'oni, emi yiɗi hiimtingo on ko annduɗon~: koo nde Jawmiraawo hisnunoo yimɓe Isiraa'iila nder lesdi Misira, ɓaawo ɗoon o halkii woɓɓe maɓɓe, gam ɓe ngoonɗinaay mo.
65001006	Kiimtee boo woɓɓe nder malaa'ika'en huultuɓe keerol baawɗe ɗe Allah hokki ɗum'en, ɓe ngoorii jo'onde maɓɓe. Gam ma'ajum Jawmiraawo haɓɓiri ɓe geƴƴelle ɗe faa abada, o omndi ɓe nder niɓre, faa yahago nyannde-darngal nde o sernanta ɓe.
65001007	Kiimtee yimɓe Sodoma e Gomora e ci'e piliiɗe ɗum'en. Kamɓe boo, ɓe mbaɗii kama no malaa'ika'en ɓeen mbaɗi, ɓe tokkii suunooji ɓalli maɓɓe, ɓe mbaɗii koo iri nguye njeenu. Ɓe kalkiraama yiite tabbitnge, gam faa ɓe laatoo misaalu halketeeɓe e yiite nge faa abadaa.
65001008	Noon boo, ekkitinooɓe fevooɓe ɓeen e ngoodi koyɗi jahareyɗi ɓe e nyiddingo ɓalli maɓɓe, eɓe njavoo baawɗe mawɓe fuu, eɓe kuɗa mawɓe asama.
65001009	Koo Miikaa'iilu mawɗo malaa'ika'en oon, huɗraay Ceyɗaan noon, nde ɓe ngeddotirnoo dow ɓanndu Muusa ɓaawo maayde ma'ako. O feldaay mo haalaaji naawɗi. Ko o vi'i mo woni~: «~Jawmiraawo sernane.~»
65001010	Ammaa yimɓe ɓeen e kuɗa ku'uje ɗe ɓe anndaa. Anndal ngal ɓe ngoodi iri ngal diiwe ladde, kam halkata ɓe.
65001011	Kayco maɓɓe~! Ɓe tokkii laawol Kaayinu barɗo minyum. Ɓe mbaɗii ko'e maɓɓe e fewre gam heɓgo ceede, kama no Balaama waɗno. Ɓe kalkey kama no Koora turtanɗo Muusa halkiri.
65001012	Gonki yimɓe ɓeen nder mooɗon e nyiddina kawtal yiɗde mooɗon wakkaci nyaamdoton. Kamɓe ɓe nyaamtarɓe, yiɗanɓe ko'e mu''en tan. Ɓe nanndii e duule ɗe ngalaa ndiyam ɗe henndu laggata, ɓe nanndii e leɗɗe ɗe ndimataa koo wakkaci dimgol ma'aje, ɗoofaaɗe, baatɗe fu-fuu.
65001013	Eɓe cankita kuuɗe maɓɓe cemtiniiɗe kama no ɓoggi ndiyam maayo meccirta guufɗe e powle ma'ago. Ɓe nanndii e koode jiilotooɗe. Allah resanii ɓe niɓre ɓurnde niɓɓugo, nde ɓe mburtataako ɗum faa abadaa.
65001014	Enok laatiiɗo nder jaamaniiru joveeɗiɗaɓru nder danygol Aadamu waɗii annabaaku maɓɓe ila ko neeɓi, o vi'i~: «~Raa Jawmiraawo ɗoon warda e malaa'ika'en muuɗum seniiɓe dubuuje dubuuje
65001015	gam o sernana yimɓe duuniyaaru fuu, o halka halluɓe gam kuuɗe mu''en kalluɗe, e haalaaji kalluɗi ɗi ɓe mbolvi dow ma'ako.~»
65001016	Yimɓe ɓeen ɓe nyaamtotooɓe, voytirooɓe woɓɓe, eɓe tokki suunooji maɓɓe kalluɗi, eɓe mantoroo ko'e maɓɓe, eɓe mana woɓɓe boo gam ɓe keɓa ko ɓe ngiɗi.
65001017	Ammaa onon banndiraaɓe am yiɗaaɓe, kiimtee haalaaji ɗi lilaaɓe Jawmiraawo meeɗen Yeesu Almasiifu mbi'inoo on.
65001018	Ɓe mbi'i~: «~Nder wakkaci cakitotooɗum yimɓe tokkuɓe giɗaaɗi mu''en kalluɗi no ngarey, njaltinira on.~»
65001019	Kamɓe ngoni senndooɓe yimɓe, eɓe tokki nyumooji duuniyaaru tan, ɓe ngalaa Ruhu Allah.
65001020	Ammaa onon banndiraaɓe am yiɗaaɓe, cemmbiɗee nder goonɗinki mooɗon ceniiki, toree Allah nder baawɗe Ruhu Ceniiɗo.
65001021	Tabbitee nder yiɗde Allah, mbaɗee tammunde mooɗon dow Jawmiraawo meeɗen Yeesu Almasiifu. Nder yurmeende ma'ako o hokkey on yonki ɗum faa abadaa.
65001022	Njurminanee waɗooɓe cekkaa,
65001023	mburtinee woɓɓe nder yiite, kisnee ɓe. Njurminanee woɓɓe boo, ammaa kakkilee gam to' on ndaaɓo hakke maɓɓe.
65001024	Allah e waawi reengo on gada e fergere, faa o yottina on nder teddungal ma'ako, on ngalaa feloore on keevi velvelo.
65001025	Kanko woni Allah go'oto kisnirɗo en gada e Yeesu Almasiifu Jawmiraawo meeɗen. Teddungal e manngu e laamu e baawɗe laatanoo mo, ila ndeenno e jo'oni e faa abadaa abadin. Aamiin~!
66001001	Nde'e Deftere e saawi wahayu ɗum Allah holli Yeesu Almasiifu, gam holla maccuɓe muuɗum ko ɓadii wargo. Yeesu lilii malaa'ikaajo muuɗum to maccuɗo muuɗum Yahayya, gam o yeccoo mo fii ɗuum.
66001002	Yahayya boo saaydake koo ɗume ko yi'i ɗum voliinde Allah, e goongaaji ɗi Yeesu holli mo.
66001003	Barkaa no laatanto janngeyɗo nde'e deftere annabaaku. Barkaa no laatanto nanɓe ko vinndaa nder nde'e deftere tokki ɗum. Gam wakkaci fii ɗuum vanngata ɓadake.
66001004	Miin Yahayya, emi vinndana goonɗinɓe wonɓe ci'e joveeɗiɗi gonɗe nder lesdi Aasiya. Allah gonɗo ndeenno e jo'oni e ɗo'o yeeso, e ruhuuji joveeɗiɗi gonɗi yeeso jooɗorgal laamu ma'ako,
66001005	e Yeesu Almasiifu caayduujo koolaaɗo mbarkiɗina on, kokka on jam. Yeesu o arano e ummitaago nder maayɓe, o laamiiɗo laamiiɓe duuniyaaru. Kanko yiɗi en, o rimɗini en e hakkeeji meeɗen gada e ƴiiƴam ma'ako.
66001006	O laatinii en yimɓe ma'ako e aardiiɓe diina huwanooɓe Allah Baaba ma'ako. Teddungal e baawɗe laatanoo mo faa abadaa. Aamiin.
66001007	«~Rah, emo wara nder duule, koo moye no yi'ey mo, faa maa e warɓe mo. Yimɓe duuniyaaru fuu no mboyey gam bittoyki ma'ako~!~» Goonga, ɗum waɗey. Aamiin.
66001008	Allah Jawmu baawɗe vi'i~: «~Miin woni Alfaa e Omeega, waato fuɗɗoode e timmoode.~» «~Miin woni ndeenno e jo'oni e ɗo'o yeeso.~»
66001009	Miin Yahayya banndii on, kawtuɗo e mooɗon torraaji e laamu Yeesu Almasiifu, munyduɗo e mooɗon munyal ma'ako, mi yaharaama lesdi ngonndi caka ndiyam, mbi'eteendi Patamos. Mi yaharaama toon gam mi wa'ajinii voliinde Allah, mi hokkii habaru Yeesu.
66001010	Nyannde alat, Ruhu Allah jippoyii dow am, ɓaawo am nanmi woɗnde voliinde semmbiɗnde, kama duudaango luwal.
66001011	Voliinde ndeen e vi'a~: — Ko ngiiɗaa, vinndu ɗum nder deftere, lildaa nde ikiliisiyaaji gonɗi nder ci'e joveeɗiɗi, waato Efesu e Samirna e Pergame e Tiyaatira e Sardis e Filadelfiya e Lawdikiya.
66001012	Sey ngaylitiimi gam mi yi'a bolvaneyɗo yam. E gaylitaaki am, sey ngi'imi fitilaaji joveeɗiɗi ɗi jiinaariya.
66001013	Caka fitilaaji ɗiin, ngi'imi goɗɗo kama Ɓii-Neɗɗo e ɓornii kolte juutɗe faa e teppe, emo taadii taadorde jiinaariya e wabaare ma'ako.
66001014	Hoore ma'ako e gaasa ma'ako e ranni tar kama hottollo, tar kama nyaalal, gite ma'ako boo kama ɗemngal yiite.
66001015	Kosɗe ma'ako e ɗelkitoo kama njamndi mboɗeeri ngoggaandi, ndi ɗum defi nder yiite vayildu, voliinde ma'ako kama iido nyaardu ndiyam ɗuuɗɗam.
66001016	Emo jogii koode joveeɗiɗi e junngo ma'ako nyaamo, kaafahi belki ki mbeldiiji ɗiɗi e vurtoyoo nder honnduko ma'ako. Yeeso ma'ako e ranni tar kama naange caka nyalawma.
66001017	Nde ngi'imoomi, sey ndo''iimi yeeso ma'ako kama maayɗo. Ammaa o yowani yam junngo ma'ako nyaamo. O vi'i~: — Ta'a hul. Miin woni arano, miin woni cakitiiɗo,
66001018	miin woni mo yonki~! Ndeenno mi maayii, ammaa jo'oni emi woodi yonki ɗum faa abadaa abadin, emi woodi baawɗe dow maayde e Laahira.
66001019	Gam ma'ajum, vinndu ko ngiiɗaa, ko waɗata jo'oni, e ko waɗata ɗo'o yeeso.
66001020	Ammaa jo'oni, raa ma'ana sirri koode joveeɗiɗi ɗe ngiiɗaa nder junngo am nyaamo, e fitilaaji jiinaariya joveeɗiɗi ɗi ngiiɗaa~: koode joveeɗiɗi ɗeen ngoni malaa'ika'en ikiliisiyaaji gonɗi ci'e joveeɗiɗi, fitilaaji joveeɗiɗi boo ɗum ikiliisiyaaji joveeɗiɗi.
66002001	— Vinndan malaa'ikaajo ikiliisiya ngonka si'ire Efesu vi'igo~: Raa lilal gada to jogiiɗo koode joveeɗiɗi e junngo muuɗum nyaamo, jahoowo caka fitilaaji jiinaariya joveeɗiɗi~:
66002002	«~Emi anndi kuuɗe maaɗa e ti'inaare maaɗa e munyal maaɗa nder torraaji. Emi anndi a munyantaa halluɓe. Kadimaa a godake vi'ooɓe ko'e mu''en no lilaaɓe, ammaa ɓe laataaki lilaaɓe, a tawii ɓe fevooɓe.
66002003	«~Emi anndi a woodi munyal, a nattii torraaji kalluɗi gam am, e noon fuu a somaay.
66002004	Ammaa raa ko peldeymaami~: a woorii yiɗde maaɗa nde ngoonnoɗaa aran.
66002005	Hiimta gada toye ndo''iɗaa. Tuub, waɗ ko mbaɗeynoɗaa ndeenno. To naa noon, mi warey, mi itta fitila maaɗa to ka resino, to nii a tuubaay.
66002006	Ammaa a woodi fii booɗɗum go'otum ɗum mbaɗataa, a wanyii kuuɗe Nikola'en, noon no nganyrumi ɗe.
66002007	«~Mo nofru nanooru fuu, sey nana ko Ruhu Allah vi'ata ikiliisiyaaji. Jaaliiɗo fuu, mi woorey ɗum nyaama ɓikkon lekki yonki gonki nder aljanna.~»
66002008	— Vinndan malaa'ikaajo ikiliisiya ngonka si'ire Samirna vi'igo~: Raa ko arano e cakitiiɗo, maaynooɗo ummitii, vi'i~:
66002009	«~Emi anndi torraa maaɗa e cooyndam maaɗa, ammaa e noon fuu a diskuɗo. Emi anndi haala kalluka ka yimɓe mbolvata dow maaɗa. Yimɓe ɓeen e mbi'a no Yahuudu'en, ammaa naa ɗum noon, ɓe yimɓe Ceyɗaan.
66002010	Ta'a hul torraa ka njarataa ɗo'o yeeso. Rah, Ibiliisa siryake waɗgo woɓɓe mooɗon nder kaso, gam ɗum jarraboo on, on mbaɗey balɗe sappo on njara torraa kalluka. Ammaa koo to ɗum warey on, njogee ko kooliiɗon. Miin boo mi hokkete yonki, ki laatanomaa giifol jaalorgal.
66002011	«~Mo nofru nanooru fuu, sey nana ko Ruhu Allah vi'ata ikiliisiyaaji. Jaaliiɗo fuu, maayde ɗiɗaɓre meemataa ɗum.~»
66002012	— Vinndan malaa'ikaajo ikiliisiya ngonka si'ire Pergame, vi'igo~: Raa ko jogiiɗo kaafahi ki mbeldiiji ɗiɗi vi'i~:
66002013	«~Emi anndi to njooɗiɗaa, eɗa jooɗii to Ceyɗaan laamoto. E noon fuu, eɗa jogii innde am, a wooraay goonɗingo yam, koo wakkaci ɗum Antipas caayduujo am koolaaɗo waraa nder maaɗa, yaayre to Ceyɗaan jooɗii.
66002014	«~Ammaa e woodi fii seɗɗa ɗum peldeymaami. Nder maaɗa e woodi woɓɓe tokkuɓe ekkitinol Balaama. Kanko ekkitini Balak no ferginirta Isiraa'iila'en, ɓe nyaama ko hirsanaa gumkiiji fewre, ɓe mbaɗa njeenu.
66002015	Noon boo a woodi woɓɓe tokkuɓe ekkitinol Nikola'en.
66002016	Jo'oni tuub~! To naa noon, mi warey to maaɗa naa ko neeɓi, mi warda ɓe e kaafahi burtoytooki honnduko am.
66002017	«~Mo nofru nanooru fuu, sey nana ko Ruhu Allah vi'ata ikiliisiyaaji. Jaaliiɗo fuu, mi hokkey ɗum nyaamdu manna suuɗiindu. Kadimaa mi hokkey mo haayre raneere nde innde hesre vinndaa dow muuɗum. Walaa annduɗo innde ndeen, sey kokkaaɗo haayre ndeen.~»
66002018	— Vinndan malaa'ikaajo ikiliisiya ngonka si'ire Tiyaatira, vi'igo~: Raa ko Ɓiɗɗo Allah mo gite muuɗum njalbirta kama ɗemngal yiite, mo kosɗe muuɗum njalbirta kama njamndi mboɗeeri ngoggaandi, vi'i~:
66002019	«~Emi anndi kuuɗe maaɗa, e yiɗde maaɗa, e hoolnaare maaɗa, e ti'inaare maaɗa, e ballal ngal mbaɗantaa woɓɓe. Emi anndi kuuɗe maaɗa ɗe jo'oni ɓurii ɗe ndeenno.
66002020	«~Ammaa raa ko peldeymaami~: eɗa munyana Jejabel, debbo bi'eyɗo hoore muuɗum no annabiijo. Emo majjina maccuɓe am, emo ekkitina ɓe waɗgo njeenu e nyaamgo teewu cakkanaangu gumkiiji.
66002021	Mi hokkii mo wakkaci gam o tuuba e njeenu ngu o waɗata, ammaa o salake tuubgo.
66002022	Gam ma'ajum mi nyawney mo nyawu kallungu. Ɓe o wa'adata njeenu boo, to ngooraay waɗgo iri kuuɗe ɗeen, mi torrey ɓe torraa kalluka.
66002023	Mi warey tokkuɓe mo. Ndeen ikiliisiyaaji fuu no anndey miin woni annduɗo nyumooji yimɓe, e etoowo ko woni nder ɓerɗe maɓɓe. Mi biyoto koo moye mooɗon deydey e kuugal muuɗum.
66002024	«~Ammaa onon goonɗinɓe horiiɓe ɓe si'ire Tiyaatira, ɓe tokkaay ekkitinol ngool, ɓe tokkaay ko woɓɓe mbi'ata~: sirri Ceyɗaan lugguɗum, emi vi'a on~: mi yowantaa on goɗngal donngal.
66002025	Njogee ko ngoonɗon booɗɗum, faa mi vittoya.
66002026	Jaaliiɗo, baɗeyɗo ko mbi'imi faa yahago timmoode, mi hokkey mo laamu dow leƴƴi duuniyaaru.
66002027	O laamoranto ɓe e sawru njamndi, o fusa ɓe kama gaheeje loɓokke.
66002028	Kadimaa mi hokkey mo hoodere fajiri.
66002029	Mo nofru nanooru fuu, sey nana ko Ruhu Allah vi'ata ikiliisiyaaji.~»
66003001	— Vinndan malaa'ikaajo ikiliisiya ngonka si'ire Sardis, vi'igo~: Raa ko jogiiɗo ruhuuji Allah joveeɗiɗi e koode joveeɗiɗi vi'ata~: «~Emi anndi kuugal maaɗa, eɗum yi'a kama a woodi yonki, ammaa a maayɗo.
66003002	Umma daraa~! Vo'in ko horani maa, sabu ɗum ɓadake waatgo, gam mi yi'ii kuuɗe maaɗa keevaay yeeso Allah am.
66003003	Gam ma'ajum, hiimta ko nanɗaa e ko ekkitineɗaa, tokku ɗum, tuub gada e hakkeeji maaɗa. Kul a ummaaki, mi vittoyey nder wakkaci ɗum a tammaaki kama gujjo. Kadimaa a anndataa wakkaci ɗum ngaraneymaami.
66003004	Ammaa faa jo'oni e woodi yimɓe maaɗa seɗɗa nder si'ire Sardis, ɓe tuninaay ko'e mu''en e waɗgo hakke. Ɓe ɓornoto kolte daneeeje, ɓe njahada e am, gam ɓe potii waɗgo noon.
66003005	«~Jaaliiɗo fuu no ɓornoto kolte daneeje, kadimaa mi molmataa innde ma'ako nder Deftere yonki. Mi vi'ey kanko ɗum mo am, yeeso Baaba am e yeeso malaa'ika'en muuɗum.
66003006	Mo nofru nanooru fuu, sey nana ko Ruhu Allah vi'ata ikiliisiyaaji.~»
66003007	— Vinndan malaa'ikaajo ikiliisiya ngonka si'ire Filadelfiya vi'igo~: Raa lilal gada to oon ceniiɗo, goongaajo, jogiiɗo omtirgel Dawda. To o omtii dammugal, walaa omndeyɗo ngal, to o omndii ngal, walaa omteyɗo ngal.
66003008	«~Emi anndi kuuɗe maaɗa. Rah, mi ɗalanii ma dammugal e omtii, walaa baaweyɗo omndugo ngal. Emi anndi a semmbiɗaa, ammaa e noon fuu a tokkii ko mbi'imi, a salaaki vi'igo a goonɗinɗo yam.
66003009	Ɓen ɗoon wonɓe nder yimɓe Ceyɗaan, vi'ooɓe no Yahuudu'en, ammaa ɓe pevey, mi waɗey ɓe ngara ɓe ndiccoo yeeso maaɗa, ndeen ɓe annda emi yiɗ maa.
66003010	Gam a yoofaay munyal ngal mbi'imi mbaɗaa e ɓernde semmbiɗnde, miin boo mi hisnete e torraa ngaraneyka duuniyaaru, gam godaago yimɓe ma'aru fuu.
66003011	Emi wara naa ko neeɓi. Joga goonɗinki maaɗa booɗɗum, gam to' goɗɗo te'ete laada jaalorgal maaɗa.
66003012	«~Jaaliiɗo fuu, mi laatiney ɗum danngaral Wuro Allah am Seniingo, o fuɗɗitataa vurtaago wuro ngoon. Mi vinndey innde Allah am dow ma'ako e innde si'ire muuɗum Urusaliima hesre jippoytoonde gada to Allah am. Kadimaa mi vinndey innde am hesre dow ma'ako.
66003013	Mo nofru nanooru fuu, sey nana ko Ruhu Allah vi'ata ikiliisiyaaji.~»
66003014	— Vinndan malaa'ikaajo ikiliisiya ngonka si'ire Lawdikiya, vi'igo~: Raa lilal gada to oon bi'eteeɗo Aamiin, caayduujo goongaajo, koolaaɗo, mo Allah tagiri koo ɗume gada e muuɗum~:
66003015	«~Emi anndi kuuɗe maaɗa, a feewaa a wulaa. Vi'eeno a laatino peewɗo koo gulɗo~!
66003016	Ammaa gam a laatii caka-caka, a wulaa a feewaa, mi tuutete.
66003017	Eɗa vi'a~: Mi diskuɗo, emi woodi jawdi, walaa ko ndullumi. Ammaa a anndaa a tampuɗo, a jurminiiɗo, a cooyɗo, a bumɗo, a suhuraaki.
66003018	Gam ma'ajum emi hokku maa caawara~: sood jiinaariya laɓɓiniraandi yiite to am, gam ndiskaa, sood kolte daneeje cuhuroɗaa, gam cuddaa semteende maaɗa, sood nebbam molmanaa gite maaɗa, gam keɓaa ngi'a.
66003019	Ɓe ngiɗmi peleymi, kamɓe lelteymi. Gam ma'ajum, yawɗa tuub.
66003020	Rammi darii e dammugal, emi silminoo. Koo moye nani voliinde am, omti dammugal, mi nattey mi nyaamda e ma'ako, kanko boo o nyaamdey e am.
66003021	«~Jaaliiɗo fuu no laamodoto e am nder laamu am, noon no keɓrumi jaalorgal laamodiimi e Baaba am nder laamu muuɗum.
66003022	Mo nofru nanooru fuu, sey nana ko Ruhu Allah vi'ata ikiliisiyaaji~!~»
66004001	Ɓaawo ma'ajum mi raari, sey ngi'imi goɗngal dammugal e omtii toon dow. Voliinde nde nannoomi arande nanndunde e duudaango luwal vi'i~: — Ƴeentoy ɗo'o, mi hollu maa ko waɗata ɗo'o yeeso.
66004002	Ɗoon e ɗoon Ruhu Allah jippoyii dow am, sey ngi'imi jooɗorgal laamu toon dow, goɗɗo e jooɗii dow ma'agal.
66004003	Jooɗiiɗo oon e ɗelkitoo kama haayre yaspa, emo vo'oji kama haayre sardis. Timotimoongal ɗelkitotoongal kama haayre imiraadi e filii jooɗorgal ngaal.
66004004	Ha'ade jooɗorgal ngaal e woodi goɗɗe jooɗorɗe aciriin e nayi (24), eɗe pilii ngal. Woɓɓe ndotti'en aciriin e nayo (24) e njooɗii dow ma'aje, eɓe ɓornii kolte daneeje, eɓe ngiifii giifi jiinaariya.
66004005	Maƴƴe e hooloo, palmaali mbaɗi ga vurtoyaago e jooɗorgal ngaal. Kadimaa fitilaaji joveeɗiɗi e kuɓɓi yeeso ma'agal, fitilaaji ɗiin ngoni ruhuuji Allah joveeɗiɗi.
66004006	Yeeso jooɗorgal ngaal e woodi goɗɗum nannduɗum e maayo ɗelkitotoongo kama daarorgal. Kadimaa e woodi goɗɗe tagle nayi ɗe yonki, ɗe gite koo toye, ɓaawo e yeeso, eɗe pilii jooɗorgal ngaal koo nduye vuttudu.
66004007	Tagaadi arandi e nanndi e mawndu, ɗiɗaɓri e nanndi e ngaari, tataɓri e woodi yeeso kama ngo neɗɗo, nayaɓri e nanndi e dutal piirngal.
66004008	Ɗen ɗoon tagle nayi ɗe yonki, koo ndiye e woodi biyeeli joveego'o. Eɗe ngoodi gite e ɓanndu koo toye. Jemma e nyalawma ɗe ngoorataa yimgo, eɗe mbi'a~: «~Ceniiɗo, ceniiɗo, ceniiɗo, Allah Jawmiraawo Jawmu Baawɗe, kanko woni ndeenno e jo'oni e ɗo'o yeeso~!~»
66004009	Koo ndeye nde tagle ɗe yonki ngimi gimol maaltugo e teddingo e yettugo oon jooɗiiɗo dow jooɗorgal, mo yonki faa abadaa,
66004010	sey ndotti'en aciriin e nayo (24) ɓeen ndiccoo yeeso jooɗiiɗo dow jooɗorgal ngaal, ɓe maalta oon mo yonki faa abadaa, ɓe ndesa giifi maɓɓe yeeso jooɗorgal ngaal, eɓe mbi'a~:
66004011	«~Yaa Jawmiraawo Allah amin, a fotii mawnineego, darajja e teddungal e baawɗe fuu, aan jeyi ɗum, gam aan tagii koo ɗume, e yiɗde maaɗa ɗum tagaa, ɗum jooɗii.~»
66005001	Vuttudu junngo nyaamo jooɗiiɗo dow jooɗorgal laamu, mi yi'ii woɗnde deftere vinndaande nder e yaasi, nde omndaa nde takkaa takkanɗe joveeɗiɗi.
66005002	Ndeen ngi'imi goɗɗo malaa'ikaajo cemmbiɗɗo, o towni voliinde o vi'i~: — Moye foti takkitgo takkanɗe nde'e deftere, omta nde~?
66005003	Ammaa ɗum heɓaay koo go'oto potɗo omtugo deftere ndeen, koo raara nder ma'are, koo toon dow, koo nder duuniyaaru, koo nder maayɓe.
66005004	Mi voyii bojji naawɗi, gam ɗum heɓaay potɗo omtugo deftere ndeen, hakko raara nder ma'are.
66005005	Sey go'oto nder ndotti'en ɓeen vi'i yam~: — Woor voygo. Raa mawndu lenyol Yahuuda asngol Dawda heɓii jaalorgal, o takkitey takkanɗe joveeɗiɗi ɗeen, o omta deftere ndeen.
66005006	Ndeen ngi'imi ngoɗndi Njawdiri e darii ha'ade jooɗorgal ngaal. Tagle nayi ɗe yonki e ndotti'en ɓeen e pilii ndi. Njawdiri ndiin kama ndi hirsanooma. Endi woodi luwe joveeɗiɗi e gite joveeɗiɗi, kanje ngoni ruhuuji Allah joveeɗiɗi lilaaɗi nder duuniyaaru fuu.
66005007	Njawdiri ndiin yahi jaɓi deftere ndeen e junngo nyaamo jooɗiiɗo dow jooɗorgal oon.
66005008	Nde ndi jaɓi deftere ndeen, tagle nayi ɗe yonki ɗeen e ndotti'en aciriin e nayo (24) ndiccii yeeso ma'ari. Koo moye maɓɓe e jogii moolooru e tummude jiinaariya heeɓnde urdi mbelndi, kayri woni do'aaje yimɓe Allah.
66005009	Ɓe ngimi gimol kesol eɓe mbi'a~: «~A fotii hooygo Deftere ndeen takkitaa takkanɗe ma'are, gam a waranooma, gada e ƴiiƴam maaɗa coottaniɗaa Allah yimɓe gada e koo ngole lenyol, e koo ngale ɗemngal, e koo ɓeye yimɓe, e koo ndiye lesdi.
66005010	A laatinii ɓe laamiiɓe e aardiiɓe diina, gam ɓe kuwana Allah meeɗen, ɓe laamanoo duuniyaaru.~»
66005011	Ɓaawo ɗoon mi raari, mi nanii bolle malaa'ika'en ɗuuɗɓe, ɗuuɗal maɓɓe walaa keerol. Eɓe pilii jooɗorgal ngaal e tagle ɗe yonki e ndotti'en ɓeen.
66005012	Malaa'ika'en e ngima e semmbee, e mbi'a~: «~Njawdiri mbaranoondi ndiin, ndi fotii heɓgo baawɗe, e risku, e hikima, e semmbee, e teddungal, e darajja, e maalteego~!~»
66005013	Ndeen nanmi koo ɗeye tagle gonɗe toon dow, e gonɗe nder duuniyaaru, e lees lesdi, e nder ndiyam, e ko woni nder ma'ajum fuu e yima e vi'a~: «~Maaltoore, e darajja, e teddungal, e baawɗe laatanoo Jooɗiiɗo dow jooɗorgal ngaal, kam e Njawdiri faa abadaa~!~»
66005014	Tagle nayi ɗe yonki ɗeen mbi'i~: — Aamiin~! Sey ndotti'en ɓeen ndiccii cujjidani Jawmiraawo.
66006001	Ndeen ngi'imi Njawdiri ndiin takkitii go'o nder takkanɗe joveeɗiɗi ɗeen. Sey nanmi go'o nder tagle nayi ɗe yonki ɗeen noddii e semmbee kama hoolo falmaango, vi'i~: — Waroy~!
66006002	Nde ndaarmi, sey ngi'imi puccu ndaneewu~! Gonɗo dow ma'agu e jogii bakaahi, o hokkaa giifol. O jaaliiɗo, o vurtii gam o ɓesda jaalaago.
66006003	Nde Njawdiri ndiin takkiti takkannde ɗiɗaɓre, sey nanmi tagaadi ndi yonki ɗiɗaɓri vi'i~: — Waroy~!
66006004	Sey puccu mboɗeewu coloy vurtoyii. Gonɗo dow ma'agu vi'aa itta jam nder duuniyaaru, gam yimɓe mbarmbartira. O hokkaa kaafahi makki.
66006005	Nde Njawdiri ndiin takkiti takkannde tataɓre, sey nanmi tagaadi tataɓri ndi yonki vi'i~: — Waroy~! Nde ndaarmi, sey ngi'imi puccu ɓaleewu~! Gonɗo dow ma'agu e jogii etruɗum e junngo.
66006006	Sey nanmi goɗɗum kama voliinde e vurtoyoo hakkunde tagle nayi ɗe yonki ɗeen, ende vi'a~: — Etergel alkamaari go'otel no soodete ceede kuugal nyanndeere wo'ore. Eterkon gawri taton no coodete ceede kuugal nyanndeere wo'ore. Ammaa ta'a vonnu nebbam jaytunje koo innaboojam.
66006007	Nde Njawdiri ndiin takkiti takkannde nayaɓre, mi nanii ngo'ori nder tagle nayi ɗe yonki vi'i~: — Waroy~!
66006008	Ndeen ngi'imi puccu puru. Innde gonɗo dow ma'agu Maayde, Laahira e tokkiri mo ɓaawo. Ɓe kokkaa baawɗe dow feccere wo'ore nder cende nayi ɗe duuniyaaru, gam ɓe mbarda ɓe kaafaaje e veelo hallungo e nyawuuji e diiwe ladde.
66006009	Nde Njawdiri ndiin takkiti takkannde jovaɓre, mi yi'ii yonkiiji ɓe ɗum wari gam ɗowtanaago voliinde Allah e wa'ajingo nde e goonga. Eɗi lees hirsirde.
66006010	Ɓe ƴefti voliinde e semmbee, ɓe mbi'i~: — Yaa Jawmiraawo Jawmu baawɗe, ceniiɗo, goongaajo, sey ndeye cernanaa duuniyaaru, mba'atanoɗaa min, gam barki ki ɓe mbari min~?
66006011	Sey koo moye maɓɓe hokkaa koltal daneewal, ɓe mbi'aa ɓe poofta seɗɗa, faa nde ɗum hebbiti wargo goonɗinɓe horiiɓe, higooɓe kuugal maɓɓe, ɓe ɗum wardata noon no ɗum wardi ɓe.
66006012	Nde Njawdiri ndiin takkiti takkannde joveego'oore, sey ɗum waɗi dimmbaaki lesdi makki. Naange ɓalwi kurum kama ƴulɓe. Lewru vo'oji coloy kama ƴiiƴam.
66006013	Koode boo caamoyi, noon no ɓikkon ƴibbe caamrata to henndu semmbiɗndu dimmbii ɗe.
66006014	Dow taggii noon no ɗum taggirta daago. Lesɗe gonɗe caka ndiyam e baamle fuu ɗoofaa to ngoni.
66006015	Ndeen laamiiɓe duuniyaaru e aardiiɓe e mawɓe soojeeji e riskuɓe e woonɓe baawɗe e maccuɓe e rimɓe cuuɗii nder luurooji e lees kaaƴe nder baamle.
66006016	Ɓe mbi'i baamle e kaaƴe ɗeen~: — Njanee dow amin, cuuɗon min e huunƴere jooɗiiɗo dow jooɗorgal laamu, kam e Njawdiri.
66006017	Gam nyannde huunƴere maɓɓe hallunde warii. Moye waawata daɗgo~?
66007001	Ɓaawo ma'ajum ngi'imi malaa'ika'en nayo e ndarii buttulli duuniyaaru nayi. Eɓe paddii keni duuniyaaru nayi, gam to' ɗi mbis dow lesdi, koo dow maayo, koo dow koo kiye lekki.
66007002	Sey kadimaa ngi'imi goɗɗo malaa'ikaajo e vurtoyoo gada fu'una, emo jogii ba'aruɗum caayda Allah mo yonki. O towni voliinde, o volvani malaa'ika'en nayo ɓeen, ɓe Allah hokki baawɗe bonnugo duuniyaaru e maayo,
66007003	o vi'i~: — To' on mbonnu duuniyaaru, koo maayo, koo leɗɗe. Ndeentee tawo faa min mbaɗana maccuɓe Allah meeɗen caayda e tihiɗe mu''en.
66007004	Sey nanmi ɗuuɗal waɗanaaɓe caayda ɓeen yaharii yimɓe dubuuje hemre e arba'iin e nayo (144~000). Ɓe fuu nder leƴƴi Isiraa'iila sappo e ɗiɗi ɓe ivi~:
66007005	lenyol Yahuuda yimɓe dubuuje sappo e ɗiɗo (12~000), lenyol Ruuben yimɓe dubuuje sappo e ɗiɗo (12~000), lenyol Gaad yimɓe dubuuje sappo e ɗiɗo (12~000),
66007006	lenyol Aaser yimɓe dubuuje sappo e ɗiɗo (12~000), lenyol Naftalim yimɓe dubuuje sappo e ɗiɗo (12~000), lenyol Manasa yimɓe dubuuje sappo e ɗiɗo (12~000),
66007007	lenyol Simiyon yimɓe dubuuje sappo e ɗiɗo (12~000), lenyol Leewi yimɓe dubuuje sappo e ɗiɗo (12~000), lenyol Isaakar yimɓe dubuuje sappo e ɗiɗo (12~000),
66007008	lenyol Jaabulon yimɓe dubuuje sappo e ɗiɗo (12~000), lenyol Yusufu yimɓe dubuuje sappo e ɗiɗo (12~000), lenyol Bennyamin yimɓe dubuuje sappo e ɗiɗo (12~000).
66007009	Ɓaawo ma'ajum, mi raari, mi yi'ii yimɓe ɗuuɗɓe ɓe limataako. Yimɓe ɓeen ivii gada koo ndiye lesdi, e koo ngole lenyol, e koo ɓeye yimɓe, e koo ngale ɗemngal. Ɓe fuu eɓe ndarii yeeso jooɗorgal laamu, kam e Njawdiri, eɓe ɓornii kolte daneeje tar, eɓe njogii lison dabiinooje e juuɗe maɓɓe.
66007010	Ɓe ilini e semmbee, ɓe mbi'i~: — Kisndam ivii to Allah meeɗen jooɗiiɗo dow jooɗorgal laamu e Njawdiri~!
66007011	Malaa'ika'en fuu e mawɓe e tagle nayi goonɗe yonki e ndarii pilii jooɗorgal laamu ngaal. Ɓe fuu ɓe ndiccii ɓe cujjidani Allah.
66007012	Ɓe mbi'i~: — Aamiin~! Maaltoore e teddungal e hikima e yettoore e manngu e baawɗe e semmbee laatanoo Allah meeɗen faa abadaa~! Aamiin.
66007013	Sey go'oto nder mawɓe ɓeen ƴami yam, vi'i~: — Ɓe'e yimɓe ɓorniiɓe kolte daneeje, ɗum ɓeye~? Toye ɓe ivi~?
66007014	Sey mbi'imoomi~: — Moodibbo, aan anndi. O vi'i yam~: — Kamɓe ngoni ivoyɓe nder torraa kalluka. Ɓe lohonirii kolte maɓɓe ƴiiƴam Njawdiri, ɗe ndanni tar.
66007015	Kanjum waɗi ɓe ndarii yeeso jooɗorgal laamu Allah. Eɓe kuwana mo jemma e nyalawma nder Wuro ma'ako. Jooɗiiɗo dow jooɗorgal laamu oon no reeney ɓe.
66007016	Ɓe ɓesdataa nango veelo, ɓe ɓesdataa ɗomɗugo. Naange koo gulɗum fuɗɗitataa fiigo ɓe sam.
66007017	Gam Njawdiri ngonndi vuttudu jooɗorgal laamu no laatoto gaynaako maɓɓe. Kadimaa ndi yaharey ɓe to ndiyam yonki ɓulata. Allah boo no mooytey gonɗi maɓɓe fuu.
66008001	Nde Njawdiri ndiin takkiti takkannde joveeɗiɗaɓre, sey ko woni nder asama fuu de''iti faro mintiiji talaatiin (30).
66008002	Ndeen ngi'imi malaa'ika'en njoveeɗiɗo dariiɓe yeeso Allah kokkaama luwe joveeɗiɗi.
66008003	Goɗɗo malaa'ikaajo wari darii yeeso to ɗum wulata urdi mbelndi, emo jogii tummude jiinaariya nde ɗum wulata urdi nder muuɗum. Ɗum hokki mo urdi ɗuuɗndi, gam o hawrita ndi e do'aaje yimɓe Allah, o sakka ndi dow wuldude urdi nde jiinaariya wonnde yeeso jooɗorgal laamu.
66008004	Sey cuurga urdi ndiin ummii gada nder tummude nde o jogii, ndi hawriti e do'aaje seniiɓe, ka yahi yeeso Allah.
66008005	Malaa'ikaajo oon hooƴi tummude urdi ndeen, o hebbini nde yiite to ɗum wulata urdi mbelndi, o sankiti nge dow duuniyaaru. Ndeen palmaali palmi, hoolooji kooli, maƴƴe maƴƴi, lesdi dimmbii.
66008006	Ndeen malaa'ika'en njoveeɗiɗo jogiiɓe luwe joveeɗiɗi ɓeen ciryii duudgo ɗe.
66008007	Malaa'ikaajo arano duudi luwal muuɗum, sey malemalleeje e yiite jillindirnge e ƴiiƴam ndufoyaa dow duuniyaaru. Yiite ngeen nyaami feccere wo'ore nder cende tati ɗe duuniyaaru. Nge nyaami feccere wo'ore nder cende tati ɗe leɗɗe duuniyaaru e fuɗngooji.
66008008	Nde malaa'ikaajo ɗiɗaɓo duudi luwal muuɗum, sey ɗum feri goɗɗum nder maayo nannduɗum e vaamnde mawnde, e ɗum huɓɓi yiite. Feccere wo'ore nder cende tati ɗe maayo ngoon laatii ƴiiƴam.
66008009	Feccere wo'ore nder cende tati ɗe diiwe maayo ngoon mbaati kadimaa feccere wo'ore nder cende tati ɗe akale ndiyam gonɗe ɗoon kalkii.
66008010	Nde malaa'ikaajo tataɓo duudi luwal muuɗum, sey woɗnde hoodere yanoyi gada dow, ende nyaama yiite kama moorol ngol ɗum juumtorto, nde yani dow feccere wo'ore nder cende tati ɗe celi maayo e to ndiyam ɓuldoyta.
66008011	Innde hoodere ndeen «~Kaaɗɗum~». Nde haaɗni feccere wo'ore nder cende tati ɗe ndiyam. Ɗuuɗɓe yarɓe ndiyam ɗaam maayi, gam kaaɗɗum ma'ajam.
66008012	Nde malaa'ikaajo nayaɓo duudi luwal muuɗum, sey ɗum fiyi feccere wo'ore nder cende tati ɗe naange e lewru e koode, faa feccere wo'ore nder cende tati ɗe jayngol naange e lewru e koode niɓɓi. Jemma e nyalawma boo majjini feccere wo'ore nder tati nde jayngol mu''en.
66008013	Ɓaawo ma'ajum, ngi'imi dutal e fiiri toon dow, sey nanmi e ngal vi'a e semmbee~: — On mboni~! On mboni~! On mboni, onon jooɗiiɓe nder duuniyaaru to malaa'ika'en tato horiiɓe nduudii luwe mu''en.
66009001	Nde malaa'ikaajo njovaɓo duudi luwal muuɗum, sey ngi'imi hoodere ivoyii dow, nde yani nder duuniyaaru. Ɗum hokki nde omtirgel dammugal ngaska lugguka ka walaa keerol.
66009002	Nde hoodere ndeen omti ngaska kaan, sey ngoɗka cuurga ɓaleeha vurtoyii kama cuurga ngulu, ka ɓalini naange e henndu kurum.
66009003	Baɓɓatti mburtii nder cuurga kaan, ɗi cankitii nder duuniyaaru. Ɗi kokkaa baawɗe torrugo kama jahe.
66009004	Ɗum vi'i ɗi to' ɗi mbonnu geene koo leɗɗe koo goɗɗi fuɗngooji, sey nii yimɓe ɓe ngalaa caayda Allah dow tihiɗe mu''en tan.
66009005	Ɗi ngooraa ɗi torra yimɓe ɓeen torraa kalluka faa lebbi jovi, ammaa to' ɗi mbar ɓe. Naawɗum ŋatki ma'aji e laatii kama naawɗum ŋatki jahe.
66009006	Nder balɗe ɗeen, yimɓe no ngilloto maayde, ammaa ɓe keɓataa nde, ɓe ngiɗey maaygo, ammaa maayde no nyaarey ɓe.
66009007	Baɓɓatti ɗiin e nanndi e pucci ciryaniiɗi konu. Dow ko'e ma'aji e woodi goɗɗum ko nanndi e giifi jiinaariya, geese ma'aji e nanndi e ɗe yimɓe.
66009008	Gaasa ma'aji e nanndi e ka debbo, nyiiƴe ma'aji e nanndi e ɗe mawndu.
66009009	Eɗi ɓornii goɗɗum nannduɗum e toggohon njamndi e gabaaje ma'aji, sonnyo biyeeli ma'aji e nanndi e sonnyo pucci kaɓɓanaaɗi amalenke konu, eɗi nyaara ummanii konu.
66009010	Eɗi ngoodi ɓokkorɗe piɗooje kama ɗe jahe. Ɓokkorɗe ɗeen e ngoodi baawɗe nawnugo yimɓe faa lebbi jovi.
66009011	Eɗi ngoodi laamiiɗo laamantooɗo ɗi, kanko woni malaa'ikaajo ngaska lugguka ka walaa keerol. Innde ma'ako nder ibraaninkoore woni Abadon, nder helenankoore boo Apooliyon, waato Kalkoowo.
66009012	Torraaji kalluɗi arani ngutake. Horii torraaji kalluɗi ɗiɗi gareyɗi.
66009013	Nde malaa'ikaajo njoveego'oojo duudi luwal muuɗum, sey nanmi voliinde e vurtoyoo nder luwe nayi gonɗe buttuli to ɗum wulata urdi mbelndi nde jiinaariya, wonnde yeeso Allah.
66009014	Voliinde ndeen vi'i malaa'ikaajo oon~: — Yoof ɓen ɗoon malaa'ika'en nayo haɓɓaaɓe e regorde maayo Eferaatis manngo~!
66009015	Sey ɗum yoofi malaa'ika'en nayo ɓeen, ɓe ɗum siryii gam nde'e hitaande e ndu'u lewru e nde'e nyanndeere e ɗu'um wakkaci, gam ɓe mbara feccere wo'ore nder cende tati ɗe yimɓe duuniyaaru.
66009016	Mi nanii ɗuuɗal soojeeji waɗɗiiɓe pucci waɗii miliyooji keme ɗiɗi.
66009017	Nder wahayu ɗuum mi yi'ii pucci e waɗɗiiɓe ɗi, eɓe cuddiri gabaaje maɓɓe toggohon njamndi, mbo'ojukon coloy kama yiite, mbulambulahon, nareeriihon. Koo nguye puccu e woodi hoore kama nde mawndu, kadimaa yiite e cuurga e noorngal e mburtoyoo nder konnduɗe ma'aji.
66009018	Feccere wo'ore nder cende tati ɗe duuniyaaru mbardaa torraaji kalluɗi tati ɗiin, waato yiite e cuurga e noorngal burtoytooɗum nder konnduɗe ma'aji.
66009019	Baawɗe ma'aji nder konnduɗe e ɓokkorɗe ngoni. Ɓokkorɗe ma'aji e ngoodi ko'e kama ɗe bo'ole, e ma'aje ɗi nawnirta yimɓe.
66009020	Yimɓe horiiɓe ɓe torraaji ɗiin mbaraay, ɓe tuubaay ɓe ngooraay ko ɓe mbaɗi e juuɗe maɓɓe. Ɓe ngooraay sujjidango ginnaaji e gumkiiji ɗi ɗum wa'ari jiinaariya koo ajurfaari koo njamndi mboɗeeri koo haayre koo lekki. Ɗi fuu ɗi ngi'ataa, ɗi nanataa, ɗi njahataa.
66009021	Kadimaa ɓe ngooraay waɗgo war-hoore e raarnugo e njeenu e nguyka maɓɓe.
66010001	Ɓaawo ma'ajum, ngi'imi goɗɗo malaa'ikaajo cemmbiɗɗo e jippoyoo gada dow, emo vahanii duule. Timotimoongal e taarii dow hoore ma'ako, yeeso ma'ako e jalbitoo kama naange, kosɗe ma'ako nanndii e danngalle kuɓɓuɗe yiite.
66010002	Emo jogii goɗngel deftel omtiingel e junngo ma'ako. O yaaɓi kosngal ma'ako nyaamal dow maayo, nanal boo dow lesdi.
66010003	O volvi e semmbee kama ƴuttaango mawndu. Nde o volvi, sey palmaali joveeɗiɗi no'otii e hoolo semmbiɗngo.
66010004	Nde palmaali joveeɗiɗi ɗiin kooli, sey nesmi vinndugo, ammaa sey nanmi woɗnde voliinde gada dow, nde vi'i~: — Ta'a vinndu ko palmaali joveeɗiɗi ɗiin mbi'i, suuɗ ɗum~!
66010005	Ndeen malaa'ikaajo mo ngi'imi e darii dow lesdi e dow maayo ƴefti junngo muuɗum nyaamo dow.
66010006	O hunorii e innde Allah poofeyɗo faa abadaa, tagɗo dow e lees e maayo e ko woni nder ma'ago fuu. O vi'i~: — Wakkaci horaaki kadin~!
66010007	To malaa'ikaajo njoveeɗiɗaɓo duudii luwal muuɗum, Allah no hebbiney sirri muuɗum, noon no o vi'inoo maccuɓe ma'ako annabo'en.
66010008	Ndeen ɓesdumi nango voliinde nde nannoomi gada dow, nde ɓesdi volvango yam, nde vi'i~: — Yah, njaɓaa ngel ɗoon deftel omtiingel e junngo malaa'ikaajo dariiɗo dow maayo e lesdi.
66010009	Sey njahami to malaa'ikaajo oon, mbi'imoomi o hokka yam deftel ngeel. Sey o vi'i yam~: — Jaɓ ngel nyaam, ngel veley nder honnduko maaɗa kama njuumri, ammaa ngel haaɗey nder reedu maaɗa.
66010010	Sey njaɓmi ngel e junngo malaa'ikaajo oon nyaammi. Ngel laatii belngel nder honnduko am kama njuumri, ammaa ɓaawo mi moɗii ngel, ngel laatii kaaɗngel nder reedu am.
66010011	Sey ɗum ɓesdi vi'igo yam~: — Doole ɓesdaa waɗgo annabaaku dow yimɓe e leƴƴi e ɗemɗe feere-feere e laamiiɓe ɗuuɗɓe.
66011001	Ndeen ɗum hokki yam ƴommbal potnirgal nanndungal e sawru, ɗum vi'i yam~: — Umma, yah fotnu Wuro Allah Seniingo e to ɗum wulata urdi, limaa sujjidanooɓe Allah wonɓe nder ma'ago.
66011002	Ammaa ta'a fotnu fiiliire wuro ngoon, woor nde, gam nde yoofanaama leƴƴi ɗi laataaki Yahuudu'en. Ɓe njaaɓey si'ire seniinde e semmbee faa lebbi arba'iin e ɗiɗi (42).
66011003	Mi hokkey caaydu'en am ɗiɗo ɓorniiɓe kolte pahatu kuugal wa'ajingo voliinde am, faa balɗe dubuu e keme ɗiɗi e settiin (1~260).
66011004	Caaydu'en ɗiɗo ɓeen ngoni leɗɗe jaytunje ɗiɗi e fitilaaji ɗiɗi dariiɗum yeeso jawmu duuniyaaru.
66011005	Giɗɗo hallango ɓe fuu, yiite no vurtoyto nder konnduɗe maɓɓe nge halka wanywanyɓe maɓɓe. Noon giɗɗo hallango ɓe fuu wardete.
66011006	Eɓe ngoodi baawɗe haɗgo iyoonde toɓa nder balɗe ɗe ɓe nga'ajinta voliinde Jawmiraawo. Kadimaa eɓe ngoodi baawɗe wartirgo ndiyam ƴiiƴam. Eɓe ngoodi boo baawɗe jippinango duuniyaaru koo iri kaye torraa kalluka nde ɓe ngiɗi fuu.
66011007	Ɓaawo ɓe keynii ga'ajinki maɓɓe, ngoɗnga ndiiwa kulniinga no vurtoto nder ngaska lugguka ka walaa keerol, nga haɓa e maɓɓe, nga jaaloo ɓe, nga wara ɓe.
66011008	Ɓalli maɓɓe ngooree dow laawol si'ire mawnde to Jawmiraawo maɓɓe waraa dow gaafagal. Si'ire ndeen e soomree Sodoma e lesdi Misira.
66011009	Yimɓe gada koo ndiye lesdi e koo ɗiye leƴƴi e koo ɗeye ɗemɗe no ngarey ndaara ɓalli ɗiin, faa balɗe tati e feccere, ɓe kaɗa ɗi uveego.
66011010	Yimɓe duuniyaaru fuu no naney belɗum, ɓe mbaɗa juulɗe, ɓe kokkindira caahuuji, gam annabo'en ɗiɗo torrunooɓe duuniyaaru ɓeen maayii.
66011011	Ammaa ɓaawo balɗe tati e feccere ɗeen, sey poofɗe yonki ivoyɗe to Allah natti ɓe, ɓe ummii ɓe ndarii. Kulol manngol nanngi koo moye giiɗo ɓe.
66011012	Ndeen annabo'en ɗiɗo ɓeen nani woɗnde voliinde semmbiɗnde gada dow e vi'a ɓe~: — Ƴeeŋoyee ɗo'o~! Ɓe ƴeenyi asama nder ruuldere, wanywanyɓe maɓɓe e ndarii ndaara.
66011013	Ɗoon e ɗoon lesdi dimmbii e semmbee, sey feccere wo'ore nder cende sappo ɗe si'ire ndeen yibbii, yimɓe dubuuje njoveeɗiɗo kalki. Kulol manngol nanngi horiiɓe, ɓe mawnini Allah mo dow.
66011014	Halkere ɗiɗaɓre ƴaɓɓake. Halkere tataɓre e wara naa ko neeɓii.
66011015	Malaa'ikaajo njoveeɗiɗaɓo duudi luwal muuɗum, sey ɗum nani woɗnde voliinde semmbiɗnde gada dow e vi'a~: — Laamu duuniyaaru fuu laatake ngu Jawmiraawo meeɗen e Almasiifu muuɗum. O laamoto faa abadaa abadin.
66011016	Ndotti'en aciriin e nayo (24) jooɗiiɓe dow jooɗorɗe laamu mu''en yeeso Allah ndiccii yeeso ma'ako, ɓe cujjidani mo.
66011017	Eɓe mbi'a~: «~Yaa Allah Jawmiraawo, Jawmu baawɗe, aan woni jo'oni, aan woni ndeenno~! Min ngettii ma, gam a huutinirii baawɗe maaɗa mawɗe a jo''inii laamu maaɗa.
66011018	Leƴƴi ɗi anndaa ma kuunƴi, ammaa huunƴere maaɗa warii. Wakkaci sernango maayɓe warii, wakkaci biyaago annabo'en maccuɓe maaɗa, e seniiɓe, e hulooɓe innde maaɗa, mawɓe e famarɓe. Wakkaci waɗii nde kalkataa halkooɓe duuniyaaru.~»
66011019	Ndeen Wuro Allah Seniingo wonngo dow omtii, akootiiwa alkawal yi'aa nder ma'ago. Sey maƴƴe maƴƴi, palmaali e diggaali e dimmbaaki lesdi mbaɗi, malemalleeje mawɗe toɓi.
66012001	Goɗɗum kaayniiɗum kulniiɗum vanngi toon dow. Goɗɗo debbo e vahanii naange darii dow lewru. Emo yiifii giifol ngol koode sappo e ɗiɗi.
66012002	O gaamɗo, emo diccii o danyey, emo voya gam naawɗum ŋatawre.
66012003	Kadimaa goɗɗum kaayniiɗum kulniiɗum vanngi toon dow. Ɗum ngoɗnga mbo'oga mboɗeewa, nga ko'e joveeɗiɗi e luwe sappo, hoore fuu e giifol muuɗum.
66012004	Ɓokkorde ma'aga vuuvi feccere wo'ore nder cende tati ɗe koode, nga rufoyi ɗe dow duuniyaaru. Nga wari nga darii yeeso on ɗoon debbo dicciiɗo danya, gam nga nyaama ɓinngel ma'ako ɗoon to o danyii ngel.
66012005	Ndeen o danyi ɓiɗɗo gorko laamorantooɗo duuniyaaru e sawru njamndi. Ammaa ɓiɗɗo oon piiftaa yaharaa to Allah e jooɗorgal laamu muuɗum.
66012006	Debbo oon nyaari, natti ladde yahi woɗnde yaayre to Allah siryanii mo. Toon o maraa faa balɗe dubuu e keme ɗiɗi e settiin (1~260).
66012007	Sey konu ummii toon dow. Miikaa'iilu e malaa'ika'en muuɗum konkontiri e mbo'oga ngaan e malaa'ika'en ma'aga.
66012008	Ammaa nga jaalaa, nga tuufoyaa gada toon dow, kanga e malaa'ika'en ma'aga.
66012009	Nga feroyaa nder duuniyaaru. Mbo'oga ngaan e woonnoo ila ndeenno, kanga vi'etee Ibiliisa koo Ceyɗaan majjinoowo duuniyaaru. Nga feraa nder duuniyaaru kanga e malaa'ika'en ma'aga fuu.
66012010	Ndeen nanmi woɗnde voliinde semmbiɗnde gada dow e vi'a~: «~Jo'oni kisndam, e semmbee, e laamu Allah meeɗen, e baawɗe Almasiifu ma'ako ngarii. Gam gullotooɗo banndiraaɓe meeɗen yeeso Allah jemma e nyalawma tuufaama gada dow.
66012011	Ɓe keɓi jaalorgal dow ma'ako gada e ƴiiƴam Njawdiri e haala Allah ka ɓe nga'ajini. Ɓe ngiɗaay hisnugo yonkiiji maɓɓe e maayde.
66012012	Gam ma'ajum, aan asama e jooɗiiɓe toon, nanee belɗum~! Ammaa onon wonɓe nder duuniyaaru e ko woni nder maayo, on mboni~! Gam Ceyɗaan jipponoyake on nder huunƴere kama o fusa, gam emo anndi wakkaci ma'ako ɓadake timmugo.~»
66012013	Nde mbo'oga ngaan annditi tuufaama nder duuniyaaru, sey nga fuɗɗi yillaago debbo oon danyɗo ɓiɗɗo gorko.
66012014	Ammaa debbo oon hokkaa biyeeli ɗiɗi ɗi dutal manngal, gam o fiira o yaha nder ladde yaayre nde ɗum siryanii mo. Toon ɗum marata mo faa duuɓi tati e lebbi joveego'o.
66012015	Sey mbo'oga ngaan tuuti ndiyam ɗuuɗɗam, ɗam ili ɓaawo debbo oon kama maayo, gam ɗam hooƴa mo.
66012016	Ammaa lesdi valli debbo oon, ndi omti honnduko ma'ari, ndi yardi ndiyam ɗam mbo'oga ngaan tuuti.
66012017	Sey mbo'oga ngaan huunƴani debbo oon, nga ummoyii nga hona lenyol ma'ako, waato ɓeen ɗowtaniiɓe dookaaji Allah e bolle Yeesu.
66012018	Mbo'oga ngaan darii dow njaareendi regorde maayo.
66013001	Ndeen ngi'imi ngoɗndi ndiiwri e vurtoyoo nder maayo, endi woodi ko'e joveeɗiɗi e luwe sappo. Koo ngale luwal e woodi giifol, koo ndeye hoore boo e woodi innde huɗeynde Allah.
66013002	Ndiiwri ndi ngi'imi ndiin e nanndi e kelu, endi woodi kosɗe mawɗe ɗe gaasa, e peɗeeli juutɗi kama ɗi ndiiwri ladde mbi'eteendi uurs. Honnduko ma'ari e nanndi e ko mawndu. Mbo'oga hokki ndiiwri ndiin semmbee muuɗum e jooɗorgal laamu muuɗum e baawɗe mawɗe.
66013003	Hoore wo'ore nder ko'e ndiiwri ndiin e woodi nawnannde waaweynde wargo ndi. Ammaa nawnannde ndeen hoyii. Ɗum haaynii yimɓe duuniyaaru, ɓe tokki ndi.
66013004	Ɓe cujjidani mbo'oga ngaan, gam nga hokkii ndiiwri ndiin baawɗe ma'aga. Kadimaa ɓe cujjidani ndiiwri ndiin, ɓe mbi'i~: — Moye foti e ndi'i ndiiwri~? Moye waawi haɓgo e ma'ari~?
66013005	Ndiiwri ndiin hokkaa baawɗe volvugo bolle manta, e huɗgo Jawmiraawo, ndi wooraa ndi laamoo faa lebbi arba'iin e ɗiɗi (42).
66013006	Ndi fuɗɗi huɗgo Allah e innde muuɗum, e to o jooɗotoo, e jooɗiiɓe toon dow fuu.
66013007	Ndi wooraa ndi hona yimɓe Allah, ndi heɓa jaalorgal dow maɓɓe. Ndi hokkaa baawɗe dow koo ngole lenyol, e yimɓe, e ɗemɗe, e lesɗe.
66013008	Jooɗiiɓe nder duuniyaaru fuu no cujjidaney ndi. Kamɓe ngoni ɓe inɗe mu''en mbinndaaka nder deftere yonki ila fuɗɗam duuniyaaru, nde Njawdiri mbaraandi.
66013009	Mo nofru nanooru fuu, sey nana~!
66013010	Mo ɗum hiitii haɓɓee yaharee maccungaaku, haɓɓee yaharee, mo ɗum hiitii wardee kaafahi, o wardee ki. Gam ma'ajum, sey yimɓe Allah ti'inoo jogaago munyal e goonɗinki.
66013011	Ndeen ngi'imi ndiiwri feere e vurtoyoo nder lesdi. Endi woodi luwe ɗiɗi kama ɗe njawdiri, endi volva kama mbo'oga.
66013012	Ndi huutiri baawɗe iri ɗe ndiiwri arandi, ndi huutiniri ɗe yeeso arandi ndiin. Ndi waɗi duuniyaaru e wonɓe nder ma'aru fuu cujjidana ndiiwri arandi, ndi nawnannde muuɗum hoyi.
66013013	Ndiiwri ɗiɗaɓri ndiin waɗi alaamaaji kaayniiɗi ɗuuɗɗi, faa maa ndi waɗi yiite rufoyi nder duuniyaaru gada dow, yeeso gite koo moye.
66013014	Ndi majjinirii yimɓe duuniyaaru e kuuɗe kaayniiɗe ɗe ndi hokkaa huugo yeeso ndiiwri arandi. Ndiiwri ɗiɗaɓri ndiin vi'i yimɓe maha ngumkiwa nanndunga e ndiiwri arandi nawniranoondi kaafahi faa nesi waatgo, e noon fuu endi foofa.
66013015	Ndi hokkaa baawɗe faa ndi waɗi yonki nder ngumkiwa ngaan. Ngumkiwa ngaan fuɗɗi volvugo, nga waɗi ɗum wara caliiɗo sujjidango nga fuu.
66013016	Ndiiwri ndiin dooli yimɓe fuu, mawɗo e pamaro, diskuɗo e cooyɗo, maccuɗo e dimo, ɓe mbaɗanee caayda e junngo nyaamo, koo e tihinde.
66013017	Ndi waɗii ɗum, gam to' goɗɗo sooda koo soorra, kul walaa caayda kaan, waato innde ndiiwri arandi, koo lammba ma'ari.
66013018	Ɗo'o e yiɗi hakkiilo. Goonɗo fahamu fuu e waawi vurtingo ma'ana lammba ndiiwri ndiin, gam ɗum lammba innde neɗɗo. Lammba kaan woni keme joveego'o e settiin e joveego'o (666).
66014001	Ndeen ndaarmi ngi'imi Njawdiri e darii dow vaamnde Siyoona, endi wondi e yimɓe dubuuje hemre e arba'iin e nayo (144~000). Innde ma'ari e innde Baaba ma'ari e vinndii dow tihiɗe maɓɓe.
66014002	Sey nanmi woɗnde voliinde semmbiɗnde gada dow, kama iido maayo manngo, kama riggaango semmbiɗngo. Voliinde ndeen e nanndi e sunnyere piiki moolooji.
66014003	Eɓe ngima gimol kesol yeeso jooɗorgal laamu e yeeso tagle nayi ɗe yonki, e yeeso ndotti'en. Walaa baaweyɗo ekkitaago gimol ngool, to naa yimɓe dubuuje hemre e arba'iin e nayo (144~000) ɓeen tan, ɓe ɗum soottii e duuniyaaru.
66014004	Kamɓe ngoni waɗɓe jo'onde laaɓnde, gam ɓe meeɗaay waaldugo e rewɓe, eɓe tokki Njawdiri ndiin to ndi fa'i fuu. Kamɓe ngoni soottaaɓe nder yimɓe duuniyaaru, gam ɓe laatoo kokkal aranal to Allah e Njawdiri ndiin.
66014005	Fewre meeɗaay vurtaago nder konnduɗe maɓɓe, ɓe ngalaa feloore.
66014006	Ndeen ngi'imi goɗɗo malaa'ikaajo e fiira toon dow, emo jogii Habaru Belɗum tabbiteyɗum, gam o wa'ajina yimɓe duuniyaaru, e koo ngole lenyol, e koo ɓeye yimɓe, e koo ngale ɗemngal, e koo ndiye lesdi.
66014007	O towni voliinde e semmbee o vi'i~: — Kulee Allah, mawninee mo~! Gam wakkaci o sernanta duuniyaaru waɗii. Mawninee tagɗo dow e lesdi e maayo e ɓulduɗe ndiyam.
66014008	Malaa'ikaajo ɗiɗaɓo tokki arano, e vi'a~: — Si'ire Babiila yibbii~! Si'ire Babiila mawnde yibbii~! Nde yarnii leƴƴi duuniyaaru innaboojam njeenu ma'are nyaaɗɗam.
66014009	Malaa'ikaajo tataɓo tokki aramɓe ɗiɗo ɓeen, e vi'a e semmbee~: — Cujjidanɗo ndiiwri arandi e ngumkiwa nanndunga e ma'ari, jaɓi caayda ma'ari e junngo muuɗum koo e tihinde muuɗum,
66014010	no yarey innaboojam huunƴere Allah ɗam gillaaka, ɗam o waɗi nder horde huunƴere ma'ako. O torrirte yiite e ƴibiriitu yeeso malaa'ika'en seniiɓe e Njawdiri.
66014011	Cuurga yiite nge ɗum torrirta ɓe no ummoto dow faa abadaa. Ɓeen sujjidanɓe ndiiwri ndiin e ngumkiwa nanndunga e ma'ari, mbaɗanaa caayda innde ma'ari fuu, ɓe ustantaake torraa jemma e nyalawma.
66014012	Gam ma'ajum, yimɓe Allah tokkuɓe ko o vi'i, ngoonɗini Yeesu, sey mbaɗa munyal.
66014013	Ndeen ɓesdumi nango woɗnde voliinde gada dow e vi'a~: — Vinndu ɗu'um~: Gada jo'oni maayɓe e tokki Jawmiraawo no keɓey barkaa. Ruhu Allah vi'i~: — Goonga, ɓe pooftey e torraa maɓɓe, gam laada kuugal maɓɓe no tokkey ɓe.
66014014	Ndeen ngi'imi ruuldere raneere, goɗɗo kama Ɓii-Neɗɗo e jooɗii dow ma'are, emo yiifii giifol jiinaariya, emo jogii lawjeeru velndu e junngo ma'ako.
66014015	Sey goɗɗo malaa'ikaajo vurtoyii nder Wuro Allah Seniingo, o volvani oon jooɗiiɗo dow ruulde e semmbee, o vi'i~: — Foortu lawjeeru maaɗa, puɗɗaa taygo, gam wakkaci tayre waɗii. Duuniyaaru ɓenndii, ndu fotii taƴeego.
66014016	Sey jooɗiiɗo dow ruuldere oon foorti lawjeeru muuɗum, o taƴi duuniyaaru fuu.
66014017	Malaa'ikaajo feere vurtoyii nder Wuro Allah Seniingo wonngo toon dow. Kanko maa emo jogii lawjeeru velndu.
66014018	Ndeen goɗɗo malaa'ikaajo deeneyɗo yiite nge ɗum wuldata urdi mbelndi vurtoyii. O volvani malaa'ikaajo jogiiɗo lawjeeru velndu e voliinde semmbiɗnde o vi'i~: — Foortu lawjeeru maaɗa taƴaa innabooje duuniyaaru, gam ɓikkon ma'aje ɓenndii.
66014019	Malaa'ikaajo oon foorti lawjeeru muuɗum nder duuniyaaru, o taƴi ɓikkon innabooje, o feri kon nder ɓiɗɗirde huunƴere Allah.
66014020	Ɗum yaaɓi kon nder ɓiɗɗirde yaasi si'ire. Ƴiiƴam waɗi ga iloygo nder ɓiɗɗirde ndeen, faa ɗam yahari kiloomeetirji keme ɗiɗi e tasa'iin e joveego'o (296). Luggeenga ma'ajam waɗi meetir go'o e feccere.
66015001	Ɓaawo ma'ajum ngi'imi ngoɗka alaama makka kaayniika toon dow. Mi yi'ii malaa'ika'en njoveeɗiɗo jogiiɓe torraaji joveeɗiɗi cakitiiɗi kalluɗi. Kanji ngoni timmoode huunƴere Allah.
66015002	Ndeen ngi'imi goɗɗum kama maayo daarorɗe gillindirngo e yiite. Kadimaa mi yi'ii heɓɓe jaalorgal dow ndiiwri arandi ndiin e ngumkiwa nanndunga e ma'ari e lammba innde ma'ari. Eɓe ndarii regorde maayo daarorɗe ngoon, eɓe njogii moolooji ɗi Allah hokki ɓe.
66015003	Eɓe ngima gimol Muusa maccuɗo Allah e gimol Njawdiri, eɓe mbi'a~: «~Yaa Allah Jawmiraawo, Laamiiɗo Laamlaamɓe, kuuɗe maaɗa no mawɗe, kaayniiɗe. Laabi maaɗa no aadaliiji, goongaaji~! Aan woni laamiiɗo leƴƴi.
66015004	Moye woni hulataa ma, ya Jawmiraawo~? Moye salotoo mawningo innde maaɗa~? Gam aan tan woni ceniiɗo. Yimɓe duuniyaaru fuu no ngarey cujjidan maa, gam ɓe ngi'ii no kuuɗe maaɗa laatorii aadaliije.~»
66015005	Ɓaawo ma'ajum mi yi'ii yaayre ɓurnde senaago nder Wuro Seniingo wonngo toon dow e omtii.
66015006	Malaa'ika'en njoveeɗiɗo jogiiɓe torraaji kalluɗi ɓeen mburtoyii nder wuro ngoon, eɓe ɓornii kolte ɗelemɗe, booɗɗe, ɗelkitooɗe, eɓe taadii taadorɗe jiinaariya e gabaaje maɓɓe.
66015007	Ndeen go'otum nder tagle nayi ɗe yonki ɗeen hokki malaa'ika'en njoveeɗiɗo ɓeen tummuɗe joveeɗiɗi ɗe jiinaariya, eɗe keevi huunƴere Allah mo yonki faa abadaa abadin.
66015008	Sey cuurga teddungal Allah e baawɗe muuɗum heevi wuro ngoon. Walaa baawɗo nattugo ngo, sey to torraaji joveeɗiɗi ɗiin ɗi malaa'ika'en njoveeɗiɗo ɓeen timmii.
66016001	Ndeen nanmi woɗnde voliinde semmbiɗnde gada nder Wuro Seniingo wonngo toon dow, e vi'a malaa'ika'en njoveeɗiɗo ɓeen~: — Njahee ndufanon duuniyaaru tummuɗe joveeɗiɗi ɗe huunƴere Allah~!
66016002	Malaa'ikaajo arano yahi rufi ko woni nder tummude muuɗum dow lesdi. Sey goɗɗe putte naawɗe kalluɗe mburtonoyii ɓeen woonɓe caayda ndiiwri arandi e sujjidanɓe ngumkiwa nanndunga e ma'ari.
66016003	Malaa'ikaajo ɗiɗaɓo maa rufi ko woni e tummude muuɗum nder maayo. Sey ndiyam maayo ngoon laatii kama ƴiiƴam maayɗo. Koo ɗume ko woodi yonki gonɗum nder maayo ngoon waati.
66016004	Sey malaa'ikaajo tataɓo rufi ko woni e tummude muuɗum nder ilaali e ɓulduɗe ndiyam, ɗum fuu ɗum laatii ƴiiƴam.
66016005	Ndeen nanmi malaa'ikaajo deeneyɗo ndiyam e vi'a~: — Yaa Ceniiɗo, aan woni ndeenno, aan woni jo'oni. Aan a aadaliijo nder ceri'a maaɗa.
66016006	A hokkii halluɓe ɓeen ƴiiƴam ɓe njara. Noon ɓe kaandi, gam ɓe ndufii ƴiiƴam yimɓe maaɗa e annabo'en maaɗa.
66016007	Sey nanmi voliinde gada to ɗum wulata urdi mbelndi, e vi'a~: — Goonga, Allah Jawmiraawo jawmu baawɗe~! A wa'ara ceri'a goonga e aadilaaku~!
66016008	Ndeen malaa'ikaajo nayaɓo rufi ko woni e tummude muuɗum dow naange. Sey nge wooraa nge sumra yimɓe e gulɗum ma'age.
66016009	Naawɗum naange hallunge ngeen sumi yimɓe, faa ɓe kuɗi innde Allah mo baawɗe sabu torraaji joveeɗiɗi ɗiin. E noon fuu ɓe tuubaay, ɓe mawninaay mo.
66016010	Malaa'ikaajo njovaɓo maa rufi ko woni e tummude muuɗum dow jooɗorgal laamu ndiiwri arandi ndiin, sey niɓre omndi koo toye to ndi laamoto. Yimɓe ŋati ɗemɗe mu''en, sabu naawɗum.
66016011	Ɓe kuɗi Allah mo dow sabu naawɗum putte kalluɗe keɓɗe ɓe. Ammaa e noon fuu ɓe tuubaay gada e kuuɗe maɓɓe kalluɗe.
66016012	Malaa'ikaajo njoveego'ojo rufi ko woni e tummude muuɗum nder maayo Eferaatis manngo. Maayo ngoon ɓeeɓi, ngo yo'ori, gam siryanaago laamiiɓe fu'una laawol.
66016013	Sey ngi'imi goɗɗi ginnaaji kalluɗi tati nannduɗi e paaɓi. Go'otol e vurtoyoo nder honnduko mbo'oga, go'otol boo e vurtoyoo nder honnduko ndiiwri ɗiɗaɓri, go'otol e vurtoyoo nder honnduko annabiijo fewre.
66016014	Kanji ngoni ginnaaji baɗooji kuuɗe kaayniiɗe, jaheyɗi to laamiiɓe duuniyaaru, ɗi kawrita ɓe, gam konu nyannde-darngal nde Allah jawmu baawɗe.
66016015	Kiimtee ko Yeesu vi'inoo, o vi'i~: — Rah, mi warey kama gujjo~! Barkaa no laatanto baalɗo e reentii, e ɓornii kolte muuɗum, gam to' o dillu o suhuraaki o semta yeeso yimɓe.
66016016	Ginnaaji ɗiin kawriti laamiiɓe ɓeen yaayre vi'eteende Armagedon nder ɗemngal ibraaninkoore.
66016017	Ndeen malaa'ikaajo njoveeɗiɗaɓo rufi ko woni e tummude muuɗum nder henndu. Sey woɗnde voliinde semmbiɗnde vurtoyii to jooɗorgal laamu nder Wuro Seniingo wonngo toon dow, ende vi'a~: — Ɗum heƴii~!
66016018	Sey ɗum waɗi maƴƴe e diggaali e palmaali e dimmbaaki lesdi kalluki, iri ki ɗum meeɗaay waɗgo gada yimɓe tagaa e duuniyaaru.
66016019	Si'ire Babiila mawnde senndii cende tati, ci'e duuniyaaru ngibbii. Sey Allah hiimtii si'ire Babiila mawnde, o yarni nde horde innaboojam huunƴere ma'ako hallunde.
66016020	Koo ndiye lesdi ngonndi caka ndiyam nuci, baamle mawɗe majji.
66016021	Malemalleeje teddirɗe kilooji arba'iin (40) mbaɗi ga yanoygo dow yimɓe, faa ɓe kuɗi Allah sabu torraa malemalleeje ɗeen, gam ka hallii korey.
66017001	Sey go'oto nder malaa'ika'en njoveeɗiɗo jogiiɓe tummuɗe joveeɗiɗi ɗeen wari vi'i yam~: — War mi hollu maa no Allah halkirta on ɗoon jeenoowo inndinɗo, waato si'ire mawnde wonnde ha'ade ilaali.
66017002	Laamiiɓe duuniyaaru mba'adii e ma'ako njeenu. Njeenu ngu yimɓe duuniyaaru mba'adi e ma'ako yiiltii ɓe.
66017003	Nder wahayu ɗuum, malaa'ikaajo oon hooƴi yam yahari yam nder ladde. Toon ngi'imi goɗɗo debbo e jooɗii dow ngoɗndi ndiiwri mboɗeeri coloy, ɓanndu ma'ari fuu e heevi inɗe kuɗooje Allah, endi woodi ko'e joveeɗiɗi e luwe sappo.
66017004	Debbo oon e ɓornii kolte bo'ojiteyɗe e boɗeeje coloy, emo sinngitorii koɗi jiinaariya e koɗi ba'araaɗi kaaƴe dime feere-feere. Emo jogii horde jiinaariya e junngo ma'ako, ende heevi innaboojam karamɗam, waato njeenu ma'ako nefniingu.
66017005	E tihinde ma'ako ɗum vinndi innde nde ma'ana cuuɗiika~: «~Babiila mawnde, inna kaaruwa'en, inna koo ɗume nefniiɗum duuniyaaru.~»
66017006	Mi yi'ii debbo oon e yiiltii, sabu ƴiiƴam yimɓe Allah ɗam o yari, e ƴiiƴam waraaɓe gam jogaago bolle Yeesu. Nde ngi'imoomi mi haayɗinii korey.
66017007	Ammaa malaa'ikaajo oon ƴami yam vi'i~: — Ko jeyi kaayɗintaa~? Mi yeccete ma'ana sirri debbo oon, e sirri ndiiwri ndi o waɗɗii, ndi ko'e joveeɗiɗi e luwe sappo.
66017008	Ndiiwri ndi ngiiɗaa, ndeenno endi woodi, jo'oni ndi walaa. Ndi ɓadake vurtaago nder ngaska lugguka ka walaa keerol, ndi yaha to ndi halketee. Yimɓe jooɗiiɓe nder duuniyaaru, ɓe ɗum vinndaay inɗe mu''en nder deftere yonki ila fuɗɗam duuniyaaru, no kaayɗiney yi'igo ndiiwri ndiin. Gam ndeenno e ndi woodi, jo'oni ndi walaa, ammaa ndi vittoyey.
66017009	Ɗu'um e holla doole neɗɗo tawree hikima e fahamu. Ko'e joveeɗiɗi ɗeen ɗum ƴoole joveeɗiɗi ɗe debbo oon jooɗii dow muuɗum,
66017010	kanje boo ngoni laamiiɓe njoveeɗiɗo. Njovo maɓɓe maayi, njoveego'oojo e laamii jo'oni, njoveeɗiɗaɓo boo waraay tawo. To o warii o laamoto wakkaci seɗɗa tan.
66017011	Ndiiwri ngoonnoondi, jo'oni boo ndi walaa, kayri woni go'oto nder laamiiɓe njoveeɗiɗo. Ndi laatoto boo laamiiɗo njoveetataɓo, ammaa timmoode ma'ari ɗum halkere.
66017012	Luwe sappo ɗe ngiiɗaa ɗeen, ɗum laamiiɓe sappo ɓe puɗɗaay laamaago tawo, ammaa ɗum hokkey ɓe baawɗe laamodaago e ndiiwri ndiin wakkaci seɗɗa.
66017013	Laamiiɓe sappo ɓeen fuu, nyumo maɓɓe no wo'oto, kadimaa ɓe kokkey ndiiwri ndiin baawɗe maɓɓe e teddungal maɓɓe.
66017014	Ɓe konkontirey e Njawdiri, ammaa Njawdiri ndiin no heɓey jaalorgal dow maɓɓe, gam kayri woni Jawmiraawo Jawmiraaɓe, Laamiiɗo Laamlaamɓe. Ndi jaaloto ɓe, kayri e ɓeen noddaaɓe suɓaaɓe hoolaaɓe.
66017015	Malaa'ikaajo oon vi'i yam~: — Ɗam ɗoon ndiyam ɗam ngiiɗaa to debbo jeenoowo oon jooɗii, ɗum leƴƴi e yimɓe ɗuuɗɓe e yimɓe lesɗe feere-feere e ɗemɗe.
66017016	Ɗen ɗoon luwe sappo ɗe ngiiɗaa boo, kanje e ndiiwri ndiin ɗe nganyey debbo oon, ɗe te'eta ko o woodi fuu, ɗe ɓorta mo, ɗe nyaama teewu ma'ako, ɗe ngula mo e yiite.
66017017	Gam Allah ɗowi ɓerɗe maɓɓe, faa ɓe kuwa ko o yiɗi, ɓe laatoto ɓe nyumo wo'oto, ɓe kokka ndiiwri ndiin laamu maɓɓe, faa ɗum hebbina ko Allah vi'i.
66017018	Debbo mo ngiiɗaa oon, kanko woni si'ire mawnde laamaniinde laamiiɓe duuniyaaru.
66018001	Ɓaawo ma'ajum mi yi'ii goɗɗo malaa'ikaajo mo baawɗe mawɗe e jippoyoo gada dow. Teddungal ma'ako yaynanii duuniyaaru fuu.
66018002	O noddi e semmbee, o vi'i~: «~Nde do''ake~! Si'ire Babiila mawnde do''ake~! Nde laatake jooɗorde ginnaaji, e suuɗorde ginnaaji kalluɗi, e hawritirde koo ɗiye colli nefniiɗi karamɗi,
66018003	Gam leƴƴi duuniyaaru fuu njarii innaboojam njeenu ma'are, Laamiiɓe duuniyaaru boo mba'adii e ma'are njeenu. Waɗooɓe luumaaku nder duuniyaaru ndiskirii velvelo ma'are ƴaɓɓitiingo.~»
66018004	Ndeen nanmi woɗnde voliinde gada dow e vi'a~: «~Mburtee nder ma'are, onon yimɓe am, gam to' on kawtu e hakkeeji ma'are, to' torraa kalluka keɓeyka nde heɓ on.
66018005	Sabu hakkeeji ma'are njowndindirii faa ɗi kewtii asama. Allah yeggitaay kalluɗum ɗum nde waɗi.
66018006	Mbaɗanee nde noon no nde waɗani woɓɓe. Ko nde waɗi, mbaɗanee nde ɗum nde ɗiɗi. Kaaɗɗum ɗum nde su'utannoo woɓɓe, cu'utanee nde ɗum nde ɗiɗi nder tummude ma'are.
66018007	Torree nde, mboynee nde, deydey e no nde mawniniri hoore ma'are e nanki belɗum ɗum nde nani. Gam ende vi'a hoore ma'are~: Emi jooɗii, mi laamiiɗo Miin, naa mi debbo mo gorko muuɗum maayi. Mi nattataa waannaare sam.
66018008	Gam ma'ajum torraa kalluka no yooftanto nde nder nyanndeere wo'ore~: maayde e waannaare e veelo hallungo. Kadimaa nde wulee e yiite, gam Allah Jawmiraawo cernaneyɗo nde no cemmbiɗɗo.~»
66018009	Laamiiɓe duuniyaaru hawtuɓe e ma'are njeenu e velvelo no mbaɗey ga voygo e ngulla gam ma'are, to ɓe ngi'ii cuurga yiite nyaameynge nde.
66018010	Ɓe ndaroto to woɗɗi, gam eɓe kula to' torraa ka nde yarata hewtu ɓe. Ɓe mbi'a~: — A voni~! A voni~! Aan Babiila si'ire mawnde, semmbiɗnde~! Nder wakkaci seɗɗa, torraa kalluka yananii ma.
66018011	Waɗooɓe luumaaku nder duuniyaaru no mboyey pahatana nde, gam walaa luumoojo coodeyɗo goɗɗum to maɓɓe kadin.
66018012	Walaa coodeyɗo jiinaariya maɓɓe, e ajurfaari maɓɓe, e kaaƴe maɓɓe dime, e lu'ulu'uuji maɓɓe, e kolte ɗelemɗe laaɓɗe ɗelkitotooɗe, e kolte ɗelemɗe dime bi'eteeɗe «~siliki~», e kolte bo'ojiteyɗe, e kolte boɗeeje coloy, e koo iri ɗeye leɗɗe uurooje, e koo ɗume cehaaɗum e nyiiƴe nyiibi, e leɗɗe dime, e njamndi mboɗeeri, e ɗum jamɗe, e kaaƴe daneeje dime,
66018013	e sinamon, e conndi borkoono mbelndi, e urdi mbelndi nguleteendi, e nebbam mbi'eteeɗam «~miir~», e urdi mbelndi nguleteendi mbi'eteendi «~firankinsen~», e innaboojam, e nebbam, e conndi alkamaari, e alkamaari, e na'i, e baali, e be'i, e pucci, e mootaaji pucci, e maccuɓe, e yonkiiji mu''en.
66018014	Waɗooɓe luumo mbi'i nde~: — Ku'uje ɗe ngiɗɗaa heɓgo fuu majjorii ma, risku maaɗa e sinngaaji maaɗa fuu majjii, a fuɗɗitataa keɓaa ɗum.
66018015	Luumooɓe heɓɓe risku gam wa'adugo luumaaku e ma'are, no ndaroto to woɗɗi, gam eɓe kula to' torraa ka nde yarata hewtu ɓe. Ɓe mboyey bojji naawɗi, ɓe pahata,
66018016	eɓe mbi'a~: — A voni~! A voni~! Aan si'ire mawnde, ɓorninoonde kolte ɗelemɗe, laaɓɗe, ɗelkitotooɗe, e kolte bo'ojiteyɗe, e kolte boɗeeje coloy, sinngitoriinde e ko wa'araa jiinaariya, e kaaƴe dime, e lu'ulu'uuji~!
66018017	Ammaa nder wakkaci seɗɗa, jawdi ndiin ndi fuu ndi halkii~! Darvanooɓe akale ndiyam e nattooɓe ɗe e fooɗooɓe ɗe e waɗooɓe luumaaku dow maayo fuu, ɓe ndarii to woɗɗi.
66018018	Ɓe mboyi nde ɓe ngi'i cuurga yiite nyaameynge nde, eɓe mbi'a~: — Si'ire fotnoonde e nde'e manngu walaa~!
66018019	Ɓe mecci mbulmbuldi dow ko'e maɓɓe, ɓe mbaɗi ga voygo, eɓe ngulla eɓe mbi'a~: — A voni~! A voni~! Aan si'ire mawnde, si'ire nde ɓe akale ndiyam fuu ndiskiri e jawdi muuɗum~! Ammaa nder wakkaci seɗɗa, koo ɗume fuu halkii~!
66018020	Aan asama, nan belɗum halkere ma'are~! Onon yimɓe Allah e lilaaɓe e annabo'en nanee belɗum, gam Allah sernanii nde ko nde waɗani on~!
66018021	Sey goɗɗo malaa'ikaajo cemmbiɗɗo hooƴi woɗnde haayre mawnde kama haayre namrude, o feri nde nder maayo, emo vi'a~: — Noon ɗum ferdata Babiila si'ire mawnde e semmbee, nde ɓesdataa yi'eego faa abadaa~!
66018022	Ɗum ɓesdataa nango fiyooɓe moolooji e yimooɓe e duudooɓe duudaali e duudooɓe luwe nder ma'are. Bayloowo leɗɗe koo jamɗe koo goɗɗum feere fuɗɗitataa yi'eego nder ma'are, ɗum fuɗɗitataa nango sonnyo namarde nder ma'are~!
66018023	Fitila ɓesdataa yaynaago nder ma'are. Ɗum ɓesdataa nango gimol koobgal nder ma'are. Torraaji ɗiin fuu no tawey nde, gam waɗooɓe luumaaku nder ma'are, kam ɓurnoo duuniyaaru fuu baawɗe. Nde majjinirii boo yimɓe duuniyaaru e sihiriiji ma'are~!
66018024	Noon boo, ƴiiƴam annabo'en e ɗam yimɓe Allah e ɗam yimɓe waraaɓe nder duuniyaaru fuu tawaama nder ma'are.
66019001	Ɓaawo ma'ajum mi nanii voliinde kama nde malaa'ika'en ɗuuɗɓe toon dow, eɓe ngima e semmbee eɓe mbi'a~: «~Haaleluuya~! Allah meeɗen jeyi kisndam e teddungal e baawɗe,
66019002	gam ceri'a ma'ako e laatii goonga e aadilaaku. O halkii on ɗoon debbo jeenoowo mawɗo, bonnirɗo duuniyaaru e njeenu muuɗum. Allah biinake mo ƴiiƴam maccuɓe muuɗum ɗam o rufi.~»
66019003	Sey ɓe ɓesdi yimgo, eɓe mbi'a~: «~Haaleluuya~! Cuurga yiite nyaameynge si'ire ndeen e ummoo faa abadaa abadin.~»
66019004	Sey ndotti'en aciriin e nayo (24) e tagle nayi ɗe yonki ndiccii cujjidani Allah jooɗiiɗo dow jooɗorgal laamu. Eɓe mbi'a~: — Aamiin~! Haaleluuya~!
66019005	Ndeen woɗnde voliinde ivi to jooɗorgal laamu e vi'a~: — Maaltee Allah meeɗen, onon maccuɓe ma'ako, mawɗo e pamaro hulooɓe mo.
66019006	Kadimaa mi nanii goɗɗum kama olko yimɓe ɗuuɗɓe, kama hoolo nyaardu ndiyamji, kama hoolo riggaango semmbiɗngo, e vi'a~: Haaleluuya~! Allah Jawmiraawo meeɗen Jawmu baawɗe e laamii~!
66019007	En mbelmbeltu, nanen belɗum, mawninen mo, gam wakkaci koobgal Njawdiri warii. Kadimaa koovaaɗo ma'ako oon siryake.
66019008	Koovaaɗo oon hokkaama koltal ɗelemngal laaɓngal ɗelkitotoongal. Koltal ngaal woni kuuɗe yimɓe Allah booɗɗe.
66019009	Sey malaa'ikaajo oon vi'i yam~: — Vinndu~: Barkaa no laatanto ma'atinaaɓe juulɗe koobgal Njawdiri. Kadimaa o vi'i yam~: — Ɗi'i haalaaji ɗum ɗi Allah, ɗi goongaaji.
66019010	Sey ndicciimi yeeso ma'ako gam mi sujjidana mo, ammaa o vi'i yam~: — Ta'a waɗ noon~! Miin maa mi maccuɗo Allah kama maaɗa, aan e banndiraaɓe maaɗa jogiiɓe goonga ka Yeesu vanngini booɗɗum. Allah tan cujjidantaa~! Gam goonga ka Yeesu vanngini, kanka waɗi yimɓe mbaawi waɗgo annabaaku.
66019011	Ɓaawo ma'ajum ngi'imi dow e omtii, sey raa puccu ndaneewu. Baɗɗiiɗo ngu e vi'ee Koolaaɗo e Goongaajo. Emo waɗa aadilaaku nder ceri'a e konu.
66019012	Gite ma'ako e kuɓɓa kama ɗemngal yiite, emo yiifii giifi ɗuuɗɗi, innde e vinndii dow ma'ako, walaa annduɗo nde sey kanko tan.
66019013	Emo ɓornii toggoore nde ɗum soofniri ƴiiƴam, innde nde o noddirtee woni voliinde Allah.
66019014	Honooɓe asama e tokki mo dow pucci, eɓe ɓornii kolte ɗelemɗe laaɓɗe ɗelkitotooɗe.
66019015	Goɗki kaafahi belki e vurtoyoo nder honnduko ma'ako. E ma'aki o fe''irta duuniyaaru, o laamoranto ɓe sawru njamndi, o yaaɓey ɓikkon innabooje nder ɓiɗɗirde huunƴere Allah Jawmu Baawɗe.
66019016	Raa innde vinndaande dow toggoore ma'ako e danngo ma'ako~: «~Laamiiɗo Laamlaamɓe, Jawmiraawo Jawmiraaɓe~».
66019017	Ndeen ngi'imi goɗɗo malaa'ikaajo e darii dow naange, o noddi colli piirooji dow fuu e voliinde semmbiɗnde, o vi'i~: — Ngaree kawriton gam juulɗe Allah mawɗe,
66019018	nyaamon teewu laamiiɓe, e ngu mawɓe soojeeji, e ngu waawɓe konu, e ngu pucci, e ngu waɗɗiiɓe pucci ɗiin, e ngu yimɓe fuu, maccuɗo e dimo, mawɗo e pamaro~!
66019019	Sey ngi'imi ndiiwri arandi e laamiiɓe duuniyaaru e soojeeji maɓɓe kawritii yaayre wo'ore, gam ɓe konkontira e gonɗo dow puccu oon e soojeeji muuɗum.
66019020	Sey ɗum nanngi ndiiwri ndiin e annabiijo fewre baɗɗo kaayniiɗum ɗuum yeeso ma'ari. E kaayniiɗum ɗuum o majjiniri ɓeen waɗanaaɓe caayda ndiiwri ndiin e sujjidanɓe gumki nannduɗum e ma'ari. Annabiijo fewre e ndiiwri ndiin perdaa e yonki nder maayo yiite ƴibiriitu hallunge.
66019021	Ɗum wardi soojeeji maɓɓe e kaafahi burtoytooki nder honnduko oon baɗɗiiɗo puccu. Colli nyaami teewu maɓɓe, faa ɗi kaari.
66020001	Ndeen ngi'imi malaa'ikaajo e jippoyoo gada dow, emo jogii omtirgel ngaska lugguka ka walaa keerol, emo jogii ɓoggol njamndi juutngol.
66020002	Sey o nanngi mbo'onga ngaan, waato mbo'onga nga ndeenno mbi'eteenga Ibiliisa koo Ceyɗaan, o haɓɓiri nga ɓoggol ngool faa duuɓi dubuu (1~000).
66020003	Malaa'ikaajo oon feri nga nder ngaska lugguka kaan, o omndi ka, o takki ka, gam to' nga ɓesdu majjingo leƴƴi, faa nde duuɓi dubuu ɗiin (1~000) keevi. Ɓaawo ɗoon doole nga yoofee wakkaci seɗɗa.
66020004	Ndeen ngi'imi jooɗorɗe laamu. Jooɗiiɓe dow ma'aje kokkaama baawɗe waɗgo ceri'a. Ndeen kadimaa ngi'imi yonkiiji ittanaaɓe ko'e gam wa'ajingo habaru Yeesu e voliinde Allah. Kamɓe ngoni ɓe cujjidanaay ndin ɗoon ndiiwri arandi koo gumki nannduɗum e ma'ari, ɓe njaɓaay ɗum waɗana ɓe caayda ma'ari dow tihiɗe maɓɓe koo e juuɗe maɓɓe. Kamɓe pinti laamodii e Almasiifu faa duuɓi dubuu.
66020005	Kanjum woni ummitaaki maayɓe arani. Maayɓe horiiɓe boo pintaay faa nde duuɓi dubuu ɗiin keevi.
66020006	Barkaa e senaare laatanto heɓɓe geɗal nder kin ɗoon ummitaaki arani. Maayde ɗiɗaɓre meemataa ɓe, ɓe laatoto huwanooɓe Allah e Almasiifu, ɓe laamodoo e ma'ako faa duuɓi dubuu.
66020007	To duuɓi dubuu ɗiin keevii, ɗum yoofey Ceyɗaan gada to haɓɓano.
66020008	O vurtoto o majjina leƴƴi gonɗi cosɓulli duuniyaaru nayi fuu, waato Gog e Magog. O hawritey ɓe gam konu. Ɓe ɗuuɗɓe kama jaarengol maayo.
66020009	Ɓe cankitii koo toye nder duuniyaaru, ɓe pilii si'ire nde Allah yiɗi, to seniiɓe muuɗum ngoni. Ammaa yiite rufoyi gada dow, nge halki ɓe.
66020010	Ceyɗaan majjinnooɗo ɓe boo feraa nder veendu yiite e ƴibiriitu, to ndiiwri e annabiijo fewre ngoni. Toon ɗum waɗata ga hokkugo ɓe bone jemma e nyalawma, faa abadaa abadin.
66020011	Ndeen ngi'imi goɗngal jooɗorgal laamu manngal daneewal. Goɗɗo e jooɗii dow ma'agal. Dow e lees nyaari ndilli yeeso ma'ako, ɗum fuɗɗitaay yi'eego.
66020012	Sey ngi'imi maayɓe mawɗo e pamaro e ndarii yeeso jooɗorgal ngaal. Ɗum omti defte. Kadimaa ɗum omti woɗnde deftere, waato deftere yonki. Ɗum sernirani maayɓe ɓeen kuuɗe mu''en binndaaɗe nder defte ɗeen, koo moye fuu deydey e kuuɗe muuɗum.
66020013	Maayo tuutoyi maayɓe wonɓe nder muuɗum. Maayde e Laahira boo tuutoyi maayɓe mu''en. Ndeen koo moye maɓɓe sernanaa deydey e ko waɗi.
66020014	Sey Maayde e Laahira peraa nder veendu yiite. Veendu yiite nduun woni maayde ɗiɗaɓre.
66020015	Koo moye mo ɗum tawaay innde muuɗum e vinndii nder deftere yonki, no ferete nder veendu yiite nduun.
66021001	Ndeen ngi'imi asama kesum e duuniyaaru hesru, gam asama aranum e duuniyaaru arandu majji, maayo boo walaa.
66021002	Ndeen ngi'imi si'ire seniinde, waato Urusaliima hesre, ende jippoyoo gada asama, gada to Allah, nde siryaama kama koovaaɗo cinngitiiɗo gam gorko muuɗum.
66021003	Kadimaa mi nanii woɗnde voliinde semmbiɗnde gada jooɗorgal laamu ngaal e vi'a~: — Rah, jooɗorde Allah e caka ɓiɓɓe-aadama~! O jooɗodoto e maɓɓe, ɓe laatoto lenyol ma'ako. Allah e hoore muuɗum no wondey e maɓɓe, o laatoto Allah maɓɓe.
66021004	O mooytaney ɓe gonɗi maɓɓe fuu. Maayde e mettam ɓeram e bojji e torraa puɗɗitataa waɗgo, gam koo ɗume ko woonnoo ndeenno ƴaɓɓake.
66021005	Ndeen jooɗiiɗo dow jooɗorgal laamu oon vi'i~: — Jo'oni emi hesɗitina koo ɗume~! Kadimaa o vi'i yam~: — Vinndu haalaaji ɗiin, gam haalaaji ɗiin ɗi koolniiɗi, ɗi goongaaji.
66021006	Ndeen o vi'i yam~: — Ɗum heƴii~! Miin woni Alfaa, miin woni Omeega, waato fuɗɗoode e timmoode. Ɗomɗuɗo fuu, mi hokkey ɗum ndiyam caahu, gada ɓuldude ndiyam yonki.
66021007	Jaaliiɗo fuu no heɓey ɗu'um fii~: mi laatoto Allah ma'ako, kanko boo o laatoto ɓiɗɗo am.
66021008	Ammaa hulɓe, e nyaamooɓe amaana, e huwooɓe kuuɗe kalluɗe, e waɗooɓe war-hoore, e waɗooɓe njeenu, e raarnooɓe, e sujjidanooɓe gumkiiji, e fevooɓe, ɓe fuu geɗal maɓɓe woni veendu yiite e ƴibiriitu. Kanjum woni maayde ɗiɗaɓre.
66021009	Sey go'oto nder malaa'ika'en njoveeɗiɗo jogiiɓe tummuɗe joveeɗiɗi keeɓɗe torraaji cakitiiɗi wari vi'i yam~: — War mi holloy maa koovaaɗo, debbo Njawdiri.
66021010	Nder wahayu ɗuum, malaa'ikaajo oon hooƴi yam yahari yam dow woɗnde vaamnde townde korey, o holli yam Urusaliima si'ire seniinde e jippoyoo gada asama, gada to Allah.
66021011	Darajja Allah e nder ma'are, ende ɗelkitoo kama kaaƴe dime, kama haayre yaspa laaɓnde, kama daarorgal.
66021012	Mahagol towngol e howi nde, engol woodi dammuɗe sappo e ɗiɗi. Dammugal fuu e malaa'ikaajo deeneyɗo ɗum. Inɗe leƴƴi Isiraa'iila sappo e ɗiɗi e mbinndii dow dammuɗe ɗeen.
66021013	Koo nduye vuttudu e woodi dammuɗe tati, fu'una tati, hiirna tati, woyla tati, foombina tati.
66021014	Mahagol kowngol si'ire ndeen mahaama dow kaaƴe sappo e ɗiɗi. Dow ma'aje ɗum vinndi inɗe almaajiri'en Njawdiri sappo e ɗiɗo.
66021015	Malaa'ikaajo bolideyɗo e am oon e jogii sawru jiinaariya ndu o fotnirta si'ire ndeen e dammuɗe ma'are e mahagol kowngol nde.
66021016	Buttulli si'ire ndeen fuu e poti, njuutirka ma'are e njaajirka ma'are e poti. Sey malaa'ikaajo oon fotniri si'ire ndeen e sawru nduun, o yi'i nde waɗii estaadiya dubuuje sappo e ɗiɗi (12~000). Njuutirka ma'are e njaajirka ma'are fuu e poti.
66021017	Kadimaa o fotni mahol kowngol si'ire ndeen, towirka ma'agol waɗii piye hemre e arba'iin e nayi (144), potnol neɗɗo ngol malaa'ikaajo huutiri.
66021018	Mahagol ngool maharaama kaaƴe yaspa. Si'ire ndeen e jiinaariya dimum tan nde maharaa, ende ɗelkitoo kama daarorgal.
66021019	Kaaƴe caɓɓaaɗe lees mahol ngool cinngitiraama e kaaƴe dime feere-feere. Haayre arande yaspa, ɗiɗaɓre safaya, tataɓre agat, nayaɓre emeral,
66021020	jovaɓre onis, joveego'oore kaneeliyan, joveeɗiɗaɓre kirisolati, joveetataɓre beeril, joveenayaɓre topas, sappoore kirisofuras, sappo e go'oore jaasin, sappo e ɗiɗaɓre ameetis.
66021021	Dammuɗe sappo e ɗiɗi ɗeen ɗum lu'ulu'uuje sappo e ɗiɗi, koo ngale dammugal wa'araama e lu'u-lu'u go'otum. Kadimaa laawol si'ire ndeen e jiinaariya dimum ngol wa'araa, engol ɗelkitoo kama daarorgal.
66021022	Mi yi'aay Wuro Allah Seniingo nder si'ire ndeen, gam Allah Jawmiraawo jawmu baawɗe e Njawdiri ndiin ngoni wuro seniingo ma'are.
66021023	Si'ire ndeen walaa bukaata jayngol naange koo ngol lewru, gam teddungal Allah yaynantoo nde. Njawdiri ndiin boo woni fitila ma'are.
66021024	Leƴƴi duuniyaaru no njahey nder jayngol si'ire ndeen. Laamiiɓe duuniyaaru boo no ngaddaney si'ire ndeen jawdi mu''en.
66021025	Dammuɗe ma'are omndataake nyalawma faa abadaa, kadimaa jemma waɗataa nder ma'are.
66021026	Jawdi e risku leƴƴi duuniyaaru no waddete nder si'ire ndeen.
66021027	Ko senaaki fuu nattataa si'ire ndeen, koo baɗeyɗo kuuɗe nefniiɗe, koo pevoowo. Sey ni ɓe ɗum vinndi inɗe mu''en nder deftere yonki nde Njawdiri tan nattata si'ire ndeen.
66022001	Ndeen malaa'ikaajo oon holli yam maayo ndiyam yonki, engo ɗelkitoo kama daarorgal, engo iloya gada jooɗorgal laamu Allah e Njawdiri,
66022002	engo ila caka laawol si'ire ndeen. Koo nduye vuttudu maayo ngoon e woodi lekki yonki. Lekki kiin e rima ɓikkon nde sappo e ɗiɗi nder hitaande, lewru fuu eki rima nde wo'ore. Haako ma'aki e huutiniree gam yamɗitingo leƴƴi.
66022003	Ko Allah la'ani fuu tawataake nder si'ire ndeen, ammaa jooɗorgal laamu Allah e Njawdiri no woney nder ma'are. Maccuɓe ma'ako boo no mawniney mo.
66022004	Ɓe ngi'ey yeeso ma'ako, kadimaa ɗum vinndey innde ma'ako dow tihiɗe maɓɓe.
66022005	Jemma ɓesdataa waɗgo, ɓe ngalaa bukaata jayngol fitilaaji koo ngol naange, gam Allah Jawmiraawo no laatoto jayngol maɓɓe. Ɓe laamoto faa abadaa abadin.
66022006	Sey malaa'ikaajo oon vi'i yam~: — Ka'a haala ka goonga, ka tabbitka. Allah Jawmiraawo kokkuɗo annabo'en Ruhu muuɗum liloyi malaa'ikaajo muuɗum, o holla maccuɓe ma'ako ko ɓadii wargo.
66022007	Yeesu vi'i~: — Rah, emi wara naa ko neeɓi~! Barkaa no laatanto baɗeyɗo ko annabaaku nde'e deftere vi'i.
66022008	Miin Yahayya, miin nani, yi'i ɗe'e ku'uje fuu. Nde nanmi ɗe, ngi'imi ɗe, sey ndicciimi yeeso malaa'ikaajo kolluɗo yam ɗe, gam mi sujjidana mo.
66022009	Ammaa o vi'i yam~: — Ta'a waɗ noon~! Miin maa mi maccuɗo Allah kama maaɗa, aan e banndiraaɓe maaɗa e annabo'en e ɗowtaniiɓe ko nde'e deftere vi'i. Allah tan cujjidantaa~!
66022010	Ndeen o vi'i yam~: — Ta'a suuɗ haala annabaaku nde'e deftere, gam wakkaci ɓadake nde ku'uje ɗeen fuu mbaɗata.
66022011	Kuweyɗo ko halli fuu, yaha yeeso e huugo ko halli. Kuweyɗo ko nyiddi boo, yaha yeeso e huugo ko nyiddi. Kuweyɗo ko vooɗi, yaha yeeso e huugo ko vooɗi. Ceniiɗo yaha yeeso e waɗgo jo'onde muuɗum seniinde.
66022012	Yeesu vi'i~: — Rah, emi wara naa ko neeɓi~! Mi wardey e laada koo moye, deydey e kuuɗe muuɗum.
66022013	Miin woni Alfaa, miin woni Omeega, miin woni arano, miin woni cakitiiɗo, miin woni fuɗɗoode e timmoode.
66022014	Barkaa laatantoo laɓɓinɓe kolte mu''en, gam ɓe keɓey laawol nyaamgo ɓikkon lekki yonki, ɓe natta dammuɗe si'ire ndeen.
66022015	Ammaa waɗooɓe ko harmi e raarnooɓe e waɗooɓe njeenu e waɗooɓe war-hoore e sujjidanooɓe gumkiiji e fevooɓe e yiɗɓe fewre no njooɗoto yaasi si'ire ndeen.
66022016	Miin Yeesu, mi liloyii malaa'ikaajo am, gam o saaydina ɗi'i goongaaji nder ikiliisiyaaji. Miin woni ɗaɗol Dawda e asngol ma'ako, miin woni hoodere fajiri jalboore.
66022017	Ruhu Allah e Koovaaɗo e mbi'a~: — Waroy~! Nanɗo ɗe'e bolle fuu vi'a~: — Waroy~! Ɗomɗuɗo fuu wara, giɗɗo ndiyam yonki fuu jaɓa yara caahu.
66022018	Miin Yahayya, emi vaggina koo moye nanɗo bolle annabaaku nde'e deftere. To goɗɗo ɓesdii goɗɗum dow ma'ajum, Allah no ɓesdaney mo torraaji kalluɗi binndaaɗi nder nde'e deftere.
66022019	To goɗɗo boo ittii goɗɗum nder bolle annabaaku gonɗum nder nde'e deftere, Allah no ittey geɗal ma'ako nder lekki yonki e si'ire seniinde binndaaɗum nder nde'e deftere.
66022020	Oon caaydinɗo ɗe'e ku'uje fuu e vi'a~: — Goonga, emi wara naa ko neeɓi. Aamiin. Waroy Yeesu Jawmiraawo~!
66022021	Barkaa Yeesu Jawmiraawo wondu e yimɓe Allah fuu. Aamiin~!
